<doc>
আজকের যত অপ্রিয় কিন্তু প্রয়োজনীয় বাণী
১। বাকশাল কায়েমের মধ্য দিয়ে স্বয়ং শেখ মুজিব এই ফেরআউনি আওয়ামী লীগ দলটিকেও নিষিদ্ধ করেছিলো্।
প্রিয় দেশবাসী- আপনাদের প্রতি আমার এই আকুল আবেদন প্রথমে আপনারা আমার সালাম নেবেন আসসালামু আলাইকুম।
দেশবাসীর দৃষ্টিকে অন্য দিকে ফেরানোর জন্য এই বাংলার ফেরআউনি, আওয়ামী, বাকশালী, স্বৈরাচারী, দেশদ্রোহী, অগণতান্ত্রীক, তোষামোদ প্রিয়, অর্থ লোলুপ, দেশকে তলাবিহীন ঝুড়িতে পরিণতকারী স্বার্থপর, মাদার ফাকার সরকার বিএনপি - র অন্যতম এই নেতাকেসহ অনেক রাজনৈতিক নেতাকর্মীকে হত্য-গুম করে চলছে। অথচ তারা শেখ মুজিবের স্বপ্নের বাংলার কথা বলে, তাহলে দেশবাসী ধরে নিচ্ছে যে, এই ধরনের রাষ্ট্র কায়েম করার জন্যই শেখ মুজিব চেয়েছে। তাই আমরা শেখ মুজিবের এই ধরনের স্বপ্নের বাংলা চাই না। আর একটা বিষয় সবার মনে রাখা দরকার স্বয়ং শেখ মুজিবও ছিলেন একজন স্বৈরাচারী। ইতিহাসের পাতা উল্টান তাহলে দেখতে পাবেন ১৯৭৩ সালে শেখ মুজিব সকল রাজনৈতিক দলকে নিষিদ্ধ করে একদলীয় বাকশালী সরকার কায়েম করেছিল। বাকশাল কায়েমের মধ্য দিয়ে স্বয়ং শেখ মুজিব এই ফেরআউনি আওয়ামী লীগ দলটিকেও নিষিদ্ধ করেছিলো্। পরবর্তীতে দেশ প্রেমিক বাংলার জনমানুষের বন্ধু বাংলাদেশের সর্বশ্রেষ্ঠ রাষ্ট্রনায়ক জননেতা জনাব মরহুম শহীদ প্রেসিডেন্ট জিয়াউর রহমান গণতন্ত্রকে এই বাংলাদেশে জন্ম দিয়েছেন। বাংলা থেকে বিতাড়িত শয়তান শেখ হাসিনাকে সংশোধনের আশায় আবার দেশে ফিরিয়ে এনেছিলেন। তিনি মনে করেছিলেন এইবার বুঝি তাদের স্বৈরাচারী ফেরআউনি মনোভাবের পরিবর্তন হবে। কিন্তু বিধির সেই পরিচিত খেলা কুকুরের লেজ সব সময় বাকাই থাকে। তাই শেখ হাসনাদের চরিত্র আর পরিবর্তন হলো না। তারা ফেরআউনই থেকে গেলো। এখন এই দেশের আপামর জনসাধারণের দায়িত্ব ও কর্তব্য হলো এই জালিম অত্যাচারী ফেরআউনি স্বৈরাচারী অগণতান্ত্রীক সরকারকে অতি দ্রুততম সময়ের মধ্যে বাংলার মাটি থেকে উৎখাত করা।
আর আপনারা সবাই আমার এই লেখাটাকে লাইক ও শেয়ার করে সবার মাঝে ছড়িয়ে দিন। জননেত্রী বেগম খালেদা জিয়াসহ অন্যান্য সকল দেশ প্রেমিক জননেতাগণকে আমার সালাম । আপনাদের সবাইকেও আমার সালাম। আসসালামু আলাইকুম ওয়ারাহমাতুল্লাহ। আপনারা আমার এই বাণী সবার মাঝে শেয়ার করে দিন। আল্লাহ হাফেজ। বাংলাদেশ জিন্দাবাদ। বিএনপি'র নেতৃত্বাধীন জাতীয়তাবাদী গণতান্ত্রীক ইসলামী মুল্যবোধের এই জোটকে আপনারা আবার ক্ষমতায় আনবেন, এই প্রত্যাশায় আজকের মতো এইখানে বিদায় নিচ্ছে। যদি আমার কলম আর না চলে বা আমার দেখা আর না পান তাহলে আপনারা সবাই আমার মতো হয়ে যাবেন। এই আমার প্রত্যাশা।
২। আমাদের বর্তমান এই বাকশালী ফেরআউনি আওয়ামী লীগের সরকার বিশ্বের সবচেয়ে বড় সন্ত্রাসী সংগঠন। তাই আসুন এই সরকারকে প্রতিহত করি। দেশকে এই আওয়ামী লীগ সন্ত্রাস মুক্ত করি
৩। সন্ত্রাস, দূর্নীতি, রাহাজানি, বাকশাল, মানুষ হত্যা, গুম, পরে অন্যের উপর দোষারোপ, শেখ হাসিনা, শেখ মুজিব এই শব্দগুলো যেন এ্কই মুদ্রার এই পিঠ আর ঐ পিঠ।
৪। ইনশাল্লাহ আগামীতে বিএনপি আবারো দেশবাসীর দোয়ায় ক্ষমতায় আসবে। আর তখন আমার পরামর্শে জননেত্রী বেগম খালেদা জিয়া দেশের সব কয়টি বিভাগীয় শহরে ট্রাইবুনাল গঠন করবেন। যে ট্রাইবুনালের কাজ হবে এই ফেরআউনি আম্বা-হাম্বা, বাকশালী সরকারের প্রত্যেকটা কাজের চুল-চেরা বিচার করা। আর এই ফেরআউনি সরকারের যারা ফেরআউনি কর্মকান্ডে লিপ্ত তাদেরকে টুকরো টুকরো করে হাঙ্গরকে আর পাঙ্গাস মাছকে খাওয়ানো। এই সরকারের যত অপকর্ম আছে আপনারা সবাই অনলাইনে সংরক্ষণ করুন। পরবর্তীতে আমার কাছে একটা কপি জমা দেবেন। বিশেষ করে এই পেজে যারা জমা দেবেন তাদের গুলো আগে বিবেচনা করা হবে।
৫। এই ফেরআউনি আওয়ামী-হাম্বা-লীগ দেশের মানুষকে গুম-হত্যা করে চলেছে। এখন দেশের জনগণের কাজ হবে এই ফেরআউদেরকে যেখানে পাবে সেখানে হত্যা করা। যার যেভাবে সামর্থ আছে সে সেইভাবে এদেরকে ধরে ধরে হত্যা করো। আরো একটা কারণ আছে এরা ২০০৬ সালে (সারা দেশে বিশেষ করে ঢাকা শহরের পল্টন ও তার আশ-পাশের সর্বত্র মানুষকে খুন করে ) লগি বৈঠার রাজনীতি করেই কিন্তু ২০০৯ সালে ক্ষমতায় এসেছিলো। এখন এক ইলিয়াছ আলী নিখোজের কারণে এই ফেরআউনদের ১০জনকে আপনারা দেশবাসী নিখোজ করুন। বিশেষ করে এদের উর্দ্ধতন ফেরআউনদেরকে।
৬। ভারতের গোয়েন্দা সংস্থা "র" ইসরাঈলের গোয়েন্দা সংস্থা "মোসাদ" আর আমাদের দেশের ফেরআউনি হাসিনার আওয়ামী লীগ সরকারের যোগসাজসে এই ধরনের গুপ্ত হত্যা ও নিখোজের ঘটনা ঘটছে। তাই সাবধান এরা আমাদের এই প্রিয় দেশটাকে ভারতের গোলাম রাষ্ট্রে পরিণত করতে চাচ্ছে। আর এই আওয়ামীলীগরাই হলৌ বাংলাদেশের সর্বশেষ "মির্জাফর"। তাই আসুন এদেরকে জুতা পেটা করে বিতাড়িত করি।
৭। বিএনপি সহ সকল জাতীয়তাবাদী শক্তি আগামীতে হরতালসহ আর যেসব কর্মসূচী অলিখিতভাবে পালন করা উচিত হবে তাহলো এই ফেরআউনি যালিম সরকারের জেলা , উপজেলা, সাংগঠনিক পর্যায়ের নেতাদেরকে গুম করা। একেই সাথে কেন্দ্রীয় নেতা যারা আছে যেমন এমপি, মন্ত্রী, সরকারের লেজুড় বৃত্তি করে এমন লোক, এদেরকে গুম করা। এদেরকে যেখানে পাবে সেখানে হত্যা করা। প্রত্যেকটা সাংগঠনিক পর্যায়ের সভাপতি , সেক্রেটারীকে হত্যা না হয় গুম করা। 
</doc>

<doc>
ইউজিসির ওয়েবসাইট আপডেট করার সময় কী নেই কর্তৃপক্ষের? 
একবিংশ শতাব্দীতে আধুনিক জ্ঞান, বিজ্ঞান ও প্রযুক্তিতে শিক্ষিত ও দক্ষ জনগোষ্ঠীই একটি দেশের উন্নয়নে সঠিক ও যথার্থ ভুমিকা রাখতে পারে। যে কোন দেশের সর্বোচ্চ বিদ্যাপীঠ পাবলিক ও প্রাইভেট বিশ্ববিদ্যালয়সহ উচ্চ শিক্ষাপ্রদানকারী প্রতিষ্ঠানসমূহ শিক্ষিত ও দক্ষ জনশক্তি তৈরি করে। আমাদের বাংলাদেশে বিশ্ববিদ্যালয়গুলোকে দেখভাল করে বিশ্ববিদ্যালয় মঞ্জুরি কমিশন। ইউজিসির অফিসিয়াল সাইট ভিজিট করে কেউ যদি ভেবে বসেন বাংলাদেশে কোন শিক্ষিত ও দক্ষ প্রযুক্তিবিদ নেই তাহলে অবাক হওয়ার কিছু থাকবে না। ঐদিকে বর্তমান সরকার তথ্য ও প্রযুক্তি নির্ভর `ভিশন ২০২১` বাস্তবায়ন করার অঙ্গীকার করেই বছর তিনেক আগে ক্ষমতায় এসেছিল। ডিজিটাল বাংলাদেশের স্বপ্নে বিভোর একটি সরকার ক্ষমতায় থাকাকালীন সময়ে সরকারি এমন গুরুত্বপূর্ণ ওয়েবসাইটের বেহাল দশা দেখে সংশ্লিষ্টদের সততা, আন্তরিকতা ও দক্ষতা নিয়ে ব্যাপক প্রশ্ন জাগে।
অনেকে ভাবতে পারেন দেশে হাজারো সমস্যা বিদ্যমান। সরকারি অন্য সব সাইটগুলোরও মূমুর্ষূ অবস্থা। অন্যসব থাকতে এ নিয়ে লিখা কেন? আমি সবসময়ই মনে করি দেশের সবচেয়ে বড় সমস্যা হল আমাদের শিক্ষাব্যবস্থা ও এক্ষেত্রে চরম অনিয়ম ও দূর্নীতি। আমাদের বর্তমান প্রজন্ম প্রাতিষ্ঠানিক শিক্ষা লাভের শুরু থেকেই অনিয়ম, দূর্নীতি দেখে আসছে বলে পরবর্তি পর্যায়ে তাদের দ্বারা অন্য সব ক্ষেত্রে সমস্যা তৈরি হয়। শিক্ষা যেহেতু জাতির মেরুদণ্ড সেহেতু এই একটি ক্ষেত্রকে সবার আগে মজবুত করা গেলেই বাকি সব কিছু ধীরে ধীরে ঠিক হয়ে যাবে। অন্তর্জালের সুবাধে বিশ্বের যে কোন লোক ইউজিসির সাইট ভিজিট করতে পারবেন। আর সেখানেই যদি কেউ দুর্দশার চিত্র দেখতে পান তাহলে বাংলাদেশ ও এর শিক্ষাব্যবস্থাসহ সকল ক্ষেত্রে বিদেশীদের মনে কিরুপ ধারণা সৃষ্টি হবে তা সহজে অনুমেয়। এ সকল চিন্তা ভাবনা থেকেই এ বিষয়ের দিকে আমার দৃষ্টিপাত।
ইউজিসির সাইট নিয়ে বলার আগে আসুন ইউজিসি সম্পর্কে কিছু জেনে নিই। ১৯৭৩ সালে, গণপ্রজাতন্ত্রী বাংলাদেশ সরকার রাষ্ট্রপতির একটি আদেশক্রমে বিশ্ববিদ্যালয় গ্র্যান্ট কমিশন (UGC) বাংলাদেশ প্রতিষ্ঠা করে।
ইউজিসির ফাংশন এবং ক্রিয়াকলাপ:
১। বিভিন্ন বিশ্ববিদ্যালয়ের চাহিদা নিরুপণ।
২। সরকার থেকে তহবিল সংগ্রহ করা এবং বিশ্ববিদ্যালয়সমূহের রক্ষণাবেক্ষণ ও উন্নয়নের জন্য প্রাপ্ত তহবিল থেকে বণ্টন করা।
৩। বিশ্ববিদ্যালয়সমূহের উন্নয়ন পরিকল্পনা পরীক্ষা ও পর্যালোচনা করা।
৪। বিভিন্ন বিশ্ববিদ্যালয়ের উন্নয়ন প্রকল্প বাস্তবায়ন ও তত্ত্বাবধান করা।
৫। নতুন বিশ্ববিদ্যালসমূহের জন্য নীতিমালা প্রণয়ন।
৬। বিশ্ববিদ্যালয় বিষয়ে পরিসংখ্যানগত তথ্য সংগ্রহ করা, ব্যাখ্যা করা ইত্যাদি।
৭। UGC বাংলাদেশে উচ্চতর শিক্ষায় গবেষণা, পুরস্কার, বৃত্তি এর প্রোগ্রাম পরিচালনা করে এবং শীর্ষস্থানীয় গবেষণার জন্য কলেজ ও বিশ্ববিদ্যালয়ের স্টাফদের Ph.D. ও ফেলোশিপের জন্য অনুদান সরবরাহ করে। এছাড়াও, মৌলিক গবেষণা জন্য পুরস্কার দেয়া, সেমিনার , কর্মশালা আয়োজন সহ নানামুখী পদক্ষেপ গ্রহণ করে।
এছাড়াও ইউজিসি আরো নানারকম কাজ করে।
ইউজিসি কমিশনে ঢাকা বিশ্ববিদ্যালয়ের সাবেক উপাচার্য, বিশিষ্ট শিক্ষাবিদ ও সরকারের মাননীয় প্রতিমন্ত্রী অধ্যাপক এ.কে. আজাদ চৌধুরীর নেতৃত্বে ৬ জন বিশিষ্ট ও দেশবরণ্য শিক্ষাবিদ আছেন।
ইউজিসির ওয়েবসাইট থেকে প্রাপ্ত তথ্যমতে, জ্যেষ্ঠ সহকারী পরিচালক পর্যন্ত প্রশাসনিক বিভাগে ১৬ জন (২ জন ছুটিতে), অর্থ ব্যবস্থা ও হিসাব বিভাগে ৬ জন, রিসার্চ সাপোর্ট ও প্রকাশনা বিভাগে ১০ জন, পরিকল্পনা ও উন্নয়ন বিভাগে ৪ জন, তথ্য ব্যবস্থাপনা, যোগাযোগ ও প্রশিক্ষণ বিভাগে ৫ জন, বেসরকারি বিশ্ববিদ্যালয় বিভাগে ৪ জন এবং অন্য আরেকটি বিভাগে ১ জন কর্মরত আছেন। তবে এ পরিসংখ্যান সর্বশেষ কবে আপডেট হয়েছে তার কোন তথ্য নেই।
ইউজিসি বুলেটিন প্রতি তিনমাসে একবার প্রকাশিত হয়। অথচ ওয়েবসাইটে জুন ২০১১ এর পরের কোন সংখ্যা নেই! পলিসি মেনুর অন্তভূর্ক্ত Act ক্যাটাগরিতে “UGC act will be uploaded very soon.“ লেখাটি বেশদিন থেকে শোভা পাচ্ছে।
সবচেয়ে বড় অনিয়ম চোখে পড়ে বিশ্ববিদ্যালয়সমূহ মেনুর আওতাভুক্ত ক্যাটাগরিগুলোতে। আমরা জানি, বিশ্ববিদ্যালয়গুলোর পরিসংখ্যানগত তথ্য প্রতিনিয়ত পরিবর্তিত হয়। আপডেটবিহীন অপূর্ণাঙ্গ,ভুলে ভরা তথ্যগুলো নিশ্চয়ই ইউজিসির সুনাম বৃদ্ধি করে না বরং পাঠকদের মনে নেতিবাচক ধারণার সৃষ্টি করে। কোন পেজে সর্বশেষ আপডেটের তারিখ উল্লেখ করলে অন্তত কিছুটা ধারণা পাওয়া যেত। বিভিন্ন বিশ্ববিদ্যালয়ে উপাচার্য, ক্যাম্পাসের ঠিকানা, প্রশাসনিক কর্তাব্যক্তিদের নাম, নতুন খোলা বিভাগসহ প্রায় সব ক্ষেত্রেই বর্তমান বাস্তব তথ্যের সাথে এ সাইটে উল্লেখিত তথ্যের মিল নেই। ঠিক এমনিভাবে স্কলারশিপস, স্ট্যাটিসটিকস, পাবলিকেশন্স মেনুতেও অজস্র ভুল ও আপডেটবিহীন তথ্য, উপাত্ত চোখে পড়ে। অথচ প্রযুক্তির উন্নয়নের এ যুগে এ রকম হ-য-ব-র-ল চিত্র থাকার কথা নয়। সবগুলোর কথা লিখতে গেলে লেখা অনেক বিশাল হবে নিশ্চিতকরেই বলা যায়। উন্নত বিশ্বের একাডেমিক প্রতিষ্ঠানগুলোর কথা বাদ দিয়ে যদি আমাদের প্রতিবেশী দেশগুলোর ইউজিসি ও সমমানের প্রতিষ্ঠানগুলোর ওয়েবপেজের দিকে তাকাই সহজেই আমাদের দৈন্যদশা উপলব্ধি করতে সক্ষম হব।
“৫.
মামায় কেনা সনদ দিয়ে অযোগ্যরাই নীতিনির্ধারক
শিক্ষাক্ষেত্রেই দূর্নীতির আখড়া, রক্ষকই ভক্ষক।“ (ভাইরাস কাব্য/মোঃ মুজিব উল্লাহ)
কিছুদিন আগের লেখা এ কাব্য কী সত্যই থেকে যাবে? বর্তমান সরকারের “ডিজিটাল বাংলাদেশ“ গড়ার বুলি বাস্তবে রুপদান করতে না পারলে মুখ থুবড়ে পড়বে “ভিশন 2021“। আমাদের দেশও অনেক পিছিয়ে যাবে। ইউজিসির সংশ্লিষ্ট কর্তৃপক্ষ এ বিষয়গুলোর দিকে নজর দিয়ে অচিরেই পদক্ষেপ নিবেন বলে আশা করি। না হলে আমার লেখাটাই যে সত্য বলে প্রতিপন্ন হবে!
তথ্যসূত্র:
১। উইকিপিডিয়া
২। শিক্ষা মন্ত্রনালয়ের সরকারি ওয়েবসাইট
৩। ইউজিসির অফিসিয়াল সাইট
৪। বিভিন্ন বাংলাদেশী পাবলিক ও প্রাইভেট বিশ্ববিদ্যালয়ের ওয়েবসাইট
৫। ভার্সিটিএডমিশনডটকমসহ অন্তর্জালের বিভিন্ন নির্ভরযোগ্য সূত্র থেকে নেওয়া।
</doc>

<doc>
আমরা মানুষ এবং আমাদের চরিত্র।
প্রতিটা মানুষই তার সামাজকে তার মতো করে ভাগ করে নেয়। তার উচ্চতা দিয়ে সাবাই কে মাপে। তার ওজন দিয়ে সবাইকে ওজন করে। তার যোগ্যতা দিয়ে সবার যোগ্যতা যাচাই করে। আমার ধারনাএই সহজ সূত্রটা সমাজের জন্য খুব ক্ষতিকর। একজন তাই তার পেশার কিংবা দক্ষতার বাইরে অন্যকে সম্মান করতে চায়না। সমাজ বাঁচিয়ে রাখতে হলে সব পেশার মানুষই থাকতে হবে। তাই তাচ্ছিল্য করে একে অন্যকে উপহাস করার এই রীতির পরিবর্তন করতে হবে।
ধরা যাক কোন X সে ইংরেজীতে ভাল, ILTS৬ স্কোর আছে। সে সবার সাথে ইংরেজীতে কথা বলতে পারে। এটা তার অহংকার করার মতো একটা সম্পদ। তো সেই X তার পরিচিত মানুষদের দুই ভাগে ভাগ করবে এক যারা তার মতো ইংরেজী জানে আর যারা জানে না। ইংরেজী না জানা দুষের কিছু নয়। জানলে এটা বাড়তি সুবিধা। কিন্তু একজন স্পোকেন পাশ করা ছেলের কাছে এটা খুবই বড় বিষয়। তাই তার গুনকে ঢালাও ভাবে সবার সাথে প্রকাশ করতে থাকে। প্রয়োজনে ,বেশির ভাগ অপ্রয়োজনে জোর করে ইংরেজী শব্দ কিংবা একটা দুইটা বাক্য ব্যবহার করে। মাঝে মাঝে মনে হয় কথা বলা আসল উদ্দেশ্য নয় বরং ইংরেজী জানার বিষয়টা প্রকাশ করাই আসল। তাই কোন একটা বিষয় করে কথা বলতে হয়। আর কোন যোগ্যতাই তার কাছে এর সমান নয়।
যারা জিম করে। তাদের ক্ষেত্রেও বিষয়টা তাই। সেও তার চেনা পৃথিবীটাকে ভাগ করে পেশীদার ব্যক্তি এবং অপেশীদার ব্যক্তি। যারা জিম করেনি। কিংবা শরীর রেসলিং প্লেয়ারদের মতো শক্তপোক্ত নয় তাদের দিকে একটা তাচ্ছিল্য ভঙ্গিতে তাকায়। এটা হতে পারে তার অজান্তেই।
আমি দেখেছি যারা গান করে নাচ করে তাদেরও একই প্রবণতা থাকে। একই ভাবে তারা তাদের পৃথিবীকে দুই ভাগ করে নেয়।
আর একটি মজার বিষয়ও আছে। আমার চার পাশে যারা একটু বেশি বই পড়ে, কিছুটা সাহত্য নিয়ে নাড়াচাড়া করে তাদেরও এমন একটি ভাব দেখতে পাওয়া যায়। যারা একাডেমিক বই এর বাইরে বই পড়েনা তাদের মানুষই মনে করতে রাজি নয়। অল্প কয়েকটি বই পড়েই তারা জ্ঞানী তকমা লাগিয়ে নেন। তাই রাস্তাঘাটে ,জুতার তলায়ও কিছু কবিদের দেখতে পাওয়া যায়। তাদের গর্ব করার বিষয় হলো তারা সাহিত্যিক। তারা কবি কিংবা গল্প কার। তাদের মধ্যে এলিট শ্রেণি হলো লিটল ম্যাগের সম্পাদক।
পত্রিকা সম্পাদনা নিশ্চয় সহজ বিষয় নয়। কিন্তু তাদের আচার আচরণ দেখলে মনে হয় দ্বিতীয় বিশ্ব যুদ্ধ জয় আর একটা লিটল ম্যাগ সম্পাদনা প্রায় সমান গুরুত্ব পূর্ণ।
এতো গেল এক শ্রেণির কথা। এবার আসা যাক পেশাজীবিদের কথা। ছাত্র জীবন থেকেই কলেজ বিশ্ববিদ্যালয়ের শিক্ষকদের সাথে আমার ঘনিষ্ট একটা সম্পর্ক ছিল। এখনও আছে। আমি প্রতিদিনই তাদের সাথে আড্ডা দিতে যাই। তাদের মাঝেও দেখা যায় আত্ন গরিমার ব্যপার(সবাই নয় কেউ কেউ)। তারা শিক্ষক তাই অন্য কোন পেশার সাথে তাদের তুলনা চলেনা। ঐতিহাসিক প্রক্ষাপট তুলে ধরে তাদের বিশেষত্ব ব্যাখ্যা করেন। তারা না থাকলে পৃথিবীর মানুষই..... ইত্যাদি আবোল তাবোল। সব সময়ই তারা ভুলে যান শিক্ষকরাও মানুষ। এবং সমাজের সাবার মতোই সমাজের প্রতি তার দ্বায়িত্ব আছে। তারা নিজেদের পৃথিবীকে ভাগ করেন আরো মাজাদার উপায়ে।তারা সমাজের মানুষকে দেখেন শিক্ষক এবং ছাত্র হিসেবে। আমি গভীর ভাবে লক্ষ করে দেখেছি। তাদের ছাত্রদের সাথে যে ধরনের আচরণ করে থাকে তার বাইরের লোকের সাথেও এমন আচরণ করেন । কোন একটা বিষয় বুঝাতে গেলে তাদের এই বিষয়টা বেশি পরিলক্ষিত হয়। তখন তারা বেশির ভাগই ভুলে যান যে সবাই তার ছাত্র নয়।
ডাক্তার বেলায় তো এই শ্রেণি বিভাগ আরো স্পষ্ট। এই নয়ে ব্লগে অনেক তুলপাড় হলো। ডাক্তাররা তাদের ব্লগে আচরণ থেকেই তা বুঝিয়ে দিয়েছেন যে তারা ডাক্তার মানুষ নয়(ব্যতিক্রম আছে, কিন্তু ব্যতিক্রম নিয়ম নয়)। আর এই সময়ে রোগি মানেই তো ক্লায়েন্ট,ক্লায়েন্ট মানেই তো টাকা। আর টাকা মানেই তো....(যা বুঝার বুঝে নেন)।
উকিল,ব্যরিস্টার,পুলিস,সস্বস্ত্রবাহিনী। তাদের আর নতুন করে বলার কিছু নাই।তাদের দলে যোগ হতে পারে ব্যবসায়ী। যারা লাভ ছাড়া কিছু বুঝেনা। প্রয়োজনে পাঁচ টাকা লাভের জন্য দ্রব্যে বিষ মিশাবে। ফল ,মাছ এসবে ফরমালীন মিশানো কি এর মধ্যে পরেনা? 
</doc>

<doc>
ছাত্ররাজনীতির বলি রুয়েট ছাত্র আজিজের স্মরনে
আজিজের সাথে আমার প্রথম পরিচয় হয়েছিল টিনশেড হলে, আমরা যখন রুমমেট হিসাবে একইসাথে উঠলাম তখন।
নতুন নতুন সবাই সবার বন্ধু, কারো সাথে কারো কোন বিবাদ নাই, সবার ভেতরেই তখন নতুন হলে ওঠার আনন্দ।
আজিজ ছিল বেশ চটপটে আর আমোদপ্রিয়, সময় পেলেই বন্ধুদের সাথে রাত জেগে তাস খেলত, আমি খেলা জানিনা, কখনো কখনো ওদের সাথে বসে শেখার চেষ্টা করতাম।
আজিজ সম্পর্কে স্মৃতিচারণা করতে গিয়ে সবার আগে এই কথাগুলোই আমার মনে ভেসে ওঠে। প্রায় একবছর আমরা একসাথে ছিলাম, কখনো ওর সাথে মনোমালিন্যটুকু হয়েছে এমনটাও মনে পড়েনা ।
নতুন এলোটের সময় আমরা উঠলাম শহীদুল হলে আর আজিজ উঠল জিয়া হলে। আমরা দুইজন দুই সেকশনের বিধায় তেমন আর যোগাযোগ হতনা। কালেভদ্রে সামনা সামনি দেখা হলে আজিজ হাঁক ছেঁড়ে বলত, কী রে বাবু ভাল আছিস ? আমি মাথা ঝাঁকিয়ে বলতাম হুঁ।
দেখতে দেখতে এক বছর পেরিয়ে গেল। শহীদুল হল ছেড়ে আমরা জিয়া হলে উঠলাম। আজিজেরা যে ব্লকে থাকত আমরাও সে ব্লকে উঠলাম। আমরা ০৭ এর একটি বড় অংশ এখানে একসাথে থাকি। এই যে বর্ণনাটুকু করলাম, এরই মাঝে কেটে গেছে প্রায় চারটি বছর, আমরা এখন শেষ বর্ষের ছাত্র হয়েছি। প্রথম বর্ষের আজিজ আর সেই অচেনামুখ আজিজ নাই, ক্যাম্পাসের অনেকেই তাকে চেনে, রাজনীতির একজন সক্রিয় কর্মী সে। সে অন্য কথা, আজিজ রাজনীতি করে, ক্ষমতাধরদের সাথে তার চলাফেরা, এ জন্য তাকে আলাদা সমীহ করে চলতে হবে এমনটা কখনো আমার মনে হয় নি। আজিজ আমার প্রাক্তন রুমমেট, আজিজ আমার সহপাঠী, সে আমার ঘরের মানুষ, আমি আর আট-দশজন বন্ধুর মতই তাকে দেখতাম।
একই ফ্লোরে থাকতাম বলে দিনে বহুবার তার সাথে দেখা হত, আবার মাঝে মাঝে আমাদের রুমে এসে ইন্টারনেটে ক্রিকইনফো ওয়েবপেজে সময় ব্যয় করত ও। বেশিরভাগ সময়ই আজিজ হন্তদন্ত হয়ে চলত যেন তার খুবই তাড়া আছে। সবসময়ই দূর থেকে দেখেই আমাকে আদুরে গলায় জিজ্ঞাসা করত, কেমন আছো বাবু ? আমি একটু হেসে বলতাম “ভাল”। এর বেশি কিছু বলার সুযোগ হতনা, ততক্ষণে আমাকে পাশ কাটিয়ে যাওয়া সারা।
একদিন রাত একটার দিকে আজিজ এসে আমার কম্পিউটারে নেট ব্রাউজ করা শুরু করল, আমাকে বলল, বন্ধু ১৫ মিনিটের মধ্যেই কাজ শেষ করব।
আমি মশারি খাটিয়ে অপেক্ষা করতে লাগলাম। দশ মিনিট , পনের মিনিট এভাবে একঘন্টা কেটে যায়, আজিজ যায় না, আমি কিছুটা বিরক্ত হয়ে বললাম, কাল ৮ টা থেকে ক্লাস, তাড়াতাড়ি ঘুমাতে হবে , পিসি বন্ধ কর। আজিজ ভ্রুক্ষেপ করলনা, ডান পা ঝাঁকাচ্ছে আর একমনে মনিটরের দিকে তাকিয়ে আছে।
আমি এবার বেশ খানিকটা বিরক্তির সুরে বললাম, “ এই আজিজ ওঠ....আরে ওঠনারে ভাই”। রাত আড়াইটা বাজতে চলল, আজিজ অনড়। আমি আর ধৈর্য ধরে থাকতে পারলাম না, রাগের চোটে ল্যানের তার খুলে দিয়ে বললাম “ নে এখন ভাল করে নেট ব্রাউজ কর”। পাশাপাশি শংকাও হল, এই বুঝি উঠে এসে কিল দেয়।
কিন্তু না খানিকক্ষণ কটমট করেতাকিয়ে থাকবার পর আর্দ্রকন্ঠে আজিজ বলে উঠল, “ তোর পিসি ক্ষয়ে গেল না ? একটু ব্রাউজ করলে কী হবে ?” আমি বললাম, কাল এসে সারাদিন যতক্ষণ খুশি কাজ করিস। আজিজ কোন কথা না বলেই চলে গেল, আমি ঘুমালাম।
সেই যে গেল আর কোনদিনও আমার পিসিতে বসে নি, আমার অনুশোচনা হয়েছে, ইস কেন ওকে তুলে দিলাম!
এই ঘটনাটা ছোট্ট, আজিজ মনেও রাখেনি, আমিও ভুলে গেছি প্রায়। পরে যতবার দেখা হয়েছে আজিজ স্বভাব সুলভভাবেই আমার সাথে কুশল বিনিময় করেছে। একই সাথে থাকি, বারবার কুশল বিনিময়ের মাজেজা কী ? এটাই হচ্ছে ব্যাতিক্রম, একমাত্র আজিজই আমাকে যখন তখন কুশল জিজ্ঞাসা করত। আমি কখনো ঝামেলায় পড়েছি, আমাকে সাহায্য করবার প্রচ্ছন্ন ইচ্ছা ব্যক্ত করেছে ও ; কারো সাথে ঝামেলা বাধিয়েছে, আমি মাঝখানে গিয়ে আজিজকে জোর করে টেনে সরে নিয়ে গেছি, কাজে বাধা দেওয়ার জন্য সে আমাকে কখনো ভর্ৎসনা করেনি, আমি জোর খাটিয়ে বলতে পেরেছি, “ এই আজিজ থেমে যা, অনেক হয়েছে”। আমি আজিজের উপর জোর খাটাতে পেরেছি , কারন ও আমার সতীর্থ বন্ধু।
আমার চোখে এই ছিল আজিজ, তার অন্য দিকও ছিল হয়তো কিন্তু আজ তা স্মর্তব্য নয়।
মানুষ যদি তার ভবিষ্যতের কথা জানত তবে কী হত ? কিছুই না, নিয়তির কোন পরিবর্তন ঘটানো যায় না, যা অবশ্যই ঘটবে তাই লেখা থাকে মানুষের ভাগ্যলিপিতে । আজিজও পারেনি, নির্মমতম অধ্যায় ঘটে গেছে তার জীবনে।
আজিজ যখন হাসপাতালে তখন তাকে দেখতে গিয়েছিলাম। একজনের দুই পায়ের হাড় ফেটে গেছে, আজিজের শরীরে অনেকগুলো সেলাই দিতে হয়েছে, আর মাথার ক্ষতে ব্যান্ডেজ করা । আমার বিশ্বাসই হচ্ছিলনা এক সহপাঠি অন্যজনকে এভাবে নির্মম প্রহার করতে পারে।
দুঃখ করা ছাড়া আর কিছুই করার ছিলনা। পরের দিনই দেখি হায়েনারা আবার ক্লাসে এসে ক্লাস করছে। এও সম্ভব ! সব সম্ভবের এই দেশে সবই সম্ভব। ড্রাকুলাদের সাথে আমরা ক্লাস করলাম চারদিন, সবকিছুই চলল স্বাভাবিকভাবে, ক্লাস, ক্লাস পরীক্ষা, ফাইল লিখনের কেরাণিগিরিটা সবই।
শুধু আজিজের দিন আর চলল না, থেমে গেল তার সব কিছু। আজিজ মারা গেছে !! রাত তিনটার দিকে সবেমাত্র শুয়েছি কিছুক্ষন পরেই ফিসফাস শব্দে তন্দ্রা ছুটে গেল, যেন নিজের কানকেই বিশ্বাস করতে পারছিলাম না। আমরা সবাই ঘুম থেকে ধড়ফড় করে উঠলাম। তারপরের কথা সবারই জানা, ঢুলুঢুলু চোখে আমরা রওনা দিলাম মহাবিদায় জানাতে , সহপাঠির অকাল মহাযাত্রায়।
মানিকগঞ্জে জীবনে প্রথম মর্গ দেখলাম। সেখানে শুয়ে আছে সদা চঞ্চল ক্রিকেটপ্রেমি আজিজ। প্রথম ওকে দেখে বিশ্বাসই হচ্ছিল না যে, ডাকলে ও আর উঠবে না। মনে হচ্ছিল ও তো শুয়ে আছে , নিদ্রাভঙ্গ করলে আবার জেগে উঠবে।
“এই আজিজ ওঠনা.....আরে উঠনারে ভাই”। গায়ে হাত বোলালাম, হিমশীতল সে শরীর, কোন সাড়া এলনা, আজিজ উঠল না। কয়েকজন হাউমাউ করে কেঁদে উঠল, ভেবেছিলাম আমি বোধহয় কাঁদতে পারবনা, কিন্তু ওই বন্ধ চোখদুটো দেখে আমার চোখের জল আর বন্ধ থাকল না। আমি আর কিছুই অনুধাবন করতে পারলাম না , বোকার মত আমার ভেতরের মানুষটা আবার বলে উঠল, “ আই আজিজ ওঠনা.... আরে ওঠনারে ভাই”। কোথাও কোন সাড়া নেই কিন্তু আমি আমার প্রত্যেকটা কোষ দিয়ে অনুধাবন করলাম যেন আজিজ আমাকে বলছে “ আমি আর কোনদিনও উঠব নারে বাবু , আমার সে শক্তি নাই, আমার ঠান্ডা শরীরে প্রাণহীন হয়ে গেছে, ওরা আমার সব রক্ত শুষে নিয়েছে”।
অভিমানি আজিজ উঠলনা, আমরা এক এক করে সবাই বের হয়ে আসলাম ।
কতক্ষণ কেটে গেল ! কত স্মৃতি মনের ভেতর ভেসে উঠতে লাগল । মর্গে এরপরে কী ঘটল তা আর বর্ণনা করতে পারবনা। জুমার নামাজ পড়ে আজিজকে নিয়ে আমরা গ্রামের বাড়ি রওনা হলাম।
গ্রামের বাড়িতে যে মাতম চলছিল তা কলম দিয়ে লিখে প্রকাশ করা যাবে না, সে পরিবেশ যে দেখেছে সে জানে, সন্তান মারা গেলে বাবা মার কী অবস্থা হয়।
আজিজের মা আমাদের কয়েকজনকে জড়িয়ে ধরে বিলাপ করতে লাগলেন। তাঁকে স্বান্তনা দেবার কোন ভাষা ছিলনা। সেসব সবারই জানা, পুত্রশোক করবার জুতসই বর্ণনা হয় না, এটা কেবল অনুভবের।
আজিজকে শেষ গোসল করানো হল, কাফনে জড়িয়ে চোখে সুরমা লাগিয়ে দেয়া হল। কাল থেকে কালান্তরে প্রবেশের এই বুঝি মহাসজ্জা! সে সজ্জা সবাইকে কাঁদালো, আমি বাঁশঝাড়ের পাশে চলৎহীন হয়ে বসে পড়লাম, অশ্রুবাষ্প আমার দুচোখকে আচ্ছন্ন করে ফেলেছে, কোন কিছু দেখবার ক্ষমতা আর রইলনা, মনে হল আমি আবার আজিজকে বলছি, “ এই আজিজ ওঠনা.... আরে ওঠনারে ভাই”।
আজিজ যেন বললে, “ নারে বাবু, আমি আর উঠবনা কোনদিনও, ওই যে দেখ মা কাঁদতে কাঁদতে চোখ ফুলে তুলেছে, ঠোঁট শুকে সাদা হয়ে গেছে, আধো বন্ধ করা চোখের নিচের চামড়া কুঁচকে গেছে; সমস্ত শক্তি দিয়ে আমাকে ডাকছে ‘ সোনা মানিক আমার কই যাস ? একবার মা বলে ডাক, ফিরে আয় বাপ আমার’ ; মা বলছে আর কোনদিনও আমাকে বকবেনা, শুনতে পাচ্ছিস বাবু ?”
আমি বললাম , পাচ্ছিরে।
আজিজ ফের বললে, ওই যে আব্বার বুক থেকে বারবার দীর্ঘশ্বাস পড়ছে আর বলছে, ‘আহ ! কী হল রে আমার কলিজার টুকরার’ ইস ! খোকা একবার ফিরে আয় ; আব্বা ভালমত কাঁদতেও পারছেনা। আর ভাইয়া দেখ কেমন বিবর্ণ হয়ে গেছে। আমার বিদায় বেলাতে কতজন কাঁদছে, তবু আমি ফিরতে পারব নারে; আমার আর পেছনে ফেরার উপায় নাই, যাদের ফেরার উপায় আছে তাদের গিয়ে ফিরে আসতে বল।
আমি বুঝতে পারলাম না।
আজিজ ফের বললে, “ বাবু তুই পারবি ওদের ফেরাতে ? ওরা বোঝেনা, আগুন নিয়ে খেলতে নেই, সাপুড়ের মৃত্যু যে সাপের কামড়েই ! কেউ ওদের ফিরিয়ে আনুক; যারা উগ্রবাদি, যারা ছাত্ররাজনীতির নামে মারামারি করে, সমাজ -রাষ্ট্রকে অস্থিতিশীল করে তোলে, ক্রমাগত বিবেক বুদ্ধি হারিয়ে যারা পশুতে রূপান্তরিত হয় আর তুচ্ছ কারণে সহপাঠী, বড় ভাইদের পিটিয়ে হত্যা করে ,তাদের থামাক কেউ। ওদের ফিরে আসতে বল। ওদেরও মা- বাবা আছে, সেই মা-বাবারাও কাঁদতে জানে, ছেলের কিছু হলে তাঁরা বুক চাপড়ে কাঁদবে, সেদিন কিন্তু ফেরার রাস্তা থাকবে না।
“ ওরা কত মেধাবী, রক্তের কত তেজ, কিন্তু বুদ্ধুরা নিজের রক্তের মূল্যই বোঝেনা। ওদের রক্ত অনেক দামি, ওরা চাইলেই বিষাক্ত সাপে কাটা মূমুর্ষ সমাজটাকে বাঁচিয়ে তুলতে পারে। ওরা তা না করে নেশা করে, নেশার ঘোরে দিনদিন তারা ঘুমিয়ে পড়ছে। যা ওদের জেগে উঠতে বল, সময় যে বেশি নেই , দেরি হলে একদিন সবাই ঘুমিয়ে যাবে, শত ডাকাডাকি আর অশ্রুপাত করলেও জেগে উঠবে না, যা তাড়াতাড়ি ওদের ফিরিয়ে আন, মানুষের জন্য, সমাজের জন্য, দেশের জন্য।
আমি মুগ্ধ হয়ে সে আপ্তবাক্য শুনলাম। আরে আজিজ তুই এত কথা শিখলি কোথা থেকে ?
আজিজ বললে, স্কুলে থাকতে স্কুলের গুরুত্ব বোঝা যায় না, স্কুল ছাড়লে সব স্মৃতি মনে পড়ে , তার গুরুত্ব অনুধাবন করা যায়; তেমনি জীবন দিয়ে জীবনের মূল্য বুঝেছি, জীবন নদীর এ পাড়ে এসে ওপারের গুরুত্ব অনুধাবন করেছি।
আমি মোহগ্রস্ত হয়ে সে কথা শুনছি। হঠাৎ কার ডাকে যেন আমার তন্দ্রাচ্ছন্নতা কেটে গেল। এতক্ষণ আমি কল্পনায় আজিজের সাথে কথা বলছিলাম। দাঁড়িয়ে দেখি লাশ নিয়ে যাওয়া হচ্ছে। আমি পেছন পেছন চলতে লাগলাম। খানিক্ষণ পরে জানাজা হল। জানা শেষে সবাই কবরের পাড়ে গেলাম। কাফনে মোড়ানো আজিজকে কয়েকজন ধরাধরি করে কবরে নামালেন। আমার পাগল মন আবার বলে উঠল, এই আজিজ যাসনা... ওঠ.......ওঠরে ভাই....আরে ওঠ না।
অনেকদিন পেরিয়ে গেল, আর কোন সাড়া পেলাম না।
</doc>

<doc>
ধ্রুবতারার দিপ্তি অনুভবের বাধাহীন প্রকাশ 
“একটি হুইলচেয়ারের অভাবে কারুর জীবন থেমে আছে, কারুরবা নেই কর্মসংস্থানের ব্যবস্থা! সহায়ক চলাচলের ব্যবস্থা নেই বলে চার দেয়ালের আলো-আঁধারীতে কাটছে কারুর জীবন” এসব শুনলে নিজেকে স্থির রাখতে পারেন না। সমাজে সর্বত্র প্রতিবন্ধী তথা ভিন্নভাবে সক্ষম ব্যক্তির অংশগ্রহণ এবং সর্বজনীন প্রবেশগম্যতা নিশ্চিত করতে যিনি সবসময়ই সোচ্চার। তাদের একীভূত শিক্ষা ব্যবস্থার জন্যে স্কুল, কলেজ, বিশ্ববিদ্যালগুলোতে সচেতনতামূলক ক্যাম্পেইন- প্রচারণা চালানোসহ বিভিন্ন পাবলিক প্লেসে র‍্যাম্প যুক্ত বাঁধা মুক্ত একটি সুন্দর অবকাঠামো তৈরীতে যিনি নিরলস কাজ করে যাচ্ছেন, আমি সেই মানুষটির গল্প শোনাতে চাই আজ আপনাদের। আপনারা তাকে চেনেন নামে। হয়তো দেখেছেনও কোথাও কোন স্থানে। কিন্তু আমি তাকে দেখি রোজ খুব কাছ থেকে। ছোটবড় নানান বিষয়ে আমার চেয়ে বেশ ভালো বুঝেন। সমস্যা বলে সমাধানও সাথেই দিয়ে দেন, তবুও কেনো জানি না আমাকে ফোন করে আলাপ করতেই হয় বিষয়টা নিয়ে। তখন নিজেকে একজন বেশ গুরুত্বপূর্ণ ব্যক্তি মনে করে গর্বে বুক ফুলিয়ে তোলা ছাড়া উপায় থাকে না smile :) :-)
দেখতে মানুষটি ছোটখাট হলেও প্রখর ব্যক্তিত্ব সম্পন্ন। বুদ্ধির বিশাল এক ভান্ডার নিয়ে বসে আছেন এতে কোন সন্দেহ নেই। আর সিংহ রাশির জাতিকা বলেই বোধ করি আছে নেতৃত্ব দেওয়ার চমৎকার গুন। প্রবল এক মায়ায় সকলকে জড়িয়ে রেখেছেন যেনো... বিশেষত আমাকে। অথচ যার জীবনের সিংহভাগটাই কেটে গেছে চারদেয়ালের আবদ্ধ ঘরে। এমনি আরো কত কি আছে বলার...
বাংলাদেশের স্বাধীনতা যখন দ্বারে দাড়িয়ে কড়া নাড়ছে ঠিক সে সময়ের কথা বলছি আমি। সনটা ১৯৬৮। তৎকালীন পূর্ব পাকিস্তানের রাজনৈতিক আবহাওয়া তপ্ত রোদ্দুরের মতোই জ্বলছে পুড়ছে এমনই এক নিকষ আঁধারে ঘেরা রাত্তিরে ঢাকা মোহাম্মদপুর আলো করে এক কন্যা সন্তানের জন্ম দিলেন ফজিলাতুন নেসা হাকিম। বাবা মাহবুবুল হাকিমের দুহাতে তুলে দেওয়া হলো ফুটফুটে শিশুটিকে। তুলতুলে এক পরী দেখে আনন্দে আত্মহারা তিনি। তাদের আনন্দে ঈশ্বর নিশ্চয় মুচকি হেসেছিলেন আড়াল থেকে। নয় মাস না যেতেই ঘন কালো মেঘ ছেয়ে এলো আকাশে। হঠাৎ-ই তারা আবিষ্কার করলেন ছোট্ট পরী খেলে না। হাসে না। কাঁদে না। হাত পাও ছোড়াছুড়ি করে না। তাদের আনন্দ ভুবনে চারিদিক কেমন থমথমে নিরবতা! প্রবল জ্বরের তান্ডবে একটুখানি শরীরখানা কেমন দুর্বল হয়ে পড়েছে। ডাক্তার বললেন কিছুই করার নেই আর। পোলিও। পুরো শরীর অবশ হয়ে গেছে। বাবা মায়ের মাথায় হাত, এ কেমন করে সম্ভব! মাত্র এক সপ্তাহ আগেই যে পোলিও ভ্যাকসিন টিকা দিয়ে এলেন তাদের কন্যাকে! পোলিও কখনো পুরোপুরি ভাল হয় না জেনেও তারা হন্য হয়ে চিকিৎসার জন্যে এদিক সেদিকে ছুটোছুটি শুরু করলেন।
বাবা মায়ের আকুল প্রার্থনায় ঈশ্বর বোধ করি কিছুটা সদয় হয়েছিলেন সেদিন... যদিও দু’পায়ে হেঁটে বেড়ানোর শক্তি চিরতরে হারিয়ে যায় তাদের ছোট্ট পরীর, তবু ডাক্তারের অক্লান্ত পরিশ্রম একেবারে বৃথা যায়নি। সামান্য সুস্থ্য হয়ে শরীরের উপরের অংশ স্বাভাবিক সক্ষমতা ফিরে পেলো। ছোট্ট পরীর মুখে প্রাণবন্ত হাসিতে বাবা মা মনোবল ফিরে পেলেন। সিদ্ধান্ত নিলেন ঈশ্বরের ইচ্ছে মাথায় তুলে নিয়ে তাকে মানুষের মতোন মানুষ করে তুলবেন। প্রথম সন্তান হিসেবে আদর যত্নের কমতি ছিলো না। কিন্তু আরেকটু বড় হয়ে উঠতেই স্বাধীন দেশে শুরু হলো এক অন্য রকম যুদ্ধ। ঘরের বাইরে যাওয়ার মতোন পরিবেশ বা সহায়ক ব্যবস্থা সেই দিনগুলোতে ছিলোনা। তাছাড়া দুর্বল শরীর এত ধকল পোহাতে পারবে না এই ভয়ে বাবা মা সাহস পেলেন না স্কুলে ভর্তি করাতে। কিন্তু কন্যাকে শিক্ষিত করে তুলবেন এই হলো পণ। শুরু হলো ঘরে বসেই ‘অ’ ‘আ’ ‘ক’ ‘খ’ এর সাথে পরিচয়। ঘরেই একজন শিক্ষক নিযুক্ত করা হলো তাকে শিক্ষিত করে তোলার উদ্দেশ্যে। চার দেয়ালের মাঝেই পৃথিবীর সমস্ত আনন্দ এনে দেওয়ার সাধ্য মতো চেষ্টা করতে লাগলেন বাবা মা।
স্কুলের চেহারা কখনো দেখেন নি বলেই বন্ধু-বান্ধবহীন একটা জগতে মানিয়ে নিয়ে পারিবারিক আবহেই ধীরে ধীরে বেড়ে উঠতে লাগলেন তিনি। বাবা মায়ের ভালোবাসা ও ছোট দু’ভাইয়ের উৎসাহে নিজের ঘরে বসেই পড়াশোনা চালিয়ে নিয়েছেন দশম শ্রেণী পর্যন্ত। আচমকা পরীক্ষার আগে কি যেনো মনে হলো- কি হবে এত পড়ালেখা করে! বাবা মাকে বুঝিয়ে নিজেই পরীক্ষা না দেওয়ার সিদ্ধান্ত নিলেন। বাবা মায়ের কোলে চড়ে মাঝে সাঝে ঘুরতে যাওয়াও হতো। কিন্তু বেড়ে উঠার সাথে সাথে বাইরের বিরূপ পরিবেশ-নানা সমস্যার সম্মুখীন হয়ে বাইরে মন টিকতো না বেশিক্ষন। ধীরে ধীরে বাইরে বেরুনো বন্ধ করে দিলেন নিজেই। এখনকার মতোন তখন ঘরে ঘরে হুইলচেয়ার ছিলো না। যে রুমে বসিয়ে দেওয়া হতো সেখানে সে অবস্থাতেই তাকে বসে থাকতে হতো ঘন্টার পর ঘন্টা। ভাইদের নিজস্ব জগতে পড়ালেখা, বন্ধু বান্ধব নিয়ে তারা ব্যস্ত। বাবা মায়েরও তো শতেক কাজ। সারা দিন সবাই গল্প-আড্ডায় মেতে থাকলে তো আর সংসার চলবে না। তাই সারাটা দিনের পর রাত্তিরে সবাই এক হওয়ার অল্পটুকুন সময় বেশ আনন্দেই কাটতো সবার।
কালের আবর্তে বাবা মায়ের সেই ছোট্ট পরী কৈশোর পেরিয়ে যৌবনে পদাপর্ন করলেন। বাবা মায়ের শক্তিশালী দু’বাহুতে কখনো চেয়ার কখনো বিছানা- এই করেই কাটিয়ে দিলেন জীবনের চৌত্রিশটি বসন্ত। ২০০২ সালে প্রথম স্বাধীনতার হাতছানি নিয়ে ঘরে এলো হুইলচেয়ার। এতদিন পর্যন্ত ছোট্ট ছোট্ট ব্যাপারেও অসহায়ের মতোন অন্যের সাহায্যের দিকে তাকিয়ে থাকা ছাড়া কিছুই করার ছিলো না। হুইলচেয়ার পেয়ে যেনো স্বস্তির শ্বাস ফেললেন। নিজেই দু’হাতে চাকা গড়িয়ে একটু একটু ঘুরে বেড়াতে লাগলেন এ রুম থেকে সে রুম। ছোট ভাই, বাবা মা খুব চাইতো বাইরে নিয়ে যেতে। নিজেরও যে ইচ্ছে হতো না তা কিন্তু নয়! পরক্ষনেই বাইরের জগতের হুইলচেয়ার অনুপযোগী পরিবেশের কথা মনে হলে বাইরে ঘুরতে যাওয়ার চেয়ে ঘরের পরিবেশই শ্রেয় মনে হতো। কেটে গেলো আরো পাঁচটি বছর এভাবেই।
ছোট ভাইয়ের কম্পিউটার সায়েন্সে মাস্টার্স করার সুবাদে ঘরে প্রথম কম্পিউটার এলো। তারপর......একদিন ধীরে ধীরে এগিয়ে গেলেন ছোট ভাইয়ের পড়ার টেবিলে রাখা কম্পিউটার দিকে। মাউস, কি-বোর্ড নিয়ে টুকটাক নাড়াচাড়া করতে দেখে ভাইয়েরাও প্রবল উৎসাহে বড় বোনকে খুটিনাটি শেখাতে লাগলেন। তথ্য-প্রযুক্তির ব্যবহারে সম্ভাবনার নব দিগন্ত উন্মোচিত হলো যেনো! এক সময় বন্ধুর জগত বলতে কিছুই ছিলো না যার তার এখন ইয়াহু, এমএসএন চ্যাট এ অনেক বন্ধু। তাদের পেয়ে নিজেকে নতুন করে আবিষ্কার করলেন। জীবনের এতটা সময় পেরিয়ে সুখ পাখির দেখা মিললো যেনো। নিজের একটা জগত হলো... বন্ধুর জগত। সেই বন্ধুদেরই একজনের হাত ধরে একসময় সোসাল নেটওয়ার্ক ফেসবুকে পা রাখলেন। পুরো পৃথিবী যেনো হাতের মুঠোয় চলে এলো ইন্টারনেট ব্যবহারে। পোলিও আক্রান্তদের সুখ-দুঃখের কথা জানতে এবং জানাতে ফেসবুকে একটি গ্রুপ খুললেন “পোলিও ভিকটিম”। ধীরে ধীরে অনলাইনে বিভিন্ন ওয়েবসাইট ঘোরাঘুরি করে জানতে পারলেন বাইরের দেশগুলোতে প্রতিবন্ধী মানুষেরা বিভিন্ন ধরণের সহায়ক ব্যবস্থার সাহায্যে একেবারেই স্বাভাবিক মানুষের মতোন ঘরে বাইরে সর্বত্রই একা একা চলাফেরা করছেন। ছাত্র জীবন শেষ করে নিশ্চিন্তে কর্মজীবনে ঢুকে যাচ্ছেন। তাদের সম্বোধিত করা হয় “ভিন্নভাবে সক্ষম”। যে সমস্তই আজো আমাদের দেশে এক সুন্দর স্বপ্নের মতোন।
বাবা মায়ের এই ছোট্ট পরীটিকে আমরা জানি সালমা আপু নামে। পুরো নাম সালমা মাহবুব। সিদ্ধেশ্বরীর একটি এপার্টমেন্টে জানালার ধারে বসে কম্পিউটারের কি বোর্ডে খুটখাট করে চলেন দিনরাত ক্লান্তিহীনভাবে। স্বাধীনতার চল্লিশ বছরেও নিজের জন্যে যে সুবিধাগুলো কখনোই পাননি বাংলাদেশের অবহেলিত কিছু ভিন্নভাবে সক্ষম মানুষের জন্যে তাদের প্রাপ্য মৌলিক অধিকারগুলো আদায়ের পথ খুঁজে ফিরতে গিয়ে কি-বোর্ডকে হাতিয়ার বানিয়ে ফেসবুক, বাংলা ব্লগগুলোতে ঘুরে বেড়াতে লাগলেন। এই মানুষটার প্রবল উৎসাহ আমাকেও নিয়ে এলো ব্লগ জগতে। সহায়ক কিছু ব্যবস্থা শারীরিকভাবে অক্ষম কিছু মানুষকে ভিন্নভাবে সক্ষম করেও তুলতে পারে, কি দারুণ এক স্বাভাবিক-সুন্দর জীবন দিতে পারে- এসমস্ত অসচেতনতার কারণেই বেঁচে থাকাটা উপলব্ধিতেও হয়তো আসে না আমাদের বা পরিবারের তথা সমাজের! এখনোবা কি পুরোপুরি সচেতন হতে পেরেছে সমাজের মানুষগুলো!? এতশত চিন্তার রেশ থেকেই বুঝি এদেশের হাজারো-লক্ষ সালমা মাহবুবের আর্তস্বর ঘুমের মাঝেও দুঃস্বপ্নের মতোন হানা দিতে লাগলো থেকে থেকে।
চায়ের টেবিলে বাবা মায়ের সাথে টুকুস-টাকুস গল্পে কল্পনার জ্বাল বুনে যান অবিরত। বাইরের দেশগুলোর মতোন এদেশেও হতে পারে সিঁড়ির বিকল্প র‍্যাম্প! রাস্তায়, ফুটপাথে, লিফট-সিঁড়িতে থাকতে পারে ব্রেইল ব্লক! ভিন্নভাবে সক্ষম ব্যক্তিদের এসব জায়গাকে চিহ্নিত করতে আছে ডিজেবিলিটি লোগো। লঞ্চ, ট্রেন, বাসে থাকতে পারে হুইলচেয়ার সহায়ক ব্যবস্থা এবং তাদের জন্যে এক টুকরো জায়গা। তারই মতোন কিছু মানুষ শুধুমাত্র সহায়ক যানবাহনের অভাবে আবদ্ধ হয়ে পড়েছেন চার দেয়ালের আঁধারে। দৃষ্টি, বাক ও শ্রবণ এবং অন্যান্য ভিন্নভাবে সক্ষমদের স্পেশাল স্কুলে আলাদা করে রাখা হচ্ছে তাদের প্রতিবন্ধিতার নামে, অথচ একীভূত শিক্ষা যাদের নাগরিক অধিকার। আর হুইলচেয়ার ব্যবহারকারী ব্যক্তিদের জন্যে একীভূত শিক্ষা ব্যবস্থা তো অনেক দূরের কথা সহায়ক ব্যবস্থাসহ একটা স্পেশাল স্কুলও নেই কোথাও! এদেশে এক মাত্র তারাই সবচেয়ে বেশি অবহেলিত। সব ধরণের প্রতিবন্ধকতার চাপে পিষ্ট হয়ে নিজেদের আবদ্ধ রাখতে বাধ্য হয়। দেশে কি আইন নেই! অনলাইনেই প্রশ্নের উত্তর খুঁজতে গিয়ে বেড়িয়ে এলো ইমারত নির্মান বিধিমালা ২০০৮। যাতে বিকল্প দক্ষ ব্যক্তিদের জন্যে সর্বজনীন প্রবেশগম্য করে তুলতে বলা হয়েছে সমস্ত পাবলিক প্লেস তথা ভবনগুলোকে। তারমানে দেশের আইন আটকে গিয়েছে কাগুজে গুটি গুটি কালো হরফের মাঝে। প্রয়োজন তার বাস্তবায়ন! ভাবলেন এখনই সময় পরিবর্তনের। মানুষের দৃষ্টি ভঙ্গির পরিবর্তনে আওয়াজ তুলতে হবে। অসহায় প্রতিবন্ধী মানুষের জীবনমান উন্নয়নে কিছু করতে হবে। ঘরে বসে একাজ সম্ভব নয় বুঝেই বেড়িয়ে এলেন চার দেয়ালের আবদ্ধ কোণ থেকে। প্রতিবন্ধী-অপ্রতিবন্ধী সমমনা মানুষদের একত্র করতে শুরু করলেন। এ কথা অনস্বীকার্য পারিবারিক সহযোগীতা-উৎসাহেই এই পথ পাড়ি দেওয়া সহজতর হয়ে উঠেছে আরো। সালমা আপার পরিবার আমাদের দেশের আরো বহু পরিবারের জন্যে ইতিমধ্যেই হয়ে উঠেছে উজ্জ্বল দৃষ্টান্ত!
ভিন্নভাবে সক্ষম এই সকল মানুষদের শিক্ষার আলোয় নিয়ে আসা, যোগ্যতার ভিত্তিতে চাকরির নিশ্চয়তা, কর্মসংস্থান সৃষ্টি ও তাদের কাজের স্বীকৃতি প্রদান, সর্বোপরি সর্বজনীন প্রবেশগম্যতা নিশ্চিত করা- এসব দাবী ও লক্ষ্যকে সামনে নিয়ে আমাদের সালমা আপা হুইলচেয়ারে বসেই নিঃস্বার্থভাবে স্বেচ্ছাশ্রম দিয়ে যাচ্ছেন বাংলাদেশী সিস্টেমস চেঞ্জ এ্যাডভোকেসি নেটওয়ার্ক” (বি-স্ক্যান) এর ছায়াতলে দাঁড়িয়ে। কিছুদিন আগে জানতে পারলাম কাজের স্বীকৃত সম্মান স্বরূপ ডয়েচে ভেলের আন্তর্জাতিক ব্লগ প্রতিযোগীতায় সালমা আপার আমার ব্লগ ডট কম এর ব্লগটি মনোনীত হয়েছে বেস্ট ব্লগ বাংলা ক্যাটাগরীতে। ভালো লাগলো খুব! আমি জানি তিনি নাম-যশ-খ্যাতি পেতে এসব কিছুই করছেন না। সম্মাননা বা এওয়ার্ড তার জীবনের লক্ষ্যও নয়। নিজের দেশেই যখন পরাধীনের মতোন বাঁচতে হয় কি হবে এই সমস্ত প্রশংসা কুড়িয়ে! তাঁর ভেতরের না পাওয়ার এই তীব্র যন্ত্রণা আমাকেও যে ছুঁয়ে যায় প্রতিনিয়ত। কিন্তু এই স্বীকৃতি হয়তো ছড়িয়ে পড়েছে অনেকের মাঝে। তারা জেনেছেন নিঃস্বার্থ এই স্বেচ্ছাশ্রমের কথা। তখন তারা নিশ্চয় কিছুটা সচেতন হবেন এই সালমা আপার উদ্দেশ্য জেনে। চোখের সামনে দেখেও আর কারো জীবন গড়ার স্বপ্নের শুরুতেই তাকে থেমে যেতে দেবেন না। তাদের এই সচেতনতাবোধ জনে জনে ছড়িয়ে পড়বে আরো দূরে-বহুদূরে...দিক থেকে দিগান্তরে। পারিবারিক সচেতনতায় পরিবর্তন ঘটবে সামাজিক দৃষ্টিভঙ্গির। তখন এটাই হবে তার সত্যিকারের পুরুষ্কার!
আমার সাথে তাঁর মিল এই একটা জায়গাতেই- একটি স্বপ্নে! ভিন্নভাবে সক্ষম মানুষের সহায়ক ব্যবস্থাসম্পন্ন অবকাঠামোগত এক বাংলাদেশ বিনির্মানের। সেই ছোট্ট স্বপ্নটির বাস্তব রূপ দেওয়াই তার জীবনের একমাত্র পণ। তিনি জেগে উঠেছেন। আরো হাজারো লক্ষ সালমা মাহবুবের জীবনে নতুন দিগন্তের শুভসূচনার এই তো শুরু মাত্র...আরো অনেক দূর যাবেন তিনি। তাকে যেতেই হবে। তার নেতৃত্বে আলোর মিছিলে সামিল হয়ে আরো অনেকে নিশ্চিত ভীর জমাবে
</doc>

<doc>
নির্মল সেনের রাজনৈতিক আত্মজীবনি আমার জবানবন্দী 
নির্মল সেনের "আমার জবানবন্দি" আবুল মনসুর আহমেদের "আমার দেখা রাজনীতির পঞ্চাশ বছর" কিংবা অলি আহাদের "জাতীয় রাজনীতি ১৯৪৫ থেকে ১৯৭৫" এর মতো রাজনৈতিক আত্মজীবনি। রাজনৈতিক দর্শনে নির্মল সেন, আবুল মনসুর আহমেদ এবং অলি আহাদের ভেতরে বিভিন্ন বৈপিরত্য আছে- তাদের রাজনৈতিক আত্মজীবনিতেও এই রাজনৈতিক দর্শণের ভিন্নতা ফুটে উঠেছে।
আবুল মনসুর আহমেদ স্বদেশী আন্দোলনের কর্মী ছিলেন, ব্রিটিশ বিরোধী ভারত ছাড়ো আন্দোলনে অংশগ্রহন করেছেন একজন কর্মি হিসেবে- পরবর্তীতে পাকিস্তান আন্দোলনে সাংবাদিক-রাজনৈতিক কর্মী হিসেবে অংশগ্রহন করেছেন- বাঙ্গালি মুসলিম জাতীয়তাবাদের প্রবক্তাদের অন্যতম আবুল মনসুর আহমেদ পাকিস্তান আন্দোলনের পরবর্তী সময়ে মুসলিম গদ্য লিখেছেন।( খুব বেশী বিতর্কে যাওয়ার আগ্রহ নেই আমার, তার পাকবাংলার কালচার কিংবা পরবর্তীতে বাংলাদেশের কালচার হিসেবে প্রকাশিত প্রবন্ধ সংকলনে তার অভিমত ব্যক্ত হয়েছে, তিনি যে কারণে প্রচলিত বাংলা শব্দ , যা পশ্চিম বাংলায় ব্যবহৃত হতো তার বিপরীত ফার্সী আরবি উর্দু শব্দকে ব্যবহার করেছেন তার গদ্যে, পেশাগত জীবনে স্কুল শিক্ষক থেকে পেশাদার সাংবাদিক এবং পরবর্তীতে আওয়ামী মুলীম লীগের নেতা হিসেবে কেন্দ্রীয় মন্ত্রী সভায় মন্ত্রীত্ব করেছেন)
অলি আহাদ পাকিস্তান আন্দোলনের সাথে যুক্ত ছিলেন সীমিত সময়ের জন্য, তবে তিনি মূলত পাকিস্তান আন্দোলনের কর্মীদের ভেতরে সাম্যবাদী অসাম্প্রদায়িক রাজনীতিতে বিশ্বাসী কয়েকজনকে নিয়ে যুবলীগ শুরু করেন। ভাষা আন্দোলনে যুবলীগ কর্মীরা নেতৃত্ব দিয়েছিলো।
তমুদ্দীন মজলিস ভাষা আন্দোলনের পক্ষে যে পুস্তিকাটি প্রচার করেছিলো সেখানে সম্ভবত কাজী মোতাহার হোসেনের সাথে আবুল মনসুর আহমেদেরও একটি প্রবন্ধ সংকলিত হয়েছিলো। সে সংকলনে প্রকাশিত অধিকাংশ রচনাই অবশ্য পাকিস্তান রাষ্ট্র সৃষ্টির পূর্বেই লেখা হয়েছিলো।
আবুল মনসুর আহমেদ আইয়ুব খাঁ পরবর্তী সময়ে সক্রিয় রাজনীতি থেকে এক ধরণের নির্বাসনে যান, তিনি ১৯৫৪ সালের নির্বাচনে যুক্তফ্রন্ট্রের ২১ দফা দাবিনামা( এই একুশ দফায় সর্বপ্রথম পূর্ব বাংলার স্বায়ত্ব শাসনের দাবি উত্থাপন করা হয়) প্রণয়নে ভুমিকা রেখেছিলেন, পরবর্তীতে তিনি ছয় দফার ব্যাখ্যাও লিখেছিলেন।
অলি আহাদ তেমন ভাবে সম্ভবত সর্বভারতীয় কম্যুনিস্ট পার্টি- রেডিক্যাল হিউম্যানিস্ট দল কিংবা রেডিক্যাল সোশালিস্ট পার্টির সাথে সংযুক্ত ছিলেন না। যুবলীগ পরবর্তী সময়ে আওয়ামী লীগের সাথে ঐক্যবদ্ধ হয়ে রাজনৈতিক আন্দোলন শুরু করে, পরবর্তীতে আওয়ামী লীগের অসন্তুষ্ট নেতা-কর্মীরা সাম্রাজ্যবাদ বিরোধী ন্যাশনাল আওয়ামি পার্টি তৈরি করে মাওলানা ভাসানির নেতৃত্বে- আন্তর্জাতিক রাজনীতিতে কম্যুনিস্ট পার্টির ভাঙনের পর ন্যাশনাল আওয়ামী পার্টির ভাসানিসমর্থিত অংশটি পরিচিত হয় চীনপন্থি হিসেবে এবং অন্য অংশটি রাশিয়াপন্থী হিসেবে পরিচিত হয়। চিনপন্থি প্রকাশ্য-অপ্রকাশ্য বামপন্থী অপরাপর রাজনৈতিক দলগুলোর ভেতরেও বিপ্লবের প্রক্রিয়া এবং ক্ষমতা দখলের প্রক্রিয়া নিয়ে বিভিন্ন ধরণের কোন্দল তৈরি হয়- অধিকাংশই আদর্শগত কোন্দলের ফলশ্রুতিতে ব্যক্তিগত নেতৃত্বের দ্বন্দ্ব- ফলে অনুগত নেতা-কর্মী নিয়ে পৃথক দল গঠন-পৃথম মুখপত্র-পৃথক রাজনৈতিক রাজনৈতিক ঠিকানা- গোপন রাজনৈতিক বামপন্থীদের ভেতরে একদল সশস্ত্র সংগ্রামে পূর্ব পাকিস্তান স্বাধীন করার চিন্তাভাবনাও শুরু করেন- তাদের কোনো গণগ্রহনযোগ্যতা ছিলো না।
ছাত্রলীগের একাংশ, যারা পরবর্তীতে জাসদ গঠন করেন, তারাও পূর্ব বাংলা স্বাধীন করবার পরিকল্পনা করেছিলেন, কিন্তু তাদেরও তেমন রাজনৈতিক প্রস্তুতি ছিলো না। পূর্ব বাংলা, পরবর্তীতে পূর্ব পাকিস্তানের স্বাধীকার- স্বাধীনতা বিষয়ে বিভিন্ন সময়ে বিভিন্ন রাজনৈতিক নেতা ও কর্মীরা বক্তব্য প্রদান করলেও সুসংবদ্ধ নিরস্ত্র কিংবা সশস্ত্র স্বাধীনতা আন্দোলন নিয়ে কোনো রাজনৈতিক কর্মসূচি তারা প্রদান করতে পারেন নি।
উর্দুকে রাষ্ট্রভাষা ঘোষণার বিরুদ্ধে পূর্ব বাংলার ছাত্রদের প্রতিবাদকে পরবর্তীকালে জাতীয়তবাদী ঘারানার ঐতিহাসকদের বয়ানে স্বাধীনতা সংগ্রামের সূচনা হিসেবে প্রতিষ্ঠিত করা হলেও আন্দোলনরত নেতা-কর্মী-সংগঠকদের ভেতরে পরবর্তী দেড় দশকে তেমন কোনো চেতনা জাগ্রত হতে দেখা যায় নি। ১৯৬৫ সালের পাকিস্তান-ভারত যুদ্ধের প্রেক্ষিতে অরক্ষিত পূর্ব পাকিস্তানে ভারতীয় সেনাবাহিনী কোনো হামলা চালায় নি, সরাসরি আক্রান্ত না হয়েও পাকিস্তানের এই যুদ্ধে উল্লসিত প্রতিক্রিয়া ব্যক্ত করেছেন তারা।
রাজনৈতিকদের ক্ষমতালিপ্সা কিংবা ব্যক্তিগত পদ ও পদবীর লড়াইকে কৌশলে ব্যবহার করে পশ্চিম পাকিস্তানী আমলারা পূর্ব পাকিস্তানের প্রাদেশিক পরিষদকেও কার্যত অকার্যকর করে রাখতে সক্ষম হয়েছিলেন। তাদের এই কুটকৌশলে যুক্তফ্রন্ট ভেঙে রাজনৈতিক দলগুলো ব্যক্তিগত স্বার্থউদ্ধারের লড়াইয়ে জড়িয়ে পরে। পরবর্তীতে কৃষক শ্রমিক পার্টি- আওয়ামী লীগ- কৃষক শ্রমিক পার্টি -আওয়ামী লীগ মন্ত্রিত্ব বদলের ঘটনা ঘটতে থাকে- ছাত্রলীগ সে সময়ে সর্বদলীয় মুসলিম ছাত্রদের প্রতিষ্ঠানে পরিণত হয়, পরবর্তীতে ছাত্রলীগ আওয়ামী লীগের রাজনৈতিক লেজুরে পরিণত হওয়ার আগপর্যন্ত ছাত্রলীগ কোনো কোনো নীতিতে আওয়ামী লীগ নেতৃত্বের বিরোধিতা করেছে।
নির্মল সেনের জবানবন্দী এইসব নেতৃত্বের লড়াই- ব্যক্তিগত দ্বন্দ্ব- পদ ও পদবির নোংরামিতে জড়িত নেতা ও সাংবাদিকদের পারস্পরিক লড়াইটা স্পষ্ট করেছে। সার্বক্ষণিক রাজনৈতিক কর্মী হিসেবে সাম্যবাদে বিশ্বাসী নির্মল সেনের রাজনৈতিক দল কখনও পূর্ব বাংলার রাজনীতিতে ততটা বলিষ্ট ভুমিকা গ্রহন করতে পারে নি, তবে ব্যক্তিগত ভাবে নির্মল সেনের সাথে অন্যান্য রাজনৈতিক আন্দোলনে সক্রিয় কর্মীদের সংশ্লিষ্ঠতা ছিলো।
পূর্বপ্রস্তুতিবিহীন স্বাধীনতা আন্দোলনে পাকেচক্রে জড়িয়ে যাওয়া রাজনীতিবিদদের ভেতরেও স্বাধীনতাপরবর্তী বাংলাদেশের রাজনৈতিক ও সমাজকাঠামো সম্পর্কে কোনো স্পষ্ট রূপরেখা ছিলো না। এমন কি মুজিবনগর সরকার আওয়ামী লীগের সকল রাজনৈতিক মতাদর্শধারী ব্যক্তিদের কাছেও গ্রহনযোগ্যতা পায় নি। তাজউদ্দিনকে অনেকেই বামঘেঁষা মনে করে বাংলাদেশের ভবিষ্যত রাষ্ট্রকাঠামো সম্পর্কে উদ্বিগ্ন হয়েছেন- এবং প্রায় নিভৃতে কাজ করে যাওয়া এই ব্যক্তির সততা- আত্মনিবেদিত কর্মী হিসেবে তার নিরলস সংগ্রাম ও ত্যাগের কোনো স্বীকৃতি তিনি স্বাধীন বাংলাদেশে পান নি। তিনি মার্কিনপন্থী আওয়ামী লীগ নেতা-কর্মীদের কল্যানে উপেক্ষিত থেকেছেন এবং পরবর্তীতে মন্ত্রীসভা থেকে বরখাস্ত হয়ে নিভৃতে অরাজনৈতিক জীবনযাপন করছেন।
মুজিবনগর সরকার ও বাংলাদেশের স্বাধীনতার আনুষ্ঠানিক ঘোষণাপত্র পাঠের প্রয়োজনীয়তা কয়েকজনের ভাষ্যে কিছুটা উঠে এসেছে, কি পরিপ্রেক্ষিতে মুজিবনগর সরকার ও মন্ত্রীসভা গঠন করতে বাধ্য হয়েছিলেন তাজউদ্দীন তাও উঠে এসেছে এইসব স্মৃতিচারণে। পাকিস্তানী সেনাবাহিনীর নিয়মতান্ত্রিক আক্রমন ও বাংলাদেশের থানা দখলের ধারাবাহিক আগ্রাসনে প্রাণ বাঁচাতে মরিয়া বাংলাদেশীরা অধিকাংশই পলাতক জীবন যাপন করেছেন। পাকিস্তান রাষ্ট্র সাম্প্রদায়িক রাষ্ট্র পরিণত হওয়ার সকল সম্ভবনা নিয়েই জন্ম লাভ করেছিলো- আওয়ামী লীগ এমনই সাম্প্রদায়িক আইনী কাঠামো মেনেই ১৯৭০ এর নির্বাচনে অংশগ্রহন করে।
রাজনৈতিক সংগ্রাম ও মতাদর্শ এক ধরণের চরিত্র নির্মাণ করে, জনগণমুখী রাজনীতির একটা পর্যায়ে নেতা ব্যক্তিগত স্বার্থের উর্ধে উঠে সামষ্টিক স্বার্থে আত্মনিবেদন করেন- জাতীয়তাবাদী ভাবধারার উন্মেষ এবং বিকাশের প্রাথমিক পর্যায়েই বাংলাদেশের রাজনীতি সচেতন ও অসচেতন যুবক তরুণদের জড়িয়ে পরতে হয়েছিলো স্বাধীনতা সংগ্রামে- সে কারণে স্বাধীনতা পরবর্তী সময়ে এদের আচরণ কি হওয়া প্রয়োজন তা তারা উপলব্ধি করতে পারে নি।
মুক্তিযোদ্ধা শিবিরগুলোতে রাজনৈতিক মতাদর্শে দীক্ষিত করার একটা আনুষ্ঠানিক উদ্যোগ থাকলেও সে রাজনৈতিক আদর্শ সংশ্লিষ্ট যোদ্ধা কতটুকু আত্মস্থ করতে পেরেছিলেন? যেখানে শরনার্থী শিবিরের নেতৃত্ব নিয়ে বিভিন্ন রাজনৈতিক নেতার ভেতরে কোন্দল চলছে, যেখানে স্বাধীন বাংলা বেতারকেন্দ্রে বেতন বৃদ্ধির দাবিতে আন্দোলন করছে সংশ্লিষ্ট কর্মীরা- যেখানে রাজনৈতিক বিবেচনায় বামপন্থী হিসেবে অনুমিত ব্যক্তিদের কোনো আওয়ামী পরিচালিত শরনার্থী কিংবা প্রশিক্ষনার্থী শিবিরে জায়গা মিলছে সেখানে বাংলাদেশের স্বাধীনতা সংগ্রামের প্রয়োজনীয়তা এবং এতে সংশ্লিষ্ট রাজনৈতিক দলের আদর্শিক অবস্থান কতটুকু প্রকাশিত এবং প্রচারিত হওয়ার সুযোগ পেয়েছে?
মুজিবনগর সরকারের স্বাধীন বাংলাদেশের রূপরেখা ঘোষণা এবং তার প্রচার মুক্তিযোদ্ধাদের একাংশকে কিঞ্চিৎ সাম্যবাদী মনোভাবের করে তুলে, দেশ নির্মানে তাদের অবদান সম্পর্কে তারা সচেতন হয়ে উঠে এবং একই সাথে তাজউদ্দিনকে না জানিয়েই ভারতে আওয়ামীমনস্কদের নিয়ে মুজিব বাহিনী গঠন করা হয়।
মুজিববাহিনীর সংশ্লিষ্ঠদের অনেকেই বাংলাদেশের স্বাধীনতা যুদ্ধ চলাকালীন সময়ে পাকিস্তানীদের সাথে সশস্ত্র সংগ্রাম করেছে তবে তাদের অধিকাংশ সংগ্রামই ছিলো বামপন্থী মুক্তিযোদ্ধাদের বিরুদ্ধে- সেটা ভারতীয় কমান্ডে এক ধরণের সাময়িক বিব্রতকর অবস্থা তৈরি করেছিলো। তারা বাংলাদেশে সাম্যবাদে বিশ্বাসী কোনো রাজনোতিক মতাদর্শ নির্মাণের বিরোধিতা করেছে , পরবর্তীতে এরাই জাতীয় রক্ষী বাহিনীর সদস্য হিসেবে সারা দেশে বামপন্থী ও কথিত বামপন্থীদের বিরুদ্ধে সশস্ত্র বিপ্লব করেছে।
এই অপ্রস্তুত অবস্থা স্বাধীনতা পরবর্তী সময়ে বাংলাদেশ গঠনে বিরূপ প্রভাব ফেলেছে। ১৯৪৭ থেকে শুরু হলেও ১৯৭১ এ প্রতিবেশী হিন্দুদের সম্পত্তি দখল প্রায় নিত্যনৈমিত্তিক বিষয়ে পরিনত হয় বাংলাদেশে- স্বাধীনতা সংগ্রামের বিরোধিতাকারী একদল মানুষ পাকিস্তানী সেনাবাহিনীকে আদর্শিক ও সক্রিয় সহযোগিতা করেছে কারণ তাদের ভয় ছিলো বাংলাদেশ স্বাধীন হলে ৪৭ পরবর্তী সময়ে দেশত্যাগী হিন্দুরা ফেরত এসে তাদের সম্পত্তির দাবি জানাবে।
১৯৭১ এ যারা শরনার্থী হিসেবে দেশত্যাগ করেন তাদের ভেতরে হিন্দু ধর্মাবলম্বীরাই ছিলেন সংখ্যাগরিষ্ট- তারা দেশ ত্যাগ করেছিলেন প্রাণভয়ে-চিরতরে- এই সাম্প্রদায়িক পাকিস্তানে তাদের নিজেদের ও পরিবার পরিজনদের মানসম্মান আত্মমর্যাদাবোধ ও নিরাপত্তা মুসলমানদের বিচার বিবেচনার উপরেই নির্ভরশীল রয়ে যাবে- তারা এর কোনো প্রতিকার পাবেন না রাষ্ট্রের কাছ থেকে- এই সামগ্রীক নিরাপত্তাহীনতার বোধ থেকে তারা পাকিস্তান ত্যাগ করে ভারতে গিয়েছেন- সেখানেই স্থিতু হওয়ার চেষ্টা করেছেন-
১৯৬৫ সালের যুদ্ধে যারা ভারতকে শাপশাপান্ত করেছিলো সেইসব কিশোর তরুণেরাই আবার গিয়েছিলো ভারতের শরনার্থী শিবিরে, সেখানে তারা স্বাধীনতা সংগ্রামের প্রস্তুতি নিতে গিয়েছিলো। তাদের লক্ষ্য ছিলো যেকোনো মূল্যেই স্বাধীনতা অর্জন- কিছু সংখ্যক অপরাপর ধর্মাবলম্বীদের অংশগ্রহন বাদ দিলে বাংলাদেশের স্বাধীনতা সংগ্রাম মূলত এই দেশের নিরাপত্তাহীন মুসলমান যুবকদের সশস্ত্র প্রতিরোধের ইতিহাস ধারণ করে।
শরনার্থি শিবির থেকে অনেকেই স্বদেশ প্রত্যাবর্তন করেছেন, সকলেই ফিরে এসেছেন এমন না। কিন্তু এর মধ্যেই অনেক হিন্দুর বসতভিটা চাষের জমি জবর দখল হয়ে গিয়েছে, স্বাধীন বাংলাদেশে ফিরে এদের অনেকেই তাদের সহায় সম্পদ ফিরে পান নি, তেমনভাবে অবাঙ্গালী মালিকানাধীন বসতবাটি-ব্যবসাপ্রতিষ্ঠান দখলের লড়াইয়ে নিয়োজিত হয়েছিলেন অনেক রাজনৈতিক নেতা এবং প্রভাবশালী ব্যক্তিরা- তাদের দেখে উদ্বুদ্ধ হয়ে একদল মুক্তিযো্দ্ধাও দখলের লড়াইয়ে নেমে যান- এদের অনেকেরই মুজিববাহিনীর সাথে সম্পৃক্ততা ছিলো তবে দখলে অত্যুৎসাহিরা মূলত ছিলেন ১৬ই ডিসেম্বরে মুক্তিযোদ্ধা হয়ে ওঠা যুবক। অস্ত্র কাঁধে নিয়ে এক ধরণের নির্বিচার দায়বদ্ধতাবিহীন জীবনযাপনে লিপ্ত হয়েছিলেন তারা।
নির্মল সেনের জবানবন্দীতে এদের অনেকেরই পরিচয় নেই- কারো কিছু পরিচয়সূত্র উল্লেখ করা আছে- তবে বেশ গুরুতর একটা অভিযোগ নির্মল সেন উত্থাপন করেছেন- জহির রায়হানের অন্তর্ধান কিংবা অকালমৃত্যু বিষয়ে তার একটা প্রশ্ন আছে এই আত্মজীবনিতে।
১৪ই ডিসেম্বর বুদ্ধিজীবী হত্যার নীলনক্সা প্রণয়ন করেছিলো আলবদর বাহিনী ও রাও ফরমান আলী- এদের আক্রমণের লক্ষ্যবস্তু চিহ্নিত হয়েছিলো বামপন্থী হিসেবে অনুমিত বুদ্ধিজীবীগণ।
মুজিব বাহিনীও গঠিত হয়েছিলো বামপন্থী বাংলাদেশ গড়ে উঠবার সম্ভবনা অঙ্কুরে বিনষ্ট করতে। নির্মল সেনের অভিযোগ মুজিব বাহিনীও এমন একটা হত্যাতালিকা তৈরি করেছিলো- যার একটা অংশ কোনোভাবে জহির রায়হানের হাতে পৌঁছায়- জহির রায়হানকে কারা হত্যা করেছিলো এ বিষয়ে কোনো স্পষ্ট ধারণা কারো নেই- তিনি ১৯৭২ এর জানুয়ারি মাসে মীরপুরে নিহত হন এবং তাকে সেখানে ডেকে নিয়ে যাওয়া হয়েছিলো- কে ফোন করে তাকে ডেকেছিলো মীরপুরে সে রহস্যের সমাধান হয় নি এখনও। নির্মল সেন অভিযোগের তীরটা উঠিয়েছেন মুজিব বাহিনীর দিকে- সে বই প্রকাশের এক যুগ পরেও কেউ তেমন স্পষ্ট প্রতিবাদ জানান নি এই অভিযোগের বিরুদ্ধে। 
</doc>

<doc>
আমি ছাড়া আর কেউ বাসায় নেই
বৈদ্যুতিক কৃত্রিম আলোয় ব্যাডমিন্টন খেলা চলছে। এরমধ্যে হঠাৎ বিদ্যুত চলে গেল। চারিদিকে অন্ধকার। কিছুই দেখা যাচ্ছে না। খানিকটা গরমও লাগছে। খেলা শেষে হয়তো ফ্যানের নীচে বসে কিছুটা হিমেল বাতাসের পরশ নেওয়া যেত। কিন্তু তা কী আর নেওয়া হলো! আজকাল বিদ্যুতের যে অবস্থা! কখন যে বিদ্যু চলে যায় আবার কখন যে বিদ্যুত আসে বলা মুশকিল। দিনদিন বিদ্যুতের এই আসা-যাওয়ার পরিস্থিতি আরো খারাপের দিকে যাচ্ছে। ইদানিং তো কেউ কেউ মজা করে একটা প্রবাদ চালু করে দিয়েছেন- "এখন বিদ্যুত যায় না, মাঝেমধ্যে আসে।" সেদিন তো একজনকে বলতে শুনলাম- "এই বিদ্যুত সাহেব এসেছেন, ঠিকমতো আদর-আপ্যায়ন কর, না হলে তিনি আবার চলে যাবেন!"
রসিকপ্রিয় বাঙ্গালীরা সবসময়ই তাঁদের দু:খ-কষ্টকে রসিকতা করে জয় করার চেষ্টা করে। তাই বিদ্যুত নিয়ে এরকম রসিকতা প্রায়ই শুনা যায়।
ক'দিন আগে ফেইসবুকে আমার এক রসিক বন্ধুর পাঠানো একটি রম্য ধরণের লেখা পড়ে বেশ মজা পেলাম। লেখাটি ছিল এরকম-
'এক আড্ডায় একজন অন্যজনকে জিজ্ঞেস করছে- "১৯৯৫ সালের দিকেও কি বিদ্যুতের এরকম অবস্থা ছিল?"
জবাবে অন্যজন বলছে- "নাহ! তখন বিদ্যুত মাঝেমধ্যে যেত।"
"তাহলে এখন? মানে ২০১২ সালে কী হচ্ছে?"
"২০১২ সালে এসে তো দেখা যাচ্ছে- মাঝেমধ্যে বিদ্যুত আসে। কিংবা কখনো দেখা যায়- এক এলাকায় বিদ্যুত থাকলে অন্য এলাকায় থাকে না।"
"আর ২০১৫ সালে কী হবে?"
"২০১৫ সালে হয়তো দেখা যাবে এক বিভাগে বিদ্যুত থাকলে অন্য বিভাগে থাকবে না।"
"তাহলে ২০২২ সালে তো অবস্থা আরো খারাপ হবে, তাই না?"
"হ্যাঁ। ২০২২ সালে হয়তো 'বিদ্যুত' শব্দটি একটি রুপকথা হয়ে যাবে, কেউ হয়তো বলবে- শুনেছি বিদ্যুত আগে কোন একসময় ছিল!"
"আর ২০২৫ সালে?"
"২০২৫ সালের দিকে এসে হয়তো দেখা যাবে- কোন এক বিদেশী অতিথি এসে জিজ্ঞেস করছেন, এই যে ভাই- আপনার বাসায় বিদ্যুত আছে? তখন লোকটি হয়তো বলবে- এই ভাই আমাকে আপনি গালি দিলেন না-কি?" '
রম্যটি হয়তো পুরোপুরি বাস্তবিক নয়। আর এমন পর্যায়ে হয়তো কখনোই যাবে না। এবং 'বিদ্যুত' শব্দটিও হয়তো কখনোই একটি গালির মতো হবে না, কারণ সেটি আমরা কেউই কামনা করি না। আর বিদ্যুত পরিস্থিতি নিয়ে আমি এখনই হতাশ হতে চাই না। বিদ্যুত নিয়ে আমাদের সরকার অনেক আশার বাণী শুনিয়েছেন, দেখি না কী হয়। আশা নিয়েই তো আমাদেরকে এগিয়ে যেতে হবে।
যাক, বিদ্যুত নেই তাই অন্ধকার খোলা আকাশের নীচে মাঠের সবুজ ঘাসের উপর ফরিদ, ইসমাইল, রানা আর আমি বসে আছি। ক্লান্তি ততক্ষণে কিছুটা হলেও দূর হয়েছে। অন্ধকারের মধ্যে একে-অপরকে ঠিকমতো দেখা যাচ্ছে না, তবুও আমাদের মধুর আড্ডাটা বেশ জমে উঠেছে। একেকজন একেক স্বাদের গল্প বলছে। গল্প বলায় সবাই যেন বেশ ওস্তাদ, সেটি চাপামার্কা গল্প হোক আর সত্যি সত্যি গল্পই হোক।
আড্ডার মাঝখানেই টিং টিং করে একটি মোবাইল ফোন বেজে উঠল।
পাশ থেকে ইসমাইল বলল- "নিশ্চয়ই রানাকে কেউ ফোন করেছে!"
কিন্তু না, আসলে ফরিদের মোবাইলে কল এসেছে। বিদ্যুত চলে গেলে সাধারণত ফরিদের কাছেই কেউ-না-কেউ ফোন করে। কেন? জানি না।
রানা জানতে চাইল- "কে ফোন করেছে?"
ফরিদ নরম গলায় আস্তে করে বলল- "ভাবি ফোন করেছেন, ভাবি.........!"
রানা: "কোন ভাবি?"
ফরিদ: "ওই, আছে একজন! তোরা চুপ থাক। আমাকে কথা বলতে দে।"
রানা: "আচ্ছা, ঠিক আছে।"
ফরিদের আবার পাড়াভর্তি ভাবি আছে। পাড়ার প্রায় সব ভাবিদের সাথে তাঁর বেশ সুসম্পর্ক রয়েছে। তবে সেই সম্পর্ক কতদূর পর্যন্ত? কে জানে। ভাবিরাও তাকে বেশ পছন্দ করেন। কেন? জানিনা।
ভাবির ফোন পেয়ে ফরিদ এতক্ষণে হয়তো আমাদেরকে ভুলেই গেছে। ভাবির সাথে কথা বলতে দেখে ইসমাইল বেশ কৌতুহলী হয়ে উঠল। ভাবীর সাথে ফরিদের কী কথা হচ্ছে ইসমাইল সেটি শুনতে চায়। কিন্তু ফরিদ সেটি শুনাতে আগ্রহী নয়। ইসমাইল এবার ফরিদের মোবাইল ঝাপটে ধরে মোবাইলের লাউড স্পীকার অন করে দিল। এখন আমরা ওপাশের সব কথা শুনতে পাচ্ছি। ওপাশ থেকে ভাবী বলছেন- "এই শুনো না, তোমার ভাইও বাসায় নেই, আর আমি অন্ধকারে একা একা বসে আছি। কিছুই ভাল লাগছে না। তুমি কি আসতে পারবে? আর আসলে সঙ্গে মোমবাতি নিয়ে এসো। অন্ধকারের মধ্যে কিছুই দেখা যাচ্ছে না।"
এসব শুনে ফরিদ হয়তো লজ্জা পাচ্ছে তাই সে এবার মোবাইলের লাউড স্পীকার অফ করে দিল এবং পরে আরো কতক্ষণ ভাবির সাথে তার কথা হলো। কি কথা হলো? জানি না। তবে তার চেহারায় কী এক আনন্দের অনুভূতি লক্ষ্য করা গেল।
ভাবির সাথে কথা বলা শেষে ফরিদ বলল-"ভাবি গরু মাংস রান্না করেছেন আর আমাকে দাওয়াত করেছেন। তোরা আমাকে দশ মিনিটের জন্য যেতে দে আমি বিশ মিনিটের মধ্যে চলে আসব।"
ইসমাইলের মতো ফরিদও বেশ ভোজনপ্রিয়। খাবারের কথা শুনলে- সে ক্ষিধে থাকলেও খেতে পারে আবার ক্ষিধে না থাকলেও খেতে পারে। তবে কোন কিছু খাওয়ার সময় তার হুড়োহুড়ি করে খাওয়ার দৃশ্যটা বেশ মনোমুগ্ধকর।
যাক, ইসমাইল এ যাত্রায় ফরিদকে ভাবির বাসায় দাওয়াত খেতে যেতে দিচ্ছে না।
সে বলছে- "যেতে হলে আমাদেরকে সঙ্গে নিয়ে খেতে যেতে হবে।"
কিন্তু ফরিদ বুঝাবার চেষ্টা করছে-"ভাবি তো আমাকে দাওয়াত করেছেন। সুতরাং আমাকে একা যেতে হবে।"
রানা ফরিদের কথায় সম্মতি দিয়ে বলল- "ফরিদ তো ঠিকই বলছে। আমরা বিনা দাওয়াতে কারো বাসায় খেতে যাবো না। প্রয়োজনে আমার বাসায় গরু মাংস এনে আমরা নিজেরা রান্না করে খাবো এবং অনেক মজা করব। কারণ আজ আমি ছাড়া আর কেউ বাসায় নেই।"
আমি বললাম- "কিন্তু রান্না করবে কে?"
এবার ফরিদ বলল-"আমরা সবাই মিলে রান্না করব। সবসময় তো মহিলারা রান্না করেন, এবার দেখি আমরা রান্না করতে পারি কি-না?"
পাশ থেকে ইসমাইল ফরিদকে বলল- "তাহলে কি তুমি ভাবির বাসায় খেতে যাচ্ছ না?"
ফরিদ: "না। যাচ্ছি না।"
ফরিদের সিদ্ধান্ত শুনে সবাই বেশ খুশী হলো। এবার গরু মাংস আনার জন্য ইসমাইলকে বাজারে পাঠানো হলো। বাজার থেকে গরু মাংস নিয়ে ইসমাইল রানার বাসায় আসতেই
ফরিদ বলল- "ইসমাইল- এতো দেরী হলো কেন?"
ইসমাইল:-"গাড়ী পেতে দেরী হয়েছে তাই আসতে একটু দেরী হয়ে গেছে। আমি সরি।
ফরিদ: "তুমি কি তোমার মটর সাইকেল নিয়ে যাওনি?"
ইসমাইল: "ট্রাফিক সপ্তাহ চলছে। তাই মটর সাইকেল নেইনি। কারণ আমার গাড়ীর লাইসেন্স আছে কিন্তু ড্রাইভিং লাইসেন্স নেই। রাস্তায় যদি ধরে ফেলে!"
রানা: "সবকিছুর কি লাইসেন্স লাগে?"
ইসমাইল: "হ্যাঁ। সবকিছু্রই লাইসেন্স লাগে। লাইসেন্স না থাকলে তো সেটি হবে অবৈধ।"
ফরিদ: "ধন্যবাদ, ইসমাইল। একটা ভালো জিনিস জানলাম। এখন থেকে সতর্ক থাকবো।"
কথা বলতে বলতে আমাদের রান্নার কাজটাও এগিয়ে চলেছে। কেউ পিয়াজ-মরিচ কাঁটছে, কেউ মাংস কাঁটছে, কেউ মসল্লা তৈরী করছে আবার কেউবা পাতিল ধুঁয়ে পরিষ্কার করছে। রান্না করতে কেমন লাগে এবার সবাই হাড়ে হাড়ে টের পাচ্ছে। রান্না ওতো সহজ কাজ নয়। মা-বোনরা তো সবসময় রান্না করে খাওয়ান তাই আমরা সেটা টের পাই না।
রান্নার প্রাক-প্রস্তুতি শেষে মাংস-মসল্লা মিশ্রিত পাতিলটি চুলোয় বসানো হলো। এবার অপেক্ষার পালা, কখন রান্না শেষ হবে আর সবাই হইহুল্লোড় করে খাবে। এরইমধ্যে কিছুক্ষণের জন্য বিদ্যুত এসে আবার চলেও গেছে। আকাশে বিজলী চমকাচ্ছে। চারিদিকে কী রকম একটা পরিবেশ, যেন বৃষ্টি বৃষ্টি ভাব। মনে হয় বৃষ্টি হবে। আকাশে মেঘের গর্জন শুনে ফরিদ বলল- "আজ যদি বৃষ্টি হয় তাহলে আমি ভিজব।"
বৃষ্টিতে ভিজতে ফরিদের খুব ভালো লাগে। বিশেষ করে রাতের বেলা বৃষ্টি হলে তো সে প্রায়ই ভিজে আর কোথায় কোথায় জানি ফোন করে।
রান্না শেষে আমরা খেতে বসলাম। মাংস রান্নাটা খারাপ হয়নি। তবে গতানুগতিক রান্না করা মাংস তরকারীর মতো নয়, বলতে পারেন- এটি একটি ভিন্ন স্বাদের মাংস রান্না।
মোমবাতির আলোয় আমাদের খাওয়া প্রায় শেষ হয়ে এলে তারপর বিদ্যুত আসল। কিন্তু কাজের সময় আসল না, এটা কি বিরক্তিকর নয়?
বিদ্যুত আসতেই আবারো টিং টিং করে মোবাইল বেজে উঠল।
সবাই একে অন্যের দিকে তাকিয়ে সমস্বরে বলল- "কার মোবাইল বাজল? এখন কে-ই-বা ফোন করল?"
হ্যাঁ। এবারো ফরিদের মোবাইলে কল এসেছে। তবে কোন ভাবির কাছ থেকে নয়। ফরিদ এটা আমাদেরকে নিশ্চিত করল। তারপর মোবাইল ফোনে কিছুক্ষণ কথা বলে-আমাদের কাছ থেকে বিদায় নিয়ে বাসায় চলে গেল। আমরাও নিজ নিজ বাসায় চলে এলাম। এবং সঙ্গী হলো কয়েক ঘন্টার আনন্দমাখা মধুর স্মৃতি। 
</doc>

<doc>
রসুলপুর গ্রামের ওয়াজ-মাহফিল
রসুলপুর গ্রামের মিয়া সাব ভাবিয়া দেখিলেন,এই যে কয়েক বৎসর যাবৎ অনাবৃষ্টি,খরা,নয়তো অতিবৃষ্টি,বন্যা,ঝড়,জলোচ্ছ্বাস এরূপ প্রাকৃতিক দুর্যোগ তার গ্রামটিকে বিরান ভূমিতে পরিণত করিয়া তুলিতেছে,তাহার মূলে অনাচার-পাপাচার দায়ী।ইহাছাড়া পূর্বে গ্রামেগঞ্জে ম্যালেরিয়া,কলেরা,বসন্তে মানুষ মরিয়া সাফ হইতো!এখন সে স্থান দখল করিয়াছে ডেঙ্গু,এইডস নামক মারণব্যাধি!ডাক্তার-বৈদ্য কী করিবে?ঔষধের সাথে সাথে তদবিরেরও প্রয়োজন আছে।তাছাড়া ঘরে ঘরে রঙিন টি.ভি.,ডিস,ভি.সি.আর এসবের বদৌলতে বেলাজ বেহায়া নারীপুরুষ একযোগে আধা-নেংটা আওরতদের বেগানা পুরুষের সাথে উদ্দাম নাচ-গান সহ সিনেমা,নাটক উপভোগ করিতেছে!আল্লাহর গজব এই গ্রামে নামিয়া আসিবে নাতো কি বেহেশতের নহর বহিবে?
তিনি গ্রামের মুরুব্বীদের ডাকিয়া এক ওয়াজ-মাহফিলের আয়োজন করার কথা উত্থাপন করিলেন।হুজুর মোহাম্মদ আহাম্মদ আবদুল্লাহ কাশিমপুরী ইবনে মুক্তাদির-আল-ইমরান বড়ই নেকবখত,কামেল,আল্লাহর পেয়ারা বান্দা।যতবড় নাম,ততবড় কামেল!শোনা যায় তাঁর ১২টি পালা জ্বিন সবসময় তাঁর পাহারায় থাকে ।এর মাঝে সর্দার হলো,কীসমত জ্বীন!এই কীসমতের অসাধ্য কাজ এই পৃথিবীতে কিছুই নাই,তার অগম্যও দুনিয়ার কোন স্থান নাই!হুজুরকে রাজি করাইয়া এই গ্রামের নারী-পুরুষদের উদ্দেশ্যে ওয়াজ-নসিহত করাইতে পারলে ,তাহারা সঠিক পথে আদব-লেহাজের সাথে চলিলে ,এইসব গজব হইতে আল্লাহ নিস্তার দিতে পারেন।সকলেই মিয়ার বেটার সাথে একমত হইলেন ।
আগামী শুক্রবার বাদ জুম্মা,মসজিদের সামনের ময়দানে শামিয়ানা টানাইয়া মাহফিলের স্থান নির্ধারন করা হইলো।সম্ভ্রান্ত নারী-পুরুষদের জন্য উচ্চস্থানে পর্দা টানাইয়া পৃথকভাবে বসিবার ব্যবস্থা করা হইলো।নিম্নবিত্তদের জন্য সামনে পাটি পাতিয়া স্ত্রী-পুরুষ একইস্থানে কিন্তু ডানদিকে পুরুষ ও বামদিকে স্ত্রীলোকদের স্থান নির্দেশ করা হইলো!১০মাইল দূরের মধুপুর মাদ্রাসায় লোক পাঠাইয়া হুজুরের অনুমতি আদায় করা হইয়াছে।
মাহফিলের দিন জুম্মার পর সারা গ্রাম ভাঙিয়াএমনকি পার্শ্ববর্তী গ্রাম হইতেও লোকজন আসিয়া,মানুষে মানুষে ময়দান পরিপূর্ণ হইয়া গেলো!একটা উৎসব উৎসব ভাব!অবস্থাপন্নরা পরিষ্কার পাজামা পাঞ্জাবি,আতর-টুপি আর তাহাদের নারীগণ শাড়ি-গয়নায় সাজিয়া-গুঁজিয়া মাহফিলে আসিলেন।গরিব দিন-মজুর শ্রেণীর পুরুষরাও লুঙ্গি-টুপি সহ সবচেয়ে ভালো জামা গায়ে উপস্থিত হইলো!নিম্নবিত্ত মহিলারাও তাহাদের তোলা শাড়িটি পরিয়া আসিল ।
মিয়া বাড়ির বান্ধা কামলা ও দাসী করিমের বাপ,করিমের মা ও হুজুরের মাহফিলে ওয়াজ শুনিয়া কিছু পূণ্য সঞ্চয়ের নিমিত্তে উপস্থিত হইয়াছে।করিমের মা তার একমাত্র তোলা বিবাহের লাল শাড়িটি পরিয়াই হাজির হইলো!তাহার অন্য শাড়ি টুটা-ফুটা,তেল-হলুদ-মরিচের দাগে ভরা।
হুজুর সুরমা চোখে,নূরানী চেহারায়,সুললিত কণ্ঠে কোরানের আয়াত তেলাওয়াত করিয়া,তার বাংলা তরজমা সহ ওয়াজ-নসিহত করিতেছেন।এক পর্যায়ে তিনি বলিলেন,‘যে সমস্ত পুরুষ বেহেশতে যাইবে,আল্লাহ তাহাদের খেদমতের জন্য ৭০জন অনিন্দ্য সুন্দরী হুর প্রদান করিবেন।’
মুখরা ও স্পষ্টভাষী বলিয়া করিমের মার বদনাম আছে!এই সময় সে উঠিয়া দাঁড়াইয়া হুজুরের দৃষ্টি আকর্ষণ পূর্বক জিজ্ঞাসা করিল,‘হুজুর,আমরা বেহেশতে গেলে মাইনে মাইয়্যা মানুষের লাইগা কী ব্যবস্থা?ঐহানে খেদমতের জন্যি আমরা কী পাইবো?’
হুজুর বিস্ময়ে হতবাক হইয়া বলিলেন,‘বেহেশতে কাহারো খেদমত লাগিবে না!সেখানে অনন্ত সুখ।যাহা চাইবে তাহা সাথে সাথে আপনিই হাজির হইবে!পবিত্র নারীরা সেখানে তাঁহাদের স্বামীদের ফিরিয়া পাইবেন।’
করিমের মা ততৎক্ষনাৎ সভয়ে বলিয়া উঠিল,‘বাপরে বাপ,আবার করিমের বাপ!’
উপরোক্ত কৌতুকখানি সবারই জানা।পরের অংশটি বলার জন্য এই লেখাটির অবতারনা করিতেছি।
করিমের মার কথা শেষ হইতে না হইতেই করিমের বাপ মারমুখী হইয়া তেড়িয়া আসিল!হুজুরকে স্বাক্ষী রাখিয়া বলিতে লাগিলো,‘দেখলেন হুজুর, কত বড় বদ মাইয়্যালোক লইয়া সংসার করতাছি!অর চোখ কু,মনেও কু।বেহেশতে অর পরপুরুষ পাওয়ার ইচ্ছা!হাবিয়া দোযখেও এই বেডির জাগা হইবো না!’
মাহফিলে একটা ভীষন গোলযোগ শুরু হইয়া গেল!হুজুর সবাইকে শান্ত হওয়ার আহ্বান জানাইলেন।কে শোনে কার কথা!এর মাঝেই করিমের মা বলিতে লাগিলো,‘যেই বেহেশতে করিমের বাপ থাকবো,হেই বেহেশত আর বেহেশত থাকবো না!হাবিয়া দোযখ থাইকাও খারাপ হইয়া যাইবো!এই বেডা দুইন্যাত ঐ আমার সংসার দোযখ বানাইয়া রাখছে!আর গোঁদের ওফরে বিষ ফোঁড়ার মত বেহেশতে তো এই বেডার লগে আরও থাকবো আমার ৭০ হুর সতীন মাগী!বেহেশতে যদি চাইলেই সব পাওয়া যায় তো আমার আর করিমের বাপের কী দরকার?আর বেডাইনের ঐ ৭০ হুরের দরকারটা কী?’
মিয়া সাব সহ সম্মানিত মুরুব্বিরা করিমের মার স্পর্ধায় স্তম্ভিত হইয়া গেলেন!তাহাকে তখুনি মাহফিল হইতে বাহির করিতে স্বেচ্ছাসেবিরা অগ্রসর হইলো।মিয়া সাবের বেগম পর্দার আড়ালে মুচকি হাসিয়া,তাহার পুত্রবধূদের বলিলেন,‘করিমের মা কথা তো মিথ্যা বলে নাই!তোমরা কী বল?’বধূগণ মনে মনে করিমের মাকে সমর্থন করিলেও এক্ষনে মাথা নত করিয়া নিরুত্তর রহিল!দেয়ালেরও কান আছে।
প্রবল বাকবিতণ্ডার মধ্যে মাহফিল আর জমিলো না!হুজুর সহ কেহই করিমের মার প্রশ্নের সদুত্তর দিতে পারিলেন না!করিমের মা ও বাপ দুজনই মিয়া বাড়ির চাকরিটি হারাইলো!তাহাদের একঘরে করা হইলো!বেগম সাহেব কিছুই করিতে পারিলেন না!শত হইলেও জ্বিন পালা হুজুরের বিধান!
বলাবাহুল্য এ যাবৎকাল করিমের মার সংসারে ১টি মাত্র দোযখের উপস্থিতি ছিলো!এই ঘটনার পর তাহার জীর্ণ-দীর্ণ কুটিরে হাবিয়া দোযখ সহ আরও সাত সাতটি দোযখ নামিয়া আসিল! 
</doc>

<doc>
নারীর অধিকার হরণ ও সভ্যতার উত্তরণ । 
সৃষ্টি জগতের যে সকল সৃষ্টি তার মধ্যে অন্যতম আকর্ষণীয় নারী । নারী নিয়ে,নারীত্ব নিয়ে, নারীবাদ নিয়ে এত বেশি আলোচনা হয়েছে বিশ্ব পরিমণ্ডলে অন্য কিছু নিয়ে হয়েছে বলে মনে হয় না । কিন্তু এত আলোচনা – সমালোচনার পরেও কাঙ্খিত সমাধান আজোও বিরল ! নারী একাধারে একজন মাতা, একজন বউ, বোন নানান পরিচয়ে পরিচিত । প্রতিটি পরিচয়ের পেছনে আছে সুদীর্ঘ ইতিহাস । সবখানে নারীর স্নেহময় পরশ বিদ্যমান, একজন মায়ের কাছে তার সন্তান পরম আরাধ্য, একজন স্ত্রীর কাছে স্বামী নির্ভরতার অন্যতম প্রতীক, একজন বোনের সাথে ভাইয়ের সম্পর্ক দুনিয়ার সবচাইতে মধুরতম । কিন্তু নারী জাতি ঠিক কতটুকু স্বাধীন? না কি এরা চিরকাল সেবার অন্দর মহলে উৎসর্গিত থেকেই যাবে ?
আমাদের পুরুষতান্ত্রিক সমাজে নারী হচ্ছে সভ্যতার সবচেয়ে নিষিদ্ধ কিন্তু আকর্ষণীয় উপাদান । যেটা নিয়ে নির্মল আনন্দের উপলক্ষ পাওয়া যায় । পুরুষ শাসকের মোড়কে খোলসবন্ধী নারী, যেখানে নারী অতিনিষিদ্ধ , নারীর অধিকার দাবি যেখানে বিদ্রোহীতা, যেখানে নারী শুধু মাত্র দাসী ও ভোগ্যসামগ্রী । প্রথা মানতে গিয়ে আমরা নারীবন্দীর বোতলের ছিপি টাকে নিত্যদিন টাইট করছি । নারী এখনো ও পৃথিবীর অনেক স্থানে বিপদজনক, নারী আবার কখনো কখনো অচ্ছুত ও হয়ে যায় । যেমন – ঋতুস্রাবের সময় নারীকে অনেক দূরে ঠেলে দেওয়া হয়, ক্ষেত্র বিশেষে তাকে অপবিত্র বলে অপবাদ দেওয়া হয়। তাছাড়া পুরাণ বা ধর্মগ্রন্থেও একে অত্যন্ত অশুচি বলা হয়েছে । আদিম সমাজে নারীদের ঋতুকালে নারীকে স্বাভাবিক জীবন থেকে বিচ্ছিন্ন করা হত । বর্তমান সভ্য সমাজেও তেমন ব্যতিক্রম পরিলক্ষিত হচ্ছে না ! কিন্তু এ সময়ে তাদের আপনজনদের সঙ্গ দরকার । নারীর ঋতুকালে যে যন্ত্রণা ভোগ করে তা শুধুমাত্র মানসিক, মনস্তাতিক বা প্রাকৃতিক কিন্তু পুরুষতান্ত্রিক সমাজে তা যেন ঘৃণ্য! ধিক্ এ ভণ্ডামিকে , মরচে পড়ুক এ ধরনের নষ্ট কু-মানসিকতায় ।
ঠিক উল্টো পথে আবার নারী সে কুমারী হোক বা অন্য কিছু হোক পুরুষের পরম আরাধনার বিষয় । তাহলে দেখা যাচ্ছে নারীর ভালো-মন্দ নির্ভর করে পুরুষ তাকে নিয়ে কি ভাবছে ? যে নারীকে পুরুষরা অপবিত্রের অপবাদ দিয়ে দূরে ঠেলে দিচ্ছে তা আবার নিজের প্রয়োজনেই, নিজের উত্তেজনা নিবারন করার জন্য বুকে টেনে নিচ্ছে । কেন এ বিপরীত চিত্র ?
প্রায় সব ধর্মে নারীর অধিকার এর কথা বলা হয়েছে, তবে তা পুরুষের অধস্থনেই । বাস্তব অবস্থার পরিপ্রেক্ষিতে তা এখন কতটুকু ন্যায্য তা বিবেচনার কি দাবি রাখে না? সৃষ্টির শুরু থেকেই নারীই যেন সমস্ত পাপের মূল, মনে হয় আগমনী দরজা । নারীকে দোষারোপ করা হয়েছে কারণে-অকারণে । সেটি আদমের স্বর্গ থেকে বিতারন বা ট্রয় নগরী ধ্বংস হোক । সবখানে নারীর অপবাদ, সবক্ষেত্রে নারীকে নিয়ে ছেলেখেলার নির্মম ইতিহাস । এই যেমন- জেনা করা সব ধর্মেই পাপ । কিন্তু শাস্তি নারী-পুরুষ ভেদে ভিন্ন । এবং আমাদের সমাজে মূল্যায়ন ও দুই রকম হয় এক্ষেত্রে । এক জন পুরুষ তার কাম উত্তেজনা নিবারণ করার জন্য বেশ্যালয়ের খদ্দের হতে পারে, হতে পারে দু-চারটা মেয়ের শয্যাশায়ী, কিন্তু মেয়ের ক্ষেত্রে ? তদ্রুপ পুরুষরা চাইলে হালি হালি বিয়ে করতে পারে, একের অধিক মেয়ের সাথে রাত কাটালেও এখানে সেটা তার পুরুষত্বের প্রমান, কিন্তু নারীর ক্ষেত্রে ? আমাদের প্রথা মানা সমাজ এটাই অনুসরণ করে আসছে ! তাহলে বুঝাই যাচ্ছে নারী ভোগিত হয়েই যাবে আর পুরুষ তার রস আস্বাদন করবে । নারী চিরকালই রস দিয়ে যাবে, সন্তান উৎপাদনের বাক্স হয়ে থাকবে এমন ভাবধারায় মরচে পড়ুক । নব সভ্যতায় চির বিদায় নিক এইসব ভ্রান্ত ধারনার।
কথা হচ্ছে নারী স্বাধীনতা নিয়ে বা পুরুষতান্ত্রিক সমাজে নারীর অধিকার নিয়ে । প্রথা বিরোধী লেখক হুমায়ন আজাদ এর মতে একমত হয়েই বলছি- কেউ নারী হয়ে জন্ম গ্রহন করে না, ক্রমশ নারী হয়ে উঠে । প্রথাসিদ্ধ সমাজই দায়ী যতটা না দায়ী নারী নিজেই । রবি ঠাকুরের মতে- শুধু বিধাতার সৃষ্টি –নহ তুমি নারি, পুরুষ গড়েছে তোর সৌন্দর্য সঞ্চারী । তার মানে এটাই প্রতীয়মান হয় যে – নারীর রুপ লাবণ্য নির্ভর করে পুরুষ নারীকে কিভাবে দেখছে তার উপরে ! এখানে পুরুষের অহমিকা, কামনার প্রকাশ পেয়েছে প্রবলভাবে । কোন পুরুষকে যদি গালি দেওয়া হয়, যেমন- লম্পট, চোর , বদমাশ কিন্তু যখনি বলা হয় তুই একটা নারী, সাথে সাথে তার সম্মানে আঘাত লাগে । এ থেকে বুঝা যায় নারী পুরুষের দৃষ্টিভঙ্গিতে কেমন ! পুরুষ নারীকে তার অবস্থান নির্ধারণ করে দিয়েছে সেটি অনেকক্ষেত্রে আদম হতে হাওয়ার সৃষ্টি, সহবাসের সময় নারীর অবস্থান, বা পরিবারে নারীর সেবা দাসীর ভূমিকা । যে নারীর মাংস পুরুষের কাছে সু-স্বাদু, যে নারীর পাঁজরে পড়ে থাকে পুরুষ, কিন্তু উত্তেজনা কেটে গেলে সে নারীকেই পুরুষ প্রতিবন্ধী মনে করে ! কি মিল শুধুমাত্র প্রয়োজন আর সময়ের তফাত । ধর্মগ্রন্থে আছে – স্ত্রীগনদের সদুপদেশ দাও কেননা পাজরের হাড় দ্বারা তারা সৃষ্টি, এটিকে সোজা করতে চাইলে ভেঙ্গে যাবে, আর ছেড়ে দিলে আরও বাঁকা হবে !!
নারীকে নিয়ন্ত্রন করার জন্য যা যা করা দরকার তার সবটুকু পুরুষের হাতে বিদ্যমান । নারী চিরকালই ভোগবস্তু, তার উত্তেজনা পুরুষ ছাড়া অর্থহীন । সে সবসময় অধঃস্তন , সেটা হোক কর্মক্ষেত্রে , হোক সেটা রাষ্ট্রে বা সমাজে, সমান পরিশ্রম করলেও মজুরী কিন্তু সমান না । তার উপর আবার বসদের খুশি রাখা ! সভ্যতার কি চোখ ধাঁদানো নিদর্শন ? ধিক এ সমাজ ! ধিক এ প্রথা !
সিমোন দ্য বোভোয়ার এর মতে – ইতিহাস ভরে নারী পরিণত হয়েছে পুরুষের সামগ্রীতে, নারীকে তৈরি করা হয়েছে পুরুষের অপরূপে, অস্বীকার করা হয়েছে তার নিজস্বতা এবং নিজ দায়িত্ব গ্রহনের অধিকার _________
সবশেষে বলতে চাই নারী-পুরুষ একে অপরের পরিপূরক । নারী পরিচিত হোক তার নিজস্বতা দিয়ে, পুরুষের চোখে নয়, নারী শুধু কাম-উত্তেজনা নিবারনেই সীমাবদ্ধ থাকবে না, থাকবে না শুধু মাত্র সেবা দাসীর ভূমিকায় । নারীর পদচারনায় মুখরিত হোক জানা-অজানাতে, সকল কিছুতেই , সকল প্রান্তে।
</doc>

<doc>
সেইসব দিন - এইসব দিন (সানিসাইড)
সাতানব্বই সালের মাঝামাঝি সময় দেশে গেলাম। তিন বছরের বেশি পরে দেশে যাচ্ছি। আবার কবে যেতে পারব জানি না। আগামি বছরই মাল্টিপল ভিসার মেয়াদ শেষ। তাই কষ্ট আর আনন্দ মিলিয়েই শেষবারের মত স্বদেশ ভ্রমন। যেজন্য আমেরিকা গিয়েছিলাম, এখন দেখি সেই মুরগি অন্যের বাড়িতে ডিম পাড়ে। আমি হাসব না কাঁদব বুঝতে পারার আগেই ফিরে এলাম। এতদিন স্বপ্ন ছিল আর্লি এষ্টাবলিষ্ট হব। সেই লক্ষ্যে যত বেশি পেরেছিলাম ক্লাস-লোড নিয়েছিলাম। এখন মনে হচ্ছে এত তাড়াহুড়ার কিছু নাই। আর্লি এষ্টাবলিষ্ট হতে না পারলে আর কিছুই হারাবার নাই। গ্রেট, এখন থেকে জীবনের মোড় অন্যদিকে ঘুরালাম।
সিনিয়র কলেজে ঢুকলাম। আপার নিউজার্সিতে মন্টক্লেয়ার ষ্টেইট ইউনিভার্সিটি। পাহাড়ের উপরে বিশাল ক্যাম্পাস। প্রায় শত বছরের কিছু পুরানো বিল্ডিং। ছাদগুলি অনেক উচুতে। ঐতিহ্যের মনে হল যেন ঢাকা বিশ্ববিদ্যালয়ের মত। ক্যাম্পাস আমার খুবই পছন্দ হল। দ্বিতিয়বারের মত যাত্রা শুরু করলাম। স্পিচ ক্লাসে ডেমোনস্ট্রেট করতে গিয়ে বাজালাম বাঁশের বাঁশি (সামান্য পারতাম, এখন পারিনা)। ক্লাশ শেষে এক সাদা তরুনী ধরল তার ডর্মে গিয়ে সবাইকে বাঁশি শুনাতে হবে। হায় হায়, কয় কি! ক্লাসে সবাইকে কিছু না কিছু করতে হবে। আমি একটু আধটু জানতাম তাই ফাঁকি বাজের মত চালিয়ে নিতে চেয়েছিলাম। এখন দেখি আসলে ধরা খেতে হবে। আল্লাহ ভরসা। তের স্কেলের বাঁশি বাজানো খুবই সহজ কাজ। মনে মনে গুন গুন করে ফু দিলেই কাজ হয়ে যায়। দুপুরের পরে গেলাম ডর্ম হাউজের মাঠে। পাহাড়ের ঢালুতে সবুজ মাঠ। অনেক দূর পর্যন্ত্য দেখা যায়। ছেলেমেয়েরা হৈ চৈ করছে। সাথে নিয়ে গিয়েছিলাম পাঞ্জাবি মেয়ে, তেজাল'কে। সবাই মিলে হৈচৈ করে কাটিয়ে দিলাম সেই বিকাল। মনে হল জীবন খারাপ না।
বাড়ি থেকে এসে সানিসাইডে নতুন রুমমেইটদের সাথে উঠেছি। এর মধ্যে রউফ ভাই ছিল ভক্তের মত। খুব সকালে ঘুম থেকে উঠে গাড়ি চালাতে চলে যেতেন। ঠিক আটটায় ফিরে আসতেন নাস্তা নিয়ে। সপ্তাহে একদিন বাইরে খাওয়া দাওয়া করতাম। আমি কতটা এফোর্ড করতে পারব সেটা ভাল করেই জানতেন। কখনোই সে আমাকে টাকা দিতে দিতেন না। হেসে হেসে বলতেন – ‘একদিন যখন ভাল কাজ পাবেন তখন কি বড় রেষ্ট্রুরেন্টে নিয়ে গিয়ে খাওয়াবেন '। আমার রুমমেইট ভাগ্য অনেক ভাল বলতে হবে। পাশের বাসার এক ছেলের সাথে পরিচয় হল। জানা গেল সে বিজ্ঞান কলেজের ইংরেজি শিক্ষিকা রোকেয়া আপার ছেলে তরুন। আমাদের এক ব্যাচ আগেই সে বিজ্ঞান কলেজ থেকে পাশ করেছে। বাবার প্রচুর আছে। ভিসা পেয়ে গেল এক দুই তিন। কিন্তু কলেজে যায় না। পরিচয় থেকে বন্ধুত্ব। শুরু হল এক মজার চরিত্রের উদঘাটন।
মাস গড়িয়ে বছর যায়, বছর গড়িয়ে যুগ। যুগের হাওয়ায় মিশে যায় আমাদের অন্যজীবন। কঁচুরী পানার মত ভেসে যাই এক নদী থেকে অন্য নদীতে। মাঝেমাঝে মনে হয়, আমার জন্ম যদি বাংলাদেশে না হয়ে জাপানে হত – তবে কি আমার দেশ ছাড়তে হত! হয়ত না। তাহলে এটা কেমন দেশ যেখানে নিজের মানুষরা থাকতে পারবে না; কেমন দেশ যেখানকার প্রধান মন্ত্রীকে অন্য দেশের দরজায় গিয়ে ভিক্ষা চাইতে হয় – দয়া করে যেন তারা আমাদের লোক নেয়া বন্ধ না করে। কেমন বাঙালি জীবন আমার? অনেক সময় ইচ্ছা করে তাছিল্যে করে বলি – ঠিক, ‘এমন দেশটি কোথাও খুজে পাবে নাকো তুমি’।
</doc>

<doc>
বিএনপি হলো এই দেশের যত নষ্টের গোড়া ! কেন বিশ্লেষণসহ আলোকপাত করা হলো 
বিএনপি এগুলা কি শুরু করছেরে ভাই !! এরা কি আমাগোরে আর শান্তি দিবোনা ?? এতো যন্ত্রণা দিলে বাচুম কেমনে?
এই ধরেন আজকে শুক্রবার সকাল থেকেই কারেন্ট যাইতাছে ঘন্টায় ঘন্টায়, এইডা আমি নিশ্চিত বিএনপির জন্য হচ্ছে কারন কারেন্টের সব তার যায় খালেদা জিয়ার বাড়ীর পাশ দিয়া আর খালেদা জিয়ার ঘন্টায় ঘন্টায় গোসল করার অভ্যাস (সুন্দরী থাকতে গেলে ওরকম একটু করতে হয়) । তো যা বলছিলাম, গোসল করার পর খালেদা জিয়া যান বারান্দায় চুল শুকাতে, তার ঘনকালো ভেজাভেজা লম্বা চুল গিয়ে পড়ে বিদ্যুতের তারে আর তখনই ঘটে যত বিপত্তি !! শর্ট সার্কিট হয়ে বিদ্যুতের তার পুড়ে যায় আর আমরা পড়ি বিদ্যুহীন অবস্থায় । সেই কারনেই খালেদা জিয়ার চুল সবসময় ঝলসানো থাকে B-) । প্লিজ ম্যাডাম আপনার এই চুল শুকানো বন্ধ করুন শুধুমাত্র জনগনের কথা বিবেচনা করে প্লিজ:#(:#
আর এখন যে মন্ত্রীরা দুর্নীতির জন্য ধরা খাচ্ছে তাতে একক ভূমিকা পালন করতেছে বিএনপি নামক ছাড়পোকার দলটি । কারনটা বিশ্লেষন করলে বুঝতে পারবেন, এই যে ধরেন স্বাধীনতার স্বপক্ষের শক্তির দল আওয়ামিলীগের একটা অধিকার বা আবদার থাকতেই পারে এদেশের ধনসম্পত্তি নিজেদের মধ্যে রাখতে, আমারতো মনে হয় একটা আইন করা দরকার যে যত টাকা কামাবে তার ৬০% আমাদের আওয়ামীলীগের কোষাগারে জমা বাধ্যতামূলক করা, কারন আওয়ামীলীগ বাচলে দেশ বাচবে এটা এখন ধ্রুব তারার মত সত্য । যাইহোক পয়েন্টে আসি "কেন দূর্নীতির জন্য বিএনপি দায়ী?" যদি বিএনপি দলটাই না থাকতো তাহলে আওয়ামিলীগ সারাজীবন বাংলাদেশের ক্ষমতায় থাকতো তখন আর এখনকার মন্ত্রীদের ৫ বছর পর ক্ষমতা হারানোর ভয় থাকতোনা । তখন মন্ত্রীরা ধীরে সুস্থে দুর্নীতি করতেন এতো তাড়াহুরো করতে গিয়ে ধরা খেতেননা । নাহ এখানেও বিএনপিই এদেশের জন্য কাটা হয়ে দাড়ালো, ঐ সুন্দরী মহিলার দল নিয়ে আর পারা গেলোনা :-#;
দেশে এখন নতুন আতংক গুম, হত্যা !! এটাযে একটা খেলার নাম সেটা বিএনপি বুঝতেছেনা, আমারতো মনে হয় এই খেলাটা আগামী দুই বছর পর বাংলাদেশের জাতীয় খেলা হবে, খেলাধূলায় আওয়ামীলীগ বরাবরই এগিয়ে সেটা বুঝলাম কিছুদিন আগে এশিয়াকাপে জননেত্রী জাতির জনকের কন্যা, ডটার অব পিস হাসিনার ক্রিকেট খেলায় বিশেষ আগ্রহ দেখে । কারনটাও আগের মতোই খোলাসা করেই বলি ... দেশের মানুষ যখন চারবেলা খেয়ে এবং শেয়ার বাজারে অঢেল টাকা কামিয়ে ঘরে বসে কোন কাজ পায়না তখন বিনোদনের জন্য কিছু করা প্রয়োজন, এই তাগিদেই মানুষ লুকোচুরি খেলায় নিজেদের ব্যস্ত রেখেছে, মানুষ আসলে কিছুদিনের জন্য লুকিয়ে থাকে আর তাকে খুজে বের করার দায়িত্বে থাকে আইনশৃঙ্খলা বাহিনীর, কিন্তু মাথামোটা বিএনপি বলছে এই খেলায় সরকার তাদের সাথে চিটিং করছে, আসলে বিএনপি খেলাটা ধরতে পারে নাই...বিএনপি আসলে কোন খেলাধূলাই পারেনা...সামান্য লুকোচুরি খেলার এটাইযে নিয়ম সেটাই তারা আয়ত্বে আনতে পারে নাই...আহাম্মকের দল বিএনপি X(X(
আবার যখন অফিস থেকে আসার জন্য বাসের লাইনে দাড়াই তখন পাইনা গাড়ি, অথচ ২-৩ বছর আগেও বিআরটিসির ভলভো বাস ছিলো এই ঢাকা শহরে, এখন জনবান্ধব ডিজিটাল সরকার সকল বাস সিটিং করে এবং উন্নতমানের চাইনিজ বাস এনে সকলের যাতায়াতে অসীম অবদান রাখলেও বাধ সেধেছে আবার সেই বিএনপি B-) কারন যেদিন সমুদ্রজয় করে বাংলাদেশের জনদরদী সরকার বীরের বেশে ফিরলো তখন বিএনপি সরকারকে ধন্যবাদ জানাতেও কৃপণতার পরিচয় দিয়েছে । যদি তারা মানুষকে ভুল না বুঝিয়ে সরকারকে সমুদ্রজয়ের জন্য সংবর্ধনা দিতো তাহলে আমাদের সমুদের অশেষ পানি আমাদের ভূমিতে এবং ঢাকা শহরে ঢুকিয়ে নৌকা চালানোর ব্যবস্থা করা যেতো, তখন অনায়াসে মানুষ নৌকার মাধ্যমে চলাচল করতে পারতো । আর আমরা জানি নৌকা সকল মধ্যবিত্তের নাগালের মধ্যে, যেখানে একটি গাড়ী ২০ লাখ সেখানে ৭ হাজার টাকায় একটি নৌকার মাধ্যমে ফুল ফ্যামিলি চলাচল করতে পারতো । থাক বিএনপি আমাদের উন্নতি চায়না কি আর করা 
</doc>

<doc>
সেইসব দিন - এইসব দিন (শুভ নববর্ষ)
নিউইয়র্ক ফুলে ফুলে ছেয়ে গেছে। কত বাহারি রঙের ফুল। অবাক কান্ড, এতদিন নিউইর্য়ক থেকেও লক্ষ করিনি এখানে এত ফুল ফুটে, পাখি গান গায়। হাত ভেংগে বাসায় বসে থাকার আরও একটা সুবিদা পেলাম। প্রথমত, ক্ষতিপুরন দ্বিতিয়ত, কাজে প্রমোশন। ডেলিভারি ম্যান থেকে একেবারে ওয়েটার। কিন্তু কাজের চাপে পড়তে পারছি না।
সকালের ৭ টার প্যাসক্যাল ক্লাসে যাই তিরিশ মিনিট লেইটে। টিচার টিজ করে – 'এখন তাহলে আমরা ক্লাস শুরু করতে পারি'। ক্যালকুলাস জিনিসটা ছিল দুই চক্ষের বিষ। প্রথম টেষ্টে ৬৭ পেয়েছিলাম। ডঃ ডেনিয়েল কার্টার ডেকে বলল – তুমি প্রিক্যাল্ক থেকে শুরু করলে ভাল হবে। - আমি একটু চেষ্টা করতে চাই। সেই চেষ্টার ফল টিচার হয়ত কল্পনাও করতে পারেন নাই। বাঙালি খেপে গেলে যা হয়, শ'তে - শ। এই খেপা পরের আড়াই বছরে আর থামে নাই। একটা আর্ট ক্লাস ছাড়া আর কোন ক্লাসে কখনোই বি পাই নাই। অবশ্য সিনিয়র কলেজে গিয়ে এই ধারা ঠিক রাখতে পারি নাই। ভাল ফল করার বদলৌতে বেশ কিছু মেয়ের নেক নজরেও পরেছি। ফিলিপাইনের এক মেয়ে বাসায় এসে ষ্টাডি করার জন্য প্রচন্ড ব্যাস্ত। ফিলোসফি ক্লাশের স্পেনিস এক মাইয়াত গায়ের উপ্রে হাট ফাজের মত গলে গলে পরে। হংকংয়ের এক মেয়েকে অবশ্য আমার ভাল লাগত। কিন্তু এরা বড়ই স্বদেশি, স্বজাতিক, আবেগি ও দেশপ্রমিক। পরের সিমিষ্টারেরই কোথায় যেন হারিয়ে গেল। আমিও ব্যাস্ত হয়ে গেলাম। গভীর রাতে কাজ থেকে বাসায় এসে গোসল করে যখন শুতে যাই – তখন আকাশ থেকে নেমে আসা রে বেরংয়ের পরীরা হ্রিদয়ের বায়ু মন্ডলে নামার আগেই স্পুলিংগের মত বাতাসে মিশে যায়। দুচোখ ভেংগে আসে রাজ্যের ঘুম। সেই ঘুম সকালের ক্লাস মানে না।
বিকালে ক্লাস থেকেই কাজে চলে যাই। কোনদিন আগে পৌছে গেলে ভিলেজে ঘুরাফেরা করি, ফাংকি কাজ কারবার দেখি। বহুরুপে সেজে থাকা মানুষগুলিকে অনেক স্বাধীন লাগে। একদিন দেখি এক মেয়ে তার বয় ফ্রেন্ডের গলায় কুকুরের চেইন লাগিয়ে টেনে নিয়ে যাচ্ছে। সামারে এখানে মানুষ মোটা মোটা সাপ গলায় নিয়ে ঘুরে বেড়ায়। সাপ নিয়ে একটা মজার কাহিনি আছে। আমাদের পাশের বাসার এক বাঙালি মহিলা নাইন ওয়ান ওয়ান কল করছে। অভিযোগ তার বাসায় সাপ। নিউইর্য়কে জংলি সাপ শহর অঞ্চলে অন্তত নাই। তাহলে এই সাপ কোথা থেকে এল? কয়েক গাড়ী ফায়ার সার্ভিসে লোকজন হন্তদন্ত করে ছুটে এসে সাপটাকে ধরল। তুলে নিয়ে যাবে – এমন সময় অন্য এক বাসা থেকে এক মহিলা ছুটে এসে থামাল। এই তোমরা কি করছ। আমার বেবিকে কোথায় নিয়ে যাচ্ছ। তারপর সার্ভিসের লোকজনের কাছ থেকে অনেকটা ছিনিয়ে নিয়ে তাদেরকে গালাগালি শুরু করে দিল – তোমরা আমার বেবীকে ভয় পাইয়ে দিয়েছ। বলেই কান্নায় ভেঙ্গে পরল। বারবার আদর করে – ও মাই বেবী, কোন ভয় নাই, এইত মা এসে গেছে। বাঙালি মহিলার জামাই আমারে কয় - 'ভাই কামডা দেখছেন? মনে হয় যেন নিজের বাচ্চার সাথে কথা বলছে'।
জীবনের অনেক কিছু হারিয়ে সাদরে গ্রহন করেছি এই শংখনীল কারাগার। এখানে যত ফুলই ফুটক না কেন দেশের ফুলের মত সুগন্ধ নাই। এখানে দেশি কৃষ্টি কালচার যতই চর্চা হওক না কেন, দেশের মত এত মজা নাই। ঈঁদে ফ্যাকাশে লাগে, সেমাইয়ে সেই স্বাধ নেই। পুজার ধুপের গন্ধ আর শীতের কুয়াশা মিশে যে সুবাসিত বাতাস তৈরি হত – এখানে নাই। হাল্কা বৃষ্টিতে পরে বাতাসে ধুলার গন্ধ – এখানে নাই। আমাদের দেশ এক অজানা বিষ্ময়। প্রবাস জীবনে যে কটি ঈদ, পুজা, ২১’শে ফেব্রুয়ারী, ১৬ই ডিসেম্বর, স্বাধিনতা দিবস আর নববর্ষের মেলা মিস করেছি সেই ক্ষতির কোন পুরন হবে না। এত কিছু হারিয়ে যা পেয়েছি তা পরিমান খুবই তুচ্ছ। জীবনের মানে যদি সুন্দর হয় তাহলে প্রবাস জীবনের মানে কি? নিজের উৎসব, সংস্কৃতি আর পার্বন নিয়ে মেতে থাকা যদি সুখের হয় – আমরা তা মিস করি, বড় বেশি মিস করি। শুভ নববর্ষ। 
</doc>

<doc>
জনগণের জন্য রাজনীতি নাকি রাজনীতি-ব্যবসার জন্য জনগণ
গত কয়েকদিন মিডিয়ার প্রধান খবরগুলোর দিকে তাকালে বিস্ময় তীব্র হয়।আওয়ামী লীগের বর্ষীয়ান নেতা সুরঞ্জিত সেনগুপ্তের এপিএস ৭০ লাখ টাকাসহ ধরাপড়া ও বিএনপির নব্বুই এর নেতা ইলিয়াস আলীর নিখোঁজ হওয়া এই দুটো খবর আরেকবার চোখে আঙ্গুল দিয়ে দেখিয়ে দেয় রাজনীতির নিম্নগামিতা। শেখ হাসিনা ও খালেদা জিয়ার কাছ থেকে সুরঞ্জিতের কালো বেড়াল বা নিখোঁজ ইলিয়াস আলীর বনানীতে ছয়তলা বাড়ী ছাড়া আর কিছু পাবার আশা জলাঞ্জলী দেবার সময় এসে গেছে।
সুরঞ্জিত মুখে বড় বড় আদর্শিক বুলি কপচেছেন গত চারদশক। অধ্যাপক ইউনুসকে গ্রামীণ ব্যাংক থেকে গলাধাক্কা দেবার সময়, এই সুরঞ্জিত বলেছিলেন, বাঘে ছুঁলে ছাড়ে, হাসিনা ছুঁলে ছাড়েনা। হাসিনাকে রায়বাঘিনী হিসেবে বাহবা দেবার পুরস্কার হিসেবে সুরঞ্জিত রেলমন্ত্রী হলেন। রেলমন্ত্রী হয়েই রেলের দুর্নীতির কালোবেড়াল ধরার মিডিয়াজেনিক মন্তব্য করে হেডলাইন তৈরী করলেন সুরঞ্জিত।আমরা বোকা আমজনতা খুশীতে আত্মহারা, সাক্ষাত ভারতীয় লালুপ্রসাদ যাদবের মতো করিতকর্মা রেলমন্ত্রী পেয়ে গেলুম এই আনন্দে।লালুপ্রসাদ রেলমন্ত্রী হিসেবে একবার জার্মানী সফরের সময় বলেছিলেন,ভারতীয় রেলব্যবস্থাকে জার্মানীর মতো করে ছাড়বেন। প্রথাগত পড়ালেখা না জানা লালুপ্রসাদকে নিয়ে হাসাহাসি শুরু হলো।ভারতীয় রেলব্যবস্থার দিকে তাকালে বোঝা যায়, লালু কথা দিয়ে কথা রেখেছেন।কথিত হাসাহাসি সুশীল সমাজ এখন হাসি গিলে বসে আছে।
সুরঞ্জিত পার্লামেন্টে কথার খই ফুটানো সুশীল।তিনি রেলমন্ত্রী হয়ে সততার পরাকাষ্ঠা হয়ে উঠলেন।আমরা প্রায় গর্দভ সুশীল সমাজ দেশে বিদেশে বলতে শুরু করলাম,সুরঞ্জিত শিক্ষিত মানুষ, হয়তো লালু প্রসাদের চেয়ে ভাল কিছু করে দেখাবেন।সেই ভালো যে এতো তাড়াতাড়ি কালো হয়ে যাবে তা আমরা বুনো কল্পনাতেও ভাবিনি।উনি রেলের তেল চুরির কালো বেড়াল খুঁজছিলেন, অথচ কালো বেড়াল উনার নিজের থলেতেই ছিল।উনার এপিএস(মন্ত্রীর সার্বক্ষণিক কাছের মানুষ) ৭০ লাখ টাকাসহ ধরা পড়লো।আমরা আমজনতা হাড়ে হাড়ে টের পেলাম, আমাদের কপালের নাম গোপাল, মুক্তিযুদ্ধের চেতনার সুফল কুড়ানোদের মাঝে সুরঞ্জিত ছিলেন, এই আচমকা সত্যবোধন আমজনতার বুক ভেঙ্গে দিল।এর আগে আওয়ামীলীগের দুই মন্ত্রী আবুল হোসেন আর শাজাহান খান প্রকাশ্যে অন্যায় করে শেখ হাসিনার আঁচলের তলায় লুকিয়ে রইলেন।পদ্মা সেতু অনিশ্চিত করে,অন্যায় ভাবে ড্রাইভিং লাইসেন্স দিয়ে দুই রাজার জামাই পদত্যাগের কথা পাত্তা না দিয়ে এখোনো বহাল তবিয়তে রয়ে গেলেন।সুরঞ্জিত অবশ্য পদত্যাগ করে তার রাজনৈতিক ইনিংসের ইতি টানলেন।কিন্তু এই পুরো ঘটনাযজ্ঞে আমরা বুঝে গেলাম সুরাজনীতির ফুল বাংলাদেশের ঊষর মরুভূমিতে ফুটবার নয়।
অন্যদিকে নব্বুইয়ের সুফল কুড়ানো বিএনপির নেতা ইলিয়াস আলী নিখোঁজ হবার পর আমরা জানতে পারলাম বনানীতে উনার ছয়তলা বাড়ী।উনি খালেদা জিয়ার সিলেটের সাদা হাতি রোডমার্চের চাঁদা তুলে গণতন্ত্রের চোরাবালিতে ক্যাকটাস ফুটিয়েছেন।ইলিয়াস আলী নিখোঁজ হবার পর সিলেট অচল করে আমজনতার জীবন ওষ্ঠাগত করে হরতাল নামের সেই পুঁতিগন্ধময় প্রতিবাদের আগুন ছড়িয়ে দিল বিএনপির ক্যাডারেরা।ইলিয়াস আলী গুম হয়েছেন, তাকে ক্ষমতাসীন দল তাদের কালো পোষাক পরা চৌকিদার দিয়ে তাকে তুলে নিয়ে গিয়ে হত্যা করেছে, বৃদ্ধানেত্রী খালেদা জিয়া এই অভিযোগ ছুঁড়ে দিলেন অপ-রাজনীতির কলতলায়।অপর বৃদ্ধানেত্রী শেখ হাসিনা কলতলা গরম রাখতে ইলিয়াসের গুম হওয়াকে সাজানো নাটক বলে নিষ্ঠুর এক পাল্টা গালি দিয়ে বিদেশে চলে গেলেন। বাংলাদেশে প্রধানমন্ত্রী হওয়া মানেই দেশ-বিদেশ ঘুরে বেড়ানো।দেশের কী হলো, সিলেট পুড়ে গেল কী ইলিয়াস গুম হয়ে গেল এইসব বিষয় বৃদ্ধা নেত্রীরা থোড়াই কেয়ার করেন।এর আগে সিলেটে বাস পুড়িয়ে বৃদ্ধ এক আমজনতাকে বিএনপির ক্যাডাররা মেরে ফেললো,তাতে খালেদার টুঁ শব্দটি শুনিনি।ইলিয়াসের জীবনের দাম আছে, আমাদের আমজনতার জীবনের দাম নেই,আমাদের কাজ হচ্ছে ভোট দিয়ে কুরাজনীতির বলদ মোটাতাজা করা।
যেহেতু রাজনৈতিক নেতাদের আমজনতার প্রতি মায়াদয়া নেই, আমরা আমজনতাও তাই আওয়ামী লীগ নেতা নানকের ছেলের সড়ক দুর্ঘটনায় মৃত্যু বা বিএনপি নেতা ইলিয়াসের গুম হয়ে যাওয়াতে বিচলিত নই।ফিল্মে খলনায়কের মৃত্যুতে সবাই হাততালি দেয়।বাস্তবে আমরা হাততালি না দিয়ে চুপ করে থাকি।আমাদের কাছে রাজা-রাজড়ার মৃত্যুর চেয়ে লিমনের কাটা পায়ের দাম অনেক বেশী।আওয়ামী লীগ-বিএনপির ক্ষমতামুখী মাথার খুলি দিয়ে গণতন্ত্রের ফুটবল খেলা আমরা আর দেখতে চাইনা।
কিছুদিন আগে আওয়ামী লীগের ও জাতীয় পার্টির চাটার দল ব্যাংক লাইসেন্স পেয়েছে।তার আগে ওরা নিয়েছে টিভি লাইসেন্স।বিএনপি আমলে তাদের চাটার দলেরা একি কাজ করেছে।বিএনপি আবার বি-টিম হিসেবে জামায়াতকে, মুখে আল্লাহ আল্লাহ আর গোপনে জঙ্গীবাদ সমর্থনের টাকা যোগানের ধর্মব্যবসায়ীদের নানারকম লাইসেন্স দিয়ে নৈরাজ্য সৃষ্টির পান্ডুলিপি আয়োজন করেছে।আর যুদ্ধাপরাধীদের বাঁচাতে খালেদার ওয়াশিংটন ও নতুন দিল্লীকে খুশী করার কাজটিও চলছে জোরেশোরে।সেইসঙ্গে দুর্নীতিবাজ রাজপুত্র তারেককে প্রধানমন্ত্রী বানাতে তিনি ইসলামাবাদ ও নতুন দিল্লী উভয়ের সঙ্গে মিষ্টি সম্পর্ক বজায় রাখছেন।সবমিলিয়ে দেশটাকে কেকের বা পিঠার মত ভাগ বাটোয়ারা করে খেতে দুই বৃদ্ধা খালেদা-হাসিনা, এক বৃদ্ধ এরশাদ ও ধর্মের আগাছার দল জামাত সতত সক্রিয়।
তাহলে ব্যাপারটা কী দাঁড়াচ্ছে?কুরাজনীতির কলতালায় কোমর বেঁধে ঝগড়া করার এই নৌকা-লাঙ্গল বনাম ধানের শীষ-দাঁড়িপাল্লা ভূ-রাজনৈতিক থিয়েটারে আমজনতা কেন বার বার ভোট ভিক্ষা দেবে কিংবা ভোট বিক্রী করবে।২০০১এর নির্বাচনে ভোট কিনতে খালেদার থলেতে পাকিস্তানের রূপি এসেছিল, ২০০৮ এর নির্বাচনে ভোট কিনতে ভারতের রুপি এসেছিল হাসিনার বস্তায়। গালফ নিউজ বা ইকনোমিস্ট এরকম খবর দিয়েছে।তারমানে বাংলাদেশ যেন প্রাচ্যের লাসভেগাস।এখানে রাজনীতি হচ্ছে ক্ষমতার বাজি জেতা, বিএনপির তারেকের টাকার পাহাড় গড়ার বা আওয়ামী লীগের তাপসের টাকার ব্যাংক গড়ার ধূসর পান্ডুলিপি আয়োজন। এইখানে আমজনতার স্থান কোথায়?কেউ কী বাংলাদেশ নিয়ে আমজনতার গুম হয়ে যাওয়া প্রত্যাশাটিকে একটু খুঁজে দেবেন! 
</doc>

<doc>
আমার মৃত্যু ভাবনা 
( এক মায়া-নারী তার হৃদয়ে বসে থাকা পুরুষটিকে বলেছিলো, ‘আমি স্পষ্ট দেখতে পাচ্ছি, তোমার হৃদয়ে প্রলয়ংকরী ঝড়-তুফান বইছে ! ঝড়ের তান্ডবে ভেঙ্গে খান খান হয়ে যাচ্ছে মনের অঙ্গন।’ পুরুষটি নির্বাক থেকেছে । বলতে পারে নি এরই নাম প্রেম । এরই নাম দহন । এরই নাম বিরহের আর্তনাদ । এরই নাম দুঃখের সুখ । এরই নাম মানুষ প্রতীকের প্রেম চর্চা । একেই বলা হয় সমর্পিত আত্মার আহাজারির পথের সোপান ।)
আমরা মুসলমানরা পরকালে বিশ্বাসী । তার মানে আমাদেরকে আবার জীবিত করা হবে । তারপর ? আমাদের সব কাজের হিসাব নেওয়া হবে । এর মানে কি ? শুধু জিজ্ঞেস করেই ছেড়ে দিবে ? নিশ্চয় নয় । আমরা কি মৃত্যুর পরের জীবনটা মোকাবেলা করার জন্য প্রস্তুত আছি ? এখন আমি আমার জায়গা থেকে আরেক জায়গায় যেতে একটা গাড়ি যে আমাকে চাপা দিবে না, তার নিশ্চয়তা কে দিবে ? মাটির মানুষ মাটিতে মিশে যাবো অনন্তকালের জন্য। সেখান থেকে ফিরে আসে না কেউ । কেউ ফিরে এসে তার বর্ণনাও দিতে পারেনি । মৃত ব্যক্তির স্মৃতিশক্তি বিলুপ্ত । ভালবাসা, হিংসা, ঘৃণা সবই চলে গেছে । সূর্যের নিচে যা কিছু ঘটে তাতে কি মৃতেরা আবার অংশ নিতে পারবে ? এ প্রশ্নের সহজ উত্তর- অবশ্যই পারবে না । শেক্সপিয়র লিখেছিলেন-
“No traveller returns, puzzles the will
And makes us rather bear those ills we have
Than fly to others that we know not of ?
Thus conscience does make cowards of us all.”
“হে আল্লাহ, তোমার অস্তিত্বের উপর চরম সন্দিহান হয়ে কতবার যে তোমাকে অস্বীকার করেছি তার হিসেব নাই ." এই নশ্বর পৃথিবীতে কেউ বেচে থাকবে না । সবাই চলে যাব অজানার পথে । কিন্তু এই অবধারিত সত্য নিয়ে এক সেকেন্ড চিন্তা করার সময় আমাদের নেই । চোখের সামনে মানুষ চলে যায় কিন্তু আমরা কি এক মুহূর্তের জন্যেও ভাবি যে আমি বা আপনিও একদিন মৃত ব্যক্তিটির মত লাশ হয়ে যাব । কখনো কি কবরস্থানে গিয়ে নিজের স্থায়ী ঠিকানার কথা চিন্তা করি । মৃত্যু এমন একটি পর্যায় সেখানে সবাই সমান হয়ে যাই যেমনটি দেখা যায় দিগন্তে আসমান জমিনের সাথে মিশে গেছে । বিশ্বকবি রবীন্দ্রনাথ ঠাকুরের (১৮৬১-১৯৪১) মৃত্যু ভাবনা জেগে ওঠে তার প্রায় তেইশ বছর বয়সে লোকান্তরিতা বড় ঠাকুররাণী কাদম্বরী দেবীর মৃত্যু (১৮৮৪) থেকে । রবীন্দ্রনাথ তার জীবনস্মৃতির ‘মৃত্যুশোক’ অধ্যায়ে লিখেছেন, ‘আমার চব্বিশ বছর (প্রকৃত বাইশ বছর এগারো মাস তেরো দিন) বয়সের সময় মৃত্যুর সঙ্গে যে পরিচয় হইল তাহা স্থায়ী পরিচয় । তাহা তাহার পরবর্তী প্রত্যেক বিচ্ছেদ শোকের সঙ্গে মিলিয়া অশ্রুর মালা দীর্ঘ করিয়া গাঁথিয়া চলিয়াছে । কিন্তু বয়সের লঘু জীবন বড়ো বড়ো মৃত্যুকেও অনায়াসেই পাশ কাটাইয়া ছুটিয়া যায় কিন্তু অধিক বয়সে মৃত্যুকে অত সহজে ফাঁকি দিয়া এড়াইয়া চলিবার পথ নাই’ (রবীন্দ্র রচনাবলী, খ-১৭, পৃষ্ঠা-৪২)
মানুষের বার্ধক্যই জানান দেয় যে সে মৃত্যুর কাছাকাছি।তখন থেকে আত্মীয়-স্বজন মায় প্রতিবেশীরা ও কোন বৃদ্ধকে তার যৌবন বা মধ্যাহ্নে যে খাতির ছিল তা দেয় না । মৃত্যু বেশ মজার জিনিষ । যেখানে যেকোনো সময় মারা গেলাম তো বেশ, সব দায়-দায়িত্ব শেষ, আর কোন জাগতিক জবাবদিহিতা নাই । মা-বউ রে ফোন করে বলতে হয় না আমি মারা গেছি তাই বাসায় আসতে পারতেছি না । বস রে বলতে হয় না অনিবার্য কারণে আমার মৃত্যু হওয়ায় আমি আর অফিসে আসতে পারবো না । মইরা গেছি তো এক্কেবারে ফুলস্টপ, এখন আশে পাশে তোমরা যারা আছো তারা ঠেলা সামলাও । একটু পরে আমার দেহ থেকে দুর্গন্ধ বের হবে, মাছি রোগ-জীবাণু ছড়াবে, তাই আশে পাশের মানুষ নিজ দায়িত্বে হয় মাটি চাপা দিবে, না হয় পোড়াবে ।
আমরা মুসলমানরা পরকালে বিশ্বাসী । তারমানে আমাদেরকে আবার জীবিত করা হবে । তারপর ? আমাদের সব কাজের হিসাব নেওয়া হবে। এর মানে কি ? শুধু জিজ্ঞেস করেই ছেড়ে দিবে ? নিশ্চয় নয় । আমরা কি মৃত্যুর পরের জীবনটা মোকাবেলা করার জন্য প্রস্তুত আছি ? এখন আমি আমার জায়গা থেকে আরেক জায়গায় যেতে একটা গাড়ি যে আমাকে চাপা দিবে না, তার নিশ্চয়তা কে দিবে ? মাটির মানুষ মাটিতে মিশে যাবো অনন্তকালের জন্য। সেখান থেকে ফিরে আসে না কেউ । কেউ ফিরে এসে তার বর্ণনাও দিতে পারেনি । মৃত ব্যক্তির স্মৃতিশক্তি বিলুপ্ত । ভালবাসা, হিংসা, ঘৃণা সবই চলে গেছে । সূর্যের নিচে যা কিছু ঘটে তাতে কি মৃতেরা আবার অংশ নিতে পারবে ? এ প্রশ্নের সহজ উত্তর- অবশ্যই পারবে না ।
মানুষ মৃত্যুবরণ করে । ব্যাপারটা ‘নবীন বরণ’ অনুষ্ঠানের মতো না । অন্যরকম বরণ । মৃত্যু দেখে মানুষ বলে- ‘চিরকালের জন্যে নিরব হয়ে গেলো’ ! কই গেলো ? এসেছিলো ? কোথাও গিয়েছে ! কেউ জানে না । বিজ্ঞানী জানালেন- প্রাণের ক্ষুদতর একক প্রোটোপ্লাজম (ইনক্লুডিং সাইটোপ্লাজম ও নিউক্লিয়াস)। প্রোটোপ্লাজমকে ভাঙ্গলে এর মধ্যে আর প্রাণ থাকে না । প্রাণ শনাক্তকরণে আর এগিয়ে যাওয়া যাচ্ছে না ! ‘Just what makes protoplasm alive is still unknown.’ মানুষটা কোথায় গেলেন কেউ বলতে পারেন না !মানুষটি কোথা হতে এসেছিলেন তিনি নিজেও জানতেন না হয়তো । অন্য কেউ বলতেও পারেন না কোথা হতে এসেছিলেন ! মাতৃগর্ভে ভ্রুণের মধ্যে মানুষটির প্রাণের সঞ্চার হয়েছিলো । দেহ পিঞ্জর পূর্ণতাপ্রাপ্ত হওয়ার পর পৃথিবীতে জন্ম লাভ করেছিলেন । ছিলেন কোথায় জানা নেই । আলমে আরওয়াহ-রুহের জগত ? সেটার বাস্তবতা কী রকম ? কেউ জানেন না । দেহ পিঞ্জর ছেড়ে কোথায় গেলেন জানা নেই ! আসা আর যাওয়া। পরিব্রাজক ! "Death be not proud, though some have called thee/ Mighty and dreadful, for thou art not so."
মহাত্মা রুমী দেখেছেন মৃত্যু মানে Dawn of eternity. কবি জন মিলটন’র কাছে Death is the golden key that opens the palace of Eternity. বাইবেলে আছে- Whosoever liveth and believeth in me shall never die. কোরআন মোতাবেক worldly life- দুনিয়ার জীবন, আর আখেরাতের জীবন eternal life after death আছে । কোরআন জানায়, প্রত্যেক প্রাণকে মৃত্যুর স্বাদ নিতে হবে । (Every Soul Will Taste Death)। তো, মৃত্যুর স্বাদ, ব্যাপারটাতে এক ধরণের মজা আছে । মজা না-থাকলে ‘স্বাদ’ কেন ! তার মানে মৃত্যু কোনো দুঃখের বিষয় নয় ! প্রিয়জনের মৃত্যু সংবাদের সাথে বেদনা আচ্ছাদিত হওয়ার কারণ কিছুকালের মায়ার প্রভাব ! মায়াতে জীবন, মায়াতে মৃত্যু ।
কারো কারো নাকি সুইসাইড করারও তীব্র ইচ্ছা ভর করে, অনেক এটেম্পট ও নাকি নিয়ে থাকেন । মরার আগেই মরতে সাধ জাগে নাই একবারও এমন মানুষ পাওয়া দুষ্কর !! চিকিৎসক ও নার্সের জীবনে একটি অভিজ্ঞতা হয় । তাঁদের সামনে অনেক সময় মানুষের মৃত্যু ঘটে যায় । অনিচ্ছা সত্ত্বেও এ করুণ পরিণতি দেখতে হয়। অনিবার্য হলেও করুণ । এমন হয় যে মৃত্যুর সঙ্গে দীর্ঘ লড়াই চলে—আধুনিক চিকিৎসায় যা সম্ভব, করা হয়, তবু অনেকের জীবন বাঁচানো সম্ভব হয় না । মুখের ওপর রোদের আলো পড়লে ঘরে যাবেন না । হাসুন, খুব জোরে, যতদূর সম্ভব কখনো কখনো নিজের প্রতিও হাসুন । কারণ মৃত্যুর প্রতিষেধক তো কবিতা নয়, নাটকও নয়, জাদু ওষুধও নয়, ঘরভর্তি প্রযুক্তিও নয় । সদিচ্ছাও নয় । মৃত্যুর প্রতিষেধক হলো জীবন । কেবলই জীবন । ‘চোখের আলোয় দেখেছিলেম চোখের বাহিরে’—জীবনের কি এই নাম ! 
</doc>

<doc>
অনিমেষ রহমানের অনিয়মিত ভাবনা-০৭:: তিন বিঘা জমি
অফিস পালটানো মানে নতুন অফিসে গেলাম গতোমাসে। কোম্পানী একি কিন্তু নতুন অফিস। মহা ঝামেলা। কাগজপত্র-এলাহি কারবার। লোকজন কাজ করছে-ধুলাবালি উড়ছে। একজন কিছু বয়স্ক মানুষ পিওন হিসেবে নতুন জয়েন করেছেন। খুব খেটে কাজ করছিলেন। প্রচন্ড পরিশ্রম করছিলেন। এখানে আরো কিছু কথা বলতেই হয়। আমাদের আগের অফিস ছিলো-একটু পুরোনো ধরনের। কিছু গাছ-পালা ছিলো। সেখানে ছোটো খাটো দুইটা রুম ছিলো। যেখানে আমাদের পিওন-কুক-ড্রাইভার তারা তিনজন থাকতো। নতুন অফিস হলো এপার্টমেন্ট। এখন ঢাকায় নতুন ষ্টাইল চালু হইছে। বেশিরভাগ অফিস এপার্টমেন্টে। যাইহোক; আগে ছিলো নীচিতলায় অফিস। বিড়ি খাইতে ইচ্ছে করলেই বের হয়ে বিড়ি খেয়ে ফিরে আসা যেতো। অফিস আবার ‘নো স্মোকিং জোন’। নতুন ছয় তলার উপরে গিয়ে মহাবিপদ। লিফট দিয়ে উঠানামা করতে গিয়ে সময় নষ্ট! তাই চলে গেলাম কিচেনে বিড়ি খাইতে। দেখি কিচেনের পাশে একটা ছোটো রুম। ভাবলাম ষ্টোর রুম! সেই বয়স্ক পিওন ভদ্রলোক বসে আছেন সেই রুমে!
-এইখানে কি করেন?
-এইখানে তো আমরা থাকি।
-আমরা মানে? কয়জন থাকেন?
-তিনজন।
-এই রুমে তিনজন থাকেন?
-হাঁ এইডা নাকি সার্ভেন্টস রুম।
আমি সাথে সাথে ফোন দিলাম এক দোস্তরে। সে আবার দামী আর্কিটেক্ট।
-কি রে দোস্ত ঢাকার সব ফ্লাটে কি সার্ভেন্টস রুম থাকে?
-থাকে তো!
-রুমের সাইজ কেমন?
-এই ধর ছয় ফিট বাই তিন ফিট আর একটা এটাচড বাথ থাকে। দোস্ত অফিস আওয়ার বিজি বিকেলে শাহবাগে আসিস-কথা কমু নে। সে গড় গড় করে বলে গেলো।আমি ওয়াশরুম মানে টয়লেট দেখতে গেলাম। দুই ফুট বাই দুই ফুট।সেদিন আমার বকুলবাড়িতে এসে দেখলাম কিচেনের সাথে একটা ছয় ফুট বাই তিন ফুট কথিত ষ্টোররুম আদতেই সার্ভেন্টস ভাগাড় আর সাথে দুই ফুট বাই দুই ফুট বাথরুম।
-রাতে এখানে ঘুমান?
-হাঁ।
-ভিতরে ঘুমাননা কেন?
-বড় সাহেবের নিষেধ আছে।
-বড় সাহেব কিডা?
-এম ডি স্যার।
আমি দমে গেলাম। কারন আমি তো সেই পিওনের মতো চাকর। একটু ভদ্র চাকর। বেলাশেষে একি কথা। যাইহোক আমি খুব অবাক হলাম। এতো বড় ফ্লাট বানায় আর সার্ভেন্টস রুম বলতে যা বানায় হেইডা থেইক্কা অনেক থানার হাজত অনেক বড় থাকে। দৈর্ঘ্যে ছয় ফুট আর প্রস্থে দুই থেইক্কা তিন ফুট।কোনো ডেভালাপার কোম্পানীর মালিক কিংবা কোনো সিভিল ইঞ্জিনিয়ার এই লেখা পড়লে একটু ভেবে দেখবেন-কথিত সার্ভেন্ট রুমটা আরেকটু বড় করা যায় কিনা?
পিওনের সাথে আমি টুক-টাক আলাপ করি।খুব সরল একজন মানুষ। অনেক গুছিয়ে কথা বলেন আর আমার এটা সেটা কাজ করে দেন। আমার আশে পাশেই থাকেন।
-আপনার বাড়ী।
-পাটগ্রাম, লালমনিরহাট।
আমি উতসুক হয়ে জিজ্ঞেস করলামঃ দহগ্রাম-আঙ্গোরপোতা ছিটমহল কত দূরে?
-খুবি কাছে?
-একটু বিস্তারিত বলবেন?
-এদিকে বাংলাদেশের সাথে পাটগ্রাম আর ওইদিকে দহগ্রাম-আঙ্গোরপোতা।দহগ্রাম আঙ্গোরপোতা হলো একটা ইউনিয়ন। মাঝখানে তিন বিঘা করিডোর।
-আসলেই তিন বিঘা?
-তিন বিঘাই তো।
-মানে সব মিলিয়ে তিন বিঘা?
-হাঁ।
-লালমনিরহাটে তিন বিঘা জমির বাজারমুল্য কত?
-এই ধরেন সর্বোচ্চ তিন থেকে পাঁচ লাখ টাকা।
আমি অবাক হয়ে চেয়ে থাকি। মনে পড়ে সেই অন্নদা শংকর রায়ের বিখ্যাত কবিতাঃ
    তেলের শিশি ভাংলো বলে
    খুকুর উপর রাগ করো
    তোমরা যে সব বুড়ো খোকা
    ভারত ভেঙ্গে ভাগ করো
পাল্টে গেছে দহগ্রাম-আঙ্গরপোতা ছিটমহলের জীবনধারা
প্রথম আলো ৯ সেপ্টেম্বর, ২০১১
    গতকাল বৃহস্পতিবার সন্ধ্যা সাতটায় দহগ্রাম-আঙ্গরপোতা ছিটমহল সংগ্রাম পরিষদের পক্ষ থেকে তিনবিঘা করিডর পয়েন্টে দায়িত্ব পালনকারী বিজিবি ও বিএসএফ সদস্যদের মধ্যে মিষ্টি বিতরণ করেন দহগ্রাম-আঙ্গরপোতা সংগ্রাম কমিটির সম্পাদক রেজানুর রহমান। তিনি বলেন, ‘দিনটি স্মরণীয় করে রাখতে আমি মিষ্টি নিয়ে এক আত্মীয়ের বাড়িতেও গিয়েছিলাম।’
    তিনবিঘা করিডর পার হয়ে হোটেল মালিক নূর হোসেন পাটগ্রাম থেকে মিষ্টি নিয়ে শ্যালক খোরশেদ আলমের দহগ্রামের বাড়িতে এসেছিলেন বৃহস্পতিবার রাত আটটায়। নূর হোসেন বলেন, ‘১৮ বছর আগে আমার বিয়ে হওয়ার পর এই প্রথম রাতে শ্বশুরবাড়ি বেড়াতে গিয়েছি। আনন্দে আমার চোখ দিয়ে পানি এসেছে। আমি রাত ১২টার দিকে তিনবিঘা করিডর পার হয়ে পাটগ্রামে ফিরে আসি।’
    দহগ্রাম-আঙ্গরপোতার মুক্তিযোদ্ধা উমর আলী (৭০) বলেন, ‘১৯৪৭ সালে ভারত ভেঙে পাকিস্তান হওয়ার সময়ও আমরা এই ছিটমহলে বন্দী ছিলাম। ১৯৭১ সালে দেশ স্বাধীন হলেও আমরা স্বাধীনতা পেলাম না।’
    বঙ্গের বাড়ি উচ্চবিদ্যালয়ের অষ্টম শ্রেণীর ছাত্রী সামিনা বেগম বলে, ‘এত দিন মনের মধ্যে দুঃখ ছিল, স্বাধীন দেশের নাগরিক হওয়া সত্ত্বেও আমরা স্বাধীনভাবে কোথাও যেতে পারতাম না। আজ কী আনন্দ আকাশে-বাতাসে, অধিকার পেয়েছি ২৪ ঘণ্টা চলাচলের।’
    এদিকে আজ শুক্রবার দুপুর সাড়ে ১২টায় বিজিবির রংপুর সেক্টর কমান্ডার কর্নেল নেয়ামুল ইসলাম ফাতেমী (বীর প্রতীক) বিজিবির পক্ষ থেকে শুভেচ্ছা জানাতে তিনবিঘা করিডরে যান। তিনি সেখানে ছিটমহলবাসীর সঙ্গে শুভেচ্ছা বিনিময় করে বলেন, ‘আপনাদের আনন্দের সঙ্গে নিজেকে জড়াতে আমি এসেছি।’ বিএসএফ সদস্যদের মধ্যে মিষ্টির প্যাকেট হস্তান্তর করে তিনি বলেন, ‘গতকাল এলাকাবাসী আপনাদের শুভেচ্ছা জানিয়েছে, আর আজ বিজিবির পক্ষ থেকে এসেছি।’
আহা !! মাত্র পাঁচ লাখ টাকার তিন বিঘা জমির জন্য ৬৪ বছর কমপক্ষে ১৬ হাজার মানবসন্তান বন্দী জীবন যাপন করেছে; আরো অনেকে করছে।আজব এই দুনিয়া। এই তিন বিঘার মানুষকে মুক্ত করতে শত-শত বৈঠক-মিটিং-চুক্তি-উক্তি; কতকিছু! হাজার হাজার লিটার অক্টেন পুড়িয়ে পররাষ্ট্রমন্ত্রী-আমলা-কামলা-প্রধানমন্ত্রীদের নির্ঘুম বৈঠক! জায়গা মাত্র তিন বিঘা! দাম হইতারে সর্বোচ্চ তিন লাখ থেইক্কা পাঁচ লাখ টাকা! ডলারে কিংবা ইউরোতে হিসেব করলে কতো?
যে বৃটিশ সাম্রাজ্যে সুর্য অস্ত যেতোনা সেই জ্ঞানী বৃটিশরা এই ভাগ করে দিয়ে গিয়েছিলো আর আমাদের দুই দেশের নেতৃত্বের তা সমাধান করতে লেগেছিলো মাত্র ৬৪ বছর! একি মানবতার অপমান! তারপরেও পরিচয় দিতে হয় আমরা মানুষ! শেষ বিচারে কি মানুষের জয় হয়? নিশ্চয়ই গত ৬৪ বছরে শত মানুষ মুক্ত দেশের বাসিন্দা হবার মানসে সেই ছিটমহলে বন্দী অবস্থায় মারা গেছেন। ইহাই কি জাতীয় আর আন্তর্জাতিক রাজনীতি! ধ্বিক।এইসব গরীব মানুষ গুলো জাতীয়ভাবে তারা পায় ছয় ফুট বাই দুই ফুট; আন্তর্জাতিকভাবে অনেক দেন-দরবারের পর তিন বিঘা আর মরলে এই দুনিয়ার পক্ষ থেইক্কা সাড়ে তিন হাত।
</doc>

<doc>
এ ও সে ও: ০৪ কল্পনার ফ্রিদা ও বাস্তবের ঝুমি
কেন জানি মনে হয়, আমরা প্রত্যেকেই এমন একজনকে ভালবাসি - যে কি না, আসলে এই পৃথিবীতেই থাকে না। আমাদের মনের মধ্যে ওরা কোথাও থাকে। বাইরের পৃথিবীতে ওদের ছায়া পড়ে। সেই ছায়ার আদল কারো মুখে খেলে গেলে আমরা তাদের প্রেমে পড়ি।
ফ্রিদা হলো সেই মেয়েটা - যাকে আমি ভালবাসি। আমার যখন পুরনো দিনের কথা মনে হয় তখন ফ্রিদার কথা মনে হয়। আমি যখন আগামীর কথা ভাবি তখনও ফ্রিদার কথা মনে হয়। নিজেকে মাঝে মধ্যে বিরাট মনে হয়, এই বিশ্বব্রহ্মাণ্ডের মত - তখন ফ্রিদার কথা মনে হয়। আবার শূন্যতায় টুকরো টুকরো হয়ে ভেঙে পড়ে নিঃশেষ হয়ে যাই - তখনও ফ্রিদার কথা মনে হয়। কলেজে, বাসায়, রাস্তায়, বাজারে, মাঠে, কেমেস্ট্র্রি বই এর পাতায়, চাকরীর বাধা জীবনে- কোথায় না ... যখন তখন মনের মধ্যে হুটহাট রাত নেমে আসে।
সেই সব রাতে আকাশে লালচে একটা গোল চাঁদ উঠে, অনেক বড়। প্রায় মাথা ছুয়ে ছেঁড়া ছেঁড়া মেঘগুলো উড়ে যায়। চাঁদের আলো পড়ে মেঘগুলোকে মনে হয় ছাইরঙা পাখির মত।
এই রকম রাতে ফ্রিদা মনের ছাদে উঠে আসে। রেলিং ধরে একাকী দাঁড়িয়ে থাকে। মাতাল একটা বাতাস ওকে ঘিরে বয়ে যায়। সেই বাতাসে চুলগুলো ঠিক থাকে না। উড়ে উড়ে ওর মুখের উপর এসে পড়ে বারবার। স্নিগ্ধ এক আলো আর রহস্যময় অন্ধকারের তৈরী একটা অস্পষ্ট মায়ামূর্তির মত মনে হয় ওকে। আমি আর থাকতে পারি না। বাতাসে ভর করে ফ্রিদার কাছে চলে আসি। মাইকেল জ্যাকসন যেমন বাতাসের মত পাঁক খেয়ে খেয়ে নেচে বেড়ায়, ফ্রিদাকে ঘিরে আমিও তেমনি করে শিশুর মত নাচতে থাকি। ফ্রিদার আধারে ঢাকা মুখের হাসি চাঁদের আলো হয়ে আমাকে ছুঁয়ে যেতে থাকে। ফ্রিদা আমার কাছে এরকমই।
ফ্রিদার মুখটা আমি কখনও দেখিনি। আকাশের গায়ে চাঁদ দেখে আমাদের যেমন মনে হয় - চাঁদ বুঝি এমনই, ফ্রিদাও আমার কাছে ঠিক তেমনি। ও ছিল আমাদের হাইস্কুলের ইংরেজী ম্যাডামের মেয়ে। ছুটির সময়, আমরা ম্যাডামের বাসায় মাঝে মাঝে পড়া বুঝে নিতে যেতাম। অনেক সময় ফ্রিদাই দরজাটা খুলে দিতে আসতো। আমার মনের দরজাটা নিশ্চয় হা করে খোলাই ছিল। তাই কখন যে সেই দরজা দিয়ে ও ঢুকে পড়েছে, খেয়ালই করিনি। মনের ভেতরে ওর সাথে আমার কত যে হুটোপুটি সারাদিন! কিন্তু বাস্তবে সাহস করে মুখ তুলে ওর মুখটাকে যে একবার দেখবো, তাই কখনও পারি নি। গ্রামার বইয়ের খটোমটো স্ট্র্রাকচারগুলো পূরণ করতে করতে কানদুটো খাড়া করে রাখি। ফ্রিদার দু’একটা উচ্ছ্বল শব্দ, চপল পায়ের আওয়াজ যদি ভেসে আসে।
মাঝেমধ্যে চকিতে হটাৎ হটাৎ ওর একটা অস্পষ্ট অবয়ব পর্দার আড়ালে উঁকি দিয়ে চলে যেত - আবার কখনও কখনও ক্যাসেট প্লেয়ার থেকে মৃদু কোন মিষ্টি গান ভেসে আসতো ওর ঘর থেকে। পড়ার মধ্যে কিছুতেই মন বসতো না। খালি মনে হতো - ঐ গান বুঝি আমাকে শোনাবার জন্যই ও বাজাচ্ছে। ইংরেজী ম্যাডামের লাল কালির দাগে পুরো খাতা ভরে যায়। বুঝতে পারি, শৈশব আর বালকবেলার আবছা একাকীত্ব বিরাট হয়ে ফ্রিদার জন্য একটা মূর্তি বানিয়ে বসে আছে। রানু আর তুলির জন্য অষ্পষ্ট অনুভূতিগুলো শেষপর্যন্ত ফ্রিদা হয়ে জঁমাট বাঁধে। বুকের মধ্যে এইসব অনুভূতি চেপে থাকে সারাক্ষণ। একটা দমবন্ধ করা গানের মত।
বিনুদি একবার বলেছিল, বালিশের নিচে কারো নাম লিখে রেখে দিলে সে নাকি তার স্বপ্ন দেখে।
আমি ফ্রিদার নাম লিখে বালিশের নিচে রেখে দেই। ঘুমে চোখের পাতা বন্ধ হয়ে আসা পর্যন্ত ভাবি - ফ্রিদা আমাকে দেখছে।
পৃথিবীর সব প্রেমের গল্পগুলো যেন ও আর আমাকে নিয়ে লেখা। বই এর পাতার ভেতরে মুখ গুঁজে নিজেকে কল্পনার নায়ক বানিয়ে ইচ্ছের ময়ূরকণ্ঠী ভাসিয়ে নিয়ে বেড়াই। কল্পনার মেঘে আমি জন লেনন, এলভিস প্রিসলি ... গিটার হাতে পৃথিবীর সমস্ত সুর ফ্রিদাকে উদ্দেশ্য করে বাজিয়ে যাই।
এইতো, স্কুলের ডাকসাইটে নিয়মভাঙা ছেলে ফিরোজ একদিন নিজেকে নষ্ট করলো সংসদ ভবনের উদ্যানের ছায়াময় অন্ধকারের হাতছানিতে। ফিরোজ এেেস এই গল্প আমাদের বললো- সেকি উত্তেজিত ভঙ্গী তার। আমাদের উন্মুখ মুখগুলো চোখে ভেসে ওঠে। অজানা কিন্তু দুর্নিবার আকর্ষণে স্থির হয়ে ফিরোজের কথা শুনতে শুনতে মগ্ন হয়ে পড়ি। কল্পনার মধ্যে নিষিদ্ধ দৃশ্যগুলো জাগিয়ে তুলতে তুলতে আমরা ভাবি - গাছ আর দূরের বাতিগুলোর আধো আলো অন্ধকারে সেই মেয়েটি সাপের মতো জড়িয়ে ধরে ফিরোজ নয়, আমাদেরই ঘাড়ে গরম নিঃশ্বাসের হলকা ছোটাচ্ছে। ঘাড়ে হাত দিয়ে সেই পোড়া জায়গাটা টের পাই ।
‘নষ্ট হবার কষ্ট আছে - এই কষ্ট তুমি সহ্য করতে পারবে না।’*১- ফ্রিদা কানে কানে বলছিল। 'এখানে থেকো না। এখানে থাকলে তুমি নষ্ট হবার কষ্টে আরও নষ্ট হয়ে যাবে। থেকো না এখানে। চলে এসো... চলে এসো বলছি।'
ফিরোজের নষ্টগল্পের হাতছানি থেকে ফ্রিদার ডাক শুনে বেরিয়ে আসি। কেউ টের পায় না। সবাই তখন নষ্ট গল্পে নিজেকে নষ্ট করায় মগ্ন।
অনেক দূর যেতে হবে, আমাকে অনেক দুর যেতে হবে- হাঁটতে হাঁটতে আমি ভাবি।
নিজেকে তখন এত বড় মনে হচ্ছিল যে নিজেকে শুধু নিজের মনে হয় না, মনে হয় আমি ঐ তারাদেরও।
ফ্রিদা! আমার ছোট্ট খুকী। মন ভরে যায়। গরম পাউরুটির গন্ধ সবসময় নাকে লেগে থাকে।
এমনই অবস্থা, দেয়ালের দিকে তাকিয়েও আকাশ দেখি। মনের জানালা গলে হুড়মুড়িয়ে ঢোকে হু হু আকাশ। মেঘগুলো সব এক্কা দোক্কা খেলে আবার কখনও দোলনায় দোল খায়। মেঘেরাই নিশ্চয় ফ্রিদাকে লোভ দেখিয়েছে। টুকটুকিয়ে ফ্রিদা আসে। ফ্রিদাতো নয় - যেন আমার ছোট্ট খুকী সে। খুকীর মতোই ও এসে বায়না ধরেছে - ‘মেলায় যাবো’। সাথে সাথে সোরগোল বাঁধিয়ে প্রথমে এলো রাজ্যের যত বাজনদার। দশদিক মাতিয়ে তাদের ঢাক - ঢোল ঝাঁঝর বাজতেই থাকে আর বাজতেই থাকে। তাদের সাথে তাল মিলিয়ে আসে পুতুলনাচের ওস্তাদ কারিগর। বাজিগর জীবনের সবচাইতে ভয়ংকর খেলাটি দেখাবে বলে হাঁকডাক জুড়ে খুকিকে ডাকছে। নানান দেশের রঙ বেরঙের দোকানীরা সাত সমুদ্দুর আর তেপান্তরের মাঠ পেরিয়ে লক্ষ কোটি খেলনা নিয়ে এসেছে - খুকি দেখবে বলে। এত্ত বড় এক নাগরদোলা, এত বড় যে ওখান থেকে হাত বাড়িয়ে আকাশ থেকে সূর্যকে পেড়ে আনা যাবে । গাল ফুলিয়ে সে বসে আছে - খুকি এখনও ওর ওখানে আসছে না দেখে। পাহাড়ের মত বিশাল বিশাল খাবারের স্তুপ সাজিয়ে চারদিক থেকে ছুটে আসছে মৌ মৌ গন্ধ। এই সময় চারধারের মৌতাত জাগানো বাজনা আর হল্লা ছাপিয়ে ভেসে এলো মেঘের ডাক। সবাই চমকে দেখে - পূর্ব কোণের আকাশ কালো করে ধেয়ে আসছে মেঘ সমান এক সমুদ্রের ঢেউ। তার তোড়ে বুঝি ভেসে যাবে সব। ভয় আর শঙ্কা চিৎকার চেচামেচির ঘুর্ণি তোলে। ঢেউ না। শেষপর্যন্ত সবার অবাক চোখের সামনে ঠিক খুকির সামনে এসে দুই হাত করজোড় করে বসে পড়ে সেই বিরাট ঢেউ এর মতো একটা ছাই রঙা হাতি। মাথা ঝুকিয়ে খুকীকে কুর্ণিশ করে সে। আর তার উপরে বসে আছে এক ছোট্ট মাহুত। খুকীর দিকে তাকিয়ে মিষ্টি করে হাসে সে...
তখনই হটাৎ কোত্থেকে জানি এলো - আলখেল্লায় মোড়া জরিদার ছোট্ট এক জাদুকর। মাথা নাচিয়ে সেই জাদুকর বলে - ‘খুকি এসো, তোমাকে জাদু দেখাই’। বলেই সে সটান সোজা হয়ে আকাশে হাত বাড়িয়ে একটা ঝকমকে লাঠি কয়েকবার ঘুরিয়ে ফিরিয়ে হঠাৎ সুস্থির দাঁড়িয়ে পড়ে। পাগড়ীর নিচ থেকে চোখের কোনে মিষ্টি হাসি ছড়িয়ে সে বলে,
‘চারদিকে যা দেখছো সব আমি অদৃশ্য করে দিতে পারি, দেখবে?’
কি আশ্চর্য্য- জাদুকরটা চোখের নিমিষে ভোজবাজির মত ঐ অলৌকিক মেলাটা মিলিয়ে দিল। উধাও হয়ে গেল আমার কল্পনার খুকি। পৃথিবীটা পৃথিবীর মতই পড়ে রইলো।
আমি জাদুকরটার মুখের দিকে তাকাই।
ফ্রিদা!
আমি জমে যাই।
জাদুকর টাদুকর কেউ না। ফ্রিদা দাড়িয়ে আছে। কল্পনার না, রক্ত মাংশের শরীর হয়ে ফ্রিদা দাঁড়িয়ে আছে। এটাও এক স্বপ্ন - মনে হয়। আমি আবার চোখ বুজি।
‘শোন তোমার এই কল্পনার ভেতরে সারাদিন পৈ পৈ আমার একদম পছন্দ না। অন্ধ হয়ে যাবে শেষে’- বলে ও।
‘চোখ খুললেই যখন দেখবে চারপাশটা কল্পনার সাথে মিলছে না, ভাল লাগবে না কিছু। চোখ বন্ধ করে তুমি আবার ডুবে যাবে কল্পনার মধ্যে। শেষে আর চোখই খুলতে পারবে না। পুরো অন্ধ হয়ে যাবে তুমি। চোখ খুলে রাখো...’
ভয়ে ভয়ে আমি চোখ খুলে তাকাই। যদি তাকিয়ে দেখি - সামনে শুধু সীমাহীন শূন্যতা। কিন্তু না। ফ্রিদা দাড়িয়ে আছে। হাসছে। শেষ পর্যন্ত বাস্তবের পৃথিবীতে ফ্রিদার সাথে আমার পরিচয় হলো। ভাল লাগে। খুব ভাল লাগে। স্বপ্নের মতন। কিন্তু আমি জানি এটা স্বপ্ন নয়। কিন্তু বাস্তবতার কড়কড়ে রোদগুলোও মেঘের ছায়ার মত লাগে। আকাশটা কেন জানি বেগুনী বেগুনী। মানুষগুলো ছবির মতন। খড়খড়ে রাস্তায় পা ফেললেও মনে হয় মাঠের উপর দিয়ে হাঁটছি।
ওর মোহময় দৃষ্টির সামনে সমস্ত তিক্ততা মুছে গিয়ে পৃথিবীটা প্রতিদিন রঙীন হয়ে উঠছিল। আমি যেন আর আমি নেই। প্রজাপতি হয়ে গেছি। প্রজাপতির মত আমার পিঠেও দুটো ডানা গজিয়েছে। সারাক্ষন মনে হতো - এখনই উড়ে গিয়ে ওর ঠোটের উপর বসি। চারপাশের ঘটে যাওয়া কোন দৃশ্যই চোখে ধরা পড়ছিল না - কোন শব্দও কানে ঢুকছিল না। এমনকি চোখ বন্ধ করলেও দেখি ও। সবকিছু - এমনকি আমি মায়ের কথাও ভুলে যাই।
বন্ধুরা আমাকে ফ্রিদার জন্য অভিনন্দন জানিয়ে বলে, ‘তোমার জীবন এখন থেকে পূর্ণ হলো।’
ফ্রিদার সাথে নতুন সম্পর্কের শুরুটা হয়েছিল একটা তিরতিরে নদী, মৌন সাদা বক আর অধীর সবুজ ক্ষেতের স্পর্শের মধ্য দিয়ে।
ও আসলে শহরে থাকতে চাইছিল না। শহরের বেড়াজালে আটকে থেকে থেকে হাঁপিয়ে উঠেছিল ও । আমার দিকে বড় বড় চোখ মেলে ও বলে- ‘এখানে বাতাস নেই। চল বাইরে কোথাও যাই।’
আমিও তাই ভাবি।
আমরা হাঁটতে থাকি। পায়ে পায়ে। যেখানে চোখ যায়।
: আমি ঘৃণা করি।
হটাৎ ও বলে উঠে। আমি চমকে উঠি। ফ্রিদার মধ্যে যে ঘৃণা বলে কিছু থাকতে পারে, মনেই হয় নি আমার।
: কী?
: ফ্যামিলি। আমার জন্ম না হলেই পারতো। আমার বাবা মা ... স্বার্থপর। ওরা খালি নিজেরটাই ভাবে। আমাকে খালি ওদের মত হতে বলে। ওরা একটুও ভাবে না, আমি ওদের মত না। আমি আমার মত হতে চাই। আমার মত হতে না দিলে আমি আমার মত হবো কী করে? আমি একদিন নিরুদ্দেশ হয়ে যাবো।
শেষ পর্যন্ত এক টুকরো নিরুদ্দেশের আনন্দের লোভেই আমরা পাশাপাশি হাঁটতে থাকি।
দূরে গাছের মাথায় কয়েকটা সাদা ঘুড়ি আটকে গেছে। একটা ঘুড়ি চমকে দিয়ে হটাৎ আকাশে উড়ে যায়। ‘বক। বক! বক!!’- আমি চিৎকার করে উঠি। ফ্রিদা হাসে। ওর হাসি দেখে আমার মন ভরে ওঠে। নিজেকে এবার সত্যি সত্যি বড় মনে হয়। ওকে নিয়ে আরো দুরে কোথাও চলে যেতে ইচ্ছে করে।
: সামনে নদী আছে।
: কত দূর - ফ্রিদার চোখ নেচে ওঠে।
: এইতো সামনে।
: আমি যাবো।
: হাঁটতে হবে কিন্তু।
: হাঁটবো।
আমি খুশি হয়ে উঠি। চারপাশটা শীতকালের মিষ্টিরোদে ঝলমল করে। আমি কথা উড়াই।
: সবচেয়ে বেশি কী ভালবাসো তুমি? এই পৃথিবীতে?
: আমাকে।
আমি বোকা বনে যাই। আমি চাইলাম ও বলবে- আমাকে। কিন্তু এ কেমন উত্তর হলো?
কিন্তু কথাটার মধ্যে এমন একটা প্রকাণ্ড সত্যি লুকিয়ে থাকে যে - কিছুতেই ফেলে দেয়া যায় না। কিছুক্ষনের জন্য আমি দমে থাকি। আকর্ষণটা আরও গাঢ় হয় ভেতরে ভেতরে। ফ্রিদা তখন রোদ খাচ্ছে, বাতাস খাচ্ছে, মেঘ দেখছে, ঘাস ছুচ্ছে, উড়ে যাওয়া পাখির দিকে তাকিয়ে আছে। আমার কেমন একলা লাগে। আমি চুপ হয়ে যাই। একটু দূরে একটা বটগাছ জটাবুড়ির মত দাঁড়িয়ে আছে। ওর শরীর থেকে মোটা মোটা শেকড়গুলো অজগর সাপের মত মাটিকে পেঁচিয়ে ধরেছে। একটা ছেলে আর একটা মেয়ে সেই শেকড়ের উপর বসে গুটগুট কথা বলে যাচ্ছে। ওদের দিকে আড়চোখে তাকাই। ওদের কথা শুনতে ইচ্ছে হয়। বাতাসে কান রাখি। ওদের কথাবার্তার টুকরো টাকরো ভাসতে ভাসতে কানে বেঁধে।
: তুমি আমার জন্য কী করতে পারো?
: মরতে পারি।
ছেলেটার উত্তর শুনে মেয়েটা হাসিতে ভেঙে পড়ে। ‘সেটাতো সবাই পারে। এক মুহূর্তের ব্যাপার।’ বলেই মেয়েটা চূপ হয়ে যায়। এক মূহূর্তের জন্য। তারপর তার আলতো স্বর বেজে ওঠে - ‘অপেক্ষা করতে পারো? অপেক্ষা। সারাজীবন অপেক্ষা? পারবে? জানি, এটা তুমি পারবে না।’ মেয়েটার গলায় কি জানি মিশে থাকে। অভিমান? হতাশা? নাকি তাচ্ছিল্য?
মেয়েটার উত্তরে ছেলেটা কিছু একটা বলে। ঠিক কি বলে - সেটা আর শোনা হয় না। আমরা ততক্ষণে নদীর কাছে চলে এসেছি। একটা লোক কোঁচ হাতে একদৃষ্টিতে নদীর স্রোতে তাকিয়ে। কোঁচের তীক্ষè ধাতব ফলাগুলো রূপোলী মাছের শরীরের খোজে উদ্ধত ভঙ্গিতে চেয়ে আছে। আমরা ওকে ফেলে একটা টং চায়ের দোকানে ঢু দেই। চায়ের কাপ হাতে নিয়ে ফ্রিদা কোথায় জানি চলে যায়। আমি চায়ের কাপ হাতে একলা বসে থাকি। তাকিয়ে দেখি লোকটা এখনও - সেই একই ভঙ্গিতে দাঁড়িয়ে আছে।
প্রাগৈতিহাসিক কোন শিকারীর ছবির মতন লাগে ওকে।
আমি ফ্রিদাকে খুঁজি। কোথায় গেল মেয়েটা?
ফ্রিদা তখন জলের উপর ঝুকে নিজের ছায়া দেখছে। মানুষই বোধহয় একমাত্র প্রাণী যে এভাবে নিজেকে দেখে। ফ্রিদা নিজেকে দেখে, আমি ফ্রিদাকে। কয়েকটা সাদা হাঁস গলা উঁচিয়ে নদীর জলে সাতার কাটছে। ময়ুরপঙ্খীর মত । ফ্রিদার কাছে গিয়ে বলি - ‘এই নদীর ধারে আমি একটা বাড়ি বানাবো।’
ফ্রিদা বড় বড় চোখ মেলে তাকায়, -
: আমাকে থাকতে দিবে?
‘হ্যা’ - আমি মাথা কাত করি। বাড়িটা যে বানাবো তা আসলে আমার জন্য না - ওরই জন্য, কথাটা ভাঙি না। আমি চোখের উপর বাড়িটাকে দেখি। একটা কাঠের দোতালা বাড়ি। কয়েকটা ঘর, একটা বারান্দা। ছোট্ট একটা বাংলোর মত।
‘এই নৌকা - এই' - এক বুড়ো মত মাঝিকে একলা নৌকা বাইতে দেখে ডাক দেই। নৌকাটা তিরতিরিয়ে তীরে ভিড়ে। আমরা লাফিয়ে নৌকার উপরে উঠে বসি। নৌকাটা দুলে দুলে চলতে শুরু করে। আমি গলুইয়ে মাথা রেখে আকাশ দেখি। মাঝে মধ্যে ফ্রিদাকে। ফ্রিদা নদীর বুকে হাত দিয়ে আমার দিকে জল ছিটিয়ে দেয়। আমি হুড়মুড়িয়ে উঠে বসি। নৌকাটা দুলে ওঠে। আমি ভয়ে স্থির হয়ে যাই। ফ্রিদা হাসে। সেই হাসি চারপাশ জুড়ে বয়ে যায়। নদীর দুই পারে এলোমেলোভাবে অনেকগুলো কাঁশ ফুলের গুচ্ছ ফুটে আছে। ফসলের মাঠ চলে গেছে চোখের সীমানা ছাড়িয়ে আরো অনেক দূরে। ঢেউ খেলানো সবুজ আর সোনালীর মধ্যে মধ্যে মাথা উঁচিয়ে দু’একটা বাড়ি উঁকি দিচ্ছে। একটা ঘোমটাটানা বউ নদীর ঘাটে থেকে কলশ ডুবিয়ে আড়চোখে আমাদের দেখে। মনে হয় আমি যেন অনন্তকাল ধরে এই নৌকায় চেপে ফ্রিদাকে নিয়ে ভেসে যাচ্ছি। আর চোখের সামনে এই নদীর দৃশ্য, পাড়, হটাৎ উড়ে যাওয়া পাখিদের দল - কখনই এই দৃশ্য চোখ থেকে হারিয়ে যাবে না। শেষ বিকেলের ম্লান আলো, কুয়াশায় মোড়া আবছা দিগন্ত, বৈঠার ছপাৎ ছপাৎ শব্দ। খুব ভাল লাগে। এত ভাল লাগা বোধহয় কোনদিনও আসে নি।
কিন্তু এই ভাল লাগাটা বেশিক্ষন থাকে না। চিতার ক্ষিপ্রতায় রাত দৌঁড়ে আসে। সূর্যটা ডুবে যেতেই পৃথিবীতে অন্ধকার ছড়িয়ে পড়তে পড়তে আমাদের উপর এসে পড়ে। আমরা একটু কেঁপে উঠি। একটু আগেই এই নির্জনতাটা ভাল লাগছিল। এখন আর লাগে না। ঝিঁঝিঁপোকারা ডাক শুরু করেছে। একটু ভয় ভয় লাগে। দ্রুত নৌকাটা পাড়ে ভিড়িয়ে নেমে আসি। চারদিকে জনশূন্য অন্ধকার। ফ্রিদার চোখে মুগ্ধতার জায়গায় শঙ্কা ভরে উঠছে - ওর চোখের দিকে না তাকিয়েও বুঝতে পারি। কোন কথা না বলে আমরা হাঁটতে শুরু করি। পাশাপাশি দু’জন। অনেকখানি পথ পেরোতে পারলে তবে লোকালয়, শহরের নিরাপত্তা। সেই নিরাপত্তাকে ঢেকে দিতে শীতের কুয়াশা নামছে। একটা সাদাটে অন্ধকারের মধ্যে আমরা চুপচাপ খালি হেঁটে চলেছি। দুপাশে ফসলের মাঠ। সেখানে কুঁয়াশার হিম জমছে। কোথাও একটা প্যাঁচা তারস্বরে ডাকছে। অশুভ সঙ্কেতের মত সরু পায়ে চলা মেঠো পথটা কুয়াশার ভেতরে মিশে আছে। এই পথ কখনও যেন শেষ হবে না- এরকম মনে হয়। তবু আমরা চলি। অন্ধকারের ভেতরে হটাৎ গাঢ় অন্ধকার লাফিয়ে ওঠে। গ্রাম। ঝুপড়ি ঝুপড়ি একচালা দোচালা চারচালা ঘরগুলোকে পাশ কাটিয়ে চলে যেতে যেতে হটাৎ আগুনের আলোয় একটা নিকোনো উঠোন জেগে ওঠে। শুকনো কাঠের ফটফট শব্দ তুলে এক টুকরো সোনালী আগুন কুণ্ডলী পাকিয়ে উঠছে। তাকে ঘিরে কয়েকজন মানুষ ওঁম খাচ্ছে। মানুষগুলোর কথাবার্তার অস্পষ্ট দু’একটা শব্দ রাতের অন্ধকারে জমে ওঠে। আমরা যতটা সম্ভব নিঃশব্দে হেঁটে যাই। এইসময়টা ফ্রিদার সাথে কথা বলতেও ভয় হয়। শব্দ শুনে যদি কেউ ছুটে আসে। ওর যদি কিছু হয়? নিজেকে অপরাধী মনে হয়। টের পাই চারপাশের নির্জনতা না - মানুষকেই আমাদের ভয়। আমি টের পাই ফ্রিদাকে। অনুভব করি একটা নারীকে। আলিঙ্গন করি একটা নিরাপত্তাহীনতাকে।
রাস্তা যখন - শীতের রাত হলেও মাঝেমধ্যেই একজন দুইজন করে মানুষের দেখা মেলে। ওদের ছায়াময় শরীরগুলো এক একটা ছুরির মত। চোখে পড়লেই বুকের হৃদপিণ্ড কেঁপে ওঠে। আমাদের পায়ের গতি আরও দ্রুত হয়ে যায়। ওদের বিষ্ময়সূচক কথাবার্তা জমে ওঠার আগেই ওদেরকে পেছনে ফেলে এগিয়ে যেতে চাই।
একটা ছেলে আর মেয়েকে অন্ধকার কুয়াশামাখা নির্জন রাতে আবিস্কার করার বিষ্ময়ে জমে থাকা মানুষগুলোর মধ্য দিয়ে আমরা এগুতে থাকি। কখনও কখনও পেছন থেকে এলোমেলো শব্দ উড়ে আসে। কে যায়- কোত্থেকে? আমরা ভান করি - কোথাও কেউ নেই। এই চলার শব্দ ছাড়া পৃথিবীতে কিছু নেই। কোন মানুষ নেই। শুধু জোনাকির আলো। শুধু ঝিঁঝিঁর ডাক। শুধু ফসলের কুয়াশামাখা ফসলের মাঠ।
আশার আশাবরী চাঁদের মত হটাৎ মেঘ ফুঁড়ে বের হয়ে ওঠে শহরের আলো। নিরাপত্তার একটা উষ্ণ উত্তাপ শরীর জুড়ে বয়ে চলে। বুকের মধ্যে টের পাই - বিপদ কেটে গেছে। আমি ফ্রিদার দিকে এই এতক্ষণে তাকাই।
ওর চোখ কাঁপছে।
আমি ওকে জড়িয়ে ধরি। আমি জড়িয়ে ধরে ওর জন্য অপেক্ষা করি।
সময় ভেঙে ভেঙে চলতে থাকে।
ভাল লাগে- কিন্তু কোথাও যেন একটা অপূর্ণতা মধ্যে মধ্যে জেগে ওঠে।
একটা কষ্টের মতন। খা খা। খা খা।
আমি আমার সমস্ত খোলস খুলে ফেলে হৃদপিণ্ডের চেহারাটা ওকে দেখাতে চাই। কিন্তু দেখাতে পারি না। বরঞ্চ রূপকথার অচিন পাখির রঙীন পালকে নিজেকে ঢেকে ওকে আমার আলিঙ্গনের মধ্যে ঝাপটে ধরি। কেন জানি না, জড়িয়ে ধরেও মনে হয় ওকে ধরতে পারি নি। দু’বাহুর মধ্যে কুঁকড়ে থাকা ফ্রিদার চোখ আকাশের কোনে কোনে রঙবেরঙের মেঘ দেখে। আমি টের পাই - ওর ভাল লাগাগুলো অন্য কোথাও ছুটে ছুটে বেড়াচ্ছে। আমাকে ফেলে ওর অন্য ভাবনাগুলো আমার অনুপম অনুভূতিগুলোতে আগুন জ্বালিয়ে দেয়। বড্ড বেশি বাস্তব মনে হয় ওকে। একটা দাম্ভিক খেয়ালের মতো- নৃশংস। ওকে ওর ভাবনাগুলো থেকে ফেরানোর জন্য আমি আরও জোরে ওকে আঁকড়ে ধরি। আঁকড়ে ধরে সমস্ত সময় জুড়ে ওর জন্য অপেক্ষা করি। একটা স্বপ্নের মত। এক ফোঁটা বৃষ্টির জন্য বসে থাকা চাতকের মত। রঙধনুর মত।
অপেক্ষা করতে করতে এক সময় টের পাই- ও আমাকে আর অপেক্ষা করতে দিচ্ছে না। আমার হাত আগলা হয়ে আসে। তবু আমি কান পেতে থাকি। বাইরে থেকে কোন পথচলা পায়ের শব্দ চারদেয়ালের চৌহদ্দি মাড়িয়ে কানে ভেসে আসলে ভাবি, - ও এলো। পায়ের শব্দ একসময় শুনশান নিরবতার মাঝে ডুবে যায়। ও আসে না। মনের মধ্যে তখন ওর মুখ ভাসে। ক্রুঢ়, নির্দয়, শীতল সেই মুখের দিকে তাকিয়ে আমি শুকনো চোখে কাঁদতে থাকি। আমার কান্না দেখে ওর মুখে হাসি ফুটে ওঠে। আমার ওকে খুন করতে ইচ্ছে করে।
কিন্তু তবু ওকে ভালবাসতে ইচ্ছে করে।
ওকে সত্যি সত্যি খুন করতে ইচ্ছে করে। আঘাত করতে ইচ্ছে করে।
আমি ওর উপর রেগে যাই। কিন্তু যতই রাগি- ততই মনে হয়, ও আমার উপর জেঁকে বসছে।
তখন কাছে পেতে ইচ্ছে করে ওকে। যত ইচ্ছে করে ততই দুরে মনে হয় ওকে। নিষ্ঠুর মনে হয়। ফ্রাঙ্কেনস্টাইনের মত। ড্রাকুলার সঙ্গীনির মত।
আমাদের আসল মুখটাকে কি কেউ কখনও দেখি?
মনে হয় না। আমরা আমাদের আসল চেহারায় কেউ কাউকেই দেখি না। আমরা যখন একজনের কাছে আসি - আমাদের মনের মধ্যে ভালবাসা কিংবা ঘৃণায় রাঙিয়ে তার মুখ হয়ে আর একটা মুখ জন্ম নেয়। আমরা সেই মুখটাকেই ভালবাসি, সেই মুখটাকেই ঘৃণা করি। আমি টের পাই ওর কমনীয় চেহারাটা- ওর ভালবাসার চেহারাটা ধীরে ধীরে ঘৃণার চেহারা হয়ে মনের মধ্যে জেগে উঠছে। তারপরও একটা অক্ষম আশা বেঁচে থাকে। সময়ের সাথে সাথে সেটাও গুঁড়িয়ে যায়। একটা সময় আসে - চেষ্টা করলেও ওর কোন কোমল মুখ মনে পড়ে না। আমি বুঝতে পারি আমার ধৈর্য্য কমে আসছে। ও যদি একবার আমার সাথে একটু ভাল ব্যবহার করতো তাহলে ওর এই ভালবাসার চেহারাটা আবার চিনে নিয়ে ওর জন্য অপেক্ষা করতাম। অপেক্ষার মধ্যে একটা যাত্রা আছে। প্রতিটা যাত্রার একটা গন্তব্য থাকে। লক্ষ্য থাকে। লক্ষ্য ছাড়া কতদূর হাটা যায়? পরিণতির চিন্তা ছাড়া এইভাবে আর কত অপেক্ষা করা যায়? অপেক্ষা! এই রকম অপেক্ষা নিয়ে একটা গল্প আছে। গ্যাব্রিয়েলা মার্কুয়েজের ‘টাইম অব কলেরা’। বইটা আমি ফ্রিদাকে পড়তে দিয়েছিলাম। পড়ে নি বোধহয়। বইটার নায়ক পঞ্চাশ বছর তার ভালবাসার মেয়েটার জন্য অপেক্ষা করে। আমি ফ্রিদাকে বলেছিলাম আমি ওর জন্য ষাট বছর অপেক্ষা করবো। কথাটা বলতেই ভ্রু কুঁচকে আমার দিকে তাকিয়েছিল। কি বিরক্তি সেই চোখ দুটোয়! ‘সলিড জিনিষে ইমোশন বেশি থাকে না’- বলে সে হাঁটতে থাকে। নিজের মত। যেন আমি নেই। আমি থমকে যাই । ওকে কিছু বলতে পারি না। কিন্তু আমি যে ওকে চাই। ওর সাথে সেই প্রথম হারিয়ে যাওয়ার গল্প মনে পড়ে। বটের তলায় একটা মেয়ে যে পাশের ছেলেটাকে জিজ্ঞাসা করেছিল
‘পারবে, সারাজীবন অপেক্ষা করতে? জানি পারবে না।’
আমার মনে হয় ফ্রিদাই আমাকে কথাগুলো বলছে। আমি ঘাড় ফুলিয়ে বলি - ‘পারবো।’
‘কেন?’ নিজেকেই নিজে বলি।
ভালবাসি বলে?
ওকে চাই বলে?
নিজেকে প্রতিদিন ছোট করে করে আমি ওর জন্য অপেক্ষা করি। ও আমার অপেক্ষাকে দেখে না। ওকে দেখে সবসময় ভয় হয় - যদি সে কোথাও হারিয়ে যায়। যদি এতদূরে চলে যায় সে, যেখান থেকে আর কোনদিন ফেরা যায় না। আর ভাবতে পারি না। নিজেকে ওর ছায়া করে বেঁচে থাকার চেষ্টা করি। কিন্তু ওর শরীরটা আর স্পর্শ করতে পারি না। ওর শুন্যতায় আমি শ্মশান হয়ে যাই। আমি নিজেই নিজের দিকে তাকিয়ে ভয়ে কুঁকড়ে যাই - এই শ্মশানে সে নিজেকে পোঁড়াতে আসবে কোন কষ্টে?
মাঝে মাঝে ভাবি অন্যরকম কথা।
ওর কথা ভাবতে গিয়ে সবাইকে একরকম ভুলেই গিয়েছি। পথের ধারে পড়ে থাকা ছেড়া কাগজের টুকরোর মত অবহেলা ভরে মাড়িয়ে গিয়েছি কাছের মানুষদের। বাবার চোখ আমার কাছে কী জানি খুঁজে ফিরে, আমি দেখেও দেখি না। এমনকি নানু যেদিন মারা গেলেন সেদিনও নানুর কথা নয়, ফ্রিদার কথা ভেবে ভেবে সময় পার করেছি। বিনুদির কথা মনে হয়। ও কঠিন অসুখে হাসপাতালের ধবধবে বিছানায় একমাস পড়েছিল- তাও একবার তাকে দেখতে যাওয়ার সময় মেলে না। মাঝে মধ্যে মনে হয়, ওকে ছেড়ে ছুড়ে চলে যাই কোথাও। কিন্তু পারি না। একটা দোলাচল - সবসময়। না পারি ওকে নিজের মধ্যে বন্দী করতে- না পারি ওর থেকে মুক্ত হতে। আমি ভাবি - কেন এমন হলো? পুরনো দিনের কথা মনে পড়ে। কল্পনায় দেখা ফ্রিদার সাথে ফ্রিদার বর্তমান চেহারাটা মিলাতে বসি।
আমি চমকে উঠি।
আমার কল্পনার ফ্রিদাতো এই মেয়েটা নয়।
এ হলো ঝুমি। বাস্তবের ঝুমির উপর কল্পনার ফ্রিদার ছায়া পড়েছিল - তাই ওকে আমি ফ্রিদা বলে ভুল করেছি। আমি হাঁপ ছেড়ে ফ্রিদার কথা ভাবার চেষ্টা করি। কিন্তু এই ক’দিনে বাস্তবের ঝুমির জন্য আমার এত অনুভূতি জন্ম নিয়েছে- আমি আর কল্পনার ফ্রিদার কথা ভাবতে পারি না। মনে হয়, ঝুমির কাছ থেকে এখন আমি যদি ফিরে আসি তাহলে ওর জন্য আমার এত অনুভূতি নষ্ট হয়ে যাবে। আমি অপেক্ষা করি। কিন্তু আমি কী নিয়ে অপেক্ষা করবো? অপেক্ষা করার জন্য একটা কিছুতো লাগে। নিদেনপক্ষে ছায়া। এত শূন্যতা আর ফাঁকা একটা বোধ নিয়ে কীভাবে অপেক্ষা করা যায়! শূন্যতার জন্য, একটা অশরীরী কোনকিছুর জন্য অপেক্ষা করতে করতে নিজেই শরীরহীন হয়ে যাই। নিজের অস্তিত্ব হারানোটাও খুব কষ্টের, তাই না? মাঝে মধ্যে মনে হয় ইতিহাসটা যদি পাল্টানো যেত। যদি একবার এসে বলতো - এইতো আমি, আমি যে চলে গেছি- এটা মিথ্যে। এই সম্ভাবনার জন্যও মনে হয় আমি অপেক্ষা করতে পারি - ও আসবে। মাঝে মাঝে ইচ্ছে করে জেগে উঠি। জেগে উঠে দেখি - এটা দুঃস্বপ্ন।
কিন্তু আমি জাগি না। আমি খালি দুঃস্বপ্নই দেখি। অথবা হৃদয় আর মস্তিষ্কের পৌনঃপুনিক হতাশার মধ্যে ওর অপেক্ষায় øায়ুগুলো সারাক্ষণ এত সজাগ হয়ে থাকে যে কখনও ঘুমই আসে না। চোখের সামনে দেখি- দিগন্তে শুধু ওই। আর কেউ নেই। সবকিছুতে ও চলে আসে। পরীক্ষার পড়া করতে ইচ্ছে না। পরীক্ষা যদিবা দিলাম, চাকরীর কথা ভাবতে ইচ্ছে হচ্ছে না। তবুও একটা মোটামুটি ভাল চাকরী জুটলো না চাইতেই। পেট মোটা বেতন। ঢাউস মানিব্যাগ উড়িয়ে অনেককিছু করতে পারি যা আগে করতে পারতাম না- শেষ পর্যন্ত সেটাও ব্যর্থ মনে হয়। আর যা যা স্বপ্ন আছে ভেবেছিলাম তার কোনকিছুই দেখতে ইচ্ছে করে না। ওর সাথে পুরনো কথাগুলো মনে হয়। ওকে সাথে নিয়ে যা যা করবো ভেবেছিলাম সেগুলো মনে হয়। কত ছোট ছোট কথা, কত মুহূর্ত - সবকিছু বর্তমানের চেয়েও জীবন্ত মনে হয়। ভবিষ্যতের কথা চোখের উপর ভর করে, কিন্তু শূন্য বর্তমানের উপর দাঁড়িয়ে কিছুই ভাবা যায় না। আমার করার কিছুই থাকে না। পৃথিবীতে সবাইকে খুব দূরের মনে হয়। চার দেয়ালের মধ্যে নিজেকে গুঁটিয়ে কান্নায় টুকরো টুকরো হয়ে পড়ে থাকি। সময়গুলো নিষ্ফলা মনে হয়। বুকের মধ্যে কে যেন এক আঁটি খঁড় গুঁজে রেখেছে। শুষ্ক, খড়খড়ে, ক্লান্ত সবকিছু। বড়দের প্রেমের গল্পগুলো বহুকালের পুরনো বইয়ের পাতার মতন কেমন ফ্যাকাসে, বিবর্ণ আর নরম। যেন দু আঙ্গুলের সামান্য চাপেই -সব সম্পর্কগুলো গুড়ো গুড়ো হয়ে খসে পড়বে ।
এখনকার মেয়েগুলোকে সব অচেনা মনে হয়। ওদের দেখলেই মনে হয় - জীবনটা এখন অন্যদের। ছেলেগুলো যেন তার তাপে সবসময় ফুটছে। ওদের পাশে নিজেকে নিস্তেজ, নিঃসাড়, ব্যর্থ মনে হয়। বিছানার চাদর ঘরের মেঝের মত দিনরাত একইভাবে পড়ে থাকে। পাল্টানো হয় না। আমার অবস্থা দেখে এক বন্ধু চিৎকার করে ওঠে - ‘ত্ইু তো দেখি একবারে অফিসিয়াল দেবদাস হয়ে গেছিস’। আমি কিছূ বলতে পারি না। শুধু ভেতরে ভেতরে ফোঁটা ফোঁটা একাকীত্বের একটা একগুয়েমী জমতে থাকে। একগুয়েমীটা দিয়ে চারপাশের সবকিছু নিজের করে নিতে ইচ্ছে করে। স্পীকারের কালো পর্দা সেই একগুয়েমীতে শুধু কাঁপতে থাকে।
এই চোখে তাকিও না - তুমি লুটপাট হয়ে যাবে
তুমি চৌচির হয়ে যাবে তুমি দিশেহারা হয়ে যাবে
তুমি ঘর হারা হয়ে যাবে।
চোখের ঈশারায় ছুড়ে দেবো সুতীব্র চুম্বন...
নিজের ভেতরেই একগুয়েমীটা গুমড়ে গুমড়ে একসময় কষ্টের বলগ উঠিয়ে ফুটতে শরু করে। ফুটতে ফুটতে একসময় রাগ হয়ে চারপাশ ভাসিয়ে নিতে চায়। মনে হয় নষ্ট করে ফেলি নিজেকে। ক্লান্ত কুকুরের ঝুলে পড়া জিহ্বার মত কামনা বাসনাগুলো টালমাটাল করে ওঠে। কিন্তু এগুলো চরিতার্থ করতে পারার শক্তিটুকুও খুইয়ে ফেলেছি। নিজের অক্ষমতার দোষ চারপাশের মানুষের উপরে পরে। ভেতরে বাইরে হিংস্র হয়ে উঠি। আক্রোশে জ্বলতে থাকি।
আক্রোশে বেশিক্ষণ জ্বলে থাকা যায় না। ভেতরটা খাঁ খাঁ করে ওঠে একসময়। ভেতরে ভেতরে জল জমতে থাকে। সেই জল অনেক গভীরে কোথাও এক বিষন্ন কোমলতার জন্ম দেয়। একটা নিঃসঙ্গ ঘোরের মত। মৃত্যুর কথা মনে হয়। একটা কোমলতার ভেতরে আবার ডুবতে থাকি। নিঃসঙ্গতায় ডুবে যেতে গিয়ে আবার কল্পনার ফ্রিদার কথা ভাবি। একদিন আমার ভেতরে ওর একটা পৃথিবী ছিল। একদিন গুটিগুটি পায়ে সেই ইংরেজী ম্যাডামের বাড়ি গিয়ে হাজির হই। নিজেকে স্কুল বালকের মত লাগে। ঝরঝরে - চনমনে। মধ্যে সেই পুরনো দ্রিম দ্রিম জেগে ওঠে। যদি ফ্রিদা নেমে আসে। আমি এবার মুখটা দেখবো। ঠিক ঠিক দেখবো। ভাবি আমি। দরজা খোলার আওয়াজে নিজেকে সামলে নেই। না ফ্রিদা না। ইংরেজী ম্যাডাম। তার চোখে অচেনা দৃষ্টি দেখে বুঝতে পারি, সময় আসলে আনলে অনেক চলে গেছে। তার মুখে বয়সের বলিরেখা স্পষ্ট হয়ে এটে আছে। অনেক বুড়ো বুড়ো লাগে তাকে। ‘কি চাই?’ শুনে লজ্জ্বা পেয়ে নিজের পরিচয় দেই। ম্যাডাম উজ্বল হয়ে ওঠেন। খুশি হয়ে ভেতরে আসতে বলেন। আমি ঢুকে দেখি ঘরটা আর আগের মত নেই। ‘রিটায়ার্ড করেছি - তোমরা যদি মাঝে মধ্যে আসো ভাল লাগে। কেউতো আর আসে না। তাও তুমি এলে। খুব ভাল লাগছে।’ ম্যাডামের কথা শুনে লজ্জ্বা পাই। মনের ভেতরে একটা অপরাধবোধ খুচিয়ে ওঠে। আমি যে ম্যাডামকে দেখতে আসি নি, আমি এসেছি আমার ফ্রিদাকে দেখতে - এ কথাতো আর বলা যায় না। আমি এই সেই নিয়ে আলাপ জমাই। শেষ পর্যন্ত ফ্রিদার কথাও ওঠে। ও এখন কানাডায়। ম্যাডামের বাসা আমার আর ভাল লাগে না। ফাঁকা ফাঁকা মনে হয়। শূন্য শূন্য। আবার আসবো- বলে আমি রাস্তায় নেমে আসি। এলোমেলো ঘুরে বেড়াই।
মাঝরাতে ঘুম ভেঙে গেলে, হঠাৎ হঠাৎ মন খারাপ হয়ে যায়। আমি চাঁদের দিকে তাকাই। ঝুমির কথা ভুলে গিয়ে চাঁদের দিকে তাকিয়ে ভাবার চেষ্টা করি, এই চাঁদটা আমার ফ্রিদা দেখছে। হাজার মাইলের দূরত্ব এক মুহূর্তে ঘুচে যায়। আমি ফ্রিদাকে ডাকি। ঝিরিঝিরি বাতাস হয়ে ফ্রিদা আমার কাছে ফিরে আসে। ফিসফিসিয়ে বলে - কী?
আমি ওকে বলি, তুমি চাঁদের দিকে তাকাও - আমি এই চাঁদের দিকে তাকিয়ে আছি ।
ফ্রিদা তখন হেসে উঠে বলে, ‘আপনি এখনও তেমনি পাগল রয়ে গেলেন। এখনতো এখানে দিন, তুষারে চারদিক ঝকমক করছে।’
আমার চাঁদটা আর ভালো লাগে না। চাঁদের আলোয় তখন হাজার মাইলের দূরত্ব।
ফ্রিদাকে নিয়ে কল্পনায় আমার এইসব মুহূর্ত কাটে।
ফ্রিদার সাথে যদি কখনও এই বাস্তবের পৃথিবীতে কখনও আমার দেখাও হয়ে যায় তাহলে আমি বুঝতেও পারবো না- ও হচ্ছে আমার ফ্রিদা। ফ্রিদাও পারবে না বোধহয়।
কিন্তু আমার খালি মনে হয়, আমাকে ও সবসময় লুকিয়ে লুকিয়ে দেখছে। আমি ওর জন্য গান গেয়ে উঠি।
তুমি যদি নদী হও আমি হবো জেগে থাকা চর
তুমি যদি গতি হও আমি হবো অনন্ত পথ
আমার চাতক চোখে তুমি হবে দূরের আকাশ
কিন্তু বেশিক্ষণ এই ভাবনাগুলো থাকে না। আমি বুঝতে পারি আমি ফ্রিদার কথা ভাবার চেষ্টা করলেও আসলে ঝুমিই আমাকে শাসন করছে। তখন চারপাশের সবকিছু একসঙ্গে জুবুথুবু মেরে পড়ে থাকে। অনুভূতিগুলো ঝাপসা হয়ে আসে।
আমি আর ঝুমিকে ঝুমির মধ্যে দেখি না। ফ্রিদাকে কল্পনায়ও দেখতে পাই না। আমি আসলে কোনকিছুই দেখি না। শূন্যতার বিন্দু বিন্দু বাস্প দেহের সমস্ত রোমকূপ থেকে বের হয়ে চারপাশে একটা কষ্টের ঝুল জমায়। সমস্ত পৃথিবী তাতে পতঙ্গের মত আটকা পড়ে থাকে। মাকড়সা যেমন তার লালা দিয়ে নিজের পাশে একটা জাল তৈরী করে নিজেকে আচ্ছন্ন করে রাখে। ওরকম। কষ্টের ঝুলটা থেকে আমি টেনে হেঁচড়ে নিজেকে নিয়ে পালাতে চাই, কিন্তু পারি না। পত্রিকার পাতায় খবরের হেডলাইনগুলোকেও ঝুমির মতো মনে হয়। অনেক দূরের। শুয়ে শুয়ে রেডিওতে ক্রিকেটের কমেন্ট্রি শুনি। অনেকটা সময় পার হয়ে যায়। এইতো কোন এক ক্রিকেট টুর্ণামেন্টে বাংলাদেশ চ্যাম্পিয়ন হলো। আমার খুব ভাল লাগে। বাইরে তখন আনন্দ মিছিল নেমেছে। নিজেকে চেপে ধরে উল্লাসে ভাসতে থাকা মানুষের দলে পায়ে পায়ে আমিও যোগ দেই। মিছিলের ভেতরে কেমন একটা ওঁম - নিজেকে তখন একা একা মনে হয় না। সবার মধ্যে আমার গলাটাও মিশে থাকে। একটা খালিগায়ে কিশোর মিছিলের পাশ দিয়ে চলে যায়। তার মাথায় লাকড়ির বোঝা। একটা পাজরের হাড় বের করা কুঁজো বুড়ো খড়খড়ে চোখে আমার দিকে তাকায়। আমি মিছিলটা ছেড়ে দি। মিছিল মিছিলের মত চলে যায়। আমি আবার আমার মধ্যে ফিরে আসি। জেমস এর গানগুলো চেপে রাখা আর্তনাদের মতন। আমাদের ঝুলে থাকা সময়ের প্রতিধ্বনির মতন। সারাদিন মনের ভেতর গটর গটর গটর গটর .. ..
কেউ না আসুক আমি আছি খেলবে যখন মরণখেলা
সবুজের মাঝে লাল কাফন আমার
ওগো বাংলাদেশ তুমি আমার কবর তুমি
সাড়ে তিন হাত জন্মভূমি
সাড়ে তিন হাত জন্মভূমি। মাথার মধ্যে কথাটা সময় নেই অসময় নেই, ঝুপঝাপ রাত নামায়। দরজা জানালা বন্ধ করে সেই অন্ধকারের মধ্যে আমার সময় আটকে থাকে। আমার চিন্তা আটকে থাকে। আমি আটকে থাকি। ভাবি, আবেগটাই আমার আততায়ী। ওকে মেরে ফেলতে হবে। ভাবি আমি। কিন্তু কিছুতেই ওকে সামলানো যায় না। নিজেকে আটকে রাখা ছাড়া এই শহরে আমার কিচ্ছু করার থাকে না।
</doc>

<doc>
তত্ত্বাবধায়ক সরকার ব্যবস্থা ও সুষ্ঠু গণতান্ত্রিক প্রক্রিয়া
১৯৯৬ সালের নির্বাচনের পূর্বে তৎকালীন প্রধানমন্ত্রী ও বর্তমান প্রধান বিরোধী দলীয় নেত্রী একটি কথা বলেছিলেন “পাগল বা সন্নাসী ছাড়া কেউই নিরপেক্ষ নয়”। আওয়ামী লীগ ডাক দিয়েছিল অসহযোগ আন্দোলনের। সশস্ত্র সংঘর্ষের রূপ দেখেছিলাম কৈশোরের ভয়ার্ত চোখে। আজও মনে হচ্ছে দেশের একই পরিস্থিতি। তাহলে গত ১৬ বছরে দেশের রাজনীতি একচুলও এগোয়নি বলতে হচ্ছে।
১৯৯০ সালের নির্বাচনে একজন সামরিক জান্তাকে ক্ষমতা থেকে উৎখাতের নিমিত্তে ও সুষ্ঠু নির্বাচনী প্রক্রিয়ার জন্য, যে তত্ত্বাবধায়ক সরকার ব্যবস্থা গড়ে তোলা হয়েছিল তা তখনকার জন্য ফলপ্রসূ ছিল। কিন্তু, আজ যখন ২০১২ সালে সেই নেতা ও নেতৃবর্গের দলের কাউকে যুদ্ধাপরাধীদের সাথে আর কাউকে সেই সামরিক জান্তার সাথে পাশাপাশি বসে, কাধেঁ কাধঁ মিলিয়ে রাজনৈতিক মঞ্চে অভিনয় করতে দেখি। মনে মনে ভাবি এদেরকে ইতিহাস ক্ষমা করবে তো ?
দুই নেত্রীই এককালে অর্থ সম্পত্তিতে দীণ ছিলেন বলেই জানা যায়, কিন্তু আজ দেশের সেরা ধনীদের তালিকায় তাদের পরিবারবর্গের নাম উচ্চারিত হতে দেখা যায়।
রাজনীতির মঞ্চে শেষ বলে কিছু নেই, আর তাই হয়তো, একসময়কার শীর্ষ সন্ত্রাসীদেরও আশ্রয় ও প্রশ্রয় দান করা হয় সমস্ত রাজনৈতিক দল কর্তৃক। আর দেশের শিক্ষিত মেধাবী তরুণরা পাড়ি জমান বিদেশে সুস্থ জীবনের আশায়, আর গুটিকয়েক অতি আশাবাদী ও বাদবাকী নিরুপায় জনতা পড়ে পড়ে মার খায় এই দেশে।
গত তত্ত্বাবধায়ক সরকার অবৈধভাবেই তাদের নির্দিষ্ট সময়সীমা অতিক্রম করে ক্ষমতায় থেকেছে, তার ফলস্রুতিতে বলাই যায় যে, সত্যিই কি তত্ত্বাবধায়ক সরকার ব্যবস্থা নিরাপদ হবে ? কিন্তু সেই সময়টাতে কিছু প্রশাসনিক সুষ্ঠু ব্যবস্থা পর্যবেক্ষণ করা গিয়েছিল, আবার দূরদর্শিতার অভাবে দেশের শিল্প-খাত হুমকীর মুখে চলে গিয়েছিল।
অর্থনৈতিক দিক বিবেচনা করলে, বিশ্ব মন্দার সময়টাতে দেশের সরকার পরিচালনায় অবশ্যই অভিজ্ঞতা ও নতুনত্বের সংমিশ্রণ দরকার ছিল, এখনও আছে, কিন্তু তারা তাদের পুরোনো ধ্যান-ধারণা থেকে বের হয়ে আসতে পারবেন তো ?
আজ থেকে ১০ বছরের মধ্যে আমেরিকা চাইবেই দেশের ভিতরে জঙ্গী তৎপরতাকে বৃদ্ধি করে, ইরাকের মতই দেশের জ্বালানী খাতকে হাতিয়ে নিতে এবং তাদের ভৌগলিক রাজনৈতিক শক্তিকে বৃদ্ধি করতে, আমরা আমাদের কিভাবে রক্ষা করতে পারি, তা আমাদের সর্ব্বোচ্চ মেধা খরচ করে বুঝতে হবে। আমরা কিভাবে বাচঁতে পারি ? এজন্য দেশের মিডিয়া ব্যক্তিবর্গকে আরও সচেতনভাবে খবর প্রকাশ করতে অনুরোধ করছি।
আমাদের নদীগুলো শুকিয়ে যাক, আমদের মরুভূমিতে আমরা মরুদ্যান গড়ে তুলি বা বন্যায় ভেসে যাই, তা নিয়ে ইন্ডিয়ার কোন মাথা ব্যথা নেই, তারা চাইবে আমাদের বাজারে যেন তাদের সমস্ত পণ্য চলে, আমাদের দেশের সমস্ত ব্যবসায়িক ক্ষেত্র যেন তাদের করতলগত হয়, তাদের দৃষ্টিকোণ থেকে ব্যপারটা তাদের জন্য ঠিক আছে, কিন্তু আমরা আমাদের জাতীয়তা, যতদিন নিজেদের ভিতরে অনুভব করতে না পারছি, ততদিন পর্যন্ত দেশের এই সমস্ত চোর-জোচ্চর নেতৃবর্গের উপরেই আমাদের নির্ভর করতে হবে। আপনারা এতটুকু অন্তত করুন, কোন রাষ্ট্রীয় চুক্তি করার সময় নিজের দেশটাকে সামান্য লোভে বিক্রি করা বন্ধ করুন। আপনাদের সন্তানদের বিদেশে পড়ানোর খরচ না হয় রাষ্ট্রীয় কোষাগার থেকে দেওয়ার আইন করা হবে, সেই সাথে আপনাদের বিলাসী জীবন-যাপন, চিকিৎসা, অন্ন, বস্ত্র ও বাসস্থান। আপনাদের চৌদ্দ-গুষ্ঠির হেফাজতের দায়িত্ব রাষ্ট্র নিবে। আমরা অন্য দেশের গোলামী করতে চাই না। আমরা আমাদের স্বাধীনতা হারাতে চাই না।
আমরা যে বিশ্ব চাই, তাতে সমগ্র পৃথিবীটাকে নিয়ে একটা দেশ, কিন্তু তার জন্য আরও কয়েক শতক অপেক্ষা করতে হবে, তার পূর্বেই বিশ্বের মানচিত্র থেকে বাংলাদেশ নামটা যেন হারিয়ে না যায়, সেজন্য আরেকবার সশস্ত্র হতে আমাদের আপত্তি নেই। ইউরোপকে দেখুনতো সেখানের কোন দেশটা মানচিত্র থেকে হারিয়ে গেছে?
ট্রানজিট ইস্যু নিয়ে এতটুকুই এখন বলা যায় যে, ট্রানজিট থেকে বাংলাদেশ কি পাচ্ছে ? বাংলাদেশ কি ইন্ডিয়ার উপর দিয়ে ১২০ চাকার লরি নিয়ে চীন, নেপাল, ভূটান, পাকিস্তানে পণ্য রপ্তানী করতে পারবে ? ইন্ডিয়ার এয়ারে কি বাংলাদেশের সমস্ত টেলিভিশন ও রেডিও চ্যানেল সম্প্রচার করা যাবে ? (ইন্ডিয়ার অভিযোগ যে, আমাদের চ্যানেল সমূহের মান ভালো নয়, একবার তুলনা করে দেখুনতো আমাদের নতুন ও পুরাতন ১০-১২ টি টি.ভি চ্যানেলের গ্রাফিক্স, এ্যানিমেশন, নিউজ, অনুষ্ঠানমালা ও ভারতীয় চ্যানেল সমূহের অনুষ্ঠানমালা, আর বাঙ্গালী চলচিত্রকাররাই উপমহাদেশে প্রথম ও একমাত্র অস্কারটি এনেছিল, হালের স্ল্যামডগ মিলিওনিয়ার কিন্তু ডেভিড বয়েলের বানানো ভুলে যাবেন না, মানছি যে মুম্বাই, কেরালার বানিজ্যিক চলচিত্রের মান বাংলাদেশের বানিজ্যিক চলচিত্রের মানের চেয়ে অনেক ভালো) ইন্ডিয়ার যে সংখ্যক পণ্য বাংলাদেশের বাজারে ঢুকেছে, সে সংখ্যক বাংলাদেশী পণ্য কি ইন্ডিয়ার বাজারে ঢুকতে পারছে ? (আমাদের পণ্যের মান খারাপ বললে জুতা মারা উচিত, কোহীনূর কসমেটিকসের সিন্ড্রেলীনার মত কম মূল্যের এমন ভালো মানের সাবান উপমহাদেশের কোন কোম্পানীরই নেই, আর ইউনিলিভার বাংলাদেশের উৎপাদন যে, উপমহাদেশের সেরা, সেটা ইউনিলিভার কর্তৃপক্ষ নিজেরাই স্বীকার করে, আমাদের টাটকা যে কুকিজগুলো তৈরী করছে তা কিন্তু বিশ্ব মানেরই, আড়ং, মিল্কভিটা দুধের কথা নাইবা বললাম, আর জনপ্রিয় প্রোডাক্টগুলোর কথা আপনারা সকলেই জানেন, আর আমাদের ইলিশ মাছটা কিন্তু, তারা ওই চোরাকরবারীদের কাছ থেকেই কিনে, সহজ ও সৎ পথে নয়, যেমনটা আমরা তাদের গরু-মহিষ, চিনি-পেয়াঁজ-ডাল, ফেনসিডিল ও মদ কিনি)। ১৯৭১ এ বাংলাদেশের স্বাধীনতা সংগ্রাম ছিল শিল্প, সাহিত্য, সংস্কৃতি, মানবতা ও জনগনকে শোষণের কালো হাত থেকে বের করে নিয়ে আসতে, সেখানে ইন্ডিয়ার সাহায্য সত্যিই প্রশংসনীয়, যেমনটা নিন্দনীয় বিজয় পরবর্তী ইন্ডিয়া সেনাবাহীনীর লুটপাট (তখনকার প্রায় ২০ বিলিয়ন ডলার মূল্যমানের) তেমনটাই নিন্দনীয় বিভিন্ন অসম অর্থনৈতিক ও সার্বভৌমত্বগত রাষ্ট্রীয় চুক্তিসমূহ। মমতা ব্যানার্জীকে দেখুন কেমন অকপটে কেন্দ্রীয় সরকারকে উপেক্ষা করে গেলেন, আমাদের রাষ্ট্রের দুই কেন্দ্রীয় নেত্রীকেও কি কোন একদিন অন্য কেউ উপেক্ষা করতে পারবে না ? পারলে, তখন প্রতিটি লরি গার্ড দিতে গোটা দুই ব্যাটেলিয়ন সেনাবাহিনীর খরচ কি বাংলাদেশ সরকার দিবে না ইন্ডিয়া সরকার দিবে ?
সাম্প্রতিক সাম্প্রদায়িক হানাহানি শুধুমাত্র যুদ্ধাপরাধীদের বিচারকে প্রলম্বিত করার লক্ষ্যে বললে ভুল হবে, বরঞ্চ ছাত্ররাজনীতির অত্যাধিক বখাটেপনাকেও দায়ী করা চলে, যেমনটা ফেনী শহরের বর্তমান পরিস্থিতিতে জামাতের আধিপত্য মূলত একসময় জয়নাল হাজারীর স্ট্যান্ডিং কমিটির বখাটেপনা ও উশৃংখ্যলতার জন্যই।
প্রতিবারই এমনটা হচ্ছে যে, একদলের সরকার এসে কিছু প্রকল্প হাতে নিচ্ছে, অন্য দলের সরকার তা উপেক্ষা করছে, ফলে দীর্ঘমেয়াদী কাজগুলোর বাস্তবায়ন হচ্ছে না। তাই বলছি দুটি বড় দলেরই উচিত ক্ষমতায় যেই আসুক না কেন মিলেমিশে মন্ত্রীসভা গঠন করে গঠণমূলক রাজনীতি করা।
যে সমস্ত প্রবীণ রাজনীতিবিদরা তরুণ মেধাবীদেরকে রাজনীতিতে স্বাগত জানাচ্ছেন, তারা একটু বলবেন কি, ৫ বছর স্বৈরাচারী রাজার মত স্বেচ্চাচারীতায়, আর বাকী ৫ বছর কুকুর বিড়ালের মত ছুটতে চাইবে, এরকম পাগল বাংলাদেশে এখন কয়টা আছে ? আপনাদের মিছিলে যে তরুণদের সমাবেশ দেখেন, তারা বাংলাদেশের বেকার সম্প্রদায়, তারা অর্থের বিনিময়ে সব রাজনৈতিক দলের সমাবেশেই শ্লোগাণ দিয়ে বেড়ায় এবং ভীর জমায়।
আপনারা দু-দলই ভুলে যান আপনাদের শক্তির উৎস স্বাধীনতাকে কেন্দ্র করেই, সেই একই মহান আদর্শে আপনারা লালিত, আপনাদের বর্তমান শক্তি হল, একপক্ষের প্রশাসনিক দক্ষতা সেরা, আরেক পখ্ক্ষর দূরদর্শীতা অনন্য, শক্তিকে সমন্বিত করুণ। আর দু-পাতা কুরআন পড়া মোল্লাদের কথায় যারা সাম্প্রদায়িকতা ছড়াচ্ছেন তারা বেহেশতে যেতে পারবেন কিনা, তা একবার অনুগ্রহ করে কুরআন অর্থসহ পড়ে জেনে নিবেন।
দেশটাকে বরাবর দু-ভাগে ভাগ করে ফেলেছেন আপনারা, একপক্ষে ভীর জমিয়েছে স্বাধীনতা বিরোধী শক্তি আর আরেক পক্ষে স্বৈরাচারের প্রতীক, একটা উপভাগ আছে যারা ভুইফোঁড়ের মত গজিঁয়ে উঠেছে দেশের রাজনীতিতে, সুযোগ-বুঝে একেকপাল্লায় লাফ দিয়ে দল ভারী করছে। আমাদের সামনে দুটো উপায় আছে হয় সশস্ত্র সংগ্রামে জড়িয়ে পড়া, নয়তো দেশটাকে লাথি দিয়ে যত দ্রুত সম্ভব দেশ ছেড়ে চলে যাওয়া। আমাদের রাস্তাগুলো সহজ, হয় আপনারা বদলাবেন, নয়তো আমাদের পথ আমরা বেছে নিব। অন্য দেশে যদি ভীর জমাই সেই দেশটাকেও আপন করে নেওয়ার মতই মুক্তমনা আমরা। আমরা অন্তরের অন্তর্স্থল থেকে চাই আপনারা বদলাবেন এবং সুস্থ রাজনীতে ফিরে আসবেন। 
</doc>

<doc>
তোমার দেখা নাইরে তোমার দেখা নাই,ঈশ্বর তুমি কই?
“ধর্ম ছাড় ভণ্ডামি ছাড় মুক্তিদে এই সমাজকে”
রক ৬০৬ আলবামের একটা গান।একটা মানুষ কতটা কাফের বেঈমান হলে এই গানটা বানাতে পেরে।হে ঈশ্বর এর শাস্তি তুমি দাও।তাদের তুমি বদসুরত বান্দরে রুপান্তরিত কর।কিন্তু ঈশ্বর আমি জানি তুমিও জান তোমার ক্ষমতাও অনেক সীমিত।৫৭০ খ্রিষ্টাব্দের তুমি আর এই তোমার মাঝে অনেক তফাৎ।তখনকার লোকজন তোমাকে দুজাহানের প্রেসিডেন্টের পদমর্যাদা দান করেছিলো আর আজ তুমি দুব্বল বিরোধীদল।তুমি আজ মশকারার পাত্র/পাত্রী।কেউ ফকিরকে এক প্লেট ভাত দিয়ে বলে আমিই ঈশ্বর কারন তুমি তাকে এক প্লেট ভাত দেওয়ার ক্ষমতাও রাখনা সেখানে ঐ ভাতদাতার ঈশ্বর দাবি করাটাও যুক্তিসংগত।চিন্তা কর ঈশ্বর পোষ্টটা আজ কতটা বাতিল পর্যায়ে।তোমার পোষা দালালরা খুড়া যুক্তি দিয়ে ৯ বছরের মেয়েকে বিছানায় নেয়,বিয়ের আগে সতীত্ব হরণ করে তাকে পবিত্র করে,এক নারী যাকে তাকে দিয়ে তার গর্ভে সন্তান উৎপাদন করে তোমার ছেলে বলে চালিয়ে দিয়েছে।তাতেও তোমার সায় ছিল?
ঈশ্বর ধর্মের গোড়ালিতে কোন নারী নেই কেন?তুমি কি পুরুষ? তুমি এত কট্টরপন্থী পুরুষবাদী তাই এই সন্দেহ।মানুষ বলে ঈশ্বরের কোন লিঙ্গ নেই।কিন্তু তোমার চিন্তা চেতনাও পুরুশালী।তুমি কি পারতেনা সারা দুনিয়াতে একটা ধর্ম রাখতে?কি দরকার ছিল একেক ধর্মে এক এক উন্মাদ রেখে মানুষে মানুষে ভেদাবেদ সৃষ্টি করতে।তুমি অনেক মজা পাও যখন আমরা ধর্মের নামে একজন একজনকে মারি,ধর্মের নামে ভাগ হয়ে যাই তাইনা?তুমি অনেক রসিক সে কথা বলতেই হবে।ও আচ্ছা ঈশ্বর তোমার নামটাই জানা হলনা।কিভাবে জানব বল তোমার এত এত নাম, সুশ্রী কোনটা বিশ্রী কোনটা তাও যানতে মন চায়।তুমিই কি বলেছিলে আমার নাম মুসলিমদের জন্য আল্লাহ,হিন্দুদের জন্য ভগবান ক্রিস্টান্দের জন্য গড? হয়ত তোমার কোন দালালকে ফোনে বলেছিলে তোমার নামের এর কথাটা যাতে সবাইকে বলে দেয়।তখনি ফোনে কথা? অসম্ভব!অসম্ভব কীসের?যিনি এই সুন্দর দুনিয়া সৃষ্টি করতে পারে তিনি কি না পারেন।তিনি হয়ত নিজেকেও সৃষ্টি করেছেন তার অসীম ক্ষমতা বলে কারণ তাকে কে সৃষ্টি করেছে এ কথা জানতে চাওয়া মহাপাপ।পাপ জমে গেলে তোমার জাহান্নাম নামের আবাসিক এলাকায় যেখানে একটি হুরও নেই সেখানে থাকতে দিবে।
সবার ই মৃত্যু আছে?তোমার নেই?ব্লগে ফেসবুকে তোমাকে মানুষ মৃত বলে অনেকে ঘোষণা করে দিয়েছে।তুমি অনলাইনে জয়েন করনা কেন?আমাদের মূর্খ রাজনীতিবিদরাও এখন অনলাইনে চলে আসছে তুমি আসনা কেন?তোমার ব্যবসা তো তাদের থেকে অনেক বড়।
তুমি এমন তুরুপের তাস কেউ তোমার পক্ষে কথা বললেও হিট বিপক্ষে কথা বললেও হিট।তুমি এগুলা খবর রাখ?নবুওয়াতের দ্বারা বন্ধ করে কি ভুল করে ফেলেছ?তুমি দেখা দাও ঈশ্বর।তোমার প্রতীক্ষায় এই বিশ্বের সব মানুষ।তোমার দালালদের দেখে সবাই আজ বিরক্ত।তোমাকে দেখে মানুষ আরও বিরক্ত হবে এই জন্যই কি আসনা?
</doc>

<doc>
এই হালারা কারা ?
সময়টা ৭০এর নভেম্বর। স্মরনাতীতকালের প্রলয়ংকরী জলোচ্ছাসের তান্ডবের ক্ষত নিয়ে দাঁড়িয়ে পূর্ব পাকিস্থানের উপকূল। কয়েক লক্ষ আদম সন্তানের জীনব প্রদ্বীপ নিভে গেছে। বহু মা তার সন্তান হারিয়েছে, বহু শিশু হয়েছে অনাথ। চারিদিকে শুধু ধ্বংসের সাক্ষ্য ছড়িয়ে ছিটিয়ে রয়েছে। এক বিভীষিকাময় অবস্থা যা তার ভীতিকর অবয়ব নিয়ে তখনও জিবীতদের তাড়া করে ফিরছে। মানুষ আর পশুর লাস সমমর্যাদায় পড়ে রয়েছে যত্রতত্র। সংখ্যায় এত বিপুল যে সৎকারের অভাবে বিভৎতার বাস্তব নমুনা হয়ে জীবনের অসারতাকে বিজ্ঞাপিতকরে চলেছে তারা।
খাবার পানি, রান্না করা খাবার ও জীবন ধারনের প্রয়োজনীয় উপকরনের প্রচন্ড অভাব। এই মৃত্যুপুরিতে স্বজন হারানোর বেদনা উদযাপনের বিলাসিতা নেই। জীবন তার প্রাপ্য মজুরির তালিকা হাতে পাওনা পরিষোধের তাগাদায় অবিরত। আর একটি দিন বেঁচে থাকাই জীবনের অভিনব লক্ষ্য তখন। জীবন নিজেই নিজেকে লক্ষ্য বেঁধে দিয়েছে। বেঁচে যাওয়া শিশুরা সবাই নগ্ন, বড়রা অর্ধনগ্ন। কেউ কলাপাতা বা চটের টুকরো জড়িয়ে লজ্জা নিবারনের চেষ্টা করছে।
দেশের সব সামাজকর্মীরা যার যার সাধ্যমত ত্রান নিয়ে হাজির হয়েছে উপকূলের দূর্গত অঞ্চলে। বিদেশ থেকে আসতে শুরু করেছে ত্রান ও ত্রানকর্মী। সেনা বাহিনী লাস মাটি চাপা দেবার কাজ শুরু করেছে।
এক সকালে সেনাবাহিনীর সদস্যরা অনাহারী, বিপন্ন, অসহায় চোখ গুলিতে কৌ্তুহল জাগিয়ে একটা মসৃ্ন উচু স্থান তৈরীতে লেগে গেল। সেনা দলের তরুন বাঙালী ক্যাপ্টেনের প্রতি নির্দেশ হচ্ছে একটা হ্যালিপ্যাড বানানোর। বিশেষ নির্দশ হচ্ছে, হ্যালিপ্যাড যাতে এমন স্থানে তৈরী করা হয় যেখানে প্রচুর লাস রয়েছে। যদি কাংক্ষিত শক্ত স্থান পাওনা না যায় তবে যেন কিছু লাসের পায়ে দড়ি লাগিয়ে হ্যালিপ্যাডের কাছে এনে জড়ো করা হয়। কারন দূর্গত এলাকা পরিদর্শনে আসবেন পাকিস্থানের প্রেসিডেন্ট আগা মোহাম্মদ ইয়াহিয়া খান। আর নির্দেশ আছে, মধ্যান্হ ভোজের জন্য তার প্রিয় হুইস্কি ব্লকডগ রেডি রাখার।
যথাসময়ে ! জলোচ্ছাস আঘাত হানার সাত দিন পরে পটুয়াখালির চর কাজলে ফেরেস্তারমত উড়ে এলেন ইয়াহিয়া খান। পরনে সাফারি, মাথায় হ্যাট, সংগে এক ঝাঁক উচ্চপদস্থ সামরিক বেসামরিক কর্মকর্তা। হেলিকপ্টার দেখে চারিদিক থেকে অভুক্তরা পঙ্গ্পালের মত ছুটে এল ত্রানের আশায়। সামান্য ত্যানা জড়ান, প্রায় নগ্ন এক বৃ্দ্ধ, হাউ মাউ করে কান্না জড়িত কন্ঠে তাদের ক্ষয় ক্ষতির বিবরন দিতে শুরু করল। এদিকে প্রেসিডেন্ট ততক্ষনে ঘেমে নেয়ে একাকার। কালো, হাড্ডিসার মানুষের ভীড়ে দৃশ্যত মহা ত্যাক্ত। সাহায্যপ্রার্থীদের উদ্দেশ্যে ইয়াহিয়া খান ভাষন দিলেন উর্দুতে। বাঙালী এক ব্রিগেডিয়ার তার ভাষনের তরজমা করে শুনালেন উপস্থিত দূর্গতদের প্রতি। তার সংক্ষিপ্ত ভাষনের সারমর্ম ছিল- কেঁদে কোন লাভ নেই। মনে ফূর্তি রেখে কাজ করতে হবে, বেশি বেশি কাজ করতে হবে, ভাতের বদলে রুটি খেলে শরীরে বেশি তাকত পাওয়া যায়। এরপর তিনি তড়িঘড়ি করে পারিষদ সহ ফিরে গেলেন। হেলিকপ্টারে শব্দ মিলিয়ে যেতে নেমে এল নিরবতা। হতাশ দূর্গতদের অসহায় চোখের সামনে দিয়ে ধীরে ধীরে অদৃশ্য হয়ে গেল অদ্ভূৎ আকাশযানটি। একটু আগের কন্না করতে থাকা সেই বৃ্দ্ধ; সুস্ক চোখে তার পাসে দাঁড়িয়ে থাকা এক ছাত্রকে করে বসল এক অবিশ্বাস্য প্রশ্ন, যে প্রশ্নের গভীরে লেপটে আছে সেই প্রশ্ন ও তার উত্তর, যা শত ভাবে, সহস্র মুখে বহু বার উচ্চারিত হয়েছে। বহু তরুনের স্লোগানে, বহু কবির কবিতার পংতিতে, অধ্যাপকের দার্শনিক বয়ানে, সেই বহুল আলোচিত, নানা ধাঁধার যৌক্তিক মার প্যাচে উঠে দাড়াতে চাওয়া কথাটি একটি মাত্র যুৎসই বাক্যে বৃ্দ্ধ প্রকাশ করে দিলেন।
বৃ্দ্ধের ঝুলে থাকা চোয়াল আর চর্ম সর্বস্ব কুচকান মুখে থেকে ধীর লয়ে যে সহজ সরল প্রশ্নটি বেরিয়ে এল, তার প্রতিধ্বনী আচমকা ঢিলের আঘাতে ভেঙে পড়া কাঁচের টুকরোর শব্দের মত ছড়িয়ে পড়ল ভীড়ের মধ্যে দাঁড়িয়ে থাকা তরুন বাঙালী ক্যাপ্টেনের সত্ত্বার প্রতিটি বিন্দুতে। সমস্ত চরাচর ছাপিয়ে ইস্রাফিলের সিংগায় ফু দেবার পরের প্রলয়ংকারি শক্তি নিয়ে প্রতিধ্বনীত হতে থাকল তার প্রতিটি রক্ত কনায়। সেই তরঙ্গ উল্কার বেগে ছড়িয়ে যেতে থাকে ৫৬ হাজার বর্গ মাইলে। ছড়িয়ে পড়ে ৭ কোটি বাঙালীর সত্ত্বার গভীরে। ফিরে ফিরে ধ্বনীত হতে থাকে দশ দিক জুড়ে, এই----হালারা----কারা ? 
</doc>

<doc>
মাননীয় নেত্রী, এটা আপনার হেয়ালীপনা ছাড়া আর কিছুই নয়
পত্রিকা মারফত গতকালকে জানলাম যে, তিন বছরের অধিক সময় আগে পদত্যাগ পত্র পেশ করা সত্ত্বেও জনাব তানজিম আহমদ সোহেল তাজ এর ব্যাংক হিসাবে বেতন-ভাতা যাচ্ছে। তাঁকে এখনও প্রতিমন্ত্রীর পাসপোর্ট ও বিমান বন্দরে প্রতিমন্ত্রীর প্রটোকল নিতে হচ্ছে । এসব কিছুই হচ্ছে তাঁর ইচ্ছার বিরুদ্ধে। অনেকটা অপারগ হয়েই এর প্রতিকার চেয়ে তিনি মন্ত্রীপরিষদ সচিব বরাবর পর পর দুটি চিঠি পাঠান। চিঠিতে তিনি লিখেছেন, ‘যেহেতু ২০০৯ সালের ৩১ মে আমি পদত্যাগ করেছি, এ জন্য পদত্যাগের পর থেকে আমার ব্যাংক হিসাবে পাঠানো সব অর্থ ফেরত নিতে প্রয়োজনীয় ব্যবস্থা গ্রহণের দাবি জানাচ্ছি।’ এ বিষয়ে গতকাল মন্ত্রী পরিষদ সচিব জনাব মোহাম্মদ মোশাররাফ হোসাইন ভূইঞা গণমাধ্যম-কে বলেন, ‘ওনার (সোহেল তাজ) পদত্যাগপত্র গৃহীত হয়নি। এ জন্য তিনি দপ্তরবিহীন মন্ত্রী হিসেবে বহাল আছেন।’ অর্থাৎ বিষয়টা এমন যে, নিজের অনিচ্ছা সত্ত্বেও জনাব তানজিম আহমদ সোহেল তাজকে প্রতিমন্ত্রী হিসেবেই বহাল রাখা হচ্ছে। নিজের অনিচ্ছা সত্ত্বেও তিনি প্রতিমন্ত্রীর বেতন-ভাতাদি, পাসপোর্ট, প্রটোকল পেতে থাকবেন।
রুলস অব বিজনেস অনুযায়ী মন্ত্রী-প্রতিমন্ত্রীদের নিয়োগ ও অব্যাহতির এখতিয়ার প্রধানমন্ত্রীর। ‘অব্যাহতির এখতিয়ার প্রধানমন্ত্রীর’ এই সূত্র ধরে আপনি হয়তো বলতে পারেন যে, কোন মন্ত্রী অথবা প্রতিমন্ত্রী পদত্যাগ করলেও প্রধানমন্ত্রী ইচ্ছাপোষণ করলে তাঁর ইচ্ছার বিরুদ্ধে স্বীয় পদে রাখতে পারেন। তবে নৈতিক বিবেচনায় একজনের ইচ্ছার বিরুদ্ধে তাঁকে ঐ পদে রাখা এবং সুবিধাদি প্রদান কতোটা যৌক্তিক সেটা নিয়ে প্রশ্ন ওঠতেই পারে। কারণ সংশ্লিষ্ট ব্যক্তিকে যে সুবিধাদি প্রদান করা হচ্ছে তা রাষ্ট্রীয় কোষাগার তথা জনগণের টাকা হতে দেয়া হচ্ছে। এটা দেশের প্রধান নির্বাহী বা কারো ব্যক্তিগত সম্পদ নয়।
ঠিক কি কারণে মাননীয় প্রধানমন্ত্রী জনাব সোহেল তাজের পদত্যাগ গ্রহণ করছেন না সেটা জনসম্মুখে প্রকাশিত নয়। তবে ধরে নিতে পারি বঙ্গবন্ধুর ঘনিষ্ঠ সহচর তথা মুজিবনগর সরকারের প্রধানমন্ত্রী হিসেবে বাঙালী জাতির স্বাধীনতা অর্জনে তাঁর বাবার অপরিসীম অবদানের কারণে মাননীয় প্রধানমন্ত্রী জনাব সোহেল তাজের প্রতি অতিমাত্রায় স্নেহপ্রবণ। এ স্নেহের বহিঃপ্রকাশ হিসেবেই তিনি জনাব সোহেল তাজের অনিচ্ছা সত্ত্বেও তাঁকে ঐ পদে রাখছেন এবং সুবিধাদি প্রদান করছেন। এখানে ক্ষমা চেয়েই বলতে হয় যে, রাষ্ট্রীয়কার্যে স্নেহের চাইতে ব্যক্তির ব্যক্তিত্ব তথা ব্যক্তিসত্ত্বাকে স্বীকৃতি দেওয়াই রাষ্ট্রনায়কের দায়িত্ব। পত্রিকার ভাষ্য অনুযায়ী জনাব সোহেল তাজ দেশের সার্বিক পরিস্থিতিতে হতাশ। তার মতে দেশের শাসনব্যবস্থায় শুধু ব্যক্তির পরিবর্তন ঘটেছে, কাঠামোর কোন পরিবর্তন হয়নি। ধরে নিতে পারি তাঁর এ হতাশার শুরু হয়েছিল তাঁর মন্ত্রণালয় কেন্দ্রিক কোন পরিস্থিতিকে কেন্দ্র করে এবং এ হতাশার কথা অবশ্যই সরকার প্রধান হিসেবে মাননীয় প্রধানমন্ত্রী অবগত ছিলেন। যদি এর কোন প্রতিকার হতো তাহলে ঐ সময়ে জনাব সোহেল তাজ-কে পদত্যাগ বা তিন বছর পরে এতোটা হতাশার সুরে কথা বলতে হতোনা।
পুনরায় ক্ষমা চেয়েই বলতে হয় মাননীয় প্রধানমন্ত্রী জনাব সোহেল তাজের প্রতি স্নেহ দেখিয়েছেন ঠিকই তবে তাঁর ব্যক্তিত্ব তথা ব্যক্তিসত্ত্বাকে কোন স্বীকৃতি দেননি। যদি দিতেন তাহলে যে পরিস্থিতিতে জনাব সোহেল তাজ পদত্যাগ করেছে তার প্রতিকার করতেন। এ পরিস্থিতে দেশের একজন সাধারণ মানুষ হিসেবে মাননীয় প্রধানমন্ত্রীর কাছে অনুরোধ থাকবে যদি পারেন তাহলে যে পরিস্থিতি বা হতাশার কারণে জনাব সোহেল তাজ তাঁর পদ ছাড়তে চেয়েছিলেন তার প্রতিকার করে তাঁকে স্বীয় পদে ফিরিয়ে আনেন। অন্যথায় আপনের অহেতুক স্নেহের বন্ধন থেকে তাঁকে মুক্তি দিন। যদি আপনি এ দুটোর একটিও না করে তাঁকে জোর করে প্রতিমন্ত্রী বানিয়ে প্রতিমন্ত্রীর বেতন-ভাতাদি, পাসপোর্ট, প্রটোকল পাঠাতে থাকেন তবে সেটা আপনার ক্ষমতার অপব্যবহার তথা হেয়ালীপনা ছাড়া আর কিছুই হবেনা। 
</doc>

<doc>
দক্ষ চোর!
সৌরভ ক্লাশের সবচেয়ে মেধাবী ছাত্র। কিন্তু চূড়ান্ত পরীক্ষায় কখনোই সে প্রথম বা দ্বিতীয় হতে পারেনা। কারণটা শিক্ষকসহ সংশ্লিষ্ট কেউ বুঝতে পারেন না। শত চেষ্টা করেও ঠিক কি কারণে পরীক্ষায় প্রথম বা দ্বিতীয় হতে পারেনা, সৌরভ সেটা নিয়ে বেশ চিন্তিত। ক্লাশে তো স্যারদের সকল প্রশ্নের উত্তর সে ঠিকমতো দিতে পারে। কিন্তু কেন সে প্রথম হতে পারে না?
সৌরভের বন্ধু কৌশিক এ নিয়ে পরীক্ষায় পরপর দু'বার প্রথম হয়েছে। কৌশিক কখনোই লেখাপড়ায় মনযোগী নয়। সারাদিন মাস্তানি করে ঘুরে বেড়ায়। ক্লাশে কোন পড়া ধরালে সেটির উত্তর সে ঠিকমতো দিতে পারে না। শিক্ষকরা তাকে খুব একটা পছন্দও করেন না। তবুও পরীক্ষায় কৌশিক বারবার প্রথম হয়।
কৌশিকের কাছ থেকে পরীক্ষায় প্রথম হওয়ার রহস্যটা জানতে সৌরভ ইদানিং বেশ আগ্রহী উঠেছে।
একদিন কৌশিকের কাছে এ সম্পর্কে জানতেই কৌশিক জানালো-"বন্ধু রহস্য আছে! তুমি দিন-রাত পড়েও আমার সাথে পারবে না। আমিই প্রথম হবো।"
"কারণ?"
"তুমি লেখাপড়া করে পরীক্ষা দাও আর আমি..................!"
"তুমি তাহলে বই দেখে দেখে পরীক্ষা দাও! মানে পরীক্ষায় নকল কর?"
"এ আর নতুন কী! অনেকেই তো এভাবে পরীক্ষা দেয়, তাই আমিও দেই।"
"পরীক্ষার সময় যে তুমি নকল করে পরীক্ষা দাও-স্যারেরা এসব দেখেন না?"
"নাহ‌্! স্যারেরা দেখলে তো এতোদিনে আমার বারটা বাজিয়ে দিতেন। আমি তো অতি সুকৌশলে পরীক্ষায় নকল করি। স্যারেরা দেখতেই পান না। বলতে পারিস- আমি দক্ষ চোর! তুই কিন্তু কাউকে বলিস না !"
"তাহলে এতো কষ্ট করে পড়ে পরীক্ষা দিয়ে লাভ কী?"
"কোন লাভ নেই। তুই কষ্ট করে পরীক্ষা দিয়েও পরীক্ষায় প্রথম হতে পারিস না, কিন্তু আমি না পড়েও পরীক্ষায় প্রথম হতে পারি।"
"তাহলে কী করব- কৌশিক?"
"নকল করে পরীক্ষা দিবি। তাহলেই হয়তো তুই পরীক্ষায় প্রথম হতে পারবি। তবে তোকে আমার চেয়েও আরো বেশী দক্ষ নকলবাজ হতে হবে, অর্থাৎ দক্ষ চোর।"
সৌরভ একটু দ্বিধা-দ্বন্ধে পড়ে যায়। এখন সে কী করবে? সেও কী নকল করে পরীক্ষা দেওয়া শুরু করবে। পরীক্ষায় তো প্রথম হতে হবে! তাই অবশেষে সে নকল করে পরীক্ষা দেবার চেষ্টা করে। পরীক্ষার হলে সৌরভ যেই কাগজের একটি টুকরো বের করে দেখে দেখে পরীক্ষা দেবার চেষ্টা করল ঠিক এইসময়েই একজন স্যার তাকে ডেকে বললেন- "সৌরভ তুমি তো ভালো ছাত্র। তুমি নকল করছ কেন? এগুলো তো ভালো কাজ নয়। তুমি কাগজের টুকরো ফেলে দিয়ে নিজে থেকে পরীক্ষার খাতায় লিখ।"
সৌরভ মনে মনে বলে- "কৌশিক সবসময় নকল করেও ধরা পড়ে না আর আমি জীবনের প্রথমবার নকল করতেই ধরা পড়ে গেলাম।"
পাশের বেঞ্চ থেকে কৌশিক মুচকী হেসে হেসে মনে মনে বলে- "আরে এ তো দেখছি ঠিকমতো চুরি করতেও পারে না। 'ও' আসলে আমার মতো দক্ষ চোর নয়।"
পরীক্ষা শেষে কৌশিক বের হয়ে সৌরভকে বলে-"বন্ধু, ওসব তোমাকে দিয়ে হবে না। তুমি পারবে না।"
"হ্যাঁ। তুমি ঠিকই বলেছ। আমি আর ওসবের মধ্যে নাই।"
আসলে আমাদের সমাজে হয়তো অনেক বড় বড় চোর ধরাছোয়ার বাইরেই রয়ে যান। যাদেরকে আমরা হয়তো কখনোই ধরতে পারি না। এবং কখনোই হয়তো তাদেরকে বিচারের মুখোমুখি করতে পারি না। কিন্তু আমরা হয়তো অনেকেই তাদেরকে চিনতে পারি। মাঝে-মধ্যে হয়তো আমরা কিছু ছিচকে চোরদের ধরতে পারি। এবং তা নিয়ে আমরা হইহুল্লোড় শুরু করে দেই। কারণ চোর তো চোরই, সে ছোট চোর হউক বা বড় চোর হউক। আমাদের হয়তো উচিত- ছোট ছোট ছিচকে চোরদের পাশাপাশি বড় বড় চোরদেরও চিহ্নিত করে ধরে তাদেরকে বিচারের মুখোমুখি করা। কিন্তু বড় বড় চোররা হয়তো এতোই দক্ষ এবং শক্তিশালী যে আমরা কখনোই তাদেরকে ধরতে পারবো না। তবে আমাদেরকে চেষ্টা তো চালিয়ে যেতে হবে।
গল্পে যে দু'টি নাম উল্লেখ করা হয়েছে তা কেবলই কাল্পনিক। বাস্তবে যদি এ দু'টি নামের সাথে কারোও নাম মিলে যায়- তাহলে আমি আন্তরিকভাবে দু:খ প্রকাশ করছি। 
</doc>

<doc>
আমরা বদলাতে চাই না!
অফিস হয়ে পরেছে এখন এক বিশ্রী রকমের বাধ্যবাধকতা। সকাল থেকে বিকেল পর্যন্ত একজন মানুষ যে কিভাবে একটা ল্যাপটপের সামনে রেখে চেয়ারে বসে অলস সময় কাটাতে পারে সেটার চাক্ষুষ প্রমাণ পেতে হলে ঢাকার বিদ্যুত ভবনের পাঁচলায় পূর্তকর্ম বিভাগে আসার আমন্ত্রন থাকল। আজও সে রকম একটা একঘেয়ে দিন ছিল। সন্ধ্যায় ক্লাসে (ঢাকা বিশ্ববিদ্যালয়) যাব বলে উঠব ভাবছি, এমন সময় খবর পেলাম শিক্ষিকা মহোদয়া আজ আর ক্লাস নিবেননা। ভাবলাম স্যার এর সাথে গাড়ীতে বাসায় ফিরব। কিন্তু আরও ঘন্টাখানিক জবর কাটলেও উনার ওঠার কোন লক্ষন না দেখে খোঁজ নিয়ে জানতে পারলাম আজ তার অনেক রাত হবে। বসে বসে আর মাছি মারতে ইচ্ছা করল না। ভাবলাম আজ বাসায় বাসেই যাই। বিদ্যুত ভবন থেকে নেমে দেখি লোকে লোকারন্য। ঢাকায় আজ সমাবেশ। দশ বছর বাসে ওঠার অভিজ্ঞতা কাজে লাগিয়েও আজ আর বাসে উঠতে পারলাম না। অগত্যা বুয়েটের শহীদ স্মৃতি হলে ভোলা থেকে আসা এক ছোট ভাইয়ের সাথে কিছুক্ষণ আড্ডা দিয়ে আসার পরিকল্পনা করলাম।
হাইকোর্টে মোড় হতে কার্জন হল পর্যন্ত প্রায় বিশটা রিকশাওয়ালাক জিজ্ঞাস করতে করতে মুখে ব্যথা ধরলেও কেউ যাইতে রাজি হইল না। আজব ব্যপার। অবশেষে শহীদ স্মৃতি হল পর্যন্ত একটা রিকশা পেলাম । বুয়েটের মাঠের সাথে লাগানো পিছনের গেটটা দিয়ে রিক্সাটা যখন ঢুকল, তখন হঠাৎ করেই মনটা কেমন জানি হয়ে গেল। এই রাস্তা, এই মাঠ, নিরিবিলি পরিবেশ বহু পরিচিত। কত স্মৃতি এর সাথে যে জড়ানো! যতবার যাই ততবারি নিজেকে খুঁজে পাই এখানে। ইএমই আর সিভিল বিল্ডিংয়র মাঝখান দিয়ে যাবার সময় কি জেন মনে করে হঠাৎ রিক্সাওয়ালাকে থামিয়ে দিয়ে নেমে পড়লাম। সিভিল বিল্ডিং এর নিচতলার দুইটা লিফট ততক্ষনে বন্ধ হয়ে গেছে। মাঝখানের লিফটাটা দিয়ে পাঁচতলায় দেখি দেখি বেশ কয়েকজন স্যার। মাগরিবের নামাজ শেষ করে বের হয়েছেন। পরিচিত কয়েকজন স্যারের সাথে দেখা হল, কিছুক্ষন হাল্কা কথাবার্তা । এরপর সিভিলের এক সিনিয়র স্যারের সাথে দেখা। আমি এখানে আসলে এই স্যারের সাথে দেখা করে অন্তত একটা সালাম দিয়ে যাই।স্যার আমাকে দেখে স্বভাবসুলভ হাস্য ভঙ্গিতে বললেন, “কি খবর তোমার ? কেমন আছ ?” আমি বললাম, স্যার ভাল। এদিক দিয়ে যাচ্ছিলাম। হঠাৎ নেমে পড়লাম।
স্যার আমাকে তার রুমে নিয়ে গেলেন। এরপর গল্প। এটাকে গল্প বললে ভুল বলা হবে। বাস্তবতা। বদলে যাবার বাস্তবতা। ছাত্রদের বদলানোর বাস্তবতা, শিক্ষকদের বদলানোর বাস্তবতা, এই প্রতিষ্ঠানের বদলানোর বাস্তবতা। অনেক পুন্জীভূত ক্ষোভ, হতাশা আর আশঙ্কা। ঘন্টারও বেশি সময় স্যার এর দিকে চেয়ে কথা শোনা। বদলানোর গল্প, অসহিষ্ণুতার গল্প, অশ্রদ্ধার গল্প । আবেগপ্রবন আমাদের এই শ্রদ্ধেয় শিক্ষক গ্লাসের ফাকে বার বার কেন যে তার চক্ষু মুচছিলেন, আমি বুঝতে পারলাম না, হয়ত নিজের অজান্তেই। দেড় ঘন্টারও বেশি সময় আমি শুধু শুনেছি, বলিনি তেমন কিছুই । এর আগেও এই শিক্ষকের ক্লাস করেছি, কথা শুনেছি, কিন্তু আজকের মত এত গভীর মনজোগ কোনদিনি ছিলনা।
বাইরে তখন ঝুমঝাম বৃষ্টি হচ্ছে। স্যারের গাড়ীর ড্রাইভার এসেছেন। যেতে হবে। ওঠার আগে আমি শুধু একটা কথা বলেছিলাম, স্যার! দুঃখে-কষ্টে, রাগে বিতৃষ্ণায় কাউকে যদি বকা দিয়ে থাকি, কেউ যদি রাতের ঘুম হারাম করে থাকে, কারও উপর যদি ক্ষোভও থাকে তাহলে এই প্রতিষ্ঠানটির উপরই ছিল। কিন্তু এটা চরম সত্য যে, জীবনে যদি পাওয়ার মত কিছু পেয়ে থাকি তাহলে এখান থেকেই পেয়েছি, যদি গর্ব করার মত কিছু এখনও থাকে, বুক ফুলিয়ে চিৎকার করে বলার মত আমাদের কিছু থেকেও থাকে, তাহলে এই প্রতিষ্ঠানটিই আছে। আমরা উপাচার্য বুঝিনা, সহ-উপাচার্য বুঝিনা, শিক্ষক সমিতির প্রেসিডেন্ট, সম্পাদক বুঝিনা, কর্মচারি, কর্মকর্তা বুঝিনা, আমরা শুধু এই প্রতিষ্ঠান বুঝি। আমরা এভাবে এই প্রতিষ্ঠানের ধ্বংস দেখতে পারি না।
স্যার শুধু বললেন, “দোয়া কর” ।
বৃষ্টি তখন থেমে গেছে। বাইরে হাল্কা বাতাস। ইএমই আর সিভিল বিল্ডিংয়ের মাঝখান দিয়ে আমি হাটতে থাকি পলাশীর দিকে। শহীদ মিনারে সোডিয়াম লাইটগুলো ততক্ষনে জ্বলে উঠেছে, হলের রুমগুলো আলোকিত হচ্ছে ধীরে ধীরে। আহসান উল্লাহ হল, তীতুমির হল, সোহারাওয়ার্দি হল.......
পলাশীর ভাঙ্গা স্যাঁতসেতে কাঁচাবাজারটা এখন আর নেই। সেখানে এখন দোতালা সুরম্য বাজার গড়ে উঠেছে। একটু সামনেই পলাশী মোড় থেকে আজিমপুর পর্যন্ত বিস্তৃত বুয়েটের বিশাল নতুন একাডেমিক বিল্ডিংটা মাথা উঁচু করে এই প্রতিষ্ঠানের গর্ব,আভিজাত্যকেই জানান দিচ্ছে। পরিবর্তন হয়েছে, বদলে গেছে বুয়েট, তার চাকচিক্যতা আর আধুনিকতা।
শুধু ভিতরটায় ঘুনে ধরেছে ভীষণভাবে।
আমরা বুয়েটকে বদলাতে দিব না। বুয়েট যে আমাদের জীবনের অবিচ্ছেদ্য অংশ!
</doc>

<doc>
অপারেশন সার্চলাইট(পরিকল্পনা পদ্ধতি)-সূত্র উইকিপিডিয়া(পর্ব-২)
২২ ফেব্রুয়ারী ১৯৭১ এ পাকিস্তান সশস্ত্র বাহিনীর এক বৈঠকে গৃহীত প্রস্তাবনার ভিত্তিতে মার্চের শুরুতে ১৪তম ডিভিশনের জিওসি মেজর জেনারেল খাদিম হুসাইন রাজা এবং মেজর জেনারেল রাও ফরমান আলি অপারেশনের মূল পরিকল্পনা তৈরি করেন। বৈঠকের সিদ্ধান্ত অনুযায়ী পশ্চিম পাকিস্তানের কোয়েতা হতে ১৬তম ইনফ্যান্ট্রি ডিভিশন এবং খরিয়ান থেকে ১৯তম ডিভিশনকে ফেব্রুয়ারীর মাঝামাঝি সময়ে পূর্ব পাকিস্তানে যাওয়ার প্রস্তুতি নেয়ার আদেশ দেয়া হয়।
পাকিস্তানের উর্ধ্বতন সামরিক কর্মকর্তা পূর্ব পাকিস্তানের জিওসি লে জেনারেল সাহেবজাদা ইয়াকুব খান এবং পূর্ব পাকিস্তানের গভর্নর ভাইস অ্যাডমিরাল এস এম আহসান পূর্ব পাকিস্তানের সাধারণ জনগণের উপর সামরিক হামলার বিরোধী ছিলেন বলে অপারেশনের পূর্বেই তাদেরকে দায়িত্ব হতে অব্যাহতি দেয়া হয় । লে জেনারেল টিক্কা খানকে পূর্ব পাকিস্তানের গভর্নর ও জিওসি করে পাঠানো হয়। মার্চের ১৭ তারিখ পাকিস্তান সামরিক বাহিনীর সিওএস জেনারেল হামিদ টেলিফোন করে জেনারেল রাজাকে অপারেশনের পরিকল্পনা করার দায়িত্ব প্রদান করেন। ১৮ মার্চ সকালে ঢাকা সেনানিবাসের জিওসি কার্যালয়ে বসে জেনারেল রাজা ও মেজর জেনারেল রাও ফরমান আলি অপারেশনের পরিকল্পনা তৈরি করেন। পরিকল্পনাটি জেনারেল ফরমান নিজ হাতে হালকা নীল রঙের একটি অফিস প্যাডের ৫ পাতা জুড়ে লিড পেন্সিল দিয়ে লিখে নেন।
জেনারেল ফরমান অপারেশনের সিদ্ধান্ত, এবং সাফ্যলের শর্ত ইত্যাদির সীমা তৈরি করেন এবং জেনারেল খাদিম সেনাদলের স্থান বিতরন, বিভিন্ন ব্রিগেড ও ইউনিটের উপর সুনির্দিষ্ট দায়িত্ব বন্টন ইত্যাদি কাজ তদারকি করেন। এটা ধারণা করা হয় যে বাঙালি সেনারা অপারেশনের শুরুর সময় বিদ্রোহ করবে, তাই পরিকল্পনাকারীরা প্রেসিডেন্ট ইয়াহিয়া খানের সাথে আলাপকালে বাঙালি সৈন্যদের অপারেশনের পূর্বেই নিরস্ত্র করার এবং বাঙালি রাজনৈতিক নেতাদের গ্রেফতারের প্রস্তাব দেন। অপারেশনের সব কিছুই নির্ধারিত হল। হাতে লিখিত পরিকল্পনাটি ২০ মার্চে আবার জেনারেল হামিদ এবং লে জেনারেল টিক্কা পর্যালোচনা করেন। জেনারেল হামিদ তাৎক্ষনিক ভাবে বাঙালি সেনা ইউনিটগুলোকে নিরস্ত্র করার সিদ্ধান্ত নিলেও শুধুমাত্র ই পি আর, আর্মড পুলিশ ও প্যরা মিলিটারি বাহিনীদের নিরস্ত্র করার অনুমতি দেন। ইয়াহিয়া খান তার সাথে এক বৈঠকের সময় আওয়ামী লীগ নেতাদের গ্রেফতারের পরিকল্পনাকে প্রত্যখ্যান করেন। পুনঃনির্ধারিত পরিকল্পনা অনুমোদন করা হয় এবং বিভিন্ন এলাকার কমান্ডারদের কাছে বিতরন করে দেয়া হয়।
অপারেশন শুরু হয় ঢাকায় ২৫ মার্চ রাতের শেষ প্রহরে এবং অন্যান্য গ্যারিসনকে ফোন কলের মাধ্যমে তাদের জিরো আওয়ারে (অপারেশন শুরুর পূর্বনির্ধারিত সময়) তাদের কার্যক্রম শুরু করার জন্য সতর্ক করে দেয়া হয়। ঢাকার সৈন্যদের কমান্ডে ছিলেন রাও ফরমান আলি এবং অন্যান্য সব স্থানের সৈন্যদের কমান্ডে ছিলেন জেনারেল খাদেম। জেনারেল টিক্কা এবং তার কর্মকর্তারা ৩১তম কমান্ড সেন্টারে সব কিছু তদারক করা এবং ১৪তম ডিভিশনের কর্মকর্তাদের সহযোগীতা করার উদ্দেশ্যে উপস্থিত ছিলেন। 
</doc>

<doc>
শিকড় ছেঁড়ার কষ্ট এবং বিপন্ন মানবতা
ভদ্রলোকের নাম ছিল রনবীর গুহ। পেশায় হোমিও ডাক্তার। সবাই বলত রবি ডাক্তার। আমাদের বাড়ির আনতিদূরেই ছিল ওনাদের বাড়ি। ওনার ছেলে স্বপন ডাক্তার ছিল আমার বাবার ছেলেবেলার বন্ধু, তাই ও বাড়িতে যাতায়াতও ছিল অবারিত। ভদ্রলোককে আমি ডাকতাম দাদু।
রবি দাদুর হোমিও ফার্মেসিটি ছিল আমাদের বাজারেই। আমি বাজারে গেলে ওনার ফার্মেসিতে যাওয়া ছিল অবধারিত। ওনার ফার্মেসির দুটি জিনিসের প্রতি আমার আকর্ষণ ছিল প্রবল। প্রথমত ওখানে গেলে উনি মিষ্টি হোমিও ঔষধ (এক ধরনের মিষ্টি ছোট্ট সাদা দানা বিশেষ) খাওয়াতেন যা ছিল আমার অনেক পছন্দের আর ছিল ওনার ফার্মেসির সেলফে রাখা একটা ছোট্ট সাদা পুতুল। আহামরি কিছু না, তুলা দিয়ে তৈরি হাঁটু ভাঁজ করে বসা এক বৃদ্ধ, দেখতে ছিল অনেকটা রবি দাদুর মতই। পুতুলটির মাথাটি একটি স্প্রিং দিয়ে ওটার শরীরের সাথে আটকানো, হাত দিয়ে মাথাটি ছুঁয়ে দিলেই ওটা দুলত। ওখানে গেলে আমি মুগ্ধ হয়ে ওটার দিকে তাকিয়ে থাকতাম।
ওনাদের বাড়িটি ছিল বেশ বড়। ঘাট বাধানো বড় একটা পুকুর ছিল, বিশাল বাগানে ছিল অনেক ধরনের ফলের গাছ। স্বপন কাকার ছেলে রঞ্জু আর আমি একই ক্লাসে পড়তাম, তাই ওর সাথে বেশ ভাব ছিল। সময় পেলেই ওদের বাড়ি চলে যেতাম। কাকীও খুব আদর করতো, কাকীর হাতের নাড়ু, সন্দেশ বেশ মজার ছিল। আমি আর রঞ্জু বাগানে ঢুকে ছুটোছুটি করতাম, এ গাছ ও গাছের ফল খাওয়া ছিল রোজকার বাপার।
মনে আছে পূঁজার সময় ওদের বাড়িতে বেশ কয়েকদিন ধরেই উৎসব চলত। গান বাজনা হত, নানা ধরনের খাবার দাবার থাকতো। সব ধর্মের মানুষই পূঁজা দেখতে আসত। আমরাও অনেক মজা করতাম।
বাবার চাকরির সুবাদে একসময় আমরা গ্রাম থেকে শহরে চলে এলাম। প্রথম প্রথম খুব খারাপ লাগতো। শহরে মন টিকতে চাইত না। গ্রামের সেই পরিচিত মানুষজন, আত্মীয়স্বজন, খোলামেলা পরিবেশ, বাগান, নদী, ফসলের মাঠ এ সব কিছুই খুব মনে পড়তো। আত্মীয় স্বজনদের খবরাখবর সবসময় পেতাম কিন্তু ওদের কোন খবর কখনো কেউ দিত না, আসলে ওদের বাপ্যারে বাসায় তেমন কোন আলোচনা হত না। মাঝে মাঝেই রঞ্জুদের কথা বেশ মনে পড়তো। রঞ্জু, রবি দাদু আর কাকিমার কথা।
সময় বয়ে যায়, সময়ের আবর্তে মানুষ অনেক কিছুই ভুলে যায়। শহরে নতুন স্কুলে ভর্তি হয়েছি, স্কুলের বন্ধুদের সাথে মিশে রঞ্জুদের কথা প্রায় ভুলেই গেছিলাম। বেশ কয়েক বছর কেটে গেছে, আমি তখন ক্লাস এইটে পড়ি। একদিন শুনি আমরা গ্রামের বাড়িতে বেড়াতে যাচ্ছি। শুনেই আমার মনে একটা আনন্দের ঝড় বয়ে গেলো। হঠাৎ রঞ্জুদের কথা মনে পড়ল, রবি দাদু, রঞ্জু, কাকী, ওরা কেমন আছে? মনে মনে ভাবি বাড়ীতে গেলে ওদের সাথে তো দেখা হবে।
সেদিন বাড়িতে পৌছুতে আমাদের অনেক রাত হয়ে গেলো। বাড়ি পৌছে খাওয়া দাওয়া করে ঘুমিয়ে পড়লাম। সকালে উঠে নাস্তা সেরে হাটতে হাটতে রঞ্জুদের বাড়ির দিকে গেলাম। আমাদের বাড়িটা ওদের বাড়ির পিছন দিকে তাই ওদের বাগানের পাশ দিয়েই বাড়িতে ঢুকতে হয়। আমি বাগানের পাশ দিয়ে হেঁটে ওদের বাড়িতে ঢুকলাম, উঠানে এসে বেশ অবাকই হলাম! বাড়িটা জনমানবহীন কেন! নীরব, নিস্তব্দ, কোন মানুষের সাড়া নেই। আমার কেমন যেন খটকা লাগলো, বাড়িটা এত নীরব কেন? সবাই বেড়াতে গেছে নাকি ? কিন্তু কতদিন ধরে বেড়াচ্ছে ? বাড়িতে আগাছা জন্মে গেছে। আগে তো কখনো এমন দেখিনি! ওদের বাড়ির উঠানে বিভিন্ন ধরনের ফুলের গাছ ছিল এবং সবসময় কোন না কোন ফুল থাকত আর উঠানটা খুব পরিষ্কার পরিচ্ছন্ন থাকত। পুকুর ঘাটে গেলাম, মনে হল অনেকদিন কেউ এখানে আসে না। বাড়িটা অনেকটা ছাড়াবাড়ির মতই লাগছে। মনটা খারাপ হয়ে গেল। ওদের কারো সাথে দেখা হল না।
বাড়িতে গিয়ে আমার চাচাতো ভাই বসিরকে জিজ্ঞেস করলাম রঞ্জুদের বাড়িতে গেলাম দেখলাম কেউ নেই, ওরা কি বেড়াতে গেছে ?
বসির বলল ওরা তো নাই।
নেই মানে, কোথায় গেছে ?
ইন্ডিয়া চইলা গেছে।
ভেতরটা এক নিমেষে কেমন যেন ফাঁকা হয়ে গেল। রঞ্জুরাও চলে গেল!
আর রবি দাদুর ফার্মেসি ?
রবি দাদু তো কবেই দেহ ত্যাগ করছে।
মুহূর্তে আমার শরীরটা শির শির করে উঠলো
কি বলিস ! কবে ?
তা প্রায় বছরখানেক হইবে।
মনটা ভীষণ খারাপ হয়ে গেলো। রবি দাদুর হাসি খুশি রুগ্ন চেহারাটা চোখের সামনে ভেসে উঠলো। কতদিন ওঁর ফার্মেসিতে গিয়েছি, ওঁর দেয়া হোমিও ঔষধ খেয়েছি। আজ রবি দাদু নেই ! আর তার ফার্মেসির সেই ছোট্ট সাদা পুতুলটা, আজও চোখে চোখে ভাসে।
কিন্তু ওরা চলে গেল কেন ?
বসির কি যেন বলতে চাইল কিন্তু ফজলু চাচার ডাক শুনে বসির ভেতরে চলে গেলো।
আমি আবার হাটতে হাটতে রঞ্জুদের বাড়িতে গেলাম। বাড়িতে ঢোকার মুখে বাগানের দিকে একবার তাকালাম, আগে আরও অনেক ফলের গাছ ছিল। যদিও অনেক দিন আগের কথা কিন্তু এ বাগানের প্রতিটা জায়গা আমার চেনা। রঞ্জু আর আমি এ বাগানে কত ছুটোছুটি করেছি, ফল খেয়েছি। রাস্তার দিকে হেলে পড়া জাম গাছটা এখনও আছে। কতদিন আমি আর রঞ্জু হেঁটে হেঁটে এই গাছটাতে চড়েছি ! আর কাকী কি যে আদর করত আমাকে ! ও বাড়িতে গেলেই মাথায় হাত বুলিয়ে চুলগুলি এলোমেলো করে দিত আর বলতো কি রে, মুখটা শুকনা কেন ? খেয়েছিস ? আমি মাথা নাড়াতাম।
মুক্তিযুদ্ধের সময় পাক বাহিনীদের অত্যাচারের ব্যাপারে আর নতুন করে বলার কিছু নেই আর দেশীয় রাজাকাররা থাকায় রবি দাদুদের পরিবার ওদের টার্গেটে পরিণত হয়েছিলো। শুনেছি সেই সময়ে ওনারা কিছুদিন আমাদের বাড়িতে আশ্রয় নিয়েছিলেন। তাই আমার মার সাথে কাকীর খুব ভাল সম্পর্ক ছিল। মা মারা যাবার পর কাকী যেন আমাকে আরও বেশী আদর করত। আজ সব কথা মনে পড়াতে মনটা খুব খারাপ হয়ে গেলো। কখন যে নিজের আজান্তে চোখে পানি চলে এলো বুঝতেই পারিনি।
বিকালের দিকে বাজারে গেলাম। স্বভাবতই রবি দাদুর ফার্মেসির সামনে দিয়ে যাবার সময় চোখটা আটকে গেল। রবি দাদুর সেই পুরানো মলিন ফার্মেসিটা আর নেই, সেখানে স্থান করে নিয়েছে একটা ষ্টেশনারী দোকান। ঝকঝকে নতুন ফার্নিচারে থরে থরে সাজানো জিনিস পত্র।
কয়েকদিন পরেই আমরা গ্রাম থেকে চলে এলাম। অনেক পরে জেনেছিলাম ওরা দেশ ছেঁড়ে যেতে চায়নি, এলাকার প্রভাবশালী মানুষেরা তাদের চলে যেতে বাধ্য করেছিল।
এরপর অনেকটা সময় কেটে গেছে। দীর্ঘ সময় আমি গ্রাম থেকে বিচ্ছিন্ন। অনেক বছর পরে আবার গ্রামে ফিরে দেখি অনেক কিছুই অপরিচিত লাগছে। রঞ্জুদের বাড়িটা খুঁজে পেতে বেশ কষ্টই হল। ওদের বাড়ির চিহ্ন বলতে শুধুমাত্র একটি হেলেপড়া গাছ ছাড়া আর কিছুই নেই। এই গাছটা ছিল বাগানের দক্ষিণ পাশে। ঘন বাগানটা এখন আর নেই। পুকুরটা ভরাট করে ওখানে নতুন বাড়িঘর উঠেছে, উঠানটার এক পাশ দিয়ে নতুন একটি পাকা রাস্তা করা হয়েছে। এটা আগে ছিল না, এখানে শুধু ওদের বাড়িতে ঢোকার একটা নিজস্ব রাস্তা ছিল।
আজ আবার এতগুলো বছর পরে এ পথ দিয়েই যাচ্ছি। আগেরবার যখন এসেছিলাম ওদের বাড়িটা ছিল পরিত্যাক্ত। এখন ওটা আর পরিত্যাক্ত নেই, বেশ কিছু বাড়িঘর উঠেছে, আরও নতুন বাড়ি উঠছে। কে বলবে এখানে এক সময় গুহ ঠাকুরদের বড় একটা বাড়ি ছিল, ঘাট বাধানো পুকুর, বাগানে নানা ফলের সমারোহ, উঠানটা নানা জাতের ফুলে সাজানো থাকতো ? সুখি একটা যৌথ পরিবার যে এখানে বাস করত এখন তার কোন চিহ্নই নেই।
যতটুকু শুনেছি আমাদের এলাকার স্থানীয় প্রভাবশালী কিছু মানুষ ও তাদের লোভের কারণেই রবি দাদুদের মত আরও অনেক হিন্দু পরিবারকেই এদেশ থেকে চলে যেতে হয়েছে। কি ছিল তাদের অপরাধ? তারা অমুসলিম, সংখ্যালঘু ? কিন্তু তারা তো বাঙালি, এদেশই জন্ম, এদেশের মাটির ধুলাবালি মেখে বড় হয়েছে । জন্মস্থান, বসত ভিটা, শৈশব কৈশোরের স্মৃতি, পূর্বপুরুষের শিকড় উপড়ে বুকে কান্না চেপে এ দেশ ছেঁড়ে কেন তাদেরকে চলে যেতে হবে ? আর আমাদের সমাজের ভালমানুষরুপী হায়েনারা শত্রু সম্পত্তি দখলের জন্যে ঝাঁপিয়ে পড়বে। শুরু হবে দখলের নতুন বাণিজ্য। আর কতকাল চলবে এই খেলা ? 
</doc>

<doc>
এক টুকরো সময়
আমরা প্রায়ই একটা কথা বলে থাকি- 'ধৈর্য ধরতে হবে।' কেউ তার যাপিত জীবন নিয়ে হতাশা প্রকাশ করলে আমরা তাকে বলি- 'সময়ের সাথে সাথে সব ঠিক হয়ে যাবে, একটু ধৈর্য ধরুন।' বহমান জীবনটাকে ঘিরে আমাদের কত কি প্রা্প্তি অপ্রাপ্তি! সবকিছুর সাথেই যেন একরকম যুদ্ধ, অভ্যস্ততার বেড়াজালে হাবুডুবু খাওয়া। পাখির কিচির-মিচির শব্দে ঘুম ভাঙ্গবে আর রুপালী চাঁদের স্নিগ্ধতা দেখে ঘুমের ঘোরে স্বপ্ন দেখার দিন এখনও ভাবি। "মনের দিক থেকে যে বৃদ্ধ না, বার্ধক্য তার জীবনে আসতে পারবেনা।" এ বানী চিরন্তন।
আমার শ্বাশুড়ী আমাদের এখানে বেড়াতে এসেছেন। উনার সম্পর্কে এর আগে টুকটাক লিখেছিলাম। এ পৃথিবীতে আমার দেখা যত মানুষ আছেন তাদের মাঝে সেরা হচ্ছেন আমার এই মা। অসাধারণ, অসাধারণ একজন মানুষ তিনি। ৭৬ এ পা দিলেন তিনি। চলাফেরা করতে পারেন কারো কোন সহায়তা ছাড়াই। ডায়াবেটিস ছাড়া তার অন্য কোন রোগ নেই। যদিও এই রোগকে বলা হয়ে থাকে সকল রোগের জননী! শুরু থেকেই এ বিষয়ে উনার নিয়ন্ত্রণক্ষমতা চোখে পড়ার মত। প্রতিদিন নিয়ম করে হাঁটেন এক ঘন্টা। খাবার খান পরিমিত, মিষ্টি খাবার ভুলেও স্পর্শ করেন না। ফলমুলও খান বুঝেশুনে। প্রচুর পানি পান করেন। চা খাওয়ার অভ্যেস আছে, তাতেও চিনি থাকেনা! লেখালেখি করেন, বইয়ের জগতে কাটে উনার অফুরন্ত অবসর! বেড়াতে ভালবাসেন খুব।
আমাদের বসবাসের এই জায়গাটা চমৎকার। চা বাগানের সবুজ দেখে দেখে মুগ্ধ হয় দু'চোখ। ছোট বড় টিলা আছে বেশ। আমাদের মা, সেগুলোর মাঝে খোঁজেন কত কি! এইতো দুদিন আগে উনাকে নিয়ে চা বাগানে গেলাম। সেখানে কর্মরত কর্মীদের সাথে কত গল্প করলেন! তাদের দেখে বললেন- 'আপনাদেরকে টিভিতে দেখি, বাস্তবে দেখার খুব ইচ্ছে ছিল। একটা গান কি শোনাতে পারবেন, আপনাদের নিজেদের আঞ্চলিক ভাষায়?' এ ধরনের কথাবার্তায় তারা যে খুব অভস্ত তা বোধকরি নয়। বেশ পুলকিত হয়েছিল তারা। গান শুনিয়েছে দলবেধে! তাদের সাথে পাতা তোলার কাজও করেছেন নিতান্তই শখের বসে। এই মানুষটা বরাবরই বেশ চাপা স্বভাবের। সবসময় তিনি বলেন- 'আমি যেন ভুগে না মারা যাই, সুস্থ থাকতে থাকতে যেন প্রাণটা যায়। আমার কারণে কেউ যেন অস্বস্তিতে না পড়ে। আমি নিজেই যেন নিজের সেবা করতে পারি।'
সেদিন প্রতিদিনের মত ডায়েরী লিখছিলেন তিনি। এর মাঝে এক ঘন্টার হাঁটার কাজ শেষ। হুট করেই লক্ষ্য করলাম, তিনি ঠিকভাবে দাঁড়াতে পারছেন না। ধরে ধরে নিয়ে এলাম খাটে। গায়ে একটু তাপও ছিল। থার্মোমিটারে একশ ছুইছুই। প্রেশার মাপলাম, স্বাভাবিক। সেসময় ঘামও হচ্ছিল। প্রেশার স্বাভাবিক দেখে আমি তেমন আতংকিত হইনি। এরপর ডাক্তারের একটা পরামর্শ নেয়ার জন্য তাকে ক্লিনিকে নিয়ে গেলাম। অবস্থা দেখে তাকে ভর্তি হবার পরামর্শ দিলেন কর্তৃপক্ষ। দ্রুততার সাথে সবাই যার যার কাজে লেগে গেল। অতি জরুরী কিছু পরীক্ষা করা হল। ডায়াবেটিস চেক করে দেখা গেল নরমাল এসেছে। আরো কিছু পরীক্ষার রিপোর্ট দেবে তিনদিন পর। তবে, চিকিৎসকের তত্বাবধানে শুরু হয়ে গেছে চিকিৎসা। বেশ কয়েকমাস ধরে উনার হাতদুটো কাঁপতো। এই ছাপটা তার লেখার মাঝেও পড়তো। এজন্য ডাক্তারের পরামর্শ অনুযায়ী ওষুধ খাচ্ছেন। এখন সেই কাঁপুনিটা সারা গায়ে যেন ছড়িয়ে পড়েছে! এত প্রাণবন্ত ও সুস্থ একজন মানুষ কিভাবে এতটা দূর্বল হয়ে পড়লেন!
কেবিনে পড়ে আছে উনার নিথর দেহ। কেমন যেন নির্জীব মনে হল। কপালে হাত রেখে আছি সেই অনেকক্ষণ ধরে। আমার হাতে তার হাত। চোখের চশমাটা একপাশে রাখা। দরদর করে জল পড়ছে দু'চোখ বেয়ে! এই মানুষটাকে আমি কখনো কোন কারণেই চিন্তিত হতে দেখিনি। হতাশ হতে দেখিনি। হাজারো সমস্যায় তার একটাই বুলি-' আল্লাহ ভরসা'। কিছু জরুরী জিনিস দরকার এজন্য বাইরে আসব, কিন্তু উনি আমার হাত উনার শক্তি দিয়ে চেপে ধরে রেখেছেন। অস্ফুট স্বরে বললেন- 'পাশেই থাক। দরকার নেই জরুরী জিনিসের।' উনার মুখে কিছু লাইন মাঝেমাঝেই শুনতাম- 'বিধাতার মহাদান, প্রভাতের ফুল। প্রতিদান দিতে তারে করিওনা ভুল!' কথাগুলো আজ কেন বললাম বুঝছিনা তবে আমার চারপাশের মানুষজন আমাদের এই প্রিয় মানুষটাকে অসম্ভব ভালবাসে। তিনি এ পৃথিবীতে সবার জন্য যা যা করেছেন কখনো এর বিনিময়ে কিছু পাওয়ার আকুলতা নিয়ে করেননি। তার জন্য সবার ভালবাসাই থাকবে অন্যকিছু নয়।
চলুন বন্ধুরা, মনের বয়স আমাদেরকে কোনভাবেই কাবু করবেনা, এমন দৃঢ় মনোবল পোষন করি সবাই। সেই সাথে এগিয়ে যাই যেকোন পরিস্থিতি মোকাবেলা করার জন্য সঠিক সুন্দর পথের দিকে। সেই পথটা যদি এলোমেলো হয়, বন্ধুর হয় তবুও ভয় পাবোনা। আতংকিত হবোনা। ছোট্র জীবনের সবকিছু স্পর্শ করব আনন্দচিত্তে। 
</doc>

<doc>
যৌবনের শিকড়
আকশটা খুব মেঘ করেছে । ছাতাটা গোডাউনের খুপরি ঘরেই রয়ে গেছে । ব্যাটা রিকশা ড্রাইভার মনে হয় এক কালে অলসদের রাজা ছিল তা না হলে এমন করে রিকশা চালায় কেউ । আবিরের মন তাই বলছিল । আসলে এই শহরটা যা অবস্থা একটু বৃষ্টি হলে রাস্তা ঘাট তলিয়ে যাবে । গাড়ির চাকার পানি গায়ে এসে পড়বে। সে এক বিরাট যা তা অবস্থা ।
আবির এ শহরে এসেছে অনেক দিন হলো । প্রথম দিকে পড়ার খরচাটা আবিরের বাবা চালাতো । কিছুদিন যেতে বাবা হঠাৎ করে খরচা পাঠানো বন্ধ করে দিলেন । গ্রামের ভূমিহীন কৃষক বাবা নিজের সংসার চালাতেই যেন হিমশিম খাচ্ছিলেন । পরের জমিতে চাষ করে বন্যা আর খরার সাথে লড়াই করে কত পারা যায় ? মেস ভাড়া বকেয়া পড়েছিল তিন মাসের । মেসের কেয়ারটেকার লতিফ মিয়া, সারা দিন পান খেয়ে মুখ দাড়ি একাকার করে রাখে । লতিফ মিয়া এসে বলল কি আবির মিয়া পড়ালেহা কি আর বাকি আছে, গ্রামে ফিরা যাও এমন কইরা আর কত্ত দিন ? ব্যাপক খারাপ লেগেছিল সেই দিন, কত আশা নিয়ে এই শহরে পড়তে আসা, কত কষ্ট, কত পোড়া রোদ নিয়ে ক্লাসে যাওয়া এখন কি আর ফেরা সম্ভব চাচা কয়টা দিন সময় দিন, হাতে টিউশনির টাকাটা এলেই দিয়ে দিব । কথা গুলো বলে আবির আর নিজেকে সামলে রাখতে পারলা না । এই চার দেয়লাটা যেন আবিরকে ঘিরে ধরছে, কত আর সংগ্রাম করা যায় ? মেস ভাড়া বাকি, খাবার টাকা নেই, ক্লাশে যাওয়ার ভাড়াটা পর্যন্ত নেই । গ্রাম থেকে আসার সময় এক জোড়া নতুন জুতো ছিল ইদিনিং সেগুলো বেশ নড়বড়ে হয়ে গেছে, কখন জানি ছিড়ে যায় ।
খ. ক্লাসে আজ মন বসছে না । সকাল বেলা একটা বন রুটি আর সাদা পানি খেয়ে কতক্ষণ থাকা যায় । রাশেদ এসে পিছন থেকে বলল কিরে আবির কি হয়েছে এমন মুখ শুকিয়ে আসিছ কেন ? না, কিছু হয়নি । কিছু হয়নি মানে, মন খারাপ ? মন খারাপ কেন ? কাকে আবার গ্রামে রেখে এলি । রাশেদ বুঝতে পারে এই ছেলেটিকে, বিগত দিন গুলোতে অনেক কষ্টে তার ভিতরের কিছু কথা জেনেছে সে । চল আবির ক্যান্টিনে যাই । তুই যা আমার যেতে ইচ্ছে করছে না । রাশেদ একসময় জোর করেই আবির কে ক্যান্টিনে নিয়ে গেল, নাস্তার অর্ডার দিল । আবির জানিস আমি আর মিতু মিলে আজ একটা কাজ করেছি । কি কাজ ? খুব সহজ তোর জন্য একটা লজিং থাকার ব্যবস্থা করেছি, এতে তোর খাওয়া থাকার ব্যবস্থা হয়ে যাবে । ঐ যে দেখ মিতু এদিকেই আসছে , শালী কেমন করে জানি গন্ধ পেয়ে যায় । কিরে রাশেদ তোরা তো বড্ড হারামীরে আমাকে না জানিয়ে একা একা খেতে চলে এসেছিস , আচ্ছা রাশেদ, আবিরকে কি লজিং এর ব্যাপারটা বলেছিস ? এইত, এই মাত্র বললাম। দেখ আবির তুই একদম হতাশ হবি না, এই যে আমরা আছি না । কথা বলতে বলতে মিতু তার ব্যাগ থেকে পাঁচটা পাঁচশত টাকার নোট বের করে আবিরের দিকে এগিয়ে দিল । ধর এগুলো দিয়ে দেনা শোধ করে, কাল থেকে নতুন বাসায় উঠবি । আর ভাল কথা ঐখানে কিন্তু একটা ফুলের বাগান আছে, সাবধান ভুলে ঐ দিকে পা বাড়াবি না । আবিরের চোখে এখন জল চলে এলো , মাত্র কয়েক মাসের পরিচয়ে এই দু'টা বন্ধু যেন ছায়ার মত লেগে আছে। মনে হয় কত দিনের চেনা জানা ওরা । কত সহজে ওরা কাছে আসতে পারে । কতটা ভালবাসতে পারে ।
আজ আবির নতুন বাসায় । তিন তলা বাড়ীর ছাদের সিড়ি ঘরটাই আপাতত আবিরে নতুন ঠিকানা । মতি সাহেব এ বাড়ীর মালিক । ওনার দুই মেয়ে বড়টার নাম মলি আর ছোটাটার নাম জুলি । দুই মেয়ের নামে মতি সাহেব বাড়ীর নাম রেখেছন দুই কন্যা ভিলা । মতি সাহেব বড় অমায়িক লোক, অল্প কথা বলেন, উনার স্ত্রী মাজেদা বেগম ওরফে মাজেদা খালা মতি সাহেবের বিপরীত বেশি কথা বলেন এবং বেশির ভাগই অপ্রয়োজনীয় কথা । আবির শুরু করে দিল তার নতুন সংগ্রাম । দুই কন্যাকে পাঠ্য দান । মলি এস এস সি পরিক্ষার্থী আর জুলি ক্লাস এইটের ছাত্রী । আবির খুব আগ্রহ করে পড়াতে শুরু করল । প্রথম দিনেই জুলির অবাক করা প্রশ্ন স্যার বড় আপি না প্রেম করে ? আচ্ছা স্যার প্রেম কি জিনিস ? হোচঁট খেল আবির, এ যেন আকাশ থেকে পড়ার মত । প্রশ্নের উত্তর না দিয়ে আবির তাকে একটা কষে ধমক দিল । অমনি জুলির নাকা কান্না, এক পর্যায়ে চলেই গেলো পড়ার টেবিল ছেড়ে । মলি যেন ব্যাপারটায় খুব মজা পেল । সে মুখ বন্ধ করে হাসছে । আবির বুঝল পরিস্থিতি আওয়তার বাইরে । সে নতুন করে পড়া দিয়ে আজকের মত শেষ করল ।
রাত তখন এগারোটা খাবারের ডাক পড়ল । আবির খাবার খেতে গিয়ে লক্ষ্য করল, বাসায় রান্না করা খাবারের শেষ ভাগটা বোধ হয় তার, নইলে এমন খাবার কেউ কাউকে খেতে দেয় কিনা সন্দেহ আছে । আবির নিরবে খেয়ে রুমে ফিরে আসল । এখন আবিরের যেন ঝড়ের বেগে কান্না পেয়ে গেল । এ কোন নতুন সংগ্রাম যেখানে ১ম দিনেই এমন ব্যবস্থা । আচ্ছা ব্যাপারটা কি মিতু কে সে জানাবে ? না জানানো তার উচিত হবে না, তারা যতটুকু করেছে তা বেঁচের থাকার জন্যও হলেও অনেক বেশি করেছে ।
গ. ইদানিং আবির নিজের কাছে কাকে যেন খুজেঁ পাচ্ছে । ক্লাস শেষে মিতু আজকাল বড্ড গা ঘেসে বসতে চায় । তার চোখের রং কেমন জানি বদলে গেছে । তুই থেকে মাঝে মাঝে মিতু তুমি করে বলে ফেলে । সেই দিন রাশেদ অবশ্য ব্যাপারটা একটু বলেছিল, রাশেদ বলেছিল " আবির তোর জন্য মিতুর নাকি রাতে ভাল ঘুম হয় না" । আচ্ছা আমার জন্য মিতু ঘুম নষ্ট হবে কেন ? আমি আবার কি করলাম ? মিতু অবশ্য সে দিন ক্লাস শেষে বলেছিল " আচ্ছা আবির তুই কি জানিস, তোর জন্য আমার কেন এত মায়া হয় ? তোকে না দেখলে আমার সময় গুলো ভাল কাটে না । না রে আমি কি করে বলব, আমি কি মনবিজ্ঞানী নাকি ? মিতু অনেক ক্ষণ চুপ ছিল সে দিন । আমি জানি মিতু কি চায়? মিতুর মন কাঁদে কেন তাও বুঝি । সব সব বুঝি ।
মলি কে দেখলে মনটা আজকাল কেমন জানি নাড়ি দিয়ে উঠে । তার দিকে কেন জানি তাকানো যায় না । এমন কেন হয় ? মলিটা আজকাল খুব বেয়াড়া হয়ে গিয়েছ । মাঝে মাঝে একাই ছাদে চলে আসে । গল্প করতে চায় । কারণে আর অকারণে হেসে উঠে । সে দিন সন্ধ্যায় হাল্কা বৃষ্টি পড়ছিল, হাঠাৎ মলি এক চা আর ড্রাই কেক নিয়ে হাজির । স্যার চা খান, বৃষ্টির দিনে চা খেতে আমার খুব ভাল লাগে, আপনি খেয়ে আমাকে জানাবেন আপনার কেমন লাগে ? আমার এক বন্ধু বলেছিল বৃষ্টি এলে না কি সে লুকিয়ে সিগেরেট খায় । আচ্ছা স্যার আপনি কি সিগেরেট খান ?না, আমি সিগেরেট খাই না । কেন ? স্যার আপনি যদি সিগেরেট খেতেন তাহলে আপনাকে চা খাওয়ার বদলে একটা সিগেরেট খেতে চাইতাম । যাও পড়তে বস, এখানে এসে পাকনামো করতে হবে না । মলি চলে গেলো । আবির যেন হাঁফ ছেড়ে বাঁচলো ।
স্মৃতি থেকে আবির ফিরে এলো আবার বাস্তবে রিকশাওয়াল ডাকে । ভাইজান ভিজতাছেন তো । আবীর একলাফে গিয়ে দাড়ালো একটা মিনি মার্কেটের সামনে । মার্কেটের পাশে একটা খেলার মাঠ এখানে আবিরের মত অনেক ছেলে খেলছে । মাঠের বাহিরে তাদের জন্য অপেক্ষা করছে তাদের বাহন গুলো । সিড়ির কোণার ফাষ্ট ফুডের দোকানটায় বসে জোড়ায় জোড়ায় ছেলে মেয়েরা বসে গল্প করছে । একটা ছেলে আর এর একটা মেয়ে হাত বাড়িয়ে বৃষ্টি ছুড়ে মারছে একে অপরের দিকে । আবির দোকানের গ্লাসে নিজেকে দেখে, আচ্ছা আমি এখানে কেন ? আমারও তো ইচ্ছে হয় ওদের সাথে মাঠে খেলা করতে । আমারও ইচ্ছে হচ্ছে ফাষ্ট ফুডের দোকানে বসে কোন ষোড়শীর চোখরে ভাষা পড়তে । আমারও ইচ্ছে হচ্ছে বৃষ্টির জল নিয়ে খেলায় মেতে উঠতে । আমি কেন পারি না মিতু সাথে রিকশায় চড়তে ? আমি কেন পারি না মলির সাথে ছাদে বসে গল্প করতে । আমার হাতে এই ভাঙ্গারির দোকানের টালি খাতা কেন ? আমার পকেটে মাত্র ২ খানা ১০ টাকার নোট কেন ?
আবির এবার বুঝতে পারছে তার যৌবনের শিকড় কোথায় ? যে শিকড়ের কারণে আবির নিজের মাঝে নিজেই বন্ধি হয়ে আছে । আবিরের আর বোঝার বাকি নেই দারিদ্রতা তার যৌবনের শিকড়কে বাড়তে দেয় নিই । যৌবনের শিকড় শক্ত না থাকায় পৃথিবীর সকল প্রেম তাকে ছুঁতে পারে না । যৌবনের শিকড় না থাকায় প্রতিবাদী হতে পারে না । বেঁচে থাকতে হয় নিরীহ মানুষের দলে , যারা সারা জীবন আপোষ করে চলে এসেছে কিন্তু পৃথিবি তাদের সাথে আপোষ করেনি কোন দিন । 
</doc>

<doc>
খেয়ালী প্রেমিকের অদ্ভূত সুখানূভুতি
জানো, প্রেমা। লোকে আমার গল্প-কবিতা পড়ে বিভ্রান্ত হয়। সবাই ভাবে আমি যা লিখছি তার সবই বুঝি সত্যি। হ্যাঁ, তাতে সত্য আছে, আবার কল্পনাও আছে। কতটুকু কল্পনা আর কতটুকু সত্য সে তো কেবল আমি, গোলাপী শাড়ির তুমি আর নীল শাড়ি পরা শ্যামল বর্ণের প্রেমাই বোঝে।
আমার সব প্রেমিকার নামই প্রেমা, আমি এক নামেই সবাইকে ডাকতে পছন্দ করি। আমার জীবনে একেকজন প্রেমিকা আসে যায়, একেকজন আমার জীবনের একেক অংশ হয়ে থাকে।
জানো আমি 'পছন্দ' আর 'ভালোবাসা'র দুই রকম মানে বুঝি। গার্লফ্রেন্ড আর প্রেমিকারও দুই রকম সংজ্ঞা আমার কাছে। লোকে বোঝে না বলে বিভ্রান্ত হয়, তুমি হয়েছিলে এক সময়ে, মিছে আশা নিয়ে অযথাই অনেক কষ্ট পেলে। আজ অবশ্য তুমি বুঝতে পারো সবই, তোমাকে আমি সবই বলি, মনের আগল খুলে তোমাকে সবকিছু খুলে বলি। তুমি আমার কাছে নদীর মতন। জানো, তুমি আমার যত কিছু জানো, আমার ১৫ বছরের প্রথম ভালোবাসার মানুষটিও এতোটা জানতো না, এমনকি এই যে নীল শাড়ি পরা প্রেমা, যাকে আমি সামাজিক মর্যাদা দিয়ে ঘরে তুলে নিব বলে ভাবছি, যার হাত ধরে আমি সমাজের সকলের সামনে ঘুরে বেড়াই, সেও আমাকে তেমন করে জানে না। কি যে ভুল বিশ্বাস তার আমার প্রতি!
অবশ্য তারই বা দোষ কি? আমি যে একেকজনের কাছে একেকরকম। তোমাকে বলেছি না মেয়ে পটানোর ১৫০ রকম তরীকা আছে। ছেলেদের ধোকার সাথে মেয়েরা পেরে উঠবে কি করে? হা হা হা।
দেখলে, তোমাকে আমি কতটা পছন্ড করি! তাই মনের সব কথা তোমাকে অকপটে খুলে বলি। তুমি আমার ঠিক বন্ধুও নও, আবার ঠিক প্রেমিকাও নও। আবার হয়তো দুটোই। কিন্তু তুমি কখনোই আমার বধূ হবে না। জানো তো সমাজের রীতিনীতি। আর মার কথা তো তোমাকে বলেছিই। আমাদের দু পরিবারের সামাজিক স্ট্যাটাসে আছে বিস্তর ব্যবধান। তুমি যদি একাও হতে, তবুও হয়তো মা রাজী হতেন না।
নীল প্রেমাকে আমি ভালোবাসি বলেই তার কাছে লজ্জা পাই। তার কাছে আমার সব অনুভূতি খুলে বলতে পারি না। তাই তো আমি একাই রাত জাগি, জানি তুমিও একা জেগে আছ। তোমার একাকীত্ব আমি বুঝতে পারি। জানি তুমি সুখী নও। আমি বলি কি সুখ না থাকলেও তুমি তোমার স্বামীর ঘরে ফিরে যাও, তার সাথে দূরত্ব ঘুচিয়ে ফেল। এই পৃথিবীতে মেয়েদের আরো কত দু:খ থাকে। তোমার আর এমনকি! আর না হয় আলাদা হয়ে গিয়ে একা থাকো। জানি এতে করে তুমি আরো একাকী হয়ে পড়বে। এছাড়াও তোমার পরিবার তোমাকে একা হতে দিতে বাঁধা দিচ্ছে। তারা তোমাকে বোঝে না। তারা কেবল তোমাকে লালন-পালনই করেছেন, তোমার মনের খবর কখনো রাখেননি। তোমার কিসে সুখ হবে, কি হলে ভালভাবে জীবন সাজাতে পারতে তা তারা ভাবেনই না। কেবল তারা চায় সংসারটা কোনরকমে টিকে থাকুক, কেবল সামাজিক লজ্জার কথাই তারা ভাবেন। তারা ভাবেন না এতে করে তুমি নিজের ভিতরে আরো গুটিয়ে যাচ্ছো। আরো একা হয়ে যাচ্ছো।
এই শোনো, তুমি যদি পুরোপুরি একাও হয়ে যাও, তবুও তুমি নতুন করে জীবনের স্বপ্ন দেখবে না। ভুলে গেছ, তুমি যে আমার নদী! আমি তোমার বুকে ইচ্ছেমতন সাঁতার কাটবো, তোমাকে নিয়ে কবিতা লিখবো, গল্প লিখবো, তোমার সাথে কাঁদবো। রাত হলে ঘরে ফিরে প্রিায়র বুকে ঘুমাবো। তুমি একাকীই রাত কাটিয়ো। নয়তো দুর্বোধ্য গণিতে মাথা ডুবিয়ে রেখো, কষ্টের কথা মনে করার আর ফুসরত পাবে না। দিব্যি দাও বলছি, তুমি স্বার্থপরের মতো নিজের সুখের কথা ভেবো না, আমাকে একা ফেলে যেও না, কেবলি আমাকে ভালোবেসে যাও। তুমিও তো বলেছ আমাকে ভালবাসো, তাহলে আজ দূরে যেতে চাইছো কেন? ভালবাসলে তার জন্য যেকোন কিছু করা যায়, তুমিও তাই করবে। জানি ওরা তোমাকে একের পর এক আঘাত করবে, তুমি নিরবে সইবে সব। তুমি না আমায় ভালোবাসো? তাহলে আর তোমার অনুযোগ কেন?
আমি তো তেমন করে ভালোবাসতে জানি না। তাই সমাজের রক্তচক্ষুকে উপেক্ষা করে তোমার জন্য তেমন করে কিছু করতেও পারি না। আমার অনেক কুন্ঠা। কেবল তোমার জন্য কবিতা-গল্প লিখতে পারবো। এর বেশি আমার কাছে কিছু চেয় না প্লিজ, ভালোবাসার প্রতিদানের ব্যাপারে আমি অনেক দীন-হীন। হাত বাড়িয়ে আমার কাছে চেয়ে তুমি আমাকে আর লজ্জিত করো না। কেবলি দিয়ে যাও, আমি দুহাত ভরে নিব। আমি কেবলি তোমাকে কষ্ট দেব, বৃষ্টি দেব। তুমি যে আমার একেবারে নিজস্ব। তুমি ছাড়া আর আমার এতো নিজস্ব কে আছে বলো?
তুমি কেবল আমার আঙিনায় দাঁড়িয়ে সুখ, স্বাধীনতা খুঁজে নিবে। দোর খুলতে বলো না লক্ষীটি, মা বকবে ভীষণ! আর যদি দেখি তুমি আর কাউকে জীবনসঙ্গী করে সুখি হবার কথা ভাবছো, নতুন জীবনের স্বপ্ন দেখছো, দেখ তবে কি করি। তাদের কাছে এমন করে তোমার দুর্নাম করে দেব না, বুঝবে তখন। ওরা কেবল তোমাকে ঘৃণাই করবে। আর তুমি কেবল আমারি রয়ে যাবে, কেবল আমারি! 
</doc>

<doc>
এক নজরে সুফিজম
একেবারে সহজ কথায় সুফিজমের ভিতর দিয়ে একটা ট্যুর হয়ে গেলে কেমন হয়? তাসাউউফ জিনিসটা কী, সেটুকু, ব্যস। কোন জটিলতার কচকচি নেই, নেই বিশাল বিশাল দুর্বোধ্য রেফারেন্স ও কথা... হুম। দারুণই হয়।
সো, লেটস রক!
সুফিজম বলতে কিস্যু নেই...
মারবেন না আমাকে ভাই, কথাটা সত্যি।
সুফিজম বলতে আলাদা কিস্যু নেই। এটা হল স্রেফ একটা বাজার-চলতি নাম। যেন একটা নাম দেয়া দরকার, সেজন্যেই দেয়া। কারণ, শাশ্বত সমর্পিত শান্তির ধর্মে, যাকে গালভরা শব্দে আরবিতে বলি আদ্-দ্বীন আল্ ইসলাম- সেটায় যা আছে তার সবই আছে সুফিজমে। আবার, সুফিজমে এমন কিছুই নেই, যা ইসলামে নেই। যাহা ইসলাম, তাহাই সুফিজম।
তাহলে নামটা এলো কেন?
রাসূলুল্লাহ্ সাল্লা আলাইকা’র সময় একদল সাহাবি রাদ্বিআল্লাহ্ ছিলেন, যাঁরা একটা ছাউনির নিচে থাকতেন, সুদীপ্ত মদিনায়। ছাউনি শব্দটা থেকেই এসেছে সুফি শব্দটা। আবার এসে থাকতে পারে তাঁদের পশমী পোশাকের জন্যও।ওই সাহাবিরা অতি নিবেদিত। ব্যবসা-বাণিজ্য-চাষাবাদ কিছু করতেন না, এমনকি থাকতেন না পরিবারের সাথেও। তা তিনি মক্কা থেকে এসে থাকুন বা এই মদিনারই অধিবাসী হোন না কেন- যিনি আল্লাহ্ ও তাঁর রাসূলের প্রেমে হিতাহিত জ্ঞানশূণ্য হয়ে গিয়েছিলেন, তিনিই এসে পড়তেন এই তিনদিক খোলা ছাউনির তলায়।
পুরো দলের মধ্যে হয়ত দু-চারজন কাঠ কাটতে গেলেন, বিক্রি করে সবার জন্য দু-চার টুকরা করে রুটির জোগান দেখবেন- বাকিরা ওই ছাউনিতেই। রাসূলের গোলামিতে। তাঁর পায়ের তলায়। দিন নেই, নেই রাত নেই। গ্রীষ্ম-শীত-ধূলিঝড় নেই। তাঁদের না আছে এক টুকরা বাড়তি কাপড়, না একটা বাক্স-পেঁটরা। দাঁড়াতে পারেন না, অজ্ঞান হয়ে পড়ে যাস- এই এঁরাই আবার কী করে যেন রাতের পর রাতের পর রাত পার করে দেন সালাতে।
দয়ার আকর রাসূল সালাওয়াতুল্লাহ্ও তাঁদের ছাড়া খাবেন না। বসবেন না। উঠবেন না। এই আসহাবে সুফফারা দিনের পর দিন রোজা রেখে রাতের পর রাত কুরআন তিলাওয়াত ও আধ্যাত্ম্যসাধনায় এমন মগ্ন ছিলেন, যে ইসলামের ব্যবহারিক প্রকৃত রূপ হিসাবে তাঁদের দেখেই মানুষ দলে দলে শামিল হত। এসে পড়ত তাদের পান্ডিত্য দেখে, মোহ- বরজনের আজব মোহ দেখে।
এটাইতো সুফিজম।না, না। এভাবে যারা করেছেন, তারাই শুধু সুফী নন। ইসলামের পূরো রীতিটা যেই অনুসরণ করেন, শেষতক তিনিই সুফী।
অথবা, আমরা আরো একটু খতিয়ে দেখতে পারি সুফিজমকে।
রাসূল সাল্লাল্লাহ্’র সময়কালের অনেক আগে আসহাবে ক্বাহাফ বা গুহাবাসী ধ্যানীদের কথা তুলে আল্লাহ্ সূরা কাহাফে বলছেন, হে প্রিয়, আপনিতো দেখেছেন ওই গুহাবাসীদের কোন দিক দিয়ে সূয্য উঠে আসত আর ছায়া পড়ত কত লম্বা...
একই কাহিনি আমরা পাই তূর পাহাড়ে। খোদাপ্রেমমত্ত নবী মূসা আলাইহিস সালাম কেমন করে পরিণামে জ্বালিয়ে দিলেন তূর!
আর রাসূল সালামুল্লাহ্? তাঁর মাত্র ৬৩ বছরের কায়িক অবস্থানের চার ভাগের একভাগই চলে গেল জন-অরণ্যের বাইরে। পনের বছর। পনের বছর চার মাস! ধ্যানমগ্ন। গালভরা আরবিতে বলি, মোরাক্বাবা।আর জলের মত বাংলায় বললে, সারা দিন-রাত গুহায় একতালে বসে থেকে শুধু ভাবনা চিন্তা আর হিসাব মিলানো। তিনি তাঁর এই ৬৩ বছরে আর কোন কাজ করেননি, যার একক যোগফল এতবড় হতে পারে। ফলাফল? পড়ুন! আপনি পড়ুন আপনার স্রষ্টার নামে, যিনি শিক্ষা দিয়েছেন মানবকে কলমের দ্বারা...
এই আজব ব্যাপার কি এখানেই শেষ? না তো। হাবীব সাল্লাল্লাহু আলাইহি ওয়া আলিহী ওয়া আসহাবিহী ওয়াসাল্লাম কতদিন তক না খেয়ে থেকেছেন একাধারে? ইসলাম আসার পরও, ত্রিশ-চল্লিশ দিন। সম্পদের তাঁর অভাব ছিল না। সত্তর উট যিনি কুরবানি দেন, তাঁর না খেয়ে থাকতে হয় না।
মানুষ কক্ষনোই না খেয়ে ২৩ দিন এর বেশি বাঁচবে না। তিনি কেমনধারা মানুষ, আর তাঁর কেমনধারা সাধনা!সাহাবি রাদ্বিআল্লাহুআনহুম প্রশ্ন করেন, আমরা থাকতে চাই এতদিন। তিনি বলেন, আমি তোমাদের মত না।
সাহাবিরা তো জানতেনই, তিনি তাঁদের মত না। তাইতো কথায় কথায় বলতেন, ইয়া রাসূলাল্লাহ্, আপনার আলোকিত চরণে আমাদের বাবা-মা ক্বুরবান... তাইতো তাঁরা তাঁর চুল মুবারক, পবিত্র থুতু, কফ, অজুর পানি এমনকি রক্তও পান করে ফেলতেন।
আজব ভালবাসনেওয়ালা ওই দেড়-দু লক্ষ সাহাবি।
আমাদের সাথে একদমই মেলে না। হয়ত এজন্যই তারা সব প্রশ্নের উর্দ্ধে। তাদের ঈমানও সব প্রশ্নের উর্দ্ধে, ভালবাসাও।
আমরা বুঝতেই পারি না, কোন যুক্তিতে এমন কাজ করেন। আমাদের সাথে একদমই মেলে না।
কথায় কথায় বলেন, আল্লাহ্ ও তাঁর রাসূল যেভাবে বলেন... আল্লাহ্ ও তাঁর রাসূল যা চান... তাই হবে। সাহাবিদের এই শিক্ষাটাও কুরআন থেকে নেয়া। কুরআনে যে আল্লাহ্ নিজেই অসংখ্য জায়গাতে বলছেন, আল্লাহ্ ও তাঁর রাসূল।
হে আবু বকর রাদ্বিআল্লাহু তাআলা আনহু, আপনি ঘরের ছাইটুকুও এনে দিলেন, বাসার সবার জন্য কী রেখে এসেছেন?
ইয়া রাসূলাল্লাহ্, আল্লাহ্ ও তাঁর রাসূলকে রেখে এসেছি।
মজার ব্যাপার হল, তখন কিন্তু সাইয়্যিদুনা আবু বকর রাদ্বিআল্লাহ্ আল্লাহ্র রাসূলের সামনে দাঁড়িয়ে আছেন।হয়ত তিনি কুরআন থেকেই জেনেছেন... আর এই রাসূল মু’মিনদের ঘরে সদয় উপস্থিতি রাখেন। তিনি শাহিদ তথা মুমিনের সব কাজের সাক্ষি, মুবাশ্শির, তথা মুমিনকে ভুল থেকে ঠিকের দিকে নিজ গাইডেন্সে নিয়ে আসেন ও নাজির- তথা সব কাজ চাক্ষুষ প্রত্যক্ষকারী...
হয়ত তিনি শুনেছেন, আমি সব জাতির সব কাজের জন্য আনব একজন করে সাক্ষী, এবং এই সব জাতির সব কালের সবার কাজের সাক্ষীস্বরূপ আনব আপনাকে...
কুরআনের প্রথম ব্যাখ্যাকারী ছিলেন রাসূলের দ. চাচা হদ্বরত আব্বাস রাদ্বিআল্লাহ্’র ছেলে। এই সাহাবী ছেলেবেলায় রাতের পর রাত জেগে থাকতেন, আহা, কখন যেন আমার রাসূল চলে আসেন। বদনা হাতে তাঁবুর বাইরে দাঁড়িয়ে থাকতেন। যদি একবার সেবার সুযোগ পাই! আল্লাহ্’র রাসূল এত খুশি হলেন, বুকে জড়িয়ে ধরে বললেন, খোদা আমার! তুমি ওকে ক্বিতাবের জ্ঞান ঢেলে দাও। সেই হদ্বরত ইবনে আব্বাস রাদ্বিআল্লাহ্ তাফসীরে ইবনে আব্বাসে বলেন, আল্লাহ্’র পক্ষ থেকে একটা নূর, মানে রাসূল সালাওয়াতুল্লাহ্ এসেছেন।
সাইয়্যিদুনা হাসসান বিন সাবিত রাদ্বিআল্লাহ্ কতদিন যে মিম্বরে দাড়িয়ে নবীর নামে বানিয়ে বানিয়ে কবিতা বলেছেন, সুর করে তা গেয়েছেন বুকে হাত বেঁধে- তার ইয়ত্তা নেই। তাও আবার মসজিদে নববীতে। অনেক সময় স্বয়ং রাসূলুল্লাহ্র সামনে। রাসূল দয়া করে বলেও বসলেন, হাসসান! তোমাকে হাশরের দিন আমার সাথে করে নিয়ে যাওয়া তো ভালবাসার করণীয় হয়ে গেল!
এই ভালবাসার টানেই খেজুরপাতার অমসৃণ মাদুরে বসে এশিয়া-আফ্রিকা-ইউরোপের বিশাল রাষ্ট্র শাসন করেন সাইয়্যিদুনা উমার ইবনুল খাত্তাব রাদ্বি আল্লাহ্! নিজে রাজাধিরাজ, তবু খিদমতগারকে নিজের উটে বসিয়ে নেয় কোন পাগল? যদি আল্লাহ্ ও রাসূলে পুরো সমর্পিত না হন? আসহাব ও আলে রাসূল দ. দের কতটা ভালবাসলে, শ্রদ্ধা করলে নিজের পরনের বাড়তি কাপড় নেই, অথচ উমার রাদ্বিআল্লাহ্ তাঁদের পবিত্র ক্ববরের উপর সমাধিক্ষেত্র তৈরি করেন!
পায়ের তলায় ক্বাবা, বিলাল রাদ্বিআল্লাহ্ আযান দেন রাসূলুল্লাহ্’র মুখে চেয়ে।বিলাল জানতেন, ঘর কাবা তো কিছু করতে পারবে না, পারেও নি কোনদিন। আল্লাহ্’র একত্ববাদ আপনিই তুলে ধরেছেন ভুবনে। আপনিই একত্ববাদের কেন্দ্র- যেখান থেকে সুবাস ছড়ায়।কী সুতীব্র, সুতীক্ষ্ণ ছিল তাঁদের দৃষ্টি, ভাবনা।
এই প্রত্যেক সাহাবির কাজে আমরা পাই অচিন্ত্য দৃঢ়তা।যা-ই তাঁরা করেন, জেনে শুনে বুঝে। তাতেই সফল। এটাই যে সত্য! এটাই যে আল্লাহ্ সুবহানাহু ওয়া তাআলার একমাত্র মনোনীত! পুরনো রীতি ও সংবিধান রদ হয়ে গেছে তো।
ঠিক এসব কারণেই ইসলাম আজ পৃথিবীর সবচে বেশি মানুষের জীবনধারা। একের পর এক ইরাক-আফগান নাটক করে, প্রতি দেশে দশ লাখ করে মানুষ মেরেও কাজ হচ্ছে না। বছর বছর দশ লাখ করে নানা ছুতোয় মারা যাচ্ছে মুসলমান, মারা যাচ্ছে এইডসের এক আজব সিন্থেটিক অভিশাপে, কিন্তু এই মুসলিমের ঝাড়বংশ কমেও না। নড়েও না।হবে কীভাবে? যে নূর স্রষ্টা জ্বেলেছেন, তা সৃষ্ট নিভাতে পারবে না।
তাইতো, কারবালায় সিজদারত সাইয়্যিদি সানাদি ওয়া মাওলায়ি হুসাইন রাদ্বিআল্লাহু আনহুর মাথা মুবারক ছিন্ন হয়ে ধূলিতে লুটায়, দখলদার এজিদ বসে ক্ষমতায়। কিন্তু আজো সাহস করে আস্তাকুঁড় থেকে এজিদের নামটা তুলে আনে না নিতান্ত নপুংসক ছাড়া কেউ। হুসাইন বলতে মানুষ পাগলপারা। আরে, রাসূল দ. যে বলেছেন, আমি হুসাইন হতে, হুসাইন আমা হতে... হুসাইন আমার আধা শরীর, বাকী আধা হাসান। বেহেস্তে কেউ যুবক না হয়ে যাবে না। আর বেহেস্তের সব যুবকের মালিক আমার হাসান হুসাইন!
কাফির রাসুলুল্লাহ্ আলাইহিস সালামকে বলে বংশহীন। আল্লাহ্ কাফিরকে বলেন চিহ্নহীন। সেইসাথে জানান, রাসূলের জন্য রেখেছেন অগণন ফল্গুধারা। আজ পৃথিবীতে কত নবী-বংশধর আছেন, সেটা এই দিকই নির্দেশ করে।
তাসাউফের শিক্ষা আলাদা কিছু নয়।
তাইতো, সব হাদিস গ্রন্থের কিতাবুল ফিতান অধ্যায়ে লেখা আছে, শেষ যুগেও তোমরা বিভ্রান্তি থেকে বাঁচতে হলে অবশ্য অবশ্যই জনমানবশূণ্যতা বেছে নাও। নাহলে ঈমান রাখতে পারবে না। চলে যাও বনে, সেখানে লতাপাতা খেয়ে বৃদ্ধ হয়ে মারা যাও। তাও লোকালয়ে এসো না। এখানে ঈমান হারানোর শঙ্কা পুরোপুরি।তাও যদি লোকালয়ে ফিরে আসতে হয়, আল্লাহ্’র কোন প্রকৃত প্রতিনিধিকে পেলেই এসো।
তাসাউফে যাদেরকে বলা হয় শাইখ বা পীরে তরিক্বত, তারাই এই প্রতিনিধি। কারণ তাদেরকে আন্দাজে প্রতিনিধি সাব্যস্ত করা হয়নি। শুধু ডিগ্রি দেখে বা রাজবংশ দেখে তো নয়। তিনি যুগের পর যুগ কঠিন আধ্যাত্ম্যসাধনা করে এ অবস্থানে এসেছেন। ঠিক যে সাধনার ভিতর দিয়ে স্বয়ং রাসূল সালাওয়াতুল্লাহ্ গিয়েছিলেন, গিয়েছেন চার খলিফা, আসহাব- এমনকি হাসান বসরি, রাবেয়া বসরি, ইমাম আবু হানিফার মত তাবঈ যে তীব্র কষ্টকর আত্মমগ্নতার ভিতর দিয়ে গেছেন যুগ ধরে, যেভাবে স্মরণ করেছেন আল্লাহ্ তাআলাকে, ঠিক সেভাবেই। কুরুনে সালাসা বা তিন প্রজন্মের সুন্নাত অনুসারে।
এই শাইখকে নিজ হাতে স্থলাভিষিক্ত করেছেন তাঁর শাইখ।তাঁকে তাঁর শাইখ।অবিচ্ছিন্ন একটা ধারা গড়ে উঠেছে একেবারে রাসূল সাল্লাল্লাহ্ পর্যন্ত।এখানে ভুল হবার কোন সম্ভাবনা নেই। ইসলামের মূল শিক্ষা বিকৃত হবার কোন সম্ভাবনা নেই।কারণ, আল্লাহ্ বলছেন, যারা আল্লাহ্’র আউলিয়া, তাদের না আছে কোন ভয় এমনকি একটুও দুশ্চিন্তা। তাঁরা আল্লাহ্’র পক্ষ থেকেই ইলহামি কনফার্মেশন পান, কাকে নিজের জায়গাতে বসিয়ে যেতে হবে।কে পরিণত হয়েছেন আল্লাহ্’র বন্ধু তথা ওয়ালিতে।
আর ঠিক এই কথাটাকেই এখনকার ভাষায়, বিজ্ঞানের জবানে বলতে গেলে, ব্রেন ওয়েভ যখন থিটা বা ডেল্টায় নেমে যায়, তখন শুধুমাত্র একজন মেডিটেটর বা ধ্যানী বা মোরাকাবা-মুশাহিদাকারীই সচেতন থাকতে পারেন। আর এই লেভেলে স্পেস-টাইম ভেদ করে মন চলতে পারে।সময় যেহেতু ফিজিক্সে চতুর্থ মাত্রা, আর তিন মাত্রার মতই স্থির, তাই অতীত-বর্তমান-ভবিষ্যত বলতে আলাদা কোন কাল নেই। আমরা তিন মাত্রার বলে টের পাই না। সময়ের ভিতর দিয়ে প্রবাহিত হই। কিন্তু এখন ফিজিক্স ঠিকই স্বীকার করে, আমাদের মন মাত্রা ভেঙে যে কোন স্থানে যেতে পারে তাই নয়, যে কোন কালেও যেতে পারে- শুধু দরকার ঠিক মাত্রার ধ্যানী।
ফলে, ব্যবহারিক জীবনের পাশাপাশি কী যেন এক জগতের ছোয়া পাওয়া হয়ে যায়। সংযোগ স্থাপন হয় স্রষ্টার সাথে। নামাজ পরিণত হয় মি’রাজে।
ঠিক যে কাজটা করে গেছেন সাইয়্যিদুনা আলী কাররামাল্লাহ্। কী গভীর ধ্যানেই না তিনি নিমগ্ন ছিলেন নামাজে, যে টেরও পাননি পা থেকে তীর খুলে নিচ্ছেন সাহাবিরা!
আর কত বন্ধ দুয়ারের ওপাশ থেকে শোনার চেষ্টা, যে ওটার ঘ্রাণ কেমন! ঘ্রাণের কথা তো বাদই, তাসাউউফে একবার মাত্র মগ্ন হতে পারলে স্বাদও নেয়া হয়ে যায় স্থান-কাল-সীমানার ভিতরের সব এমনকি বাইরের অসীমটুকুর।
ওয়েলকাম, টু দ্য আনসিন ওয়ার্ল্ড অফ সুফিজম।
ভাঙা যাবে দেয়ালটুকু। নিশ্চিত।
তারপর?
সেই পুরনো কথা-
আমি আপনারে আজ চিনিয়াছি, মোর খুলিয়া গিয়াছে সব বাঁধ। 
</doc>

<doc>
ডানা কাটা পাখি 
বেশ কিছুদিন আগে একটি মেধাবী সংবর্ধনা অনুষ্ঠানের একটি ভিডিও দেখছিলাম। একটি মেধাবী ছাত্রীর ব্যক্তব্যের কিছু অংশ। ফেসবুক এ ভাসছিল ভিডিওটি। দারিদ্রতার কশাঘাতে জর্জরিত মেয়েটির জীবন। অনেক কষ্ট আর বাধা-বিপত্তি পেড়িয়ে সংগ্রাম করে যাচ্ছে তার স্বপ্ণ পূরণের পথে। আর সেই কন্টাকীর্ণ পথ থেকে কন্টক সড়িয়ে সামনের পথকে একটু সহজতর করতেই সেই প্রতিষ্ঠানটি এই মেধাবী সংর্বথনা অনুষ্ঠানের আয়োজন করেছিল।
বেশ কৌতুহল বোধ করলাম, তাই ভিডিওটি দেখা শুরু করলাম।চোখের অশ্রু আর ধরে রাখতে পারলাম না। ডানা কাটা সেই পাখিটির প্রতিটি কথা হৃদয়ের গহীনে আঘাত হানল। কষ্ট আর সংগ্রাম করে উঠে আসা মেয়েটির জীবনের কিছু স্মৃতি যখন সে বলছিল তখন আমি আমাদের অনেকের জীবনের ইতিহাসের সাথে মেলানোর ব্যর্থ চেষ্টা করছিলাম। এই মেয়েটির প্রতিটি কষ্ট-ত্যাগ-সংগ্রাম কোন ভাষায় বিষসায়িত করা সম্ভব নয়। স্বপ্নকে বুকে লালন করে, সকল বাধা বিপত্তিকে পেছনে ফেলে সামনে দিকে এগিয়ে যাওয়ার অদম্য বাসনা আমাকে অনুপ্রাণিত করেছে।
আমেদের আশেপাশে কতশত মেধাবী রয়েছে যারা শুধুমাত্র দারিদ্রতার কারণে তাদের ভবিষৎ নিয়ে প্রতিনিয়ত সংসয়ে দিন কাটায়। স্বপ্নকে বাস্তবে রুপ দেয়ার পথটি তাদের কাছে অন্ধকারাচ্ছন্ন মনে হয়। তারপরও ভংগুর মন অথচ দৃঢ় মনোবল নিয়ে খুড়িয়ে খুড়িয়ে সেই স্বপ্নকে কাছে পেতে সামনের দিকে এগিয়ে যায়। কেউ কিছুদূর গিয়ে থমকে যায় আবার কেউবা নজরুলের মত সংগ্রাম করে ইতিহাস আর মানুষের হৃদয়ে স্থান করে নেয়। কিন্তু একটু সহোযোগীতা পেলে হয়তো সেই ঝড়ে পড়া ফুলগুলোও তাদের সুমধুর ঘ্রাণে আমাদের চারপাশ সুভাসিত করতে পারত।
একটু ভেবে দেখুন তো আপনার জীবনের প্রতিটি মুহূর্তগুলোকে। সকালে ঘুম থেকে উঠলেন। টেবিলে খাবার পরিপূর্ণ। কিছু খেলেন আর বাকিটা চলে যাবে ডাস্টবিনে। প্রাইভেট কার প্রস্তুত আপনকে স্কুলে নিয়ে যাওয়ার জন্য। ক্লাস শেষ হওয়ার আগ পর্যন্ত মা আপনার জন্য বাইরে দাড়িয়ে। দুপুরে কয়েকপ্রকার রান্না না হলে খাওয়াই হয় না। আর স্বাদে একটু বেশকম হলে কাজের মেয়েকে বকাঝকা তো নিত্যনৈমিত্যক ঘটনা। সন্ধ্যায় বন্ধুদের নিয়ে ফাস্টফুড। পড়ালেখার জন্য দুই-তিনটা শিক্ষক। পরীক্ষার সময় মায়ের দুধ নিয়ে দাড়িয়ে থাকা। কলেজ জীবন শেষে নামিদামী প্রাইভেট ইউনিভার্সিটি পড়াশুনা।কোন টেনশন নেই, কষ্ট নেই, স্বপ্নপূরনের পথে কোন বাধা নেই। আথচ সেই সব দারিদ্রর কশাঘাতে আক্রান্ত মেধাবীদের কথা এটু চিন্তা করুণ তো? সকালে এক গ্লাস পানি খেয়ে স্কুল বা খলেজের উদ্দেশ্যে রওনা দেওয়া। সেই দুর্বল শরীর নিয়ে ঘন্টা দুয়েক হেটে স্কুলে পৌছানে। আবারও ক্লান্ত শরীরে ঘরে ফেরা। ঘরে ফিরে খাবার পাবে কিনা তাও জানে না। দুই বেলা বা কোন সময় এক বেলা খেয়ে জীবন কাটায়। পড়ালেখার জন্য ভিন্ন কোন রুম নেই। মোমবাতি জালিয়ে ঘরের এক কোনে পড়তে বসা। টাকার অভাবে লেখাপড়া ছেড়ে দেয়ার ভয় সবসময় তাড়া করে ফেরে। কত কষ্ট। কত সংগ্রাম। শুরুতে যেই অভাবী বোনটির কথা বলছিলাম সেই বোনের ভাষাতেই শুনুন: "..আজকে এখানে অনেক এরকম ডানাকাটা পাখি আমরা রয়েছি, যাদের পাখাগুলো কাটা, আমাদের মনোবল দরকার...ঢাকা ভার্সিটিতে চান্স পাওয়ার পরেও আমাকে চিন্তা করতে হয়েছে আমি ওখানে পড়তে পারব কিনা...আমি যে এখানে পড়তে আসব, ভাড়াটা পর্যন্ত যোগার করা...আমি ভাইভা দিতে যাইতে পারব তো? ভর্তি হতে যাইতে পারব তো?....একজন স্টুডেন্ট গোল্ডেন প্লাস পেয়েছে আরেকজন ও গোল্পেডেন প্লাস পেয়েছে একজনের টেবিলে তার মা দুধের গ্লাস নিয়ে দাঁড়িয়ে থাকে, আর আরেকজনকে চিন্তা করতে হয় পরেরদিন সকালে সে কি খাবে..."
হয়তো এই বোনের কথাগুলো যারা শুনেছেন, হয়তো নীরবে কেদেঁছেন। আমার মতো অনেকের হৃদয়ে হয়তো নাড়া দিয়েছে তার জীবনের সংগ্রামী ইতিহাসগুলা। অনুপ্রেরণা জেগেছে নিজের জীবনের স্বপ্নগুলোকে বাস্তবে রুপ দেয়ার জন্য কঠোর পরিশ্রম করার। কিন্তু এই সব অবহেলিত ডানা কাটা পাখীদের জন্যও আমাদের এগিয়ে আসতে হবে। আমাদের সহোযোগীতার হাত তাদের জন্য মনোবল হিসেবে কাজ করবে, তাদের কন্টাকীর্ণ পথকে হয়তো কিছুটা হলেও মসৃণ করতে পারবে আর সুন্দর ভবিষৎতের স্বপ্নকে বাস্তবে রুপ দেয়ার স্বপ্ন দেখতে পারবে।
আর আমরা সকলে হাতে হাত ধরে একটি সুন্দর, সুখী ও সমৃদ্ধ বাংলাদেশ গড়ার প্রত্যয়ে সামনের দিকে এগুতে পারবো ইনশায়াল্লাহ। 
</doc>

<doc>
রেল বাবুর বিকৃত হাসিতে চাপা পড়েছে পদত্যাগ রীতি 
সম্প্রতি ঘটে যাওয়া রেলের ৭০ লাখ টাকা নিয়ে আমার ব্লগার সহকর্মীরা এত বেশি লেখালেখি করেছেন ভেবেছিলাম আমি আর লিখবো না , এর প্রধান একটি কারন আমি মনে করেছিলাম রাজনীতির সম্মান রক্ষার্থে তিনি নিজেই পদত্যাগ করবেন , এটা আমার মত অনেক মূর্খও মনে করেছিলেন । কিন্তু প্রত্যাশার বেলুন আর হাওয়া দিতে পারছি না । দ্বিতীয় কারন টি হচ্ছে বন্ধু ব্লগাররা এ বিষয় নিয়ে বেশ বিশ্লেষণধর্মী লেখা ব্লগে লিখেছেন । এত আলোচনা সমালোচনার তীব্র নীল বিষে দংশন হওয়ার পরেও এখনো ভেটকি মেরে হেসে যাচ্ছেন আমাদের রেলবাবু । উল্টা সাংবাদিক সমাজকে জ্ঞান দিচ্ছেন । আসলেই উনি তো যথার্থ বলেছেন- কেন পদত্যাগ করবেন ? আমরাই ভুল করেছিলাম উনাকে বাবর, আলতাফ,সাহারা , ফারুক,অথবা আবুল এর মত না ভেবে । ভুল করেছি রাজনৈতিক প্রজ্ঞা, সততা ও উনাকে বর্ষীয়ান রাজনীতিবিদ ভেবে । পররাষ্ট্রনীতিতে একটা প্রবাদ প্রবচন আছে- স্থায়ী বন্ধুত্ব বা শত্রু কারোও সাথে নয় । ঠিক তেমনি বাংলাদেশের রাজনীতিতে সৎ বলতে তেমন কেও ( রাজনীতিবিদ ) নেই । এখানে -" যে যায় লঙ্কাই সে হয় রাবণ" ।
রেলের ইতিহাসে উদ্ঘাতিত হওয়া দুর্নীতির মধ্যে বড় দুর্নীতি সম্প্রতি মন্ত্রীর গুণধর এ পি এস ও রেলের ঊর্ধ্বতন কর্মকর্তাদের নিয়োগ বাণিজ্যের টাকা নিয়ে ফেঁসে যাওয়া । সময়ের সীমারেখায় এতে রেল্বাবু সুরঞ্জিতের সংশ্লিষ্টতা উজ্জল থেকে উজ্জলতর হচ্ছে । বর্তমান সরকার এর মন্ত্রীসভা দেখে আশাবাদী হয়েছিলাম । সোহেল তাজ , নাহিদ , মতিয়ার মতন মন্ত্রী দেখে । কিন্তু আশার রঙ্গিন ঘুড়ি আস্তে আস্থে দেখি ম্রিয়মাণ হয়ে যাচ্ছে এবং তা অনেক আগেই শুরু হয়েছে । দৌড় প্রতিযোগিতায় প্রথম হয়ে মন্ত্রী হওয়া মন্ত্রি আবুল অথবা ফারুক খানের কম খাওয়ার পরামর্শ শুনে আমরা ফুঁস ছিলাম । মন্ত্রীসভা ও সরকারের নানান অজনপ্রিয় কাজের সমালোচনা করে মন্ত্রিত্বকে হাতের মোয়ায় নিয়ে এসেছিলেন বাবু সুরঞ্জিত । ভেবেছিলাম খাদের কিনারা থেকে তিনি সরকারের ভাবমূর্তিকে কিছুটা হলেও উদ্ধার করবেন । কিন্তু ঢেঁকি স্বর্গে গেলেও ধান ভানে , এটাই প্রমান করলেন তিনি ! বরাবরের মত এবারো তদন্ত কমিটি হবে , এতে রেলবাবু আপাদমস্তক দুর্নীতি মুক্ত হিসেবে দুর্নীতি দমন ( পালন ) কমিশন থেকে প্রমানিত হবেন , কিছু রাঘব বোয়ালের চাকরি যাবে , এর মাঝেই সীমাবদ্ধ থাকবে । ড্রাইভার আজম কে পাওয়া যাচ্ছে না, সরকারের উপর মহলের নির্দেশ মতে বর্ডার গার্ড অব বাংলাদেশ চুপ, পুলিশও মুখে কুলুপ এঁটেছে, কামরুল ইসলাম এর বদ হজম শুরু হয়েছে, সাহারা আপার ৪৮ ঘণ্টার আল্টিমেটাম আসলো না , সত্যি রাজকপাল বলতে হবে উনার । অনেকের আইকন মানুষটার জন্য ঠিক কি ধরণের অনুভুতি হচ্ছে তা বুঝতে পারছি না !
রেলের কালো বিড়াল ধরতে গিয়ে নিজেই কালো বিড়াল রুপে আবির্ভূত হলেন । লজ্জা, ঘ্রিনা, আর ক্ষোভে ফুঁসা ছাড়া আমাদের মনে হয় কিছুই করার নেই । মোহর মেরে দেওয়ার মত চিরকাল লসে থাকা রেলের ভাগ্যে আর কি কিম আছে তা আল্লাহ মালুম !
তাহলে উনার বিরুদ্ধে অভিযোগের ফিরিস্তি গুলু খতিয়ে দেখার দরকার আছে - এই যেমন ওয়াকফ এস্টেট এর হাজার হাজার কোটি টাকার সম্পদ ভোগ দখল করার, উনার ছেলের আঙ্গুর ফুলে কলা গাছ হওয়ার , সুনামগঞ্জ লীগ কে জনবিচ্ছিন্ন করার _থলের বিড়াল থেকে আরও অনেক কিছুই বের হতে পারে ।
গতরাতে নেত্রীর পদধূলি নেওয়ার জন্য গেছেন সাধু রেলবাবু । মনে হচ্ছে নেত্রীকে সব অপকর্মের বোঝা তুলে দিবেন আর উনি পাক পবিত্র রুপে আমাদের মাঝে ফিরে আসবেন । আর প্রধানমন্ত্রী সাংবাদিক সম্মেলন করে এর মাঝে মৌলবাদী বা বিএনপি -জামাতের চক্রান্ত্র খুজে পেয়েছেন বলে আমাদেরকে ঢোঁক গিলতে বলবেন । অথবা উনি নিজেও দেখভাল করতে পারেন, তার ফলাফল যে সাংবাদিক সাগর দম্পতির মত হবে না তার নিশ্চয়তা কে দিবে ? প্রধানমন্ত্রী হয়তোবা বলে বসতে পারেন - কারোও নিয়োগ বাণিজ্যের টাকার গাড়ি পাহার দেওয়া সরকারের কাজ না ।
কি বিচিত্র ! কি সেলুকাস! আমাদের এ ধরা ।
এখানে চোরের মায়ের সবসময় বড় গলা । আশা করি আমাদের হ-য-ব-র-ল সংবিধানে এটা অন্তর্ভুক্ত হবে ।
সম্মানিত ভাই আনোয়ার হোসেন ফারমার এর সাথে সম্পূর্ণ একমত হয়ে আমিও বলছি _________
শুধু সুরঞ্জিত সেনগুপ্তের এপিএস ধরা পড়েনি!বরং, স্বয়ং,আস্ত রেলমন্ত্রী'ই ধরা পড়েছে!পুরো আওয়ামিলীগ ধরা পড়েছে!গোটা সরকার ধরা পড়েছে!তামাম জাতিও ধরা পড়েছে!
সে হিসেবে নির্বাচন পূর্ববর্তি সময়ে এঘটনা '২য় পিলখানা ট্রাজেডি' হিসেবে গন্য হবে!কিন্তু এর থেকে যে দলটি ফায়দা লুটতে চাইবে তারা আরো বড় চোরের দল!তারা টাকা নিয়ে পিলখানায় ধরা পড়েনি!বরং সৌদিআরব,মালয়শিয়াতে ধরা পড়েছে!গাড়ি নয় বরং আস্ত বিমান সহ!
কিন্তু কথা হচ্ছে,তারেক জিয়ার পারিবার,শিক্ষা-দীক্ষা,যোগ্যতা অনুযায়ী ঐরকম চুরি ডাকাতির ঘটনা তাকে মানায় ! কিন্তু সুরঞ্জিতের মতো নেতার এহেন কর্ম সত্যিই অমার্জিত!
এ ঘটনা জাতির জন্য শুধু অশনিসংকেতই নয়,বরং ষ্পষ্টই 'বিনাশি সংকেত'!
সবশেষে বলতে চাই " মুক্তি এখনো আসে নি, বিপ্লব অপেক্ষমাণ " । 
</doc>

<doc>
কেন যে তাকে লিখেছিলাম! 
হাইস্কুলের শেষ পর্যায়ে পৌছে গেছি। রক্ত টগবগ করে। কিছু একটা করে দেখাবার দুর্দমনীয় ইচ্ছাটা খোচাখুচি করে মনে। নাকের নিচে হালকা কালো রেখার জন্য মাঝে মধ্যে শরম লাগে। স্কুল শেষে সারাদিন বাদরামি আর খেলা। যে মাঠে ফুটবল আর ক্রিকেট খেলতাম, তার পাশেই শিক্ষকদের কোয়ার্টার।
আমাদের অংক স্যার মাঝে-মধ্যে বাংলা ক্লাশও নিতেন। তার বাংলা ক্লাশ আমরা খুব উপভোগ করতাম। স্যারের রবীন্দ্র আর নজরুলের অধিকাংশ কবিতা মুখস্ত ছিল, এছাড়া সংস্কৃত ভাষার ওপরও দখল ছিল বেশ, প্রাচীন অনেক কবিতা যার একেকটার দৈর্ঘ্য মাইলখানেক হতে পারে, সেগুলো প্রায়ই বলতেন।
একদিন ক্লাশে ছাত্রদের মধ্যে একজনকে লক্ষ্য করে বললেন, ছোটকু! তোর মন কোথায় রেখে এসেছিস? বাইরে ওভাবে তাকিয়ে কি ভাবছিস!
ছোটকু দেখি শরমে লাল! আমরা বুঝলাম ডাল মে কুচ কালা হ্যায়।
স্যার এবার ছড়া কেটে বললেন,
    বিধি এক চিতে ভাবিতে ভাবিতে নিরমাণ করিলেন 'পি'
    রসের সাগর মন্থন করিয়া উপযিল তাহে 'রি'
    মথিতে মথিতে অমিয়া উঠিল ভিজাইল তাহে 'তি'
    যার মরমে পশিল যতনে এ তিন অক্ষর সার
    ধরম-করম-শরম-ভরম কিবা জাতি কুল তার
এরপর ক্লাশে কাচা পিরিতি বিষয়ে উপমা-উৎপ্রেক্ষাসহ বয়ানের পর বয়ান এবং আমাদের নজরকে লেখাপড়ায় নিমগ্ন করতে নির্দেশের পর ছোটকুকে শাষিয়ে দিলেন, এরপর বচন নয় হাত বুলিয়ে দেবেন। শুধু ছোটকু নয় আমাদের সবারই কলজে শুকিয়ে গেল। কারণ স্যারের হাত বুলানো যে একবার খেয়েছে, সেই জানে।
তো স্যার আমাকে একটু বেশী স্নেহ করতেন। ক্লাশে বাদরকুল শিরমনি হলেও পরীক্ষায় প্রথমস্থানটা কিভাবে যেন দখলে থেকে যেত। হাতের লেখাটাও সবাই পছন্দ করত এবং বার্ষিক দেয়াল পত্রিকা প্রতিযোগিতায় কয়েক বছর ধরে সেরা সাফল্য আলাদা খাতির এনে দিয়েছিল ছাত্র মহলে।
অংক স্যারের বাসায় প্রায়ই তলব পড়ত। স্যার গিন্নি ছিলেন কোয়ার্টারে সেরা সুন্দরী। তিনি স্যারের সাথে প্রেম করে বিবাহ বন্ধনে আবদ্ধ হয়েছিলেন, কিন্তু স্যারকে প্রায়ই বলতেন, তোমার মধুর কথায় ভুলে আমার সব হয়েছে শেষ। এ সংসারে এসে কোন শান্তি পেলাম না। এরপর আমাদের দিয়ে খাট চেয়ার টেবিল ঘরের একপাশ থেকে আরেক পাশে সাজাতেন। তিন-চার মাস পর পর এই চাকরি আমরা করতাম চিড়ের নাড়ু, নারকেল কুরা দিয়ে গুড়মুড়ি, কখনো মুরগি ভোজের বিনিময়ে। স্যারের আমাদের বয়সি ছেলেটাও একাজে হাত লাগাত। আমরা পাঁচ-ছয়জনের বান্দর কমিটি বছরে তিন-চারবার এই পিকনিক করতাম। স্যার গিন্নিকে আমরা খালাম্মা ডাকতাম। খালাম্মার ঠাণ্ডার সমস্যা ছিল। এজন্য প্রায়ই হোমিও ওষুধ আনতে শহরের উপকন্ঠে আমাকে যেতে হত।
এভাবে চলছিল বেশ। স্যারের তিন কন্যার সাথে আমাদের কোন ঝামেলা ছিল না। বড় কন্যার কথা কি বলব! একটা হরিণ শিশুর মত যে মেয়ে সারা মাঠ দাপিয়ে বেড়াত, দেখতে দেখতে সে বড় হয়ে গেল। ক্লাশ ফাইভে উঠে সে আর তেমন ঘরের বাইরে আসে না। দরজায় দাড়িয়ে আমাদের ফুটবল আর ক্রিকেট খেলা দেখে।
বন্ধুদের তিনজন অন্য শহরের স্কুলে চলে যাওয়ায় বান্দর কমিটি ভেঙ্গে গেছে। আগের মত স্যারের বাসায় হুটহাট যাওয়াও কমিয়ে দিয়েছি। একদিন খালাম্মার তলব পেয়ে বাসায় গিয়ে শুনলাম, বড় কন্যার ভীষণ জ্বর। নতুন বাজার থেকে ওষুধ আনতে হবে। ঘরের ভেতর আমি বেকুবের মত দাড়িয়ে আছি। খালাম্মা রান্না ঘরে গেছেন। খাটের ওপর কাঁথাগায়ে শুয়ে আছে মুন্নি। কপালে পানি পট্টি। চোখ মুদে আছে।
হঠাৎ ক্ষীণ কন্ঠে পানি চাইল সে। টেবিলে রাখা পানির গ্লাসটি এগিয়ে দিলাম। কিন্তু পানি খাইয়ে দিতে হল। প্রায় অষ্পষ্ট এক আকুতি নিয়ে বলল, ভাইয়া! কপালে একটু হাত দিয়ে ছুয়ে দেও না! তার চোখের দিকে তাকিয়ে আমি ভয় পেয়ে গেলাম। ভেতরটা কেঁপে উঠল।
সেদিন ওষুধ আনতে গিয়ে হাটতে হাটতে মনে হল, আমার যেন কিছু একটা ওলট-পালট হয়ে গেছে।
ওষুধ দিয়ে নিঃশব্দে ফিরে এলাম। স্কুল শেষে ঘুরপথে বাসায় ফিরি। কেমন যেন ধরা পড়ার ভয়।
কয়েকদিন পর স্যারের ছেলে রাকিব আমার ইংরেজি গ্রামার বইটা ক্লাসে দিয়ে গেল। মুন্নি অনেক আগে নিয়েছিল কি একটা রচনা লেখার জন্য। রাতে শোবার আগে বই গোছাতে গিয়ে গ্রামারের ভেতর থেকে একটা চিরকুট বেরিয়ে পড়ল।
"ভাইয়া! তুমিতো কত কবিতা লেখ। আমাকে নিয়ে একটা কবিতা লেখ না।"
ক্লাশ সেভেনের একটা মেয়ে এসব কি লিখছে! তাকে নিয়ে কেন কবিতা লিখতে হবে!
অনেক ভেবে কোন কুল কিনারা না পেয়ে কখন যে ঘুমিয়ে পড়েছি জানি না। গভীর রাতে হঠাৎ জেগে উঠি। এক অদ্ভুত অনুভূতি। চারদিকে শব্দেরা উড়ে বেড়াচ্ছে আর বলছে, তাকে নিয়ে কবিতাটা লিখছ না কেন!!
হঠাৎ আমার চোখ-মুখ লাল হয়ে আসে, খুব লজ্জা লাগে। শরমে বালিসে মুখ গুজে দেই।
স্কুলের বিজ্ঞান ভবনটির সামনে সার বাধা নারকেল আর মেহগনি। তারপরে বিশাল মাঠ। মাঠের ওপাশে শতবছরের রেনট্রি জাকিয়ে দাড়িয়ে আছে। সেখানে বাদাম আর আচারওলাকে ঘিরে প্রাইমারির ছাত্রীদের জটলা। আমাদের বায়োলজি ও কেমিস্ট্রির প্রাকটিক্যাল কক্ষটি ছিল ভবনের পশ্চিম মাথায় নিচতলায়। ল্যাবরেটরি ও ক্লাস একই সাথে। পশ্চিম দেয়ালে পাঁচটি আলমিরায় যন্ত্রপাতি আর রাসায়নিক দ্রব্য। উত্তর আর দক্ষিণ পাশে পুরো দেয়াল জুড়ে জানালা। পূর্ব পাশে দেয়ালে বিশাল ব্লাকবোর্ড। প্রায় হলরুমের মত বড় এই প্রাকটিক্যাল ক্লাসে আমরা কখনও দুই-তিন ঘন্টা পর্যন্ত মগ্ন থাকতাম।
প্রাকটিক্যাল ক্লাসের দক্ষিণ পাশে বারান্দার পর উত্তর-দক্ষিণ দৈর্ঘ্য বরাবর প্রাইমারি স্কুল। বারান্দার পর ক্লাসটি পঞ্চম শ্রেণীর। প্রায়মারির পূর্বমুখি বারান্দা। মুন্নির মেজো বোন ইভা ফাইভে পড়ে আর ছোট বোন ইলা টুতে। সুতরাং প্রায়ই দুপুরের দিকে মুন্নি সেখানে আসত। আমরা বাদর কমিটি প্রাকটিক্যাল ক্লাসে গান-কবিতা-কৌতুকে জমিয়ে তুলতাম। প্রাইমারির ছাত্র-ছাত্রীরা জানালায় ভীড় করে এসব উপভোগ করত।
তো চিরকুট প্রাপ্তির পর হঠাৎ উপলব্ধি করলাম মুন্নি যেন আমাকে দেখতেই প্রাকটিক্যাল ক্লাসের সামনে আসে। কিন্তু ভাব দেখায় যেন তার বোনের কাছে এসেছে। বিষয়টা অন্যরা খেয়াল করেনি যদিও, কিন্তু আমার কলজে শুকিয়ে যায়। সপ্তাহে তিনদিন প্রাকটিক্যাল ক্লাস এবং দেখলাম সেই তিনদিনই সে এসেছে। এরকম দু'সপ্তাহ খেয়াল করার পর মনে হল প্রাকটিক্যাল ক্লাসের জন্য আমার ভেতরটাও ছটফট করে। আরে! আমি কি তলিয়ে যাচ্ছি নাকি!
বার বার থু থু ফেলার ছলে বারান্দায় আসি। আমাকে দেখে তার চেহারায় গোলাপী রঙ ধরে। চোখের ভাষা বদলে যায়, তারপর হঠাত অন্যদিকে হাটা শুরু করে। কী করব বুঝতে পারি না। কী করা উচিত তাই মাথার ভেতর ঘুরপাক খায়।
একদিন রাকিব এসে বলে, তোমার গ্রামারটা একটু দাও ত। আমি কেপে উঠি। বলি, আজকে সাথে নেই। কালকে এসো।
বাসায় ফিরে বিছানায় গড়িয়ে পড়ি। কিছুই ভাল লাগছে না। চোখ বুজে আকাশ-পাতাল ভাবছি। হঠাৎ কপালে আম্মুর হাত। কি রে এই অবেলায় শুয়ে আছিস কেন? শরীর খারাপ!
মাকে কিভাবে বুঝাই যে আমি বড়শিতে গেঁথে গেছি। মুখে বলি, না তেমন কিছু না, একটু হয়রান লাগছে। হাতমুখ ধুয়ে টেবিলে আসতে বলে আম্মু রান্না ঘরে ঢোকেন। আসলে আমার খেতেও ইচ্ছে করছে না, অথচ পেটে ইদুর দৌড়াচ্ছে।
বিকেলে মাঠে গেলাম না। জানালা দিয়ে বাইরে তাকিয়ে আছি। আমার চোখে তখন ছবির পর ছবি ভেসে চলেছে। পরীর মত একটি ছোট্ট মেয়ে দৌড়াচ্ছে, হেসে লুটিয়ে পড়ছে, কখনো দৌড়াতে গিয়ে ধপাস করে পড়ছে, হাত ধরে তুলে দিতেই ফিক করে হেসে দিয়ে পালিয়ে যাচ্ছে। কখনও দুম করে পিঠে কিল বসিয়েই দৌড়। কখনও গল্প শুনতে শুনতে মুগ্ধ হয়ে তাকিয়ে আছে একটি চাঁদ মুখ।
সেই মুখটি আজ বার বার কেন ভেসে উঠছে মনে। আমি জানি না এটা কি জন্য হচ্ছে। এই অদ্ভুত অনুভূতির সাথে আমি পেরে উঠছি না। আমার শুধু মনে হচ্ছে, আজ একটা কবিতা লিখতে হবে। কিন্তু কি লিখব, কিছুই মনে আসছে না।
পড়ার টেবিলে কবিতার খাতাটা উল্টেপাল্টে দেখি। ছড়া টাইপ পদ্য। হাবিজাবি নিয়ে লেখা।
    কা কা ডাকে কাকের ছা
    কাকের মায়ে কই
    ক্ষিধের চোটে পরাণ গেল
    আনো চিড়ে দই।
কিংবা
    উডডুম গুডডুম কী যে বাজে
    পান্তা বুড়ির নাতনী সাজে
    নাতনী যাবে মেলাতে
    পুতুল নাচের খেলাতে।
খাতা বন্ধ করে উঠে পড়ি। সন্ধ্যা নামবে কিছুক্ষণ পর। হাটতে হাটতে মাঠে এসে পড়ি। ক্রিকেট খেলা প্রায় শেষ। মাঠের ওপাশে একটি জানালা শব্দ করে বন্ধ হয়। তাকিয়ে দেখি ধীরে ধীরে আবার খুলছে সেটা এবং সেখানে একটি বিষন্ন মুখ তাকিয়ে আছে এদিকে।
আমি কি করব ভেবে পাইনা। মসজিদে আজান হচ্ছে। বাসার দিকে পা বাড়াতে গিয়ে আবার জানালায় তাকাই। এবার হাসিতে ঝলমল করে ওঠে সে। তারপর হঠাৎ ভেংচি কেটে জানালা বন্ধ হল।
একটু আগেভাগেই রাতের খাবারটা শেষ করে বেডরুমে এসেছি। জানালা দিয়ে জোছনার ঢল নেমেছে মেঝেতে। কিন্তু সেদিকে নজর করার ফুরসত কোথায়! মাথায় তখন একটাই চিন্তা। একটা কবিতা নামাতে হবে আজ রাতেই। অথচ সবকিছু তালগোল পাকিয়ে যাচ্ছে। এমন বিপদে এর আগে কখনও পড়িনি।
খাতা কলম নিয়ে বসলাম। থুতনি চুলকাই, মাথা চুলকাই। কিন্তু কবিতা আসেনা। কিছুক্ষণের মধ্যে মেজাজ সপ্তমে চড়ে গেল। অন্যদিকে বুকের ভেতর ধুকপুক শুরু হয়েছে। সে এক বিতিকিচ্ছিরি ব্যাপার। ধুরছাই, কাল স্কুলেই যাব না!
কিন্তু তাতে কোন সমাধান হচ্ছে না। ধীরে ধীরে অজানা এক ব্যথা টের পাই। গলার কাছে কী যেন আটকে আসছে। বৃষ্টি নামে চোখে। আমি অবাক হয়ে বসে থাকি।
মনের মধ্যে কে যেন বলে ওঠে, কী হল তোমার! কিছু একটা লিখে ফেল। মনের আয়নায় সেই আকুতি ভরা মুখ ভেসে ওঠে। আমি সম্মোহিতের মত লিখে যাই।
    কী লিখি তোমায়
    বাতাসে ভেসে আসা সুর
    দোয়েলের শীষ আর দীঘির কেঁপে ওঠা জল
    আমার ভাল লাগা সব দিলাম তোমায়
আসলে লিখতে চেয়েছিলাম, আমার ভালবাসা সব দিলাম তোমায়। কিন্তু কি এক শরম এসে জড়িয়ে ধরে, হাত অবশ হয়। কয়েকবার লিখতে গিয়েও তা লেখা হল না। এইটুকু লিখেছি এসময় ফজরের আজান ভেসে এল। ঘুম নেমে আসে চোখে।
আম্মুর ডাকাডাকিতে জেগে উঠি। স্কুলের সময় হয়ে গেছে। আজ প্রাকটিক্যাল ক্লাশ আছে। শেষ ঘন্টায় কেমিস্ট্রি স্যারের ক্লাশ নেয়ার কথা। তিনি দপ্তরিকে পাঠালেন আজ ক্লাশ হবে না। বন্ধুরা মেতে উঠেছে গান কবিতায়। আর জানালা দিয়ে আমি তাকিয়ে আছি মাঠের ওপারে রেন্ট্রি তলায় প্রাইমারির ছাত্রীদের জটলার দিকে। সেখানে লালে মেশানো ক্রিম কালারের ওড়না মাথায় একটা পরী চালতার আচার কিনছে।
স্কুল থেকে ইলা দৌড়ে সেখানে গেল। দুই বোনের আচার খাওয়া চলছে। কিছুক্ষণ পর প্রাইমারীর বারান্দা দিয়ে উত্তর প্রান্তে এসে থামল তারা। এবার ইলা এগিয়ে এসে আমাকে বলল, ভাইয়া, বইটা এনেছ ত। এক্ষুনি দেও। আপুর তাড়া আছে। আমি বইটা তার হাতে দিতেই দৌড়ে চলে গেল।
মুন্নি বইটা হাতে নিয়ে ঘুরে দাড়ালো অন্যদিকে মুখ করে। যেন কিছুই হয়নি। বুঝা যাচ্ছে কিছু একটা খুজছে সে বইয়ের ভেতর। হঠাৎ মুহুর্তের জন্য আমার দিকে ফিরে তাকাল। আমি ভেজা চোখের এক অপার্থিব চেহারা দেখতে পেলাম। যেন পৃথিবীর সবটুকু খুশি সেই মুখে এসে জমেছে। তারপর তাড়া খাওয়া হরিণীর মত সে ছুটে পালাল।
সার্কিট হাউজের পাশে স্টেডিয়াম। ফুটবল খেলা দেখতে প্রায়ই যেতাম সেখানে। পাশে জিপিও। স্ট্যাম্প জমানোর বাতিক ছিল। স্বাধীনতার প্রথম আটটি ডাক টিকেট সেখানকার ফিলাটেলিক ব্যুরো থেকে সংগ্রহ করেছিলাম। একবার ফুটবল খেলার সময় পটকার আঘাতে এক তারকা ফুটবলার মারাত্নক আহত হয়েছিলেন। সে দৃশ্য সহ্য করতে না পেরে অনেকক্ষণ কেঁদেছিলাম। এই স্টেডিয়ামে স্বাধীনতা দিবস এবং বিজয় দিবসের অনুষ্ঠান হত। কখনও সার্কিট হাউজ ময়দানেও হত। বৃষ্টির সময় সার্কিট হাউজ মাঠে কাদার মধ্যে ফুটবল খেলে মাইট্যা ভুতের রূপ হত আমাদের। এরপর নদীতে গিয়ে দস্যিপণা চলত।
সেবার স্বাধীনতা দিবসের অনুষ্ঠানটার জন্য স্পিশাল আগ্রহ ছিল। আগেভাগেই স্টেডিয়ামে গিয়েছি। মূল প্যান্ডেলে কায়দা করে আসন বাগিয়েছি। মার্চ পাস্টে একেক দল আসছে, সালাম দিয়ে এগিয়ে যাচ্ছে। মুন্নির স্কুলের কুসুম রঙা ড্রেস পরা দল এল। মুন্নিকে দেখলাম প্যান্ডেলের কাছের লাইনে। সালাম দেয়ার সময় হঠাৎ চোখাচুখি। হেসে চোখ টিপে দিল। আমার কান গরম হয়ে উঠল। আশেপাশে তাকালাম আমাকে কেউ দেখল কিনা। নাহ, এসবে কারো নজর পড়েনি। মনের ভেতর তখন শিরশিরে অনুভূতি। মার্চ পাস্টের পর স্কুলগুলোর ড্রিল। মুন্নি বেশ ভালই ড্রাম বাজাল তাদের ড্রিলের সময়। ড্রিল শেষে জটলা করে দেড়-দুইশ গজ দূরে দাড়িয়ে আছে ওরা। মুন্নিকে দেখা যাচ্ছে না। আমি প্যান্ডেলের দক্ষিণ পাশে গেলাম। হঠাৎ দেখি সে জটলার একপাশে দাড়িয়ে আমার দিকে তাকিয়ে আছে। আমি মাথা চুলকানোর ভান করে সেলুট দিতেই সেও সেলুট দিল। এভাবে কয়েকবার চলল। ওরা মাঠ থেকে বেরিয়ে যাওয়ার পর আমি গ্যালারির ফাকা জায়গা খুজে বসে পড়লাম। আমাকে তখন যেন কি এক ভাল লাগা বিভোর করে ফেলেছে। ধীরে ধীরে মাঠ ফাকা হয়ে গেল। কিন্তু আমার উঠতে ইচ্ছে করছে না।
বিকেলে মাঠে গিয়েছি। সবাই খেলছে। আমার ইচ্ছে করছে না। হাটাহাটি করছি আর চোরা চোখে দেখছি জানালাটা খুলে কিনা। সন্ধ্যা নেমে আসছে। অস্থিরতা বেড়ে যাচ্ছে। মনে হচ্ছে আমি নাকে দড়ি বাধা একটা গাধা। কিছুটা বিরক্তিও লাগছে। ধুর ছাই বলে বাড়ির পথে পা বাড়ালাম। এবার জানালা বন্ধের শব্দ পেলাম। চেয়ে দেখি বন্ধ জানালা। কয়েক পা এগিয়েছি আবার শব্দ। এবার তাকিয়ে দেখি বন্ধ। মেজাজটা পুরাই হট হয়ে গেল। জোরে পা চালালাম। দৃষ্টির শেষ সীমায় প্রায় পৌছে গেছি। নিজের অজান্তেই আরেকবার তাকালাম আড়চোখে। দেখি, জানালায় একটি দুখি মুখ। কিন্তু আমার তখন ভেতরে রাগে পুড়ছে। যেন কিছুই দেখিনি এমন ভাব করে চলে এলাম।
রাতে ঘুম আসছে না। কেবলি একটি মুখ ভেসে উঠছে মনের পর্দায়। যতই না না করি, ছবিটি মুছে যায় না। বুকের ভেতর একটা অচেনা ব্যথা অনুভব হচ্ছে। একসময় মনে হল একটা চোর কাটা বিধেছে বুকে। আর সেই কাটাটা হচ্ছে মুন্নী নামের একটা দুরন্ত মেয়ে।
একদিন ঘুরতে বেরিয়েছি। স্কুলের পেছনের রাস্তাটা তখন সবেমাত্র পাকা হয়েছে। এটা দুটো বড় রাস্তার সংযোগ সড়ক। একসময় এটা খাল ছিল। চারপাশে বিশাল বিল ছিল। বাবা-চাচারা প্রচুর মাছ ধরতেন সেখান থেকে। এখন সেখানে উচু উচু বিল্ডিং। রাস্তার উত্তর মাথায় এল টাইপের একটা প্রাচীন বিল্ডিং। লোহার বীম আর পলেস্তারা উঠে যাওয়ায় দেয়ালের কোথাও আগাছা বেড়ে উঠেছে। সেটাতে বিভাগীয় শিশু এডাডেমীর অস্থায়ী অফিস ও প্রশিক্ষণ ক্লাস। সম্ভবত মাইকে অনুষ্ঠানের শব্দ শুনে ভেতরে গিয়েছিলাম কৌতুহল বশে। অনেক ছেলে-মেয়ে আর অবিভাবকদের জটলা। ঈদে মিলাদুন্নবির অনুষ্ঠান। হালকা-পাতলা গড়নের এক লোক উপস্থাপনা করছেন। হামদ-নাত কেরাত ইত্যাদি প্রতিযোগিতা এবং শেষে মিলাদ।
কিছুক্ষণ পর বেরিয়ে আসার জন্য পা বাড়িয়েছি। কোত্থেকে সেই উপস্থাপক এসে আমার সামনে উদয় হলেন। মিলাদ শেষে মিষ্টির প্যাকেট নিয়ে যেতে অনুরোধ করলেন। অগত্যা পুরো ভবনটা ঘুরে দেখলাম। দোতলায় পাঠাগার। অনেক বই। গাছ-গাছালি ঘেরা বিশাল চত্ত্বর। ভবনের পেছনে বড় একটা মাঠ, পাশে শান বাধানো শাপলা পুকুর। আমার বেশ পছন্দ হল জায়গাটা। নোটিশ বোর্ডে জাতীয় শিশু কিশোর প্রতিযোগিতার নিয়মাবলী টানানো। ছবি আঁকার প্রতিযোগিতায় অংশ নেয়ার আগ্রহ হল। অথচ ছবি আঁকার কিছুই জানিনা। বাসায় এসে পেন্সিল স্কেচ আর জল রং নিয়ে ভাবলাম। পরদিন আবার সেখানে গিয়ে বিষয় দুটো সম্পর্কে জিজ্ঞাসা করে তেমন কোন সুবিধা হল না।
শেষ পর্যন্ত এইচবি পেন্সিল ইরেজার রুলার আর এক বাকসো ওয়াটার কালার ও আর্ট পেপার নিয়ে প্রতিযোগিতার দিন উপস্থিত হলাম। অবশ্য হাশেম খানের আঁকা ক্লাস থ্রী-ফোরের বাংলা বইয়ের ইলাস্ট্রেশন বাসায় অনুশীলন করেছি।
প্রতিযোগিতায় কার্টিজ পেপারে আঁকতে হল। আমার পাশে এক আপুও আঁকতে বসেছেন। আমার ব্যাপার-সেপার দেখে বললেন, আজকে প্রথম এসেছ বুঝি। আমি হ্যা বলতে তিনি অভয় দিলেন। তখন শীতের সময়, বিষয় ছিল খেজুর গাছে রসের হাড়ি এবং গাছীর কর্মকাণ্ড। আপু অন্য গ্রুপের, তাই আমাকে টুবি থ্রিবি পেন্সিল দিয়ে আকার নিয়ম এবং লাইট-শেড দেখালেন। আমি বেশ মজা পেলাম এবং অল্প সময়ের মধ্যে মোটামুটি আঁকাটা ধরতে পারলাম। শেষ পর্যন্ত পেন্সিল স্কেচে শুধু সুবিধা করতে পেরেছি। জল রংয়ে ভুত মার্কা ছবি আঁকলাম। ফলাফল পেন্সিল স্কেচে দ্বিতীয়।
তো সেই আপু আমাকে একাডেমির ছবি আঁকার স্যারের কাছে নিয়ে গেলেন। পরের সপ্তাহ থেকে প্রশিক্ষণ ক্লাসে নিয়মিত হলাম। এরপরের প্রতিযোগিতা গুলোয় পুরস্কার একটা না একটা জুটেই যেত। কিন্তু অন্যদিকে হল ভিন্ন রকমের সমস্যা।
ছবি আঁকাটা নেশার মত হয়ে গেল। পড়াশুনার চেয়ে ছবি আঁকা চলছে বেশি। কি করে যেন মুন্নী তা জানতে পেল। শিশু একাডেমিতে মেয়েরা তুলনামূলক বেশি। মুন্নীর এসব পছন্দ না। মাঝে মাঝে রাগ করে কথা বলে না, দেখা দেয় না। কিন্তু আমার আঁকা-আকি তাতে থামে না। আসলে রাতে লুকিয়ে লুকিয়ে আমার মনের পর্দায় দেখা ছবির পোট্রেট যে আঁকা চলছে, তা কেউ জানে না। আমি আঁকি আর ছবির সাথে কথা বলি। কখনও ছবি যেন জীবন্ত হয়ে ওঠে। অভিমান করে আর আমি হাসি।
ক্লাসে স্যার কাপড়ে করা নকশা এঁকে আনতে বললেন। বিশেষকরে কাশ্মীরী শালের নকশার কথা বললেন। আমি কোথায় পাব এ নকশা! হঠাত মনে পড়ল মুন্নীর মায়ের একটা গাঢ় লাল কাশ্মীরী শাল আছে। সুতরাং মান-অভিমান ভাঙ্গিয়ে শাল যোগাড় করার মজাটা টের পেলাম। 'কারো দিকে নজর করব না' এমন শপথ করে তবেই শালটা মিলল।
আমার নকশাটা এ্যাওয়ার্ড পেল। খুশিতে চোখ ভিজে গিয়েছিল।
বিকেলে শালটা ফেরত দেয়ার সময় সুখবরের সাথে লাল গোলাপ দিলাম। হায়! মুন্নীও দেখি কাঁদছে। সেই আবির রাঙা মুখে যেন চাঁদের আলোর বান ডেকেছে।
গ্রীষ্মের ছুটি।
হাইস্কুল ভবন আর হোস্টেল নিরব নিথর হয়ে গেছে। খেলার মাঠটা যেন আরো বেশি শুন্যতায় ছেয়ে আছে।
বিকেলে মাঠে যাই। উপলক্ষ মাঠের ওপারের একটি জানালা। না, সেখানে কোন সাড়া নেই। মধুমাস উদযাপনে সপরিবার গ্রামে গেছেন স্যারেরা।
আমার তবু ভাল লাগে একা মাঠের পাশে ঘন দুর্বাঘাসের চাদরে শুয়ে বিকেলটা কাটিয়ে দিতে। কিন্তু কত দিন আর! দু'তিন দিন পার হতেই অধৈর্য হয়ে পড়ি। প্রতিক্ষার ক্ষণ যে কত দুর্বিসহ, তা হাড়ে হাড়ে টের পাচ্ছি।
বাসায় কেন জানি বিষয়টা ফাস হয়ে গেছে মনে হচ্ছে। কিন্তু কেউ কিছু বলে না। একটা গুমট অবস্থা। অবশেষে দূরছাই বলে এক সকালে ক্যানভাসের ব্যাগটা কাধে ঝুলিয়ে বেরিয়ে পড়লাম। গন্তব্য টুঙ্গিপাড়া পার হয়ে মধুমতির তীরে এক ছায়াঘেরা সবুজে মোড়ানো পাখি ডাকা কাজল দিঘীর গাঁও।
রূপসার ঘোলা জলে সাদা ফেনা ছড়িয়ে ফেরি এগিয়ে চলেছে। রেলিং ধরে দূরে তাকিয়ে আছি। বাতাসে চুল এলোমেলো করে দিয়ে যাচ্ছে। নিমগ্নতায় ক্রমশ তলিয়ে যাচ্ছি। মনে হচ্ছে দূরাগত বাতাস কী যেন কথার আভাষ ফিসফিসিয়ে বলে গেল। আমি কি সেই কথা শুনতে পেলাম। বরিশালের মঠবাড়িয়ার কোন এক তাল-তমালে ঘেরা বাড়ির অন্দরমহলের পুকুরের শান বাধানো ঘাটে বসে আছে এলো চুলের এক কিশোরী। তার হৃদয় জুড়ে ডাহুকের একটানা আকুলি ঝরে পড়ছে। মন তার পড়ে আছে ফেলে আসা যত আবিররাঙা ঘটনায়।
নারকেল তেলের সুবাস এসে চৈতন্যে আঘাত করে। আমি ফিরে তাকাই। পাশে একদল কিশোরী হল্লা করছে। ষাট গম্বুজ আর খাঞ্জেলি দিঘী ওদের গন্তব্য। অভিভাবকেরা তাড়া দিচ্ছেন, ফেরি ঘাটে ভেড়ার সময় আচমকা ধাক্কা খেয়ে দুর্ঘটনা ঘটে যেতে পারে। সবাই শক্ত করে রেলিং ধরে যেন দাড়ায়।
এপারে আগে ট্রেন ছিল। ফকিরহাট নেমে মোল্লাহাট হয়ে বহুবার গিয়েছি। এখন ট্রেন নেই। লক্কড় মার্কা বাসে হুড়োধাক্কা খেতে খেতে মোল্লাহাট চলেছি। ফকিরহাটে রাস্তার দুপাশে পানের বরজ। সাপের মত রাস্তা। কোথাও খুব খারাপ অবস্থা। গাড়ি খাবি খেতে খেতে এগিয়ে চলছে হাটার গতিতে। ভেতরে আমরা দলাই-মলাই হচ্ছি। এরমধ্যে দেখি হুটহাট করে শিয়াল, বেজি, বনবিড়াল রাস্তা পার হয়ে জঙ্গলে হারিয়ে যাচ্ছে। প্রায় পাঁচ ঘন্টার এডভেন্চারে শরীরে প্রচণ্ড ব্যথা হয়ে গেল। মোল্লাহাট গিয়ে তারপর লঞ্চে টুঙ্গিপাড়ার পাটগাতি ঘাটে নামতে হবে। সেখান থেকে হাটা পথে কাজল দিঘীর গাঁও।
কপাল মন্দ। লঞ্চ ফেল করেছি।
এবার হাটা ছাড়া উপায় নেই। আমরা দল বেধে রওনা দিলাম। পথে অচেনা বাড়িতে বাড়িতে খই-গুড়-পানি খেলাম।
তিন ঘন্টার মত হাটতে হল। অবশেষে মিঠের কুল গাঁওয়ের দেখা মিলল।
বাড়িতে ঢুকতেই মামাত বোনটা দৌড়ে এসে ঝাপিয়ে পড়ল। চেচিয়ে বাড়ি মাথায় তুলল। ওমা...দাদা এসেছে! কী মজা! কী মজা!
আনন্দের অতিশয্যে সে ভুলে গেছে যে এখন সেও বড় হয়ে গেছে। সেই কথা মনে পড়তেই লজ্জায় লাল হয়ে গেল। তারপর আমায় আষ্টেপিস্টে জড়িয়ে থাকা তার লাউলতার মত হাতদুটোর বাধন খুলে পালিয়ে গেল।
আমি হতভম্বের মত দাড়িয়ে রইলাম।
</doc>

<doc>
অতুল + ইতি
অতুলের মন আজ বড়ই অস্থির। সে কিছুতেই মনটাকে শান্ত করতে পারছে না। কিছুক্ষণ আগেই তার স্কুল ছুটি হয়েছে। আর স্কুল ছুটি হওয়ার পর থেকে তার মনের অস্থিরতা বেড়ে গেছে বহুগুন। আজ স্কুলে এমন একটা ঘটনা ঘটেছে যা সে কিছুতেই ভুলতে পারছে না। স্কুলে ঘটা ব্যাপারটা তাও মানা যায়, কিন্তু স্কুল ছুটির পর যে ব্যাপারটা ঘটলো তা সে কিছুতেই মেনে নিতে পারছে না। ভাবতেই তার মেজাজ খারাপ হয়ে যাচ্ছে। অথচ, গোটা ব্যাপারটাতেই তার কোনো দোষ ছিল না।
স্কুল ছুটির পর যখন ব্যাপারটা ঘটলো, তার পরপরই অতুল কোনো বন্ধুর সাথে কথা না বলেই একা একা বাসায় ফেরার জন্য রীতিমত ছূটতে শুরু করেছিল। তার মন অনেক খারাপ হয়ে গিয়েছিল। তার সারা দেহ অবশ হয়ে আসতে চাইছিল। তার কিছুই ভাল লাগছিল না। অতুলের বাসা সাভারে। সে সোজা সাভারে যাওয়ার বাসে উঠে পড়েছিল। এখন অতুল বাসের সিটে বসে আছে। জানালার পাশে তার সিট। অতুল উদাস দৃষ্টিতে জানালার বাইরে তাকিয়ে রইলো। বার বার তার মনের পর্দায় ভেসে উঠছে স্কুলের ব্ল্যাকবোর্ডে লেখা কথাটা- "অতুল+ইতি”।
ইতি হচ্ছে ক্লাসের ফার্স্ট গার্ল। আর অতুল হচ্ছে সেকেন্ড বয়। তাদের মধ্যে কখনও কথাবার্তাই হয় নি। অতুল বরাবরই মেয়েদের এড়িয়ে চলতো। মেয়েদের সাথে কথা বলাটা অতুল পছন্দ করতো না। অবশ্য মেয়েরা অতুলকে খুবই পছন্দ করতো। অতুলের সাথে একটু কথা বলার জন্য অনেক মেয়েই ঘুরঘুর করতো। অতুল পাত্তা দিত না। কিন্তু ইতি কখনই অতুলের সাথে কথা বলতে আসে নি। সেও ছিল একদম অতুলের মতই। শান্ত, ভদ্র, খুব পড়াশোনা করতো। ছেলেদের সাথে কথা বলতো না। তাহলে কেন অতুল আর ইতিকে নিয়ে এভাবে ব্ল্যাকবোর্ডে লেখা হবে? কে করতে পারে এই বাজে কাজ? অতুলের মনে হল নিশ্চয়ই এ কাজটা ক্লাসের শয়তান ছেলে শফিউলের! ওর কাজই তো হচ্ছে সারাদিন নানা রকম শয়তানি করে বেড়ানো। ভাবতেই অতুলের রাগে গা জ্বলে যেতে চাইলো। তার ইচ্ছা হল এখনই শফিউলকে গিয়ে একটা থাপ্পর মেরে আসে! কিন্তু অতুল জানে, তা সে পারবে না। সে জীবনে কখনও মারামারি করে নি। সে খুব ভদ্র ছেলে।
অতুল ব্ল্যাকবোর্ডের লেখাটা মুছার কোনো সময়ই পায় নি। ক্লাসে ঢুকেই লেখাটা দেখে সে বিস্ময়ে থ হয়ে গিয়েছিল। ঘোর কাটতে যখন সে লেখাটা মুছতে ছুটে যাচ্ছিল তখন বন্ধুরা তাকে জাপটে ধরে রেখেছিল। বন্ধুরা এমন হাসাহাসি শুরু করে দিয়েছিল যেন মনে হচ্ছিল ক্লাসে বিরাট কোনো উৎসবের জোয়ার বয়ে যাচ্ছে। অতুল চিৎকার করে উঠতে চাইছিল, “ছেড়ে দে! লেখাটা মুছতে দে! প্লিজ, আল্লাহর দোহাই!” কিন্তু সে চিৎকার করে উঠতে পারে নি। সে ধস্তা ধস্তি করে বন্ধুদের কাছ থেকে ছুটে যাওয়ার চেষ্টা করছিল। আর ইতি সে সময় লজ্জায়, রাগে, অপমানে মুখ ঢেকে ক্লাসের এক কোণায় বসে ছিল। সে কি কাঁদছিল? অতুল ঠিক খেয়াল করে নি। অতুল বন্ধুদের কাছ থেকে ছাড়া পেয়ে যেই ব্ল্যাকবোর্ডের লেখাটা মুছতে যাবে ঠিক তখনই আলম স্যার ক্লাসে ঢুকে পড়লেন। অতুলের তখন মনে হয়েছিল কোনো যমদূত তার জান নিতে এসেছে। অতুল ভয় পেয়ে তাড়াতাড়ি নিজের বেঞ্চে গিয়ে বসে পড়েছিল। আলম স্যার ক্লাসে ঢুকে বেশ কিছুক্কণ বড় বড় চোখে ব্ল্যাকবোর্ডের দিকে তাকিয়ে রইলেন। অতুলের তখন ভয়ে জান বের হয়ে যাওয়ার অবস্থা। তার মনে হচ্ছিল এখনই স্যার ভয়ানকভাবে রেগে উঠবেন। কিন্ত স্যার সেরকম কিছু করলেন না। তিনি গম্ভীর নুখে ক্লাসের রোল ডাকা শুরু করলেন। অতুলের মনে হালকা একটা স্বস্তির বাতাস বয়ে গেল। মনে হয় স্যার এ বিষয়ে কোনো কথা বলবেন না। অতুল আড়চোখে ইতির দিকে তাকালো। ইতি তখনও দুহাত দিয়ে মুখ ঢেকে ছিল। অবশ্য স্যার যখন ‘রোল নাম্বার এক’ ডাকলেন তখন ইতি উঠে দাঁড়িয়ে মৃদুস্বরে বললো- “প্রেসেন্ট স্যার।”
স্যার ‘রোল নয়াম্বার দুই’ ডাকলে অতুল ধড়মড় করে উঠে দাঁড়িয়ে নার্ভাস হয়ে বলতে লাগলো-“জি স্যার...আছি স্যার, ...ইয়েস স্যার...প্রে...প্রেসেন্ট স্যার!”
অতুল ধপ করে বসে পড়লো আর ভাবতে থাকলো, স্যার ওই লেখার ব্যাপারটা এড়িয়ে গেলেই হয়। কিন্তু অতুলের আশা পূরণ হল না। আলম স্যার রোল ডাকা শেষ হতেই বলে উঠলেন-“অতুল আর ইতি উঠে দাঁড়াও।”
অতুলের মনে হল, তার হদপিন্ডে কেউ হাতুড়ি দিয়ে বাড়ি মেরেছে। সে চোর চোর মুখ নিয়ে উঠে দাঁড়াল। ইতিও ম্লান মুখে দাঁড়িয়ে পড়লো। ইতিকে দেখে মনে হল সে কান্না চাপার প্রাণপণ চেষ্টা করছে।
দুজনকে উঠে দাঁড়াতে দেখে আলম স্যার কর্কশ কন্ঠে বললেনঃ “দেখো, এটা পড়াশোনা করার জায়গা, প্রেম করার জায়গা নয়।”
ইতি কাঁদো কাঁদো স্বরে বললোঃ “স্যার আমি এসবের কিছুই জানি না...”
আলম স্যার গর্জে উঠলেনঃ “চুপ! বললাম তো এটা প্রেম পিরিতি করার জায়গা না। এসব লেখতে চাইলে গাছের ডালে লেখতে পারো। ভবিষ্যতে এরকম কিছু যদি আমি দেখি তাহলে খুব খারাপ হবে। এখন বসো!”
অতুলের তখন চিৎকার করে বলতে ইচ্ছা করছিল, ‘স্যার ইতি ঠিক বলছে। এসবের আমরা কিছুই জানি না। স্যার, বিশ্বাস করুন! বিশ্বাস করুন!’ কিন্তু অতুল কিছুই বলতে পারলো না। সে পরাজিত হতাশ মানুষের মত বসে পড়লো। তার নিজেকে সে সময় দুনিয়ার সবচেয়ে অসহায় ছেলে বলে মনে হচ্ছিল। আর ইতি নিজেকে আর ধরে রাখতে পারলো না। সে বাচ্চা শিশুর মত কেঁদে ফেললো। আলম স্যার কোনো দিকে না তাকিয়ে ক্লাশ নেয়া শুরু করলেন। অতুল যেন এক ঘোরের মধ্যে ক্লাশ করতে লাগলো। স্যারের কথাবার্তা তার কিছুই কানে যাচ্ছিলো না। সে সারাটা ক্লাশ শুধু ইতির দিকে তাকিয়ে থাকলো। মেয়েটা কেঁদেই যাচ্ছে, কিছুতেই কান্না থামাতে পারছে না। অতুল ইতির জন্য এক ধরনের গভীর মায়া অনুভব করলো। মেয়েটার নিষ্পাপ মুখ বেয়ে একের পর এক বড় বড় অশ্রু গড়িয়ে পড়ছে। আহা মেয়েটা এত কাঁদছে কেন? নিশ্চয়ই সে এই অপমানের জ্বালা সইতে পারছে না।
এরপর একের পর এক ক্লাস চলতে লাগলো। অতুলের মনে যেন ঘন আঁধার খেলা করছিল। আলম স্যারের কথাগুলো যেন তার মনে বার বার কাঁটা বিঁধাচ্ছিল। না জানি স্যার তার আর ইতির ব্যাপারে কি ভাবছেন! স্যার কি ভাবছেন তারা দুজন প্রেম করে? আর ভাবছেন যে ব্ল্যাকবোর্ডের লেখাটা তারাই লিখেছে? নাহ! অতুলের এত দিনের ভাল ইমেজটা পুরোপুরি নষ্ট হয়ে গেল। সেই সাথে অতুলের মনে ভেসে বেড়াচ্ছিল ইতির কান্নাভেজা চেহারা। ইতি অতুলের ব্যাপারে কি ভাবছে কে জানে। ইতিও কি মনে করছে লেখাটা অতুলই লিখেছে? সে ইতির দিকে তাকানোর আর সাহস পেল না। মেয়েটা আবার না কি ভেবে বসে!
স্কুল শেষে অতুল একা একা মন খারাপ করে রাস্তা দিয়ে হেঁটে যাচ্ছিল। বন্ধুরা তার পিছন পিছন এসে তাকে নানাভাবে স্বান্তনা দেয়ার চেষ্টা করছিল। কিন্তু বন্ধুদের স্বান্তনা বাণী অতুলের ব্যথিত মনের ভিতর পৌঁছাল না। সে চুপচাপ নিচের দিকে তাকিয়ে শুধু হেঁটে যাচ্ছিল। আর তখনই অপ্রত্যাশিত ঘটনাটা ঘটলো। অতুল হঠাৎ করে ইতির কন্ঠ শুনতে পেল-“অতুল, তোমার সাথে কথা আছে।” অতুলের এক মুহূর্তের জন্য মনে হল, সে কি ভুল শুনছে? না, ভুল শুনে নি অতুল। সে তাকিয়ে দেখলো, ইতি তার সামনে দাঁড়িয়ে আছে। অতুল ইতির চোখে তাকিয়ে থমকে গেল। ইতির সেই চোখের দৃষ্টি অতুল কখনও ভুলতে পারবে না। ওর চোখ দুটো দিয়ে যেন আগুন বের হচ্ছিল। ইতির চোখ দুটোতে কার উপর এত রাগ ছিল অতুল তখন ঠিক বুঝতে পারে নি। অতুল ইতির চোখ থেকে চোখ সরিয়ে নিয়ে বললোঃ “হ্যা, বলো।”
ইতি বেশ রাগের সাথে বললোঃ “অতুল, আমি তোমার দ্বারা এ কাজটা আশা করিনি।”
কাঁটার মত যেন কথাগুলো অতুকের মনে বিঁধে গেল। ইতি তাহলে তার উপরই রেগে আছে? ইতি তাকেই দোষী ভাবছে?
অতুল মন খারাপ করে বললোঃ “দেখো ইতি, আমি ওই লেখার ব্যাপারে কিছুই জানি না...” ইতি ঝাঁঝের সাথে বললোঃ “তুমি না লিখলে কে এসব লিখতে পারে?”
অতুল একটু কড়া ভাষায় বললোঃ “তার আমি কি জানি? ছেলেদের মধ্যে কেউ ওটা লিখতে পারে, তোমার আমাকে কি মনে হয়, আমি এসব লিখতে যাব কোন দুঃখে?”
-“যাই হোক, তোমরা ছেলেরাই তো ওটা লিখছো। তোমরা ছেলেরা সবাই খারাপ! সবাই খুব খারাপ...” বলে ইতি কেঁদে ফেললো। আর কাঁদতে কাঁদতে অতুলের কাছ থেকে ধীরে ধীরে চলে যেতে লাগলো। অতুল ডাক দিল, “ইতি শুনো...” কিন্তু ইতি অনেক দূরে চলে গেছে। কান্নার দমকে তার দেহ লেঁপে লেঁপে উঠছিল। অতুল হা করে কতক্ষণ সেদিকে তাকিয়ে রইলো। হুঁশ ফিরতে অতুলের মনে হচ্ছিল, তার মন ভেঙ্গে চুরে একাকার হয়ে গেছে। সে তখন একা একা বাড়ি ফেরার পথে রওনা দিয়েছিল।
“গেন্ডা! গেন্ডা! নামেন! নামেন!” বাসের হেল্পারের চিৎকারে অতুল বাস্তবে ফিরে এল। সে খেয়ালই করে নি বাস কখন সাভার ছাড়িয়ে গেন্ডায় এসে পড়েছে! অতুল এক ঘোরের মধ্যে বাস থেকে নেমে গেন্ডা থেকে আরেক বাসে উঠে সাভারের পথে রওনা দিল। আর ভাবতে লাগলো, এসব কি হচ্ছে ওর? তার জ্ঞান হুশ কোথায় চলে যাচ্ছে?
বাসায় গিয়ে অতুলের অবস্থা আরও খারাপ হয়ে গেল। তার কোনো কাজেই মন বসছে না। খাওয়া দাওয়াও ঠিকমত করতে পারছে না। তার বার বার ক্লাসের ঘটনার কথা মনে হচ্ছে। মনে পড়ছে আলম স্যার তাকে কিভাবে সবার সামনে অপমান করলো আর সে কিছুই করতে পারলো না। তবে অতুল বুঝতে পারলো, এর থেকেও বেশি তার মনে পড়ছে ইতির কথা। ইতির কান্নাভেজা চেহারা। কান্নার ফলে ইতির কেঁপে ওঠা দেহটা। আহা কি কষ্টই না পেয়েছে মেয়েটা। কিন্তু ইতি তাকে কেন দোষী ভাবলো? ইতি কি বুঝে না তার মত ছেলে এ কাজ করতে পারে না? ইতি কি এতদিন ধরেও তাকে এতটুকু চিনতে পারে নি? সে তাকে কিভাবে অন্য ছেলেদের সাথে তুলনা করতে পারলো? সে তাকে কিভাবে খারাপ বলতে পারলো?
বেলা যতই বাড়তে লাগলো, অতুল ততই বুঝতে পারলো সে ইতির কথা কিছুতেই ভুলতে পারছে না। বার বার ইতির মুখ তার মনে ভেসে উঠছে। হায় সে কিছুতেই ইতিকে মন থেকে তাড়াতে পারছে না। এ কি হল তার? তবে কি সে ইতির প্রেমে পড়ে যাচ্ছে? ব্ল্যাকবোর্ডের ওই লেখাটা কি ইতির প্রতি তাকে দুর্বল করে ফেলেছে?
ওদিকে ইতির অবস্থাও বিশেষ সুবিধার নয়। রাতে পড়তে বসে ইতি খেয়াল করলো, তার কিছুতেই পড়ায় মন বসছে না। সে ব্ল্যাকবোর্ডের ওই লেখাটা আর ক্লাসের সবার সামনে অপমানের ব্যাপারটা ভুলতে পারছে না। ভাবতেই তা কান্না চলে আসছে। ইতি অতুলের সাথে খারাপ ব্যবহারের কথাও ভুলতে পারছে না। ইতি জানে যে অতুল কখনও ওই লেখাটা লিখতে পারে না। তবু কেন সে অতুলের সাথে খারাপ ব্যবহার করলো? তাকে দোষী বানিয়ে ফেললো? শুধুমাত্র আবেগের বশবর্তী হয়ে কাজটা করা কি তার উচিত হল? আসলে সে মুহূর্তে রাগে অপমানে তার মাথাই কাজ করছিল না। অতুলের নিশ্চয়ই খুব খারাপ লেগেছে। না জানি অতুল তার সম্পর্কে কি ভাবছে। নাহ কাজটা করা তার মোটেও উচিত হয় নি। ইতি অতুলের প্রতি এক ধরনের বিচিত্র আবেগ অনুভব করলো। আগে কখনো সে এরকম অনুভব করে নি। সে কি অতুলের প্রতি কিছুটা দুর্বল হয়ে পড়ছে? না এ হতেই পারে না, সে নিজেকে বোঝাল। ইতি আবেগটাকে শক্তভাবে দমানোর চেষ্টা করলো কিন্তু সে কিছুতেই তা দমাতে পারলো না।
পরদিন সকাল। ক্লাসে এসে পড়েছে সবাই। অতুল আর ইতিও এসেছে। গতদিনের লেখাটা আর ব্ল্যাকবোর্ডে নেই। ওটা অনেক আগেই মুছে ফেলেছে অতুলের বন্ধুরা। অতুল আর ইতি স্বাভাবিকভাবে একের পর এক ক্লাস করে গেল। কিন্তু দুজনের কেউই ক্লাসে ঠিকমত মনোযোগ দিতে পারলো না। অতুল আর ইতি দুজনেই আড়চোখে একে অপরের দিকে একটু পর পর তাকাতে লাগলো। অতুলকে দেখে ইতির মনে এক ধরনের শিহরণ বয়ে গেল। কিন্তু ইতি আবেগটাকে কঠিনভাবে দমন করে রেখে ক্লাস করতে লাগল। আর অতুল যতবারই ইতির দিকে তাকাচ্ছে ততবারই যেন তার মধ্যে ঝড় বয়ে যাচ্ছে। সে কিছুতেই মনের অস্থিরতাকে নিয়ন্ত্রণ করতে পারলো না।
ক্লাস শেষে অতুল দেখল ইতি তার বান্ধবীদের সাথে হেঁটে যাচ্ছে। অতুলের মনে হল ইতি তার দিকে একবার তাকাল। অতুলের ইতির সাথে খুব কথা বলতে ইচ্ছা করলো। তার ভীষণ ইচ্ছা করলো ইতিকে ডাক দিতে। কিন্তু ইতি কি ভাবে না ভাবে মনে করে তার আর ডাকা হল না। অতুল ডাকতে পারলো না। হায়, সে কেন পারে না? অতুলের বুকটা হাহাকার করে উঠলো। পরমুহূর্তেই সে স্বাভাবিকভাবে বন্ধুদের সাথে হাঁটতে লাগলো।
ইতিরও অতুলের সাথে কথা বলতে ইচ্ছা করছে। কিন্তু সে ঠিক করেছে অতুল তার সাথে নিজে থেকে কথা না বললে সে কথা বলবে না। ইতি একটা দীর্ঘশ্বাস ফেলল। অতুল কি পারে না তাকে একটু ডেকে কথা বলতে?
অতুল হাঁটতে হাঁটতে ভাবতে লাগল, ব্ল্যাকবোর্ডের লেখাটা মুছে গেলেও তার মন থেকে ইতির নামটা মুছা বোধহয় আর সম্ভব হবে না। 
</doc>

<doc>
বৈজ্ঞানিক কল্পকাহিনী – ‘পৃথিবীর জন্য ভালবাসা’
১.চারিদিকে কালো রঙের বিশাল উঁচু উঁচু দেয়াল। সূক্ষ্ণ কাঁচের ছাদ দিয়ে দেখা যাচ্ছে গোলাপী আকাশ। মাঝখানে স্বয়ংক্রিয় রাস্তার উপর দাঁড়িয়ে আছে তুতান। রাস্তাটি চলছে। চলতে চলতে একটা বিশাল ধাতব ঘরের সামনে রাস্তাটি থেমে গেল। ধাতব ঘরের দরজায় কিছু বিচিত্র রঙের রশ্মি সরে গেল। তুতান দেখতে পেল মাথার উপর ধোঁয়ার মত অনেকগুলো অচেনা ভাষা উড়ছে। সেখানে বাংলা ভাষায় একটা লেখা দেখা গেল, ‘স্বাগতম তোমায়’। ধাতব ঘরের ভিতরে তুতান দেখতে পেল অনেকটা মানুষের মত দেখতে অদ্ভূত কিছু প্রাণী এক ধরনের গোলাকার লাল রশ্মির উপর বসে আছে। তুতানকে বিনয়ের সাথে বসতে বলল তারা। তাদের মুখে ছোট এক যন্ত্র লাগানো। তুতান বুঝতে পারল এই যন্ত্রটা তাদের ভাষাকে বাংলা ভাষায় রূপান্তর করছে। এরপর ফোমের মত কিছু অদ্ভূত খাবার খেতে দিল তারা তুতানকে। কি হচ্ছে এসব? তুতান কোথায় এসে পড়েছে?
‘তোমরা কারা?’ ঘোরের মাঝে বলল তুতান।
‘আমরা তোমার আসল পরিচয়।‘ ওদের থেকে একটা মেয়ে জবাব দিল।
‘তোমরা কি মানুষ?’
‘না আমরা মানুষ না। তোমাকে এখন সবকিছু বলতে পারব না। তুমি বুঝবে না। তুমি এখন আমাদেরকে দেখে নাও। জলদি তুমি তোমার আসল পরিচয় জানতে পারবে, সেই সাথে আমাদেরও। আজ আর তোমাকে আটকে রাখব না। তুমি এমনিতেই অনেক ক্লান্ত। শুধু আমরা তোমাকে জানাতে চাই তুমি আমাদের জন্য যা করছ সে জন্য তোমাকে অসংখ্য ধন্যবাদ।’ ... এরপর ধীরে ধীরে সবকিছু মিলিয়ে গেল। শুধুই শূন্যতা।
ঘুম ভেঙ্গে গেল তুতানের। সে বিছানায় উঠে বসল। স্বপ্নটা খুব একটা খারাপ ছিল না। একদম বাস্তবের মত। তুতানের আজ বার্ষিক পরীক্ষার শেষ দিন ছিল। ধর্ম পরীক্ষা। পরীক্ষা মোটেও ভাল হয় নি। মন খারাপ করে বাসায় এসে সে কখন যে ঘুমিয়ে পড়েছিল তার মনে নেই। হঠাত তুতান একটা থপ থপ শব্দ শুনতে পেল। কেউ আসছে। নিশ্চয়ই ট্রানিকা, ভাবল তুতান। ট্রানিকা এ বাসায় কাজ করে। ৩য় মাত্রার হাবাগোবা রোবট কন্যা। অসহ্যকর! এই গাধাটা এখানে কি করছে?
‘মহামান্য তুতান।’ ট্রানিকার যান্ত্রিক কন্ঠ শোনা গেল।
তুতান বিরক্ত হয়ে বললঃ ‘ তোমাকে না বলেছি যখন তখন আমার ঘরে ঢুকবে না? কোন সাহসে তুমি এখানে এলে?’
‘আপনার বাবা আপনাকে ডাকছে মহামান্য তুতান।’
‘ঠিক আছে। তুমি বিদায় হও। আমি যাচ্ছি।’
‘জি মহামান্য তুতান।’
‘আর শোনা, আমাকে মহামান্য ডাকার কিছু নাই। আমাকে নাম ধরে ডাকবে।
‘জি মহামান্য তুতান।‘
‘তুমি অত্যন্ত নির্বোধ একটা রোবট। বুঝেছ?’
‘জি মহামান্য তুতান।‘
তখন তুতানের বাবার উচ্চ কন্ঠ শোনা গেল, ‘তুতান! তুতান! দেখে যাও তো, এই অদ্ভূত জিনিসটা কি তোমার?’
২.জিনিসটা আসলেই অদ্ভূত। দেখতে ছোট লাঠির মত। উপরে একটা ছিদ্র আছে। জিনিসটা বেগুনি রঙের। ফাঁকে ফাঁকে গোলাপী খাঁজ কাটা। জিনিসটার দিকে তাকিয়ে তুতান তার বাবাকে বললঃ ‘ কোথায় পেয়েছ এটা?’
তুতানের বাবা বললেনঃ ‘তোমার পেন্সিল বক্সে।‘
‘তাই নাকি? এটা আমি জীবনেও দেখিনি। এটা আমার না। যাক, তুমি এটাকে ড্রয়ারের মধ্যে রেখে দাও। আমি এখন বাইরে যাব।‘
তুতানের বাইরে যাওয়ার কথা শুনেই ট্রানিকা স্কুয়ামা পরিষ্কার করতে লাগল। স্কুয়ামা ছোট আকারের একটা আকাশযান যেটা মধ্যাকর্ষণ কমিয়ে মাটি থেকে কিছুটা উপরে চলাচল করে। কিন্তু তুতানের স্কুয়ামা ভাল লাগে না। সে হেঁটে হেঁটেই বাইরে বেরিয়ে গেল। সে কিছুটা চিন্তিত। অদ্ভূত সেই জিনিসটা আসলে কি? তার পেন্সিল বক্সে সেটা কিভাবে এল?
সামনে অনেকগুলো স্কুয়ামা দেখা যাচ্ছে। উড়ে উড়ে যাচ্ছে সেগুলো। দেখতে ভালই লাগছে। বর্তমানে এ এলাকায় কোন মাঠ নেই। চারপাশে শুধু উঁচু উঁচু দালান। স্কুয়ামা আর ছোট আকারের কতগুলো গাড়ি রাস্তায় ইতস্তত ঘুরে বেড়াচ্ছে। তুতান পার্কের দিকে এগোল। পার্কে কোন আসল গাছপালা নেই। সবই কৃত্রিম গাছ। তুতান পার্কে তার বন্ধুদের দেখতে পেল না। কোন মানুষই নেই পার্কে। কিছু ১০ম মাত্রার অনুভূতিসম্পন্ন রোবট ঘুরে বেড়াচ্ছে। তারা দেখতে অবিকল মানুষের মত। তবু তুতান বুঝতে পারে ওরা রোবট। সে কারও মুখ দেখলেই বুঝতে পারে সে মানুষ না রোবট। একটা মেয়ে রোবট তুতানের দিকে এগিয়ে এসে বললঃ ‘ এই ছেলে! দাঁড়াও। চল না একটু দূর থেকে ঘুরে আসি। তোমাকে আমার ভীষণ পছন্দ হয়েছে।‘
তুতান মুচকি হেসে বললঃ ‘তাই? কিন্তু রোবটের সাথে তো আমি ঘুরতে যাব না।‘
‘তুমি কি করে বুঝলে আমি রোবট?’
‘আমি নিজেও জানি না। তবে আমি এটা বুঝতে পারি। অতএব তুমি এখন বিদায় হও।‘
রোবটটা তুতানের কথায় মনে হল অসন্তুষ্ট হয়েছে। সে বিড় বিড় করে গালি দিতে দিতে চলে গেল। সেই দিকে তাকিয়ে তুতান ভাবল, পৃথিবীটা পুরো পালটে গেছে। মানুষের বদলে পার্কে এখন রোবট! হায়! মানুষগুলোই রোবট হয়ে গেছে। বই আর কম্পিউটার ছাড়া আর কিছু বুঝে না।
তুতানের হঠাত মনে হল ‘তুতান! তুতান!’ বলে কে যেন ডাকছে তাকে। আশ্চর্য, তার মাথার ভিতর থেকে কথা ভেসে আসছে, ‘তুতান! তুতান!’
‘কে? কে ডাকছ আমাকে?’ তুতান মনে মনে বলল। আর সে আবাক হয়ে গেল যখন মনের ভিতরেই সাথে সাথে উত্তর পেয়ে গেল, ‘তুতান তোমার সাথে যোগাযোগে সমস্যা হচ্ছে...তুমি শুনতে পাচ্ছে?...তুমি কি...’ কথা অস্পষ্ট হয়ে মিলিয়ে গেল। কোন কিছু না ভেবে বাড়ির দিকে রওনা দিল তুতান। মাথায় তার ভয়ানক যন্ত্রণা।
৩.কয়েকদিন কেটে গেছে। ব্যাপারটা নিয়ে তুতান বিশেষ চিন্তিত ছিল না। তবে একদিন দুপূরে খাবার খেয়ে ঘুমাতে যাবে এই সময়ে মাথার ভিতর আবার বিচিত্র কন্ঠ শুনতে পেল, ‘তুতান আমার কথা শুনতে পাচ্ছ?’
তুতান মনে মনে জবাব দিল, ‘হ্যা পাচ্ছি। কিন্তু তুমি কে এবং কোথায়? আমাকে ডাকছ কেন?’
‘আমি অনেক দূরে। মস্তিষ্কের নিউরনের মাধ্যমে আমরা কথা বলছি। তুমি অনেক বড় হয়েছ। এখন তোমার সবকিছু জানা দরকার। মনে আছে তুমি একদিন একটা স্বপ্ন দেখেছিলে? স্বপ্নে তুমি যেখানে গিয়েছিলে সেটা আমাদের গ্রহের কাউন্সিল মিটিং রুম। আর যাদের দেখেছিলে তারাই আমরা।
‘স্বপ্ন? কি আজেবাজে বলছ তুমি? তোমরা কারা?’
‘তুমি হলোগ্রাফিক স্টিকটা অন কর। তাহলে আমরা সরাসরি কথা বলতে পারব।‘
‘হলোগ্রাফিক স্টিক? সেটা আবার কি?’
‘তোমার পেন্সিল বক্সে যে জিনিসটা আমরা পাঠিয়েছি। এখন তোমার ড্রয়ারে আছে।‘
তুতান কিছু বুঝতে পারল না এসব কি ঘটছে। তবু সে ড্রয়ার থেকে বেগুনী রঙের হলোগ্রাফিক স্টিকটা বের করে আনল। মাথার ভিতর সে শুনতে পেল, ‘ স্টিকটাতে একটা সবুজ সুইচ আছে। সেটা অন কর।‘
সুইচটা অন করতেই যন্ত্রটা থেকে একটা রশ্মি ছিটক্বে বেরিয়ে এল। আমনে তৈরি হল একটা মায়াবী মেয়ের আলোময় প্রতিকৃতি। কিছুদিন আগে তুতান স্বপ্নে যে মেয়েটাকে দেখেছিল মেয়েটার চেহারা অবিকল সেরকম। তার গায়ে রূপালী রঙের হালকা ছোট কাপড়। তুতান বিস্ময়ে অভিভূত হয়ে বললঃ ‘তুমি! তুমি এখানে কি করে এলে?’
মেয়েটা বলে উঠলঃ ‘আমি এখানে নেই। এটা আমার অস্তিত্ব না। এটা আমার হলোগ্রাফিক প্রতিচ্ছবি।‘
‘তুমি আসলে কি?’
‘আমি তোমাকে সব বলছি। শোন। প্রথমে তোমাকে আমাদের সম্পর্কে বলি। আমরা কে? কি আমাদের পরিচয়? আমরা হলাম রাহাফা। রাহাফা প্রজাতি। নেপচুন আর প্লুটো গ্রহের মাঝখানে আমাদের গ্রহ। আমাদের গ্রহকে আমরা এক প্রকার কালো মহাজাগতিক রশ্মি দিয়ে ঢেকে রেখেছি। এর ফলে পৃথিবীর বিজ্ঞানীরা আমাদের খুঁজে পায় নি। আমি হচ্ছি রাহাফা জাতির প্রধান, রাহাফা ট্রিটিলা।‘
তুতান বললঃ ‘আমার কাছে তোমরা কি চাও?’
‘সে কথাই তোমাকে বলছি। প্রথমে তোমাকে বলা প্রয়োজন তুমি আসলে মানুষ নও। তুমি আমাদেরই সন্তান। তুতান, তুমি একজন রাহাফা!’
‘কি! কি বলছ! এটা হতেই পারে না। হতেই পারে না।‘
‘এটা সত্যি তুতান। তুমি আসলেই একজন রাহাফা।‘
‘তোমার কথা বিশ্বাস করব কিভাবে?’
‘আমার জানামতে তোমার পিতার নাম রফিক আহমেদ আর মাতার নাম সায়েমা রহমান। আমরা প্রায় ১১৪ বছর আগে কৃত্রিম প্রজননের মাধ্যমে একটি জাইগোট বা নিষিক্ত ডিম্বানু তৈরি করে সায়েমা রহমানের গর্ভে পাঠিয়েছিলাম। সেই জাইগোটই বর্তমানের তুমি।‘
‘আমি বিশ্বাস করি না।‘
‘জানতাম তুমি বিশ্বাস করবে না। চোখ বন্ধ কর। তোমাকে প্রমাণ দেখাচ্ছি।‘
তুতান চোখ বন্ধ করল। সাথে সাথে সে দেখতে পেল ভয়ঙ্কর আকারের কিছু যন্ত্রপাতি নিয়ে কয়েকজন রাহাফা কি যেন করছে। সে দেখতে পেল একটি জাইগোট কোষ তৈরি হয়েছে। রাহাফারা সেটাকে একটি গোলাকার যন্রের মাঝে ঢুকাল। সাথে সাথে এক তীব্র যান্ত্রিক আওয়াজ। তারপর তুতান বিস্ময়ের সাথে দেখল একটা অস্পষ্ট নীল আলোর ঘূর্ণ্ননের মাঝে জাইগোট কোষটা চলছে। হঠাত পৃথিবীর দৃশ্য ভেসে উঠল। তার মা সায়েমা রহমানকে দেখে গেল। দেখা গেল উদ্দিগ্ন রফিক আহমেদকে। তার মাকে অপারেশন থিয়েটারে নিয়ে যাওয়া হচ্ছে। হঠাত চিতকার! একটি শিশুর জন্ম হল। চারিদিকে আনন্দ। ধীরে ধীরে শিশুটি বড় হতে লাগল। তারপর তুতান তার নিজের ছোট জীবন বৃত্তান্ত দেখতে পেল।
‘আরও কিছু দেখার আছে?’ হলোগ্রাফিক প্রতিচ্ছবি রাহাফা ট্রিটিলা বলে উঠল।‘
‘না।‘ তুতানের চোখ দিয়ে অশ্রু গড়িয়ে পড়ছে। যেই তুতানের জীবন সে এতদিন ধরে কাটিয়ে আসছে সে আসলে সেই তুতানই না? সে দূরের অসেনা কোন গ্রহের একজন রাহাফা?
‘বিশ্বাস করলে তাহলে?’
‘হ্যা।‘ চোখ মুছে কঠিন স্বরে তুতান বললঃ ‘বল আমাকে কি করতে হবে।‘
‘আমরা রাহাফারা একটি বুদ্ধিমান প্রজাতি আর পৃথিবীর মানুষরাও আরেকটি বুদ্ধিমান প্রজাতি। মহাবিশ্বে দুটি বুদ্ধিমান প্রজাতি একসাথে টিকে থাকতে পারে না। তাই আমরা পৃথিবীকে ধ্বংস করতে চাই। কিন্তু পৃথিবীকে আক্রমন করতে হলে পৃথিবীকে ভালমত দেখা দরকার ছিল, পৃথিবী সম্পর্কে প্রয়োজনীয় তথ্যের দরকার ছিল। আর এ তথ্য সংগ্রহের জন্য পৃথিবীতে আমাদের একজন প্রতিনিধির দরকার ছিল। আমাদের সেই একমাত্র প্রতিনিধি হচ্ছ তুমি।‘
‘ও আচ্ছা। কিন্তু তুমি তো এখন পৃথিবীতে আছ। তুমি পৃথিবী ঘুরে দেখলেই পার।‘
‘না। আমি আগেই বলেছি এখানে আমার কোন অস্তিত্ব নেই। আমি চারপাশের কিছুই দেখতে পারছি না। শুধু তোমাকে দেখতে পারছি। কারণ তোমার মস্তিষ্কের নিউরনের সাথে আমার মস্তিষ্কের নিউরনের কানেকশন আছে।
তুতান একটা লম্বা দীর্ঘশ্বাস ফেলে বললঃ ‘আমাকে কি করতে হবে?’
‘তুমি জন্মের পর থেকেই পৃথিবীর তথ্য আমাদের দিয়ে যাচ্ছ। তোমার মস্তিষ্ক থেকে আমরা সেসব তথ্য সংগ্রহ করে আসছি। কিন্তু এখন আমাদের আরও অনেক গুরুত্বপূর্ণ তথ্যের প্রয়োজন। আমরা যা বলব তোমাকে এখন তা করতে হবে...’
‘তুমি এখন যাও। আমার আর কথা বলতে ভাল লাগছে না। আমার খুব খারাপ লাগছে।‘ বলে হলোগ্রাফিক স্টিক অফ করে দিল তুতান। ভয়াবহ বিষন্নতা গ্রাস করছে তাকে। জীবন সম্পূর্ণ অর্থহীন মানে হচ্ছে তার কাছে। অনেক কান্না পাচ্ছে। জোরে জোরে কাঁদতে লাগল। তবে তাড়াতাড়ি নিজেকে সামলে নিল সে। কান্না থামিয়ে দিল। পৃথিবীটাকে বাঁচাতে হবে তার।
৪.কম্পিউটারে তাকিয়ে থাকতে থাকতে চোখে ধঁধাঁ লেগে গেছে তুতানের। সে ইন্টারনেটে জানাশোনা বিজ্ঞানী আর মহাকাশ গবেষকদের ই মেইল আর নেটবুক আইডি খুঁজে বেড়াচ্ছে। যত জনকে পেল তাদের ই মেইলে সে রাহাফাদের সম্পর্কে মেসেজ পাঠিয়ে দিল। বিশেষ দ্রষ্টব্য হিসেবে সে লিখল, ‘আমি যদি না থাকি তবে নতুন করে তথ্য সংগ্রহের জন্য রাহাফারা আরেকজন প্রতিনিধি পাঠাবার ব্যবস্থা করবে। তারা যে পদ্ধতিতে পৃথিবীতে জাইগোট কোষ পাঠাবে সেটা মনে হয় খুব জটিল। এ পদ্ধতিতে পৃথিবীতে জাইগোট আসতে প্রায় ১০০ বছর লেগে যায়। রাহাফারা পৃথিবীর যেকোন মহিলার গর্ভে জাইগোট পাঠাতে পারে। তাই প্রতেক মানুষের ব্যাপারটা জানা দরকার।‘ তুতান ভাবল তারা এসব বিশ্বান করবে কি না তা নিয়ে যথেষ্ট সন্দেহ আছে। যাক, তার কাজ সে করেছে। তুতান এরপর মনহু স্যারের বাসায় গেল। ‘পাগলা বিজ্ঞানী’ নামে পরিচিত একমাত্র এই স্যারই তার কথা বিশ্বাস করতে পারে। স্যারের কাছে সব বলার পর স্যারের মুখ দেখে বোঝা গেল না বিশ্বাস করেছেন কি না। বোঝার সময়ও নেই। সে তাড়াতাড়ি ওখান থেকে বেরিয়ে এল। সবচেয়ে জরুরী কাজটাই এখনও বাকি।
খুব সাবধানে হলোগ্রাফিক স্টিকটা অন করল তুতান। ভেসে উঠল রাহাফা ট্রিট্রিলার হলোগ্রাফিক প্রতিচ্ছবি।
‘তুমি আমাকে স্মরণ করেছ রাহাফা তুতান?’ হলোগ্রাফিক প্রতিচ্ছবিটি বলে উঠল।
‘হ্যা ট্রিট্রিলা।‘ তুতান বলল।
‘বল কি বলবে।‘
‘আমি তোমাদের পৃথিবী সম্পর্কে যেসব তথ্য দিয়েছি সেসব কোথায় থাকে?’
‘বেশিরভাগই আছে আমাদের মূল কম্পিউটারে।‘
‘আমার মস্তিষ্ক ধ্বংস হয়ে গেলে কি সে তথ্যগুলো থাকবে?’
‘না। তথ্যগুলো ধ্বংস হয়ে যাবে। তবে আমরা সেগুলোকে সংরক্ষণ করে রেখেছি।‘
‘ও।‘ তুতানের কন্ঠে যেন হতাশা ফুটে উঠল।
‘রাহাফা তুতান! তোমার কি হয়েছে? দুদিন ধরে তোমার মস্তিষ্ক বিশ্লষণ করে আমরা যেটা বুঝতে পেরেছি সেটা হল, পৃথিবীর প্রতি তোমার এক ধরনের ভালবাসা কাজ করছে। এটা কি ঠিক?’
‘হ্যা ট্রিটিলা। তুমি ঠিল ধরেছ। আমি এ পৃথিবীকে খুব ভালবাসি।‘
‘তুমি আমাদের চেয়েও এই তুচ্ছ পৃথিবীকে ভালবাস? যে পৃথিবীকে আমরা ধ্বংস করতে চাই? কি বলছ তুমি! তুমি আমাদের সন্তান তুতান!’
তুতান আর সহ্য করতে না পেরে বললঃ ‘চুপ কর! একদম চুপ কর! তুমি কি ভেবেছ তোমাদের মত কিছু নির্বোধ জঞ্জালের জন্য আমি আমার প্রিয় পৃথিবীকে ভুলে যাব? এই সুন্দর জন্মভূমিকে? আমার বাবা মা যেখানে আমাকে আদর করে বড় করেছেন? ভুল ভেবেছ, রাহাফারা, তোমরা ভুল ভেবেছ। আমার ১৪ বছরের জীবনে সবচেয়ে বড় দুঃখ আর হতাশা হচ্ছে যে আমি একজন রাহাফা। তোমাদের ইচ্ছা কখনও পূরণ হবে না। আমার কাছ থেকে তোমরা আর কোন তথ্য পাবে না। এই পৃথিবীকে তোমরা কিছুতেই ধ্বংস করতে পারবে না।‘
‘তুতান আমার কথা শুনো...’
তুতান হলোগ্রাফিক স্টিকটা অফ করে দিল। এরপর বহুকষ্ট করে জোগাড় করা একটা জিনিন সে পকেট থেকে বের করল। জিনিসটা একটা ১০০ মাত্রার ভয়াবহ শক্তিশালী লেজার গান। তুতান শক্তিশালী লেজার গানটা নিজের কপালে তাক করল। মনে মনে বাবা মা এবং অন্য সবার কাছ থেকে বিদায় নিয়ে নিল সে। তার জন্য তার প্রিয় পৃথিবীর কোন ক্ষতি হোক তা সে কিছুতেই চায় না। তাছাড়া রাহাফা হিসেবে বেঁচে থাকার কোন ইচ্ছাই তার নেই।
সময়টা ছিল সন্ধ্যা। নীরব ছিল চারপাশ। হঠাত একটা তীব্র লেজার রশ্মির ঝলক তুতানের বাসা থেকে দেখা গেল। সেই সাথে শোনা গেল এক মৃত্যু আর্তনাদ। আর্তনাদটা সন্ধ্যার আঁধার স্তব্ধ নীরবতাকে খান খান করে দিল। 
</doc>

<doc>
 বিচার করতে দেরি করলেও ভুল করে না
কিছু লেখা মনে দাগ কাটে, চোখে জ্বল নিয়ে আসে। তেমনি একটি লেখা, আপনাদের জন্য। লেখাটি বড় বলে অবহেলা না করে একটু মনোযোগ দিয়ে পড়বেন ..
আজ বাবাকে বৃদ্ধাশ্রমে দিয়ে এলাম।
মনটা একটু খারাপ লাগছে বটে! কিন্তু ভালোও লাগছে এই ভেবে যে একটা কাজ ভালোভাবে শেষ করতে পারলাম। বাবার প্রতি দায়িত্বও শেষ হলো। সংসারটা এবার নতুন করে গুছিয়ে নেব। বাবার ঘরটা গেস্টরুম বানাতে হবে। বাসায় একটা গেস্টরুম ছিল না বলে লুনার কত অভিযোগ—বাসায় গেস্ট এলে ওর নাকি মানসম্মান চলে যায়। ঠিকই তো বলেছে, গেস্টরুম একটা প্রয়োজন বৈকি!
বাবাকে বৃদ্ধাশ্রমে পাঠানোর বুদ্ধিটাও তার। আমারও যে মত ছিল না, তা নয়। বাবারও বোধ হয় এটাই ইচ্ছা ছিল। কারণ, তিনি আমাদের মতামতের কোনো বিরোধিতা করেননি। তা ছাড়া মায়ের মৃত্যুর পর বাবা খুবই নিঃসঙ্গ ছিলেন। আমি ও লুনা—দুজনই চাকরিজীবী, অফিসে যাই। বাবাকে কে সময় দেবে?
ওখানে গিয়ে বাবা নিশ্চয়ই ভালো থাকবেন। সমবয়সী অনেককে পাবেন সঙ্গী হিসেবে। নাহ্, কাজটা ভালোই করেছি। আমার সব স্বপ্ন আমার পরিবারকে ঘিরে। লুনাকে ভালোবেসে বিয়ে করেছি। আমাদের দুজনের সংসারে অনাবিল আনন্দ বয়ে এনেছে আমাদের সোনার টুকরো ছেলে। তাকে পেয়ে আমার জীবনটা সত্যিই অন্য রকম হয়ে গেল। আমার সব মনোযোগ এখন স্ত্রী-পুত্রের দিকে। বাবা-মাকে দেখার সময় কই?
যেদিন মা মারা গেলেন, সেদিন একটু অপরাধবোধ মনে জেগেছিল। মনে হয়েছিল, আমার অবহেলার জন্যই কি মা চলে গেলেন? মা স্ট্রোক করেছিলেন। হয়তো ভেতরে ভেতরে আরও অসুখ দানা বেঁধেছিল, কিন্তু মুখ ফুটে কখনো কাউকে কিছু বলেননি তিনি। মাকে দেখতে তো সুস্থই দেখাত, তাই কখনো তাঁকে ডাক্তারের কাছে নেওয়ার প্রয়োজন বোধ করিনি।
বাবার বিষয়-সম্পত্তি তেমন ছিল না। তবে আমাদের একটা ছিমছাম একতলা বাড়ি ছিল। ছোটবেলা থেকে সেখানে বড় হয়েছি বলেই হয়তো বাড়িটা ভালোই মনে হতো। কিন্তু লুনা আধুনিক মেয়ে, ওর বাড়িটা পছন্দ হতো না মোটেই। বলত, পুরোনো, স্যাঁতসেঁতে পরিবেশ। পরে ভেবে দেখলাম, কথাটা তো ও ভুল বলেনি! আমি তখন সবেমাত্র চাকরিতে ঢুকেছি। অন্যখানে বাসা নিয়ে আলাদা হয়ে যাওয়ার মতো সামর্থ্য আমার হয়ে ওঠেনি।
তাই লুনার পরামর্শে বাবাকে বোঝালাম, এই বাড়িটা জমিসহ বিক্রি করে দিলেই মোটামুটি হালফ্যাশনের একটা ফ্ল্যাট কিনেও কিছু টাকা ব্যাংকে রাখা যাবে। আমার বাবা এই প্রস্তাবে রাজি হননি। শেষে আমি রাগ করে লুনাকে নিয়ে আলাদা হয়ে যাওয়ার হুমকি দিলাম, যদিও জানি, এ আমার সামর্থ্যের বাইরে।
লুনা তখন পাঁচ মাসের অন্তঃসত্ত্বা। এ সময় ওর বাড়তি কিছু যত্নআত্তি প্রয়োজন। এ অবস্থায় আমার সাহায্যে এগিয়ে এলেন মা। তিনি বাবাকে বুঝিয়ে রাজি করালেন। অবশেষে বাবা রাজিও হলেন, কিন্তু আমার সঙ্গে ঠিকমতো কথা বলতেন না আর। সেই থেকে বাবা-মায়ের সঙ্গে একটা দূরত্ব তৈরি হয়ে গেল আমার।
নতুন ফ্ল্যাটটা বাবা-মা আমার নামে দিতে চাইলেন, কিন্তু আমার অনুরোধে বাবা ফ্ল্যাটটা তাঁর নাতির নামে উইল করে দেন। আমার সন্তানের ভবিষ্যৎ ভেবে এই কাজটি করেছিলাম। যেদিন নতুন ফ্ল্যাটে আমরা শিফট করলাম, সেদিন লুনার আনন্দ যেন বাঁধ মানছিল না। আমারও ভালো লাগছিল ওর হাসিমুখ দেখে। আমাদের ছেলের বয়স তখন চার বছর, ওকেও একটা আলাদা ঘর দেওয়া হলো। ছেলের ঘরটি ছবির মতো করে সাজাল লুনা। শুধু ছেলের ঘরই নয়, পুরো বাসাটাই সুন্দর করে সাজাল সে। ফ্ল্যাট কেনার পর যে টাকা বেঁচে ছিল, এর অনেকটাই ব্যয় করা হলো ঘর সাজানোর কাজে। শুধু বদলাল না বাবা-মায়ের ঘরটি—সেই আগেকার খাট, ঘুণে ধরা চেয়ার-টেবিল, আলমারি—ঠিক আগের বাড়ির ঘরটির মতো। এই ঘরটি সাজাতে দেননি মা। তিনি বলেছিলেন, থাকুক কিছু স্মৃতি। আমি কিছু মনে করিনি, কিন্তু লুনার মনে খেদ ছিল খুব। মা পৃথিবী ছেড়ে চলে গেছেন সেই কবে, বাবাকেও আজ বৃদ্ধাশ্রমে রেখে এলাম, সেই সঙ্গে বাধামুক্ত হলো লুনার ঘর সাজানোর পথটা।
পরিশিষ্টঃ
এতক্ষণ নিজের লেখা ডায়েরির কয়েকটি পাতা পড়ছিলেন আবীর চৌধুরী। তাঁর চোখের কোণে পানি। এখন তাঁর বয়স পঁচাত্তর। পাঁচ বছর আগে লুনা তাকে ছেড়ে চলে গেছে। আর তাঁর আদরের ছেলে আনন্দ চৌধুরী আজ সকালে তাঁকে রেখে গেল বৃদ্ধাশ্রমে।
</doc>

<doc>
এ ও সে ও: ০৩ - একটি অর্কেস্ট্রা মিউজিক ও বৃষ্টির লাল ফোঁটা 
কোথাও কোন সাড়া নেই। নিরুদ্বেগ, নিঃসঙ্গতাপূর্ণ রহস্যময় এক শূন্যতা বুনো মেঘের মত চারদিক ভাসিয়ে নিয়ে যাচ্ছে। কোথাও কোন আলোড়ন নেই। শান বাঁধানো উঠোনের মত শান্ত সবকিছু।
আমি হাতটা নিজের মুখের সামনে এনে ধরি। কুয়াশারা এত জঁমাট বেধে আছে, নিজের হাতদুটোই দেখা যাচ্ছে না। নিজের মধ্যে একটা শারীরিক অনুভূতি ছাড়া আর কোন কিছুরই যেন অস্তিত্ব নেই। শেকড়ছিন্ন ভাসমান বর্তমান। এর আগেও কিছু নেই। পরেও কিছু নেই। একটু ভয় ভয় লাগে আমার। একটু অসহায় লাগে। আমি আবার চিৎকার করে উঠি।
: কেউ কি আছো- ওখানে? কেউ?
কারো সাড়া নেই। শুধু চোখের উপর একটা সাদা পর্দা ঝুলেই থাকে। সেটার ওপারে যে কি, তার কিছু টের পাওয়া যায় না। দম বন্ধ লাগে। বুঝতে পারি না কি করবো। আবার চিৎকার ছুড়ে দেই।
খুব অস্পষ্ট একটা শব্দ হলো মনে হয়। শোনা যায় কি যায় না - একটা বিভ্রমের মত। আমি কান পাতি। টুপ টাপ টুপ টাপ- শব্দের মধ্যে শুধু শুনশান শূন্যতা বেজে ওঠে। কুয়াশারা জমে জমে পড়ছে। আর কিছু নয়। মনে মনে দমে যাই। তবে কানে কি ভুল শুনেছি? অথবা নিজেরই প্রতিধ্বনি ? নাকি এই কুয়াশার মধ্যে সত্যি সত্যি কেউ লুকিয়ে আছে ?
প্রত্যাশার তীব্রতার মত আমি দ্বিগুণ চেঁচিয়ে উঠি।
: কেউ কি আছো?
: এই আস্তে। এত শব্দ করিস না।
ধমকের আওয়াজটা খুব চেনা লাগে। চুপ মেরে যাই। বাবা?!
পাশের ঘরে গুনগুনিয়ে বাবা কোরআন শরীফ পড়ছে - দৃশ্যটা এক নিমিষে চোখের উপর লাফ দিয়ে ওঠে । বাবা কোরআন শরীফ পড়ছে মানেই এখন আর এদিকে চোখ পাকিয়ে আসবে না। বিনুদি আর আমি নিশ্চিন্তে চড়চড় করে বাড়তে থাকি। দুষ্টুমীর সীমাটা একসময় বুঝতে পারি না। ঠিক তখনই বাবার গম্ভীর বকুনীর শব্দ হাওয়ায় ভেসে আসতো। ঠিক এইরকম। আমি আর বিনুদি তখন চুপ, বুকের মধ্যে দ্রিমদ্রিম ড্রাম পিটুচ্ছে কেউ। কিন্তু বাবা এই এখানে - কী করে এলো?
আমি এগিয়ে যাই। অন্ধের মত। টলমল পায়ে। কিচ্ছু দেখা যায় না। সময়গুলো অনেক দীর্ঘ মনে হয়। মনে হয় ফুরোবেই না। হটাৎ কুয়াশা ফুঁড়ে একটা কিছু ভেসে ওঠে। অনেকটা মানুষের অবয়বের মত। আমার ভয় লাগে। পা থমকে যেতে চায়। কিন্তু তবু কি এক ঘোরে এগিয়ে যেতে থাকি। আবছা অবয়বটা এবার স্পষ্ট ভেসে ওঠে। আরো কাছে গেলে একটু চেনা চেনা লাগে। শেষ পর্যন্ত চিনতে পেরে থমকে যাই। বঙ্গবন্ধু। তিনি এগিয়ে এসে আমার কাঁধে হাত দিয়ে নিচু স্বরে বললেন- শব্দ করিস নারে।
অবিকল বাবার মত! বাবাও কাঁধে হাত রেখে কথা বলতেন।
ভাবনার সুতো কেটে বঙ্গবন্ধু আবার বলে ওঠেন- দেখছিস না, ও চিন্তা করছে।
কে চিন্তা করছে?
আমি এদিক ওদিক তাকাই। শুধু কুয়াশা। একটা সাদাটে শীত। বঙ্গবন্ধুও এর মধ্যে টুপ করে হারিয়ে গেছেন। কোথায় আমি এলামেলো পা ফেলি।
দু’জন লোকের অস্পষ্ট কথাবার্তা ভেসে আসে। তখনও সবকিছু অস্পষ্ট। আমি অপেক্ষা করি। ধীরে ধীরে আমি দেখতে পাই- কুয়াশার মধ্যে দু’জন লোক কথা বলতে বলতে ব্যস্তভাবে হেঁটে যাচ্ছে। তাদের হাতে, বগলের নীচে ফাইলপত্র আর টুকরো টাকরো কাগজ। যেন এক্ষুনি জরুরী কোন মিটিং বসবে - সেখানে তারা কি কি বলবে, চলতে চলতে শেষবারের মত ঝালিয়ে নিচ্ছে। লোকদুটো আরও কাছে চলে আসলে কুয়াশার সাদা পর্দা ফুঁড়ে মুখগুলো ভেসে ওঠে। একজনকে চিনতে পারি। খবরের কাগজের পাতায় ওর অনেক ছবি দেখেছি। জুলফিকার আলী ভুট্টো। প্রচন্ড ক্ষমতালোভী লারকানার এই ধূর্ত রাজনীতিবিদের স্বপ্ন ছিল পাকিস্তানের প্রধানমন্ত্রী হবেন। কিন্তু তার স্বপ্নের প্রথম বাধা ছিল বাঙ্গালীরা। ১৯৭০ সালের নির্বাচনে পাকিস্তানের নির্যাতিত সংখ্যাগরিষ্ঠ বাঙ্গালীরা বঙ্গবন্ধুকে তাদের নেতা মনোনীত করলে তিনি বুঝতে পারেন তার প্রধানমন্ত্রী হওয়ার স্বপ্ন পূরণ হবে না। কিন্তু বিরোধী দলের নেতা হয়ে কাটিয়ে দেয়ার কোন ইচ্ছেই তার নেই- এই কথা তিনি প্রকাশ্যেই ঘোষণা করেছিলেন। পাকিস্তানের প্রধানমন্ত্রী হওয়ার জন্য সবকিছুই তিনি করার চেষ্টা করেছিলেন। সামরিক বাহিনীকে বাঙ্গালীদের বিরুদ্ধে লেলিয়ে দেয়ার পেছনের ফন্দিটিও নাকি তার। তাকে দেখে সিনেমার ভিলেনের মত লাগে আমার। কোন গোপন ষড়যন্ত্র করতে করতে চলেছে। দ্রুতপায়ে চলতে চলতে ভুট্টো হটাৎ থমকে দাড়িয়ে পড়লেন। কিছু একটা নজরে আসে তার। চোখ কুচকে কিছু একটা দেখলেন ভাল করে। হাত তুলে পাশের লোকটাকে ফিসফিস করে বললেন,
‘ঐ যে - ঐ যে-’
তার চাপা কন্ঠ ভেসে আসে- ‘ঐ লোকটাকে ম্যানেজ করা সবচেয়ে কঠিন। বাঙ্গালীদের সমস্ত প্ল্যান ঐ মাথা থেকে আসে।’
কার কথা বলছে ভুট্টো?
ভুট্টো যেদিকে হাত তুলে দেখালেন সেদিকে তাকাই। কুয়াশার জন্য কিছুই ভাল করে দেখা যায় না। আমি একপা দুই পা করে এগুই। সাদা আর কাটে না। চোখে কুয়াশা লেগেই থাকে। এক সময় আবছা আবছা একটা অবয়ব ভেসে ওঠে। একটা মূর্তি। মূর্তিটার ভঙ্গিটা একটু পরিচিত পরিচিত লাগে। আমি ভাল করে তাকাই। একটু সময় লাগে - তারপর মনে পড়ে। আরে তাইতো - থিংকার! অগাস্ত রোদ্যার এই বিখ্যাত ভাস্কর্যের ছবিটা বইয়ের পাতায় কতবার যে দেখেছি। একটা চিন্তামগ্ন মানুষের প্রতিমূর্তি। আমি এগিয়ে যাই। দেখি - ঠিক, রদ্যার ভার্স্কর্য্যটাই। অবিকল একই - শুধু মুখটা ছাড়া। কিন্তু এই নতুন মুখের আদলটাও চেনা চেনা মনে হয়। ভাল করে তাকিয়ে দেখি - ভাবি - চেনার চেষ্টা করি। শেষপর্যন্ত মনে পড়ে - অবিকল তাজউদ্দীন আহমেদের মত দেখতে মুখটা।
হটাৎ ভাস্কর্য্যটা নড়ে উঠে। মানুষের মত। পাশে দেখি আরেকজন। বঙ্গবন্ধু। ভাষ্কর্যের বেদিটার উপর কখন যে এসে তিনি চুপচাপ বসে আছেন, খেয়ালই করিনি। তাকেও আশ্চর্য্য শিল্পার্পিত কোন ছবির মত লাগে। বঙ্গবন্ধুকে মাথা ঝাকিয়ে ঝাকিয়ে কি জানি বলছেন তাজউদ্দিন। বঙ্গবন্ধু চুপচাপ তার কথা শুনছেন। আশ্চর্য্য এক মগ্নতা বঙ্গবন্ধুর চোখে মুখে । আমি মুগ্ধ হয়ে তাকিয়ে তাকিয়ে দেখি। তাজউদ্দিনের কথা শেষ হলে বঙ্গবন্ধু উঠে দাঁড়ালেন।
কি বলিষ্ঠ আর আশ্চর্য্য টান টান ভঙ্গিমা। ঠিক যেন অর্কেস্ট্র্রার কোন জাদুকর বাজিয়ে। চঞ্চল হাতের তর্জনীর ইশারায় যে সঙ্গীত বেজে উঠেছে, সাড়ে সাত কোটি বাঙ্গালীর হৃদয় তাতে নাচতে থাকে। গুনগুন রিনিঝিনি তাক ধিনাধিন ঝনক ঝনক ধুন ওঠে - এবারের সংগ্রাম স্বাধীনতার সংগ্রাম, এবারের সংগ্রাম মুক্তির সংগ্রাম .. ...। প্রতিটি শব্দে যেন আগুনের পালক বসানো। শব্দগুলো শেষ পর্যন্ত আর শব্দ থাকে না, একটা ধ্বনি হয়ে বাজতে থাকে - আমি যদি হুকুম দিবার নাও পারি .. .। হাওয়ারা চমকে ওঠে। ঘূর্ণিঝড়ের মতো সেই হুকুম নিয়ে তারা ছুট তো দে ছুট । কোথা থেকে উড়ে আসে একটা দোয়েল পাখি। মিষ্টি সুরে গান জুড়েছে
আমার সোনার বাংলা আমি তোমায় ভালবাসি
লেজ দুলিয়ে আসে একটা বাঘ। মাথা দুলিয়ে দুলিয়ে সেও গাইতে শুরু করেছে। নাচ আর গানের তালে তালে কুয়াশা কেটে যায়। দিগন্তে স্বাধীনতা উঁকি দেয়, টকটকে লাল একটা সূর্যের মত। লাল সূর্যের নিচে ঝক্মক্ করছে একটা সবুজ ক্ষেত। পাশেই পুকুরের টলটলে জলে গানের সুরে নাচ ধরেছে এক দল শাপলা ফুল।
আমি অবাক হয়ে তাকিয়ে তাকিয়ে দেখি। হটাৎ টের পাই আমি একা নই। এই অলৌকিক দৃশ্যে সামিল হতে একে একে আরও অনেকে জড়ো হচ্ছেন । তাকিয়ে দেখি পাশেই এক ভদ্রলোক। বাধাই করা একটা খাতা হাতে দাড়িয়ে আছেন। চেহারা দেখে মনে হয় শিক্ষক। যা ভাবি তাই। তার হাতে ধরা খাতাটার উপরে রাজশাহী বিশ্ববিদ্যালয়ের মনোগ্রাম ছাপানো। তার নিচে প্যাচানো অক্ষরে লেখা - ‘ডঃ সালাহউদ্দিন আহমেদ... ইতিহাস বিভাগ।’ একমনে দোয়েল পাখিটার দিকে তাকিয়ে আছেন। ‘চিরদিন তোমার আকাশ তোমার বাতাস - আমার প্রাণে বাজায় বাঁশি ...’ দোয়েল পাখিটা তখন গাইছে। তার চোখ দেখে মনে হয়, তিনি এখানে নেই। দোয়েল পাখিটার গান শুনতে শুনতে মনে মনে কোথায় জানি হারিয়ে গেছেন।
মন! একটা দীঘির মত। সেখানে শ্যাওলা-সবুজ জলের তলায় লাল নীল সবুজ রঙের স্মৃতি, বর্তমান আর ভবিষ্যতের মাছগুলো অনাদি অনন্ত কাল ধরে খেলা করতে করতে হটাৎ ঘাই দিয়ে শূন্যে লাফিয়ে ওঠে। বিকালের নরম সোনালী আলোয় ১৯৪১ সাল চিকচিক করে।
তখন ২য় বিশ্বযুদ্ধ চলছে। এর ঠিক এক বছর আগে পাকিস্তান তৈরীর বীজ মাটিতে পড়েছে। লাহোর প্রস্তাব মুসলমানদের ভেতরে ভেতরে শেকড় ছড়াতে শুরু করেছে।
কলকাতার রাস্তায় এক বিকেল। দিনের আলো সবে নিভতে শুরু করেছে। ষ্ট্রীট ল্যাম্পগুলো জ্বলার সময় হয়ে গেছে. এখনও জ্বলে ওঠে নি বলে এলাকাটা একটু ভুতুড়ে ভুতুড়ে লাগে। টুং টাং টুং টুং ঘন্টার শব্দ বাজিয়ে একটা টাঙ্গা দ্রুত গতিতে ছুটে আসছে। বিকেল বেলা এক পশলা বৃষ্টি হয়ে গেছে। রাস্তার এখানে ওখানে এবড়ো থেবেড়ো গর্ত - তাতে জল জমে আছে। টাঙ্গাটার একটা চাকা হুমড়ি খেয়ে পড়ে গর্তের উপর, জমে থাকা জলকাদা ছিটকে পড়ে।
এই এই টাঙ্গা - টাঙ্গা...
কে শোনে। টাঙ্গাটা রাস্তা ফাঁকা পেয়ে ততক্ষনে বেশ অনেকটা দুরে চলে গেছে। শূন্যের ভেতর দিয়ে পাক খেয়ে নিজের ডাকটা নিজের কানেই ফেরত আসলে মেজাজটাই খাট্টা হয়ে ওঠে। গজগজ করা ছাড়া কিছু করার থাকে না। নতুন সাদা পাজামা আর সার্টে কাদার কালো কালো ছিট লেগে গেছে। রাগে দুঃখে সালাহউদ্দিনের মাথার চুল ছিড়তে ইচ্ছে করে। তার অবস্থা দেখে জহুর হাসি চাপতে পারে না।
সালাহউদ্দিন আহমেদ আর জহুর হোসেন চৌধুরী দুই বন্ধু মিলে যাচ্ছিলো বিনোদদের বাসায়। বিনোদ তাদের সাথে একই কলেজে পড়ে। সন্ধ্যার পর আজকে বিনোদদের বাসায় একটা ফাংশন আছে। সেখানে সুচিত্রা মিত্র গান গাইবেন। বিনোদের কেমন এক আত্মীয় হন, মাঝে মধ্যেই ওদের বাসায় এসে গান করেন। বিনোদ আজকে ওদের নেমতন্ন করেছে। দুই বন্ধু মিলে তাই পরিপাটি বেশে রওনা দিয়েছে, পথিমধ্যে এই বিপত্তি। সবাই সেখানে সূচি শুভ্র সুন্দর হয়ে আসবেন, এই কাদা মাখা দেহে সেখানে যাওয়া চলে না। কি করা যায় এখন? বাড়ি গিয়ে আর ফেরার সময় নেই।
‘বামুনের সাথে কেউ চাঁদ ধরতে বের হয়....’ হাসি থামিয়ে জহুর গজগজানির তুবড়ি ওঠায়। ‘তোর সাথে বের হওয়াই উচিৎ হয় নি...’ এমনিতেই জহুরের ভাষা সরেস। ইদানিং আবার পত্রিকায় লেখালেখি করে ভাষার ধারও বেড়েছে। গায়ে বিছূটির জ্বালা ধরায়। কিন্তু সালাহউদ্দিন তখন ভাবছে সুচিত্রার গান নিয়ে। অনুষ্ঠান অনেক রাত পর্যন্ত চলবে ঠিক আছে, কিন্তু সেই অত দুরে বাড়ি গিয়ে পোশাক পাল্টে আর ফিরে আসা যাবে না। কি করা যায় তাহলে? সুচিত্রার গান শোনা হবে না? সত্যর কথা মনে হয় সালাহউদ্দিনের।
সত্যর বাড়ি কালিঘাটে, জায়গাটা দুরে নয় - ওর ওখানে গিয়ে ধুতি কি পাজামা যা হয় একটা কিছু ধার করে পড়া যেতে পারে। কালিঘাট থেকে বিনোদের বাড়ি যেতেও তেমন বেশি সময় লাগবে না। তাড়াতাড়ি সারলে খুব বেশি দেরী হবে না। সালাহউদ্দিন মনস্থির করে, সত্যের বাড়িতেই যাবে। - ‘তোর যে ঢ্যাঙা লোকটা কাদার মধ্যে পয়সা উঠানোর জন্য ঝুকে পড়ছে সে কিন্তু উচ্চতায় এই বামুনের চেয়ে অনেক নীচু’ - জহুরের এলেবেলে গজগজানি বাতাসে উড়িয়ে দিয়ে সালাহউদ্দিন কালিঘাটের দিকে এগোয়। জহুর কোথায় যাচ্ছিস কোথায় যাচ্ছিস বলে ঠিকই- কিন্তু উত্তরের জন্য অপেক্ষা না করেই সালাহউদ্দিনের সাথে পা মেলায়।
সত্যর বাড়ি গিয়ে তারা দেখে হাকিমভাই এসেছেন। হাকিমভাই ফরিদপুরের অধিবাসী, নানা কাজে কিংবা বেড়াতে কলকাতায় এলে বরাবরই সত্যর বাড়িতে ওঠেন। কলকাতায় আসলে হাকিমভাইয়ের সব ভার, তার ন্যাওটা সত্যর।
৪৬ রায়টের আগে মুসলমান হিন্দু পোষাকে তেমন পার্থক্য ছিল না। মুসলমানরা ধুতি পড়তো, হিন্দুরাও লুঙ্গি পায়জামা পরতো। কিন্তু হাকিমভাই যে ধর্মপ্রান মুসলমান সেটা তাকে দেখলেই বোঝা যায়। মাথার উপরে একটা টুপি সবসময় শোভা পায়। থুতনিতে দাড়ির গোছাটা তার মুখে একটা পরহেজগার আভা যোগ করেছে। তার মধ্যে ধর্ম বাস করে কিন্তু মানুষে মানুষে পার্থক্য করেন না। তিনি বলতেন, ‘আমার আল্লাহ সুন্দর - তিনি ভেদ শেখান নাই। তিনি আমাকে সর্বাঙ্গে সুন্দর হতে শিখিয়েছেন।’
‘এই সালাউদ্দিন, হাকিম ভাই বিয়ে করেছেন - এই উপলক্ষ্যে তোমাদের দ্বারিকের চা সিঙ্গাড়া খাওয়াবো’ - সালাহউদ্দিন আর জহুরকে দেখেই সত্য হৈ হৈ করে ওঠে। কিন্তু তাদের মোটেই এখন অন্য কোথাও নষ্ট করার মত সময় হাতে নেই। হোক না যতই ভূবন বিখ্যাত দ্বারিকের সিঙ্গাড়া। সুচিত্রা মিত্র ওদিকে হয়ত এখনই গান শুরু করে দিয়েছেন। সালাহউদ্দিন সত্যকে ডেকে আড়ালে ডেকে নিয়ে তার সমস্যার কথা বলে। কিন্তু সত্য নাছোড়বান্দা। এখন যদি তারা তার আমন্ত্রন না গ্রহণ করে তাহলে হাকিমভাইয়ের সন্মান আর থাকে না। বাধ্য হয়ে সালাহউদ্দিনকে সত্যর কথা মেনে নিতে হয়। কোনমতে সত্যর সাদা শার্ট আর পাজামা গায়ে গলিয়ে নিয়েই হনহনিয়ে বের হয়ে পড়ে। চা সিঙ্গাড়া সাবড়ে দ্রুত তাদের ছুটতে হবে। কলেজ ষ্ট্রীটের মোড়ে দ্বারিকের দোকান। হিন্দু পাড়া উজিয়ে দ্বারিকের দোকানে ঢুকেই একটা টেবিল দখল করে নিয়ে চারজনে বসে পড়ে।
‘এই চা সিঙ্গাড়া দাও’- সত্য অর্ডারটা বাতাসে উড়িয়ে দিয়ে হাকিম ভাইয়ের বিয়ের আদ্যপান্ত নিয়ে ব্যস্ত হয়ে পড়ে। হাকিমভাই একটু লজ্জ্বা পান। সালাহউদ্দিন আর জহুরের ভেতরটা সুচিত্রা মিত্রের জন্য খচ খচ করে। বারবার মনে হচ্ছে সুচিত্রা মিত্রের গান বুঝি আর আজ শোনা গেল না।
: কিরে সত্য চা দেরী হচ্ছে তো
সত্য চিৎকার করে উঠল।
: কিরে - দিচ্ছিস না কেন - কখন কয়েচি। অ্যা - কতক্ষন লাগে -
বেয়ারা ছেলেটা সে এসে কানে কানে বললো - ‘বাবু আপনাদের দিতে তো সমস্যা নেই কি›তু ...’ থমকে গিয়ে হাকিম সাহেবের দিকে তাকিয়ে গলার স্বর নামিয়ে বলে, ‘ইনাকে দিতে তো অসুবিধা আচে।’
: কি অসুবিধা, সত্যর চোখ কুড়মুড় করে।
ছেলেটা একটা ম্যানেজারের মাথার উপরে একটা দেয়ালে ইঙ্গিত করে।
প্রথমে কিছুই চোখে পড়ে না। নোংরা একটা দেয়াল। ঝুল - ময়লা আর ধোঁয়া- কালিতে দেয়ালটা ঢেকে আছে। ছেলেটা এবার আঙ্গুল দিয়ে দেখালে তবেই নজরে আসে। কিছু একটা ছোট্ট করে কিছু একটা লেখা ছিল এখন ঠিকঠাক পড়া যায় না। সময়ের তোড়ে রঙ ধুয়ে অক্ষরগুলো পর্যন্ত অস্পষ্ট হয়ে গেছে। একটু ভাল করে চেষ্টা চরিত্র লেখাটা কোনমতে পড়া যায়। ‘কেবলমাত্র হিন্দুদের জন্য।’
১০০ বছরের দ্বারিকের পুরনো দোকান। সেই তখন থেকে লেখাটা আছে। ‘কেবলমাত্র হিন্দুদের জন্য’ - তারমানে মুসলমানদের জন্য নয়। সংস্কৃতির স্বাভাবিক বিভাজনটা দীর্ঘ সময় সবাই মেনে নিয়েছে। কেউ কোন প্রশ্ন করে নি। কিন্তু এখন সময়টা যেন অন্যরকম।
সত্য ব্যানার্জি এমনিতেই খুব রগচটা- সূর্যসেনের ভক্ত। সবাই তাকে রেবেল লিডার বলে ডাকে। সাদা শার্ট, সবসময় হাতার আস্তিন গুটানো। টেবিলে সজোরে একটা ঘুষি মেরে শুরু করে সে। কথাতো নয় রীতিমত বক্তৃতা -
: আমি এতদিন বুঝতে পারিনি মুসলমানরা কেন পাকিস্তান চায়। এইজন্য তারা পাকিস্তান চায়। আমিও এই মূহূর্তে পাকিস্তান চাই।
এই বলেই টেবিলে আর একটা ঘুষি মারলে আর একটা গ্লাস ঝনঝন করে ভেঙ্গে পড়ে। রেগে চুর হয়ে দ্বারিকের দোকান থেকে বের হয়ে গেলে - দুর থেকে ম্যানেজারের গলা ভেসে আসে,
: বাবু , আজকেই লেখা উঠিয়ে দেবো। কাল এসে দেখবেন ...
রাস্তায় তখন অন্ধকার নেমেছে। ওরা চারজন হাটছে। কেউ কোন কথা বলছে না। ‘পাকিস্তান’ - মাথার মধ্যে কেমন একটা হিম হিম ভাব গোটা শরীরে বইয়ে দেয়। পাকিস্তান ভাবনাটা অনেকগুলো ব্যাপার সামনে নিয়ে এসেছে। সবাই সবার মিত্র এমন একটা ভাব বজায় রাখলেও - ভেতরে ভেতরে সেখানেও আসলে দুটো পক্ষ তৈরী হয়ে গিয়েছে। এই বাঙলার কথাই ধরা যাক না, হিন্দুরাই বেশিরভাগ ধন সম্পদের মালিক। জমিদার। মুসলমানরা শিক্ষায় অশিক্ষিত, ধনে সম্পদে গরীব, চিন্তায় পশ্চাৎপদ, সংস্কৃতিতে অশালীন। এই হিন্দু আর মুসলমান সমান হয় কি করে? অনেক হিন্দুতো মুসলমানদের বাঙ্গালী ভাবতেই কুণ্ঠা বোধ করেন।
এসব ভাবতে ভাবতে শেষ পর্যন্ত বিনোদদের বাড়ি যখন ওরা পৌছুতে পারে তখন রীতিমত অনেক রাত।
বিশাল বাড়ির সামনে একটুকরো বাগানে গানের ব্যবস্থা হয়েছে। একটা উচু বেদীতে সুচিত্রা মিত্র বসে আছেন। মনে হয় মাত্র কোন গান শেষ হলো, এখনই পরেরটা ধরবেন। কিন্তু পরের গানটা ধরতে এতক্ষন লাগার কথা না। বিনোদ ওদের দুর থেকে দেখে ছুটে আসে - ‘এত দেরী হলো। গানতো শেষ’ ।
টাঙ্গাওয়ালা, দ্বারিকের দোকান সালাউদ্দিনের মাথার মধ্যে জ্বলে ওঠে। গান শেষ? ঈশ!! বিনোদ বলে, ‘ভাগ্য ভাল থাকলে আর একটা গান গাইতে পারে। এমনিতে আর গাওয়ার কথা না।’
বলতে বলতেই সুচিত্রা মিত্র মাইক্রোফোনে মুখ রাখেন।
: গানের পালা আসলে সাঙ্গ হয়েছে। কিন্তু শেষ হইয়াও হইল না শেষ - এরকম একটা ব্যাপার ঘটে গেল। বিশেষ একটি গানের অনুরোধ এসেছে। এই গানটি আমি এখন আপনাদের সামনে পরিবেশন করছি। কিন্তু তার আগে গানটি সম্পর্কে দুটো কথা । গুরুদেবের অনেক গানের মতই - এই গানটিও শুরুতে গান ছিল না, ছিল কবিতা। গুরুদেব যখন এই কবিতাটি লিখেছিলেন, তখন দেশে বঙ্গভঙ্গ বিরোধী আন্দোলন চলছে। এই আন্দোলনের কর্মীরা এই কবিতাটির মধ্যে বাংলার প্রতি তাদের ভালবাসা, প্রেরণা এবং শক্তিকে খুজে পেয়েছিলেন। এই স্বদেশপ্রেমী যোদ্ধারা এই কবিতাটিকে এতই আপন করে নিয়েছিলেন যে - তারা বঙ্গভঙ্গ বিরোধী আন্দোলন মিছিল করার সময় কবিতাটিকে গানের মত করে নানাভাবে গাইতেন। এইভাবে তারা এই গানটির মধ্য দিয়ে সাবাইকে স্বদেশপ্রেমে উদ্বুদ্ধ করেছিলেন। কবিগুরু - তিনি নিজেও পরে এই গানে সুর দিয়েছেন। কিন্তু এই একটি গানের ক্ষেত্রে কবিগুরু ছাড়া অন্যসৃষ্ঠ সুরগুলিও কিন্তু মানুষের বাংলার প্রতি সম্মিলিত ভালবাসার শক্তির প্রেরণা হয়ে থেকেছে। আমি যেই সুরে এখন গানটি গাইছি সেটা ঠাকুর বাড়ীর ইন্দিরা দেবীর কাছ থেকে তুলেছি ...
সুচিত্রা মিত্র গান গাইতে শুরু করলেন।
আমার সোনার বাংলা আমি তোমায় ভালবাসি।
চিরদিন তোমার আকাশ তোমার বাতাস আমার প্রাণে বাজায় বাঁশি ...
ঐ রাতে গানটি কিন্তু সবার মধ্যে সমান রেখাপাত করে নি। ভেতরে ভাঙন ছিল। বাংলা’র চেয়ে ভারত আর পাকিস্তান বড় হয়ে উঠেছিল। সে দিনের কথার রেশ ধরে সালাহউদ্দিনের আহমদ এর কাছে মনে হয় ৬০ বছর পর বাংলার এক নতুন অস্তিত্ব ঘোষনা করতে এই গানটি আবার পুরো বাঙ্গালীর হয়ে জেগে উঠেছে। এই গান শুধু রবীন্দ্রনাথের নয়, তা আর শুধূ একটি আন্দোলনের প্রেরণা নয় - তা একটি জাতির পরিচয় হতে চলেছে। একটি দেশ। একটি জাতি। বাংলার বৌদ্ধ, বাংলার খৃষ্টান, বাংলার হিন্দু, বাংলার মুসলমান - আমরা সবাই বাঙ্গালী। বাঙ্গালী। বাংলাদেশ। আমার সোনার বাংলা। কোত্থেকে ঝিরঝিরে বাতাস বইতে শুরু করেছে। দ্বারিকের দোকানে সাইনবোর্ডে ঝুলে থাকা হিন্দু মুসলমান মানস এবং আচারের পার্থক্যের যে বাতাবরন শত শত বছর ধরে মনের কোনায় শোভা পাচ্ছে বঙ্গবন্ধুর ভাষণ যেন - তার একটা উত্তর। হাজার হাজার মানুষের রক্ত, লক্ষ লক্ষ মানুষের দেশত্যাগের উপর দাড়িয়ে ১৯৪৭ যে সীমানা হারিয়ে ফেলেছিল ১৯৭১ সেই সীমানায় এসে দাড়িয়েছে।
মা তোর বদন খানি মলিন হলে
আমি নয়ন জলে ভাসি।
ছেলেটার চোখে পানি। চোখের পানিটা সামলানোর জন্যই বোধহয়, সে আকাশের দিকে মুখ তুলে তাকায়। দিনের বেলা। তবুও ছেলেটা দিনের আকাশেই অনেক তারা ফুটতে দেখে। একসাথে গিজগিজ করছে টলটলে বিন্দুগুলো। তারাগুলোর দিকে চেয়ে এক সময় একটা ঘোর লাগে। ঘোরের মধ্যে তার কাছে আকাশটাকে আর আকাশ মনে হয় না। আকাশটাকে তার মনে হয় একটা বক্সিং রিং। সেই রিং এর ভেতরে - দুটো মানুষ জোর লড়াইয়ে নেমেছে। মানুষ দুটোও তারার তৈরী। অন্য তারাগুলো ভিড় করে ওদের লড়াই দেখছে। কি ভয়ানক সেই লড়াই। আকাশ জুড়ে দাপিয়ে দাপিয়ে ওরা লড়াই করে যায়।
ছেলেটা আর নিজেকে সামলাতে পারে না।
মাথা নিচু করে ফুপিয়ে ওঠে ও।
আমি অবাক হয়ে ছেলেটাকে দেখি। এই আনন্দের দিনে কান্না!
রাজু। বিশ্ববিদ্যালয়ে পড়ে। মফস্বল শহর থেকে এেেসছে। দুঃসম্পর্কের এক আত্মীয়ের বাড়িতে থেকে পড়াশোনা করে। পড়াশোনাটা করে কিন্তু পড়াশোনার চেয়ে ওর ভাল লাগে বক্সিং। স্বপ্ন বলতে যদি কিছু থাকে - সেটাও বক্সিং নিয়ে। সময়টা এরকমই- চারদিকে সবাই রাজনীতি নিয়ে গরম হয়ে আছে। কিন্তু ওকে এর উত্তাপ কিছুইতেই ছোয় না। ও দেখে রিং এর ভেতরে প্রজাপতির নাচ। বন্ধুরা এই নিয়ে ওকে মৃদুমন্দ গালমন্দও করে - কিন্তু জবাবে ও খালি হাসে। আর একটা স্বপ্ন আছে অবশ্য রাজুর। খুব গোপন একটা স্বপ্ন। যখন খুব একলা থাকে, স্বপ্নটা ওকে নাড়িয়ে দিয়ে যায়।
নীরা।
মেয়েটাকে ভীষণ ভাল লাগে ওর। কিন্তু মেয়েটার সাথে যেন ওর যোজন যোজন দূরত্ব।
শানবাধানো ঝকঝকে বাড়ির মেয়ে ও। কোন একটা প্রোগ্রামে একদিন সে নীরাকে সেতার বাজাতে দেখেছিল রাজু। বিশ্ববিদ্যালয়ে ইংরেজীতে পড়ে। খুব ফুরফুরে। ছবির মত। ওর সামনে নিজেকে কেমন বোকা বোকা লাগে রাজুর। প্রেম করার কথা ভাবাই যায় না।
ও আবার বক্সিং এর কথা ভাবে।
ও স্বপ্ন দেখে- প্রজাপতির মত নাচতে নাচতে দেশ বিদেশের সব নামকরা বক্সারদের হারিয়ে দিচ্ছে। সবাইকে সে কুপোকাৎ করে ও বিশ্ব চ্যাম্পিয়ন হয়ে গেছে। নীরা অবাক চোখে ওকে দেখছে। যেন বিশ্বাসই করতে পারছে না- রাজু এত ভাল বক্সার।
এই বয়সটার মতই কল্পনাটা ওর প্রায় সময়ের সঙ্গী। এর পুরোটাই যে আকাশকুসুম একটা কল্পনা - এটা বলা যাবে না। তার কল্পনাকে চাঁদের সমান দুরের মনে হয় তবে সে ঐ পথে এক পা হলেও ফেলতে পেরেছিল সে।
অল পাকিস্তান বক্সিং টুনার্মেন্টে ওর পারফরমেন্স দেখে সবাইই মনে করছিল ওই চ্যাম্পিয়ন হতে চলেছে। যদিও এ ব্যাপারটাযে সহজ হবে না, এ ব্যাপারটা নিয়ে কোচ আগেই সতর্ক করেছিলেন। টুর্ণামেন্টের শুরু হওয়ার আগে কোচ ওকে ডেকে বলেছিলেন- ‘পশ্চিম পাকিস্তানী বক্সারদের নক আউট করেই হারাতে হবে। পয়েন্টে ওদের সাথে জেতার আশা করা কঠিন।’
টুর্ণামেন্টের ফেভারেট বক্সার যে দুইজন - তাদের একজন সিন্ধী আর একজন বেলুচ। ওদেরই কেউ একজন টুর্ণামেন্টটা জিতবে- এটাই সবার ধারণা ছিল। সেই ওদেরকে কি সহজেই না নকআউট করে টুনার্মেন্ট থেকে বিদায় করে দিল রাজুু। একজনতো তিন রাউন্ডই টিকতে পারলো না। কোচ এবং রাজু দুজনেই ভাবতে শুরু করেছিল - ওই এবার চ্যাম্পিয়নটা হতে যাচ্ছে।
অন্য যে পশ্চিম পাকিস্তান থেকে আর যে বক্সারগুলো ছিল তারা তেমন জাকালো না। সেমিফাইনালে পাঞ্জাবের বক্সারটার সামনে যখন ও নামলো, প্রথম পাঁচ মিনিটেই রাজু টের পেয়ে গিয়েছিল - শক্তি কিংবা টেকনিক, কোনদিক থেকেই ও যুৎসই না। ওকে সহজেই হারিয়ে দেয়া যাবে- ভাবছিল ও। কিন্তু শেষ পর্যন্ত কোন লড়াইই হলো না। পুরো লড়াইটা জুড়ে রিং এর মধ্যে পাঞ্জাবের লোকটা পালিয়ে পালিয়ে বেড়ালো। আর ও একটু চড়াও হলেই রেফারী এসে খেলাটা থামিয়ে দিচ্ছিল। সে নাকি নিয়ম ভঙ্গ করছে। শেষপর্যন্ত পালিয়ে পালিয়েই পাঞ্জাবীটা লড়াইয়ের সময়টা পার করে দিয়েছিল। নক আউট করতে না পারলেও - এবার পয়েন্টেও এই পাঞ্জাবীকে জেতানো সম্ভব না। সবাই নিশ্চিত ছিল রাজুই জিতছে। কিন্তু অবাক করে দিয়ে রেফারী পাঞ্জাবী বক্সারটিকেই জয়ী ঘোষণা করলো।
রাজুর কিছুই মাথায় ঢুকছিল না। রিং এর মধ্যে খেলা শেষ হওয়ার পরও অনেকক্ষন পর্যন্ত সে বোকার মত দাড়িয়ে ছিল। কোচ এসে তার কাধে হাত রেখে যা বলেছিলেন সেই কথাটা এখনও সে বারবার শুনতে পায় -‘এই দেশটা থাকলে তোমার আর বক্সার হওয়া হবে না।’
সে জলভরা চোখে কোচের দিকে তাকিয়েছিল।
জলের ভেতর দিয়ে সবকিছ’ কেমন ছায়াছায়া- কোচের অবয়বটা শুধূ দেখা যাচ্ছিল।
‘বাঙ্গালীদের ওরা জিততে দেবে না।’ কোচের কণ্ঠে স্পষ্ট ক্ষোভ।
এরপর অনেক রাত সে দুঃস্বপ্ন দেখে কাটিয়েছে।
সেই পাঞ্জাবী বক্সার। হাত উচিয়ে তার দিকে তেড়ে আসছে। গ্লাভসের ভেতরে কাটার মত অনেকগুলো ছুরি বসানো। ফলাগুলো ঝিকমিক করছে। সে হাত উঠিয়ে ওকে ঠেকাতে যায়, ছুরির ফলাগুলো তার শরীর কেটে ভিতরে বসে যায়। এরপর সে দেখে সে একটা গলি ধরে দৌড়াচ্ছে। হটাৎ গলিটা বাঁক নিলে দেখা যায় বাঁকের মুখে সেই পাঞ্জাবী বক্সার। পাঁচজন। একই চেহারা। নিষ্ঠুর। চাঁদের আলো পড়ে তাদের হাতে চকমকিয়ে উঠছে লম্বা তলোয়ার। তাদেও গা থেকে টপটপ করে রক্ত ঝরছে। ওকে দেখে বুনো উল্লাসে ঝাপিয়ে পড়ে ওরা...
এইসব দুঃস্বপ্নের মুখে কিছু ভাল লাগে না রাজুর। বুঝতে পারে - তার আর বক্সার হবে না। মেনে নিতে কষ্ট হয় খুব। চারপাশটা অসহ্য ঠেকে। বাড়ি ফিরে আসে রাজু। উড়ে যাওয়া বক, খালের পাড়ে বিস্তীর্ণ মাঠ, রেলব্রীজে দাড়িয়ে নদীর দিকে তাকিয়ে থাকা.. গলির দোকানে ছোটবেলার বন্ধুদের সাথে গল্পে মত্ত হয়ে ভুলে যেতে চায় সবকিছু।
রাজুর বাবা ছিলেন মফস্বল শহরের স্কুল মাষ্টার। তার নেশা পুরনো পুথি সংগ্রহ করা। প্রতিদিন ভোরবেলা মানুষ যেমন কোরান শরীফ পাঠ করে তেমনি তার বাবা পুথি পাঠ করেন। তার ঘুম ভাঙতো বাবার পুথি পাঠের সুরেলা কণ্ঠে। বিছানায় শুয়ে শুয়ে সে ডুবে যায় পুথি পাঠের গল্পে। চোখে ভেসে ওঠে বিচিত্র সব দৃশ্য। সেই সব দৃশ্য পৃথিবীতে থাকে না। সেই দৃশ্যগুলো জন্ম হয় তার মনের মধ্যে। ছোটবেলা থেকেই এরকম। এই করে করেই ছেলেটা এইরকম কল্পনাবিলাসী হয়ে উঠেছিল। বাবার কথা মনে হয়। ছোটবেলার কথা মনে হয়। মায়ের বুকে মাথা রেখে সব ভুলে যেতে চায় রাজু।
বাবলু আসে। বাবলু আর সে একসাথে বক্সিং শুরু করেছিল খেয়ালের বসে। সামাদ চাচা নামে একজন বক্সিং পাগল লোক ভূলিয়ে ভালিয়ে বক্সিং ধরিয়েছিল। শুনে বাবার কি রাগ। বক্সিং! মারামারি - সে আবার কেমন খেলা হলো।
কিন্তু দুই তিনদিন খেলেই বক্সিংটা ভাল লেগে গিয়েছিল। একটা নাচের ব্যাপার আছে। লাফিয়ে লাফিয়ে প্রজাপতির মত। বক্সিং খেলার ছন্দে সে বাবার পুথিপাঠের ছন্দ টের পায়। সেই থেকে বক্সিংটাকে ভালবেসে ফেলে রাজু। বাবলু আর সেই এই খেলাটা চালিয়ে এসেছিল। রাজু শহরে চলে যাওয়ার পর সঙ্গীর অভাবে বাবলুও খেলাটা প্রায় ছেড়েই দিয়েছে। রাজু আসলেই দু বন্ধু মিলে বক্সিংটা একসাথে নেড়েচেড়ে দেখে। রাজু শহরে থাকে। ওখানে বক্সিং চর্চার কিছু সুযোগটা আছে। রাজু যেন খেলাটা ধরে রাখে সে ব্যাপারে নিজের চেয়ে বাবলুরই উৎসাহ বেশি।
রাজু জানে সে যে- খেলাটা ছেড়ে দেয়ার কথা বললে বাবলু খুব দুঃখ পাবে। কিন্তু সে আসলে সিদ্ধান্ত নিয়ে ফেলেছে। বক্সার হওয়ার স্বপ্নটা সে ঝেড়ে ফেলে দেবে। বাবুলকে সে কথাটা বলে। সে ভেবেছিল বাবলু রাগে ফেটে পড়বে। না হয়তো হতাশায় কষ্টে কোন কথাই বলতে পারবে না। শ্রেফ চুপ হয়ে যাবে। কিন্তু সে এর কোনটাই করে না। সে রাজুর কথাগুলো - শুকনো বালির মত এক ফুয়ে বাতাসে উড়িয়ে দেয়। ‘ধুর - এইসব ভাবার আর দরকার নাই। এবার পাকিস্তানের ক্ষমতায় যাচ্ছে বাঙ্গালীরা। আওয়ামী লীগ ভোটে জিতেছে। এবার অবাঙ্গালীদের সব জারিজুরী শেষ হয়ে যাবে। তখন নিশ্চয়ই রাজু বাঙ্গালী বলে তাকে হারাতে পারবে না।
রাজুর কখনই রাজনীতিতে উৎসাহ ছিল না। কিন্তু বাবলুর কথায় সে রোমাঞ্চিত হয়। মনে মনে নানা কথা ভাবে। আওয়ামী লীগ ক্ষমতায় গেলে কি তবে সে আবার বক্সিংয়ে জিততে পারবে? পশ্চিমের অবাঙ্গালীগুলো তাকে ঠকিয়ে হারিয়ে দেবে না। সে উত্তেজনা বোধ করে।
দুঃখবোধ একটা স্বপ্নে পরিণত হয়।
কিন্তু সে সুখ আর বেশিদিন থাকে না। বাঙ্গালীরা গণ অধিবেশনে যোগ দিয়ে সরকার গঠনের প্রস্তুতি নিচ্ছে, এই সময় পাকিস্তানের প্রধান সামরিক আইন প্রশাসক এবং প্রেসিডেন্ট ইয়াহিয়া খান পাকিস্তানের গণপরিষদ অধিবেশন স্থগিত করলেন। সবাই বুঝে গেল - ওরা বাঙ্গালীদের হাতে ক্ষমতা দেবে না। ঢাকায় আগুন জ্বলে ওঠে। সেই আগুনের আঁচ লাগে মফস্বলেও। চারদিকে সবার তখন একটাই ভাবনা, কি হতে যাচ্ছে? বঙ্গবন্ধু কি ক্ষমতায় যেতে পারবেন? কেউ কেউ বলছে এবার নাকি দেশটা স্বাধীন হয়ে যাবে। বঙ্গবন্ধু সবার স্বপ্ন বুকে জড়িয়ে ৭ মার্চ রেসকোর্স ময়দানে মুক্তির ঘোষণা দিলেন। ফুরফুরে হাওয়ারা তাই ছড়িয়ে দিলো পঞ্চান্ন হাজার বর্গমাইল জুড়ে।
রাজুর চোখে আবার বক্সিং রিং হাতছানি দেয়। বাংলাদেশ হলে সে আবার লড়তে নামবে। রক্তে আবার পুরনো উন্মাদনা টের পায় সে। লড়াইয়ে নামার আগে এরকম লাগে ওর।
চারদিকে এরকম স্বপ্ন, জেদ, উত্তেজনা থৈ থৈ করে। মেলার মতন। রাজুকে দেখি আনমনা হয়ে একটা মেয়ের দিকে তাকিয়ে আছে। ওর চাউনি দেখেই বুঝি - নীরা। সেও এসেছে এখানে। কে আসে নি?
মেলা ভাঙতেই কি না হঠাৎ বৃষ্টি নামে। প্রথমে ফোটায় ফোটায়, তারপর মুষলধারে। বৃষ্টি মানেই রূপালী সাদা- কিন্তু এই বৃষ্টির রঙটা টকটকে লাল। রক্তের মত। লাল লাল বড় বড় বৃষ্টির ফোটা, মনে ভয় ধরিয়ে দেয়। মুষলধারে বৃষ্টির লাল রঙে সব দৃশ্য ঢাকা পড়ে যায়। একটা পোড়া গন্ধ নাকে ঝাপটা মারে। কোথাও কি আগুন ধরেছে? বৃষ্টির লাল স্রোতের মধ্যে ঝাপসা চোখে দেখি - তাজউদ্দীন আহমেদ হেঁটে চলেছেন। সেই চিন্তামগ্ন মুখ। শঙ্কার ছায়া দুইচোখে। হাঁটতে হাঁটতেই তিনি বুক পকেটে হাত দিয়ে একটা ছবি বের করে দেখেন। ছবির মধ্যে বঙ্গবন্ধু হাসছেন। সেই হাসিতে সব শঙ্কা যেন কেটে যায়। ছবিটা বুকে চেপে তিনি অন্ধকারের ভেতর দিয়ে হাঁটতে শুরু করেছেন। চোখে মাটির মত এক সৌম্য সরলতা, চলার পায়ে পায়ে দৃঢ়তা। অন্ধকারে তাকে ধ্র“বতারার মত লাগে।
তার আলোয় এক চিত্রকর তার ঝুলি থেকে আঁকাউকির খেরোখাতা বের করেন। পটুয়া কামরুল হাসান । একটা কালি কলম হাতে নিয়ে তিনি আঁকতে শুরু করেন। একটা মানচিত্র তার কলমের আঁচড়ে ফুটে উঠতে থাকে। কলমের নিবের শেষ টানে মানচিত্রটা মা হয়ে জেগে ওঠে। দেশ-মা । খেরো খাতার পাতা থেকে মা বের হয়ে দেখলেন- তার ছেলে হনহনিয়ে যুদ্ধে চলেছে। তিনি ছেলেকে ডাকেন-
: শোন! কোথায় যাচ্ছিস । এই দাঁড়া - শুনে যা বলছি।
ছেলে থমকে দাঁড়ায়। দাড়ায়, কিন্তু এমনভাবে - যেন সে পালিয়ে যেতে পারলেই বাঁচে।
পেছন ফিরে সে তাকিয়ে দেখে - মা শাড়ির আঁচলে কী যেন ঢেকে তার দিকে আসছেন।
: দুটো ভাত মুখে দিয়ে নে . .. সামনে কঠিন রাস্তা - কখন আবার খাবার সুযোগ হবে - খেয়ে নে।
মা শাড়ির আঁচলে ঢাকা থালাটা বাড়িয়ে দেন। তাজউদ্দীন আহমদ মায়ের দিকে তাকান।
‘না মা খাবো না, এতটুকু সময় নেই। এক মুহূর্ত দেরী হলে গোটা জাতির ইতিহাসের গতিধারা পাল্টে যেতে পারে।’- এ কথাটা বলতে গিয়ে তাজ থমকে গেলেন। মায়ের আচলটা সরে গিয়ে ভাতের থালাটা বের হয়ে পড়েছে। ভাতগুলো একটু অন্যরকম। চকচকে। রোদ পড়ে ঝলসে ঝলসে উঠছে। বুলেট! চমকে তিনি মায়ের দিকে তাকালেন। মায়ের মুখে মৃদু হাসি- শান্ত, সৌম্য, অভয়ধরা। তাতে স্নেহ ঝিলমিল করছে। তিনি থালাটা বাড়িয়ে দিলে কোনকথা না বলে তাজ দ্রুত ভাত মুখে তুলে নেন। ভাতের প্রতিটি দানায় তিনি বারুদের শক্তি টের পেলেন। রক্তে রক্তে মিশে গিয়ে তাকে জাগিয়ে তুলছে। মা পানির গ্লাস হাতে অপেক্ষা করতে করতে করতে তাজকে দেখেন। মায়ের কাছে সন্তানেরা সবসময়ই শিশু। কিন্তু আজকে তাজকে আর ছোট্টটি মনে হচ্ছে না। তাকে দেখে মনে হচ্ছে ছটফট করা পাখির মত। এক্ষুনি ডানা মেলে উড়ে যাবে। ভাতটুকু শেষ করেই তাজ উড়াল দেয়ার জন্য ছটফট কওে ওঠেন। মা বকে ওঠেন - পানি। বাধ্য ছেলের মত কাঁসার বাটিতে চুমুক দেয় তাজ। শীতল একটা নদী তার বুকজুড়ে বয়ে যায়। অপরিমেয় প্রশান্তিতে তার চোখ বন্ধ হয়ে আসে। এক মুহূর্তের জন্য। চোখ খুলে মায়ের দিকে তাকান।
: যাই মা
: আসি বলতে হয়।
মার কণ্ঠে আদর গড়িয়ে পড়ে।
: আসি, মা
: আয়, আর বাড়িতে? ঠিকঠাক আছেতো ওরা ..?
তাজউদ্দিন মাথা নিচু করেন। তিনি মাকে কী করে বলবেন যে - দেশের স্বাধীনতা যতদিন না আসবে তার নিজের কোন আলাদা পরিবার নেই। সাড়ে সাত কোটি মানুষই এখন তার পরিবার। তার স্ত্রী , সন্তান এই সাড়ে সাত কোটির অংশ। তাদের জন্য তার আলাদা করে সময় নেই। দেশের স্বাধীনতার এই লগ্নে তিনি তার এই শপথটির কথা স্ত্রীকে নিজমুখে জানিয়ে যেতে পারেন নি। সময় তখন খুবই অল্প। বাতাস বারুদের গন্ধে একটু পরেই আরও ভারী হয়ে আসবে। তখন সব কাজ আরও কঠিন হয়ে আসবে। পথের উপর একটা কাগজ পড়ে ছিল, তিনি কুড়িয়ে নিয়ে তাতে দ্রুত হাতে লেখেন
‘ যাবার সময় বলে আসতে পারিনি। মাফ করে দিও। তুমি ছেলেমেয়ে নিয়ে সাড়ে সাত কোটি মানুষের সাথে মিশে যাও। কবে দেখা হবে জানি না। .....মুক্তির পর। '
বন্ধুর হাতে তিনি কাগজটা দিয়ে দিয়েছিলেন স্ত্রীর হাতে পৌঁছে দেয়ার জন্য। তিনি জানেনও না সেই চিঠি সে পেয়েছে কিনা।
তাজ মুখ তুলে কেবল বলতে পারেন
: ওদের মুক্তির জন্যইতো ...
মা দেখেন তার ছেলের হাত যেন হাত নয় - ওটা পাখির ডানা। তাজ দুই ডানা বাড়িয়ে দিতেই আকাশটা একদম কাছে নেমে আসে। সূর্যের মতো জ্বলজ্বল করছে স্বাধীনতা। সেই স্বাধীনতাকে আকাশের কোল থেকে টেনে নিয়ে আসতে তার ছেলে উড়ে যাচ্ছে। ইকারুসের মত। মার চোখে পানি আসে, তিনি কান্না চাপবার চেষ্টা করেন না। মায়ের কান্না - নদীর মত। সেই নদী আকাশে মেঘ উড়ায়, মেঘ বৃষ্টি হয়ে মাটিকে নরম করে।
এরপর থেকে তাজউদ্দিনের নামটা শুনলেই রদ্যার ঐ ভাস্কর্য্যটার কথা মাথায় আসে। নরম কাদামাটি ছেনে ঐরকম একটা মূর্তি বানাতে ইচ্ছে করে। তাজউদ্দীন আহমেদ চিন্তা করছেন- দৃশ্যটা নড়েচড়ে বেড়ায়। মূর্তিটা কেমন হবে ভাবতে গিয়ে আর একটা মূর্তির অবয়ব মাথায় ঘুরপাক খায়। বঙ্গবন্ধুর হৃদয় আর তাজউদ্দিনের চিন্তা এই নিয়েইতো আমাদের পতাকা। সবুজ আর লাল। এইরকম একটা রূপ আনতে গিয়ে মূর্তিটা শেষপর্যন্ত হয়ে উঠে তাল তাল কাদা, কিছুতেই মিলমিশ খায় না। একটা যাচ্ছেতাই চেহারা। আমাদের ইতিহাসের মতো। আমার আর মূর্তি বানানো হয় না।
একটা বোবা অনুভূতি আমার মধ্যে বেড়ে ওঠে। এই বোবা অনুভূতি নিয়ে আমি স্বাধীনদেশে হেঁটে বেড়াই। মাথার মধ্যে চারপাশে রাজধানীর মানুষ বোঝাই বাস, ত্রিপোলে মোড়া ধূঁসর ট্রাক, চকমকে প্রাইভেট কার, বিশাল লরী, প্রেমিকার জন্য গোলাপ হাতে অপেক্ষমান যুবক সবকিছু জটলা পাকিয়ে থমকে থাকে। কিচ্ছু ভাল লাগে না। কিচ্ছু না।
সবকিছু এলোমেলো মনে হয়।
নিজেকে খাপছাড়া মনে হয়।
চারপাশের সবকিছুকেও।
ভাল লাগে না কিচ্ছু।
পালাতে ইচ্ছে করে সবকিছু থেকে।
এই ভাল না লাগার ঘোরের মধ্যে একটা মুখ মনের অনেক গভীর থেকে উঁকি দেয়- আমাকে ডাকে। আমার মনে হয়- ওই ওই, ওই সে - যে আমাকে বাঁচাতে পারে। যাকে ভালবেসে ঘুমিয়ে থাকা যায়। 
</doc>

<doc>
সুইসাইড
আমার নাম জানার কোনো দরকার নেই। আমি অত্যন্ত নগন্য মানুষ। শুধু জেনে রাখুন আমি জাহাঙ্গীরনগর বিশ্ববিদ্যালয়ের কলেজে পড়ি। নতুন বছর মানে ২০১২ শুরু হওয়ার কয়েকদিন পর আমি এক বন্ধুকে নিয়ে ক্যাম্পাস ঘুরে বেড়াচ্ছিলাম। ঘুরতে ঘুরতে আমি এমন একটা জিনিসের সন্ধান পাই যা আমাকে ভীষণ নাড়া দিয়েছিল এবং আজও দেয়। জিনিসটা কোথায় পেয়েছিলাম তা আর বললাম না। জিনিসটা কেনই বা ওখানে কেউ ফেলে রেখেছিল তাও বলতে পারব না। জিনিসটা ছিল এক হতাশাগ্রস্ত ছেলের ডায়রি। সারা ডায়রি জুড়ে ছেলেটার হতাশা আর আক্ষেপের করুন সুর বেজে উঠেছিল। ছেলেটার হতাশাগুলোর সাথে আমারও বেশ কিছু হতাশার মিল খুঁজে পেয়েছি। কিন্তু সেটা মূল বিষয় না। মূল বিষয় হল মানে আমি যেটা আপনাদের বলতে চাচ্ছি সেটা হল ডায়রিতে সর্বশেষ ছেলেটা কি লিখেছিল। ছেলেটা ডায়রিতে শেষ লেখাটা লিখেছিল নতুন বছর শুরু হওয়ার আগের রাতে মানে যে রাতকে আমরা থার্টি ফার্স্ট নাইট হিসেবে উদযাপন করি। ছেলেটা সেই রাতে ডায়রিতে যা লিখেছিল তা আমি হুবহু নিচে লিখে দিচ্ছি-
৩১ ডিসেম্বর, ২০১১। রাত ১১ টা।
আমার আর কিছুই ভাল লাগছে না। মনে হচ্ছে সবকিছু শেষ হয়ে গেছে। এতদিন ধরে লালন করা জীবন নিমেষেই পুরোপুরি অর্থহীন মনে হচ্ছে। এত কষ্ট হচ্ছে যে মনে হচ্ছে কোনো দানব আমাকে ছিন্ন ভিন্ন করে দিচ্ছে। এখন যদি কোনো কাছের বন্ধু বা প্রেমিকা আমার পাশে থাকত তাহলে কি এমন অনুভূতি হত? হয়ত না। কাছের বন্ধু আর প্রেম এ দুটাই আমার জীবনে তাসের ঘরের মত এসেছে আর ভেঙ্গেছে। কেন যে আমি এসব ধরে রাখতে পারি না আমি নিজেও জানি না।
আজ মনে হচ্ছে, সেটা যে কোন অশুভ ক্ষণ ছিল যখন আমি জাহাঙ্গীরনগর বিশ্ববিদ্যালয়ের উদ্ভিদবিদ্যা বিভাগে ভর্তি হয়েছিলাম! প্রথমে তো চান্স পেয়ে বেশ খুশিই হয়েছিলাম। বাবা মাও খুশি হয়েছিলেন বেশ। কিন্তু ক্লাস শুরু হওয়ার পর থেকে কি থেকে কি যে হয়ে গেল টেরই পেলাম না। শিক্ষকরা একেকজন দেড় দুই ঘন্টা ধরে ক্লাস নিতেন। আমার ক্লাসে মন বসত না। ক্লাস থেকে বেরিয়ে যেতাম আর বেশিরভাগ সময় ক্লাসে যেতামই না। হলে কম্পিউটার নিয়ে বসে থাকতাম আর এক দুইজন বন্ধুকে নিয়ে ঘুরে বেড়াতাম। পড়াশোনা করতাম না মোটেও। ভাবতাম বিশ্ববিদ্যালয়ের পড়া তো কঠিন কিছু না। পরীক্ষার আগে পড়লেই হবে। তখন জানতাম না সেটা কতবড় ভুল ধারনা ছিল। এভাবে দেখতে দেখতে ছয়মাসের মধ্যেই পরীক্ষা হয়ে গেল। পরীক্ষা খুব খারাপ দিলাম। তিন বিষয়ে ফেল করলাম। আমাকে আবার প্রথম বর্ষেই থেকে যেতে হল। আমি ছোটবেলায় বেশ ভাল ছাত্র ছিলাম। ক্লাস টেন পর্যন্ত সবসময় ফার্স্ট সেকেন্ড হতাম। তাই ইয়ার লসের ব্যাপারটা মেনে নিতে বেশ কষ্ট হল। বেশ হতাশ হয়ে পড়লাম। বন্ধুদের সাথেও তেমন যোগাযোগ রাখলাম না। বুকে চরম হতাশা নিয়ে নতুন ছাত্রদের সাথে প্রথম বর্ষে আবার ক্লাস শুরু করলাম। আমি যেন একটা জিন্দালাশের মত হয়ে গেলাম। কারও সাথে কথা বলি না, কোনো দিকে তাকাই না, শুধু যেন কি এক ঘোরের মধ্যে একটার পর একটা ক্লাশ করে যাই। শিক্ষকদের লেকচারে আমি তখনও মনোযোগ দিতে পারতাম না। শিক্ষকরা প্রায় প্রতিদিনই আমাকে দাঁড় করিয়ে অপমান করত। খুব খারাপ লাগত, আমি সহজভাবে নিতে পারতাম না। ক্লাস শেষে আমি সোজা হলে গিয়ে শুয়ে পড়তাম। জোর করে পরতে চেষ্টা করেও পড়তে পারতাম না। মনের ভিতর শুধু হতাশা আর বিক্ষিপ্ত চিন্তাই ঘুরে বেড়াত। প্রতিটা দিন আমার জন্য যেন ভয়ঙ্কর হয়ে উঠতে লাগল। প্রতিটা দিনই চিৎকার করে কাদঁতে ইচ্ছা করত। কিন্তু কেন জানি কাদঁতে পারতাম না। এভাবে আবার ছয়মাস পর পরীক্ষা এসে গেল। আমি নগন্য প্রস্তুতি নিয়ে পরীক্ষা দিতে বসলাম। চোখ বন্ধ করে একের পর এক পরীক্ষা দিয়ে গেলাম।
আর আজ সেই পরীক্ষার ফলাফল দিয়েছে। হা! হা! এবার আমি তিন বিষয়ে না, চার বিষয়ে ফেল করেছি। এখন মনে হচ্ছে, কেন আমি পড়াশোনা করলাম না? কেন আমি সবকিছু হাসিমুখে মেনে নিতে পারলাম না? কেন আমি অন্যদের মত জীবনটাকে ভোগ করতে পারলাম না? অনেক ভেবে দেখলাম, কোনো কূলকিনারা পেলাম না। সবই এখন ভাগ্যের নির্মমতা মনে হচ্ছে। মানুষ কিছু না পারলে ভাগ্যেরই দোষ দেয়। তবে আমি দেখেছি, ভাগ্যকেও মানুষ কখনই এড়িয়ে যেতে পারে না।
যাক, ফলাফলটা পাওয়ার পর বিভাগের চেয়ারম্যান আমাকে ডেকে নিয়ে বললেনঃ “তুমি তো শেষ। পর পর দুই বার কেউ ফেল করে? তোমার মত নির্বোধ তো আমি একটাও দেখি নাই...” উনার আর কোনো কথা আমি সহ্য করতে পারছিলাম না। মাথা নিচু করে বের হয়ে গেলাম উনার রুম থেকে।
ফলাফল পাওয়ার পর মা ফোন করে বললেনঃ “তুমি এটা কি করলা? তোমাকে নিয়ে আমাদের কত আশা ছিল! তুমি সব শেষ করে দিচ্ছো। তুমি আর বাসায় এসো না। তোমার বাবা তোমাকে ঘরে ঢুকতে দিবে না।”
এরপর আমি অনেকক্ষন কাদঁলাম। তবু মনে হল কান্নার একশ ভাগের এক ভাগও বের হয় নাই। সারাটা দিন শুধু চোখের কোণে পানি জমে থাকল। এখনও জমে আছে। এখন আমার মনে হচ্ছে সেটা যে কোন অশুভ ক্ষণ ছিল যখন আমি জন্মেছিলাম!
সবাই এখন নতুন বছরের উৎসবে মেতে আছে। হলের চারদিক থেকে শুধু হই চই শোনা যাচ্ছে। বন্ধুরা আমাকে নানারকম সান্ত্বনা দিয়ে ধরে নিয়ে যেতে চেয়েছিল। আমি যাই নি। রাত বারোটার পর তাদের এই উৎসব আরও বাড়বে। সবাই ২০১২ আসার আনন্দে যেন পাগল হয়ে যাবে। আমিও বারোটার পর একটা জরুরি কাজ করব। সেটা হল, হলের ছাদ থেকে লাফিয়ে নিজের জানটা দিয়ে দিব। শুধু শুধু এ জীবন টেনে নেয়ার কোনো মানেই খুঁজে পাচ্ছি না। অবশ্য মৃত্যুকে নিয়ে ভীষণ ভয় হচ্ছে। মৃত্যুর পর কোন ভয়ঙ্কর অভিজ্ঞতা অপেক্ষা করছে কে জানে। মানুষ বলে মৃত্যুর পর নাকি সব যন্ত্রণা শেষ হয়ে যায়। কিন্তু আসলেই কি তাই? এমন কি হতে পারে আমার আত্মা সবকিছু অনুভব করতে পারছে কিন্তু কিছুই করতে পারছে না? আর আত্মা অসীম যন্ত্রণা পেয়ে যাচ্ছে? তাহলে তো ব্যাপারটা অনেক ভয়ঙ্কর হবে। যদিও আমি ধর্মে বিশ্বাস করি কিন্তু এখন মনে হচ্ছে, আসলেই কি পরকাল বলে কিছু আছে? নাহ, আর ভাবতেই পারছি না।
বারোটা বেজে গেছে। হলের নিচে ক্যাম্পফায়ার করে সবাই গান বাজনা আর হই চই করছে। আমি এখন ছাদে চলে যাব। আশা করি ছাদ থেকে পড়ার পর পরই আমার মৃত্যু হবে, আশা করি মৃত্যুর পর আমি চিরশান্তি পাবো। আমি যাচ্ছি, বিদায়। ডায়রিটা এখানেই থাকুক। লা ইলাহা ইল্লাল্লাহু মুহাম্মাদুর রাসূলুল্লাহ..............
[ ছেলেটার নাম ছিল শফিক। এই লেখাটাই তার ডায়রির শেষ লেখা। শফিকের ডায়রিতে বিচিত্র কিছু লেখা আছে। সময় পেলে বা লেখার ইচ্ছা হলে আমি সেসব আপনাদের কাছে তুলে ধরব। যাই হোক, আমি শুনেছিলাম বিশ্ববিদ্যালয়ের পরিবেশ নাকি অনেক উদার হয়, অনেক আনন্দের হয়। কিন্তু আমি জানতাম না যে বিশ্ববিদ্যালয়ের বড় বড় শিক্ষক আর উদার পরিবেশ শফিকের মত ছেলেকে আত্মহত্যা থেকে রোধ করতে পারে না।] 
</doc>

<doc>
পাঁচালি নয় মহাকাব্য
অদ্বৈত মল্লবর্মণের মাত্র সাঁইত্রিশ বছরের (১ জানুয়ারি ১৯১৪-১৬ এপ্রিল ১৯৫১) জীবন। ক্ষীণ-আয়ু বলে খুব বেশিসংখ্যক সাহিত্যসৃষ্টি তাঁর দ্বারা সম্ভব হয়নি। কিন্তু তিনি লিখেছেন তিতাস একটি নদীর নাম-এর মতো কালজয়ী উপন্যাস

মানিক বন্দ্যোপাধ্যায়ের (১৯০৮-১৯৫৬) পদ্মানদীর মাঝি প্রকাশিত হয় ১৯৩৬ সালে। অদ্বৈত মল্লবর্মণের (১৯১৪-১৯৫১) তিতাস একটি নদীর নাম প্রকাশিত হয় ১৯৫৬ সালে। লক্ষণীয়, মানিকের মৃত্যু-বছরেই অদ্বৈতর উপন্যাসটি প্রকাশ পায়।
উপন্যাস দুটোর প্রকাশকালের মধ্যে ব্যবধান বিশ বছরের। এই বিশ বছরে বাংলা ভাষার কোনো ঔপন্যাসিক কৈবর্তসমাজকে কেন্দ্রে স্থাপন করে নদীভিত্তিক কোনো পূর্ণাঙ্গ উপন্যাস লেখেননি, অমরেন্দ্র ঘোষের (১৯০৭-১৯৬২) চরকাশেম (১৯৪৯) উপন্যাসটির কথা স্মরণে রেখেও এ কথা বলা যায়।
পদ্মানদীর মাঝি লিখিত হওয়ার পর জেলেজীবনকে নিয়ে আর উপন্যাস লেখার প্রয়োজন আছে কি না—এ প্রশ্নের জবাবে অদ্বৈত বলেছিলেন, ‘মানিক বন্দ্যোপাধ্যায় বড় আর্টিস্ট, মাস্টার আর্টিস্ট, কিন্তু বাওনের পোলা—রোমান্টিক। আর আমি তো জাউলার পোলা।’ অর্থাৎ মানিক ছিলেন প্রান্তিক সমাজের বাইরের লোক। তিনি বাইরে থেকে কৈবর্তসমাজে আলো ফেলেছিলেন, যদিও সে আলো ছিল সমাজভেদী। এক দরদি সমাজমনস্কতা নিয়ে তিনি এই প্রান্তজনের জীবনালেখ্য নির্মাণে ব্রতী হয়েছিলেন। তবুও এ কথা বললে অত্যুক্তি হবে না যে মানিকের পরেও কৈবর্ত-জনজীবন নিয়ে তিতাস একটি নদীর নাম-এর মতো আরও একটি উপন্যাস লেখার প্রয়োজন ছিল। কারণ, লেখক যে আর কেউ নন, কৈবর্তসমাজেরই একজন তিনি। তিনি অদ্বৈত মল্লবর্মণ। অন্তেবাসী কৈবর্তসমাজে জন্ম তাঁর। পরিচয়ের এই প্রত্যক্ষতাই ছিল তাঁর গৌরবের ভিত। নিম্নবর্গীয় কৈবর্তজীবনের সামূহিক ধারাবাহিকতাকে ভেতর থেকে অনুপুঙ্খভাবে দেখার ও জানার সুযোগ ও সুবিধে তাঁর ছিল। ফলে তাঁর লেখা কৈবর্তসমাজলগ্ন উপন্যাসটি হয়ে উঠল মালোজীবনের অকৃত্রিম চালচিত্র।
মাত্র সাঁইত্রিশ বছরের (০১.০১.১৯১৪-১৬.০৪.১৯৫১) জীবন তাঁর। ক্ষীণ-আয়ু বলে খুব বেশিসংখ্যক সাহিত্য-সৃষ্টি তাঁর দ্বারা সম্ভব হয়নি। স্বনামে চারটা গল্প, ছয়টা কবিতা আর কিছুসংখ্যক প্রবন্ধ পাওয়া গেছে এ পর্যন্ত। অনুবাদসহ তাঁর উপন্যাসের সংখ্যা চার। এসব রচনাকর্ম, বিশেষ করে তিতাস একটি নদীর নাম উপন্যাস দিয়েই দেরিতে হলেও স্থায়ী খ্যাতির আসনে প্রতিষ্ঠিত হয়েছেন তিনি। সারা জীবন দারিদ্র্যের সঙ্গে দুর্মর সংগ্রামে তাঁকে লিপ্ত থাকতে হয়েছে। তারই মধ্যে সাহিত্যসাধনার মতো কঠিন ব্রতে তিনি নিজেকে নিয়োজিত রেখেছিলেন। অবজ্ঞাত প্রান্তিক পরিশ্রমজীবী পরিবারের অন্তর্গত হয়েও তিনি সাহিত্যের সত্য ও সৌন্দর্যানুষ্ঠানে নিজেকে উৎসর্গ করেছিলেন। বাংলা কথাসাহিত্যে তাঁর মতো উদাহরণ খুব বেশি নেই।
১৯১৪ সালের ১ জানুয়ারিতে অদ্বৈত জন্মেছিলেন সেকালের ত্রিপুরা রাজ্যের ব্রাহ্মণবাড়িয়ার উপকণ্ঠে গোকর্ণঘাটের মালোপাড়ায়। ভদ্রলোকদের কাছে এ পাড়াটি ‘গাবরপাড়া’ নামে পরিচিত ছিল। তৎকালীন ভদ্রসমাজ এ পাড়াটিকে যথাসম্ভব এড়িয়ে চলতেন। অদ্বৈতর পিতা ছিলেন অধরচন্দ্র মল্লবর্মণ। বাবার নাম জানা গেলেও মায়ের নাম এখনো অনাবিষ্কৃত। অদ্বৈতরা ছিলেন তিন ভাই, এক বোন। অল্পবয়সেই তাঁর দুই সহোদর মারা যান। অদ্বৈতর অপরিণত বয়সে মা-বাবাও পরলোকগমন করেন। বোন তরঙ্গময়ী অল্পবয়সে বিধবা হন। বালক বয়সে জারিগানে অংশগ্রহণ করেছেন অদ্বৈত। গানের দলে ‘গানদার’ হিসেবে বেশ নাম করেন তিনি। শীর্ণ দেহ ছিল তাঁর।
দারিদ্র্যের নদীতে, অসহায়তার তরঙ্গে ডুবসাঁতার দিতে দিতে অদ্বৈত কালক্রমে ব্রাহ্মণবাড়িয়ার এম ই স্কুলে প্রাথমিক শিক্ষা সমাপন করেন। শিক্ষানুরাগী সনাতন মাস্টারের প্রণোদনায় ও অর্থানুকূল্যে অদ্বৈত ভর্তি হন ব্রাহ্মণবাড়িয়ার এডওয়ার্ড হাইস্কুলে এবং সেখান থেকেই ১৯৩৩ সালে প্রথম বিভাগে ম্যাট্রিক পরীক্ষায় উত্তীর্ণ হন। এরপর আত্মশক্তিতে বলীয়ান অদ্বৈত কুমিল্লা ভিক্টোরিয়া কলেজে ভর্তি হন। কুমিল্লায় কল্পনা দে রায়ের বাড়িতে গৃহশিক্ষক হিসেবে থাকতেন তিনি। বিপ্লবী দলের সঙ্গে যুক্ত থাকার অপরাধে কল্পনা দেবী গ্রেপ্তার হলে অদ্বৈত আশ্রয়হীন হয়ে পড়েন। ১৯৩৪ সালের মে-জুন মাসে অদ্বৈতর প্রাতিষ্ঠানিক পড়াশোনা বন্ধ হয়ে যায়। এরপর বহু চড়াই-উতরাই পেরিয়ে অদ্বৈত কলকাতায় পৌঁছালেন। তার পরের ইতিহাস অন্য রকমের—জীবনের ও মরণের।
বাংলা সাহিত্যে অদ্বৈতর মান্যতা ঔপন্যাসিক হিসেবে। তবে অদ্বৈতর সাহিত্যজীবন কিন্তু শুরু হয়েছিল কবিতা দিয়ে। অনুবাদসহ তাঁর উপন্যাসের সংখ্যা চার—জীবন তৃষ্ণা, তিতাস একটি নদীর নাম, রাঙামাটি ও শাদা হাওয়া। জীবন তৃষ্ণা আরভিং স্টোনের বিখ্যাত উপন্যাস লাস্ট ফর লাইফ (১৯৩৪)-এর অনুবাদ।
১৯৫৬ সালে গ্রন্থাকারে প্রকাশিত হওয়ার আগে মোহাম্মদ আকরম খাঁ সম্পাদিত মাসিক মোহাম্মদী পত্রিকায় ধারাবাহিকভাবে তিতাস একটি নদীর নাম প্রকাশিত হয়। শ্রাবণ ১৩৫২ থেকে মাঘ ১৩৫২, সময়সীমার মধ্যে সাত সংখ্যায় উপন্যাসটি মোহাম্মদীতে প্রকাশ পায়। অর্থাৎ ১৯৪৪ সালের জুলাই-আগস্ট থেকে ১৯৪৫ সালের জানুয়ারি-ফেব্রুয়ারি পর্যন্ত উপন্যাসটির আদি রূপ প্রকাশিত হয়। মোহাম্মদীতে সপ্তম কিস্তি প্রকাশের পরও লেখা ছিল, ‘ক্রমশ’। কিন্তু পত্রিকায় কয়েকটি দেশাত্মবোধক কবিতা ছাপিয়ে দেওয়ার জন্য পত্রিকার কর্তৃপক্ষ অদ্বৈতর ওপর রুষ্ট হন এবং তাঁকে চাকরি থেকে অব্যাহতি দেন। অদ্বৈতর মৃত্যুর পাঁচ বছর পর ১৯৫৬ সালে পুঁথিঘর নামক প্রকাশন সংস্থা তিতাস একটি নদীর নাম-এর আমূল সংশোধিত বর্তমান রূপটি প্রকাশ করে।
তিতাস একটি নদীর নাম উপন্যাসটি চারটি খণ্ডে বিন্যস্ত। প্রতি খণ্ডে আবার দুটি করে পর্ব আছে। বিন্যাসটি এ রকম—
প্রথম খণ্ড: ক) তিতাস একটি নদীর নাম,
খ) প্রবাস খণ্ড।
দ্বিতীয় খণ্ড: ক) নয়া বসত,
খ) জন্ম-মৃত্যু-বিবাহ
তৃতীয় খণ্ড: ক) রামধনু,
খ) রাঙা নাও
চতুর্থ খণ্ড: ক) দুরাঙা প্রজাপতি,
খ) ভাসমান
অদ্বৈত মল্লবর্মণ তিতাসের কাহিনি শোনাতে গিয়ে জানিয়েছেন, তিতাস বিখ্যাত কোনো ইতিহাসের সাক্ষী নয়, ভূগোলের পাতায় তার নাম নেই, সে শুধু একটা নদী, একান্ত অখ্যাত—অকুলীন। লেখক লিখেছেন:
‘তিতাস সাধারণ একটি নদী মাত্র। কোনো ইতিহাসের কেতাবে, কোনো রাষ্ট্রবিপ্লবের ধারাবাহিক বিবরণীতে এ নদীর নাম কেউ খুঁজিয়া পাইবে না। কেননা, তার বুকে যুযুধান দুই দলের বুকের শোণিত মিশিয়া ইহাকে কলঙ্কিত করে নাই। কিন্তু তাই বলিয়া তার কি সত্যি কোনো ইতিহাস নাই?’
এই নদীর ইতিহাস আছে। সেই ইতিহাস তিতাস-তীরস্থ রক্ত-মাংসের মানুষের, সেই ইতিহাস মানবিকতার আর অমানুষিকতার। ‘মায়ের স্নেহ, ভাইয়ের প্রেম, বউ-ঝিয়েদের দরদ’-এর কাহিনিই নির্মাণ করেছেন লেখক এই উপন্যাসে। এই নদীকে কেন্দ্রে স্থাপন করে অদ্বৈত আসলে তিতাস—তীরবর্তী মালোদের অবজ্ঞাত, অপরিচিত, অবহেলিত জীবন-তাৎপর্যকেই তুলে ধরেছেন।
তিতাসপাড়ের মাছ-শিকারি জেলেদের জীবনযাত্রা, আচার-ব্যবহার, সভ্যতা-সংস্কৃতি, শোষণ-বিড়ম্বনা, মিলন-বিরহ, দুঃখ-উল্লাস-দ্রোহ—এককথায় মালোসমাজের অতীত ও বর্তমান প্রাণস্পন্দনের হদিস মেলে তিতাস একটি নদীর নাম-এ। মালোজীবনের অতল থেকে লেখক যে অরূপ রতন তুলে এনেছেন, তা বহু মূল্যবান। মূলত, নদী-আশ্রিত জেলেদের সমাজ ও সংস্কৃতির অনন্য রূপায়ণ ঘটেছে এই উপন্যাসে। এখানে অদ্বৈত মালোসমাজের জীবনচর্যার লবণাক্ত রূপের গাথা রচনা করেছেন। অশিক্ষা, কুশিক্ষা, দৈবনির্ভরতা মালোদের জীবনকে পঙ্গু করে রেখেছে। এই সমাজের সেবাবতী বিবাহিত নারীদের স্বামীরা জলের ফসল তুলতে গিয়ে প্রকৃতির দুর্বিপাকে পড়ে মরে গিয়েও মরে না, তারা শুধু নিখোঁজ হয়। আর অনাথা নারীর চারপাশে ছড়ানো থাকে ভ্রষ্টা হওয়ার হাজারো প্রলোভন।
জেলেরা সম্পূর্ণভাবে শোষিত এক সম্প্রদায়। দাদনদার, মহাজন ও আড়তদারদের শিকার এরা। মাছ ধরার মতো আদিম উপজীবিকার ওপর নির্ভরশীল জেলেগোষ্ঠীকে প্রাকৃতিক শক্তির পাশাপাশি বাইরের সমাজের নানা অর্থনৈতিক শক্তির সঙ্গেও নিরন্তর লড়াই করতে হয়। মহাজন-আড়তদার থেকে শুরু করে সাধারণ ক্রেতা পর্যন্ত সবার সমবেত শোষণচক্রের বিরুদ্ধে লড়াই করে তাদের অস্তিত্ব রক্ষা করতে হয়। মানিক বন্দ্যোপাধ্যায়ের পদ্মানদীর মাঝি, সমরেশ বসুর গঙ্গা, আবদুল জব্বারের ইলিশমারির চরসহ অধিকাংশ নদীকেন্দ্রিক উপন্যাসে এই জীবনসংগ্রামের পরিচয় আছে। তিতাসের কথাকার অদ্বৈত, মানিকের মতো এতখানি খুঁটিনাটি বা আনুপুঙ্খিক আলোচনায় না গেলেও জাল-নৌকাবিহীন জেলেমাঝিদের নিষ্ঠুর ভবিতব্যের ছবি তাঁর উপন্যাসটির পাতায় যথাযথভাবে উপস্থিত করেছেন।
মালোদের ‘জলের উপরে জলটুঙ্গি’ বাঁধা জীবন, তাই তাদের জীবন সংশয়াতীতভাবে অনিশ্চিত। আর এই অনিশ্চয়তা স্বাচ্ছন্দ্যের—দুবেলা দুমুঠো অন্নের। একটা কদাকার, ভীষণ, জীবনধ্বংসকারী দারিদ্র্যদীর্ণ জীবনের নিদর্শন ছড়িয়ে আছে উপন্যাসজুড়ে।
উচ্চবর্গীয় ও নিম্নবর্গীয়দের মধ্যে দ্বন্দ্ব আবহমানকালের; এ দ্বন্দ্ব সামাজিক, এ দ্বন্দ্ব অর্থনৈতিক। মালিক-শ্রমিক, জমিদার-প্রজা, প্রভু-ভৃত্য, মহাজন-খাতক, মনিব-মুনিষ—এই দুই বিপরীত বর্গের মধ্যে অর্থনৈতিক বিরোধ প্রকট হয়ে আছে। এই অর্থনৈতিক টানাপোড়েনে ক্ষতবিক্ষত হয়েছে তিতাস একটি নদীর নাম উপন্যাসের মালোদের ব্যক্তিজীবন ও সমাজজীবন। শুধু প্রাকৃতিক বিপর্যয়ের কারণে মালোদের অর্থনৈতিক বিপর্যয় ঘটেনি, বাজার-অর্থনীতির টানাপোড়েনেও তাদের বিলুপ্তি অনিবার্য হয়ে উঠেছে। এই উপন্যাসে তিতাসকে ঘিরেই মালোদের অর্থনৈতিক সংঘাত মূর্ত হয়েছে। কারণ, নদীটির সঙ্গে মালোজীবন ও বাজার-অর্থনীতির সম্পর্ক জড়িত। শুধু সুবল, গগন, তিলক মালোর নয়, অন্যান্য কৈবর্তেরও অর্থনৈতিক জীবনের ওঠা-নামা নদীর সঙ্গেই সূত্রবদ্ধ। এরা ব্যক্তি হিসেবে যতটুকু, তার চেয়ে বেশি গোষ্ঠীকেন্দ্রিক হয়েই অর্থনৈতিকভাবে আক্রান্ত হয়েছে।
নিজে কৈবর্ত বলেই অদ্বৈত জানতেন যে মাছ ধরার মতো আদিম উপজীবিকার ওপর নির্ভরশীল গোষ্ঠীর সঙ্গে অন্যান্য সমাজের সংঘাত প্রতিনিয়ত চলতে থাকে। বাইরের এই শক্তিসমূহ মালোদের অস্তিত্বকে পুরোপুরিভাবে কবজা অথবা নিশ্চিহ্ন করে ফেলতে চায়। উপন্যাসের প্রথম থেকেই মালোদের অর্থনৈতিক প্রসঙ্গের অবতারণা করেছেন লেখক। এসেছে বিজয়নদীর পাড়ের মালোদের সঙ্গে তিতাসপারের মালোদের অর্থনৈতিক তুলনা। গোকর্ণঘাটের মালোদের অবস্থা সচ্ছল। কারণ, এখানকার তিতাসে অনেক জল, অফুরান মাছ। তবু এখানে গগন মালোর মতো দরিদ্ররা আছে। পদ্মানদীর মাঝির কুবের-গণেশের জাল-নৌকা ছিল না। ফলে ধনঞ্জয়ের মতো শোষকের জাল-নৌকা নিয়ে তাদের জীবসংগ্রামে লিপ্ত হতে হয়েছে। এরা প্রতারিত হয়েছে, দারিদ্র্যের পীড়ন পেয়েছে। তিতাস একটি নদীর নাম-এর গগন-সুবলের কোনোকালেই নিজস্ব নৌকা-জাল ছিল না। ফলে দারিদ্র্যের কামড় তাদেরও সহ্য করতে হয়েছে। কৈবর্তসমাজের ভেতরই বোধাই-কালোবরণদের সঙ্গে সুবল-গগন-তিলক-গৌরাঙ্গদের শ্রেণীপার্থক্য স্পষ্ট হয়ে উঠেছে। সমাজ বিকাশের ধারায় কৈবর্তরা একটা বিশেষ স্তরে স্থিত, কিন্তু সেখানেও নিরবচ্ছিন্ন সংগ্রামের চিত্র স্পষ্ট। গোষ্ঠীবদ্ধ জীবন ধ্বংস হওয়ার পেছনে বিরুদ্ধ অর্থনৈতিক শক্তি কাজ করে এবং মালোসমাজেই তার উদ্ভব হয়—এ কথাটিই লেখক সচেতনভাবে উপন্যাসে পরিষ্কার করে তুলেছেন।
তিতাসের জলের দখলিস্বত্ব ছিল মালোদের। চর জাগার ফলে তিতাস হয়েছে শীর্ণকায়া, তার বিপুল জলরাশি শুকিয়েছে। জলসংশ্লিষ্ট মালোদের জীবন ধীরে ধীরে মনুষ্যত্বের পর্যায় থেকে মানবেতর স্তরে নেমে আসে। তাদের অর্থনৈতিক কাঠামো ভেঙে একেবারে চুরমার হয়ে যায়। ঋণদান কোম্পানির বাবুরা বন্দুকধারী পেয়াদার সাহায্যে মালোদের ওপর অকথ্য অত্যাচার চালিয়ে যথাসর্বস্ব নিয়ে যায়। তারা ঋণদান কোম্পানির কাছ থেকে হুজুগে পড়ে যে ঋণ নিয়েছিল, তা শোধ করতে পারে না। চক্রবৃদ্ধি হারে সে ঋণের পরিমাণ যখন পাহাড়সমান: এই কোম্পানির প্রতিনিধি বিধুভূষণ পাল মালোদের ধ্বংসকামী পালদের প্ররোচনায় রুদ্রমূর্তি ধারণ করল:
‘সব ছাঁকিয়া তুলিয়াও তেমন কিছুই আদায় হইল না দেখিয়া শেষে তারা ঘরের থালা-ঘটি-বাটি, সুতার হাঁড়ি, জালের পুঁটলি বাহির করিয়া নিয়া ঘোড়ার গাড়িতে তুলিয়া চলিয়া’ গেল।
এখানে বিধুভূষণ একক ব্যক্তি নয়, সমবায় সমিতির প্রতিনিধি। যে সমিতি প্রান্তিক মানুষের অর্থনৈতিক কল্যাণে নিয়োজিত ছিল, সে সমিতিই চক্রান্তকারীর ভূমিকায় অবতীর্ণ।
তিতাস-বুকে চর জাগার ফলে তার দখল নিয়ে বিরোধ ঘটেছে ভূমিলগ্ন কৃষকের সঙ্গে রামপ্রসাদ মালোদের। জল যাদের দখলে ছিল, সেখানে চর জাগলে স্বাভাবিক নিয়মে তার মালিক তারাই হওয়ার কথা। কিন্তু মালোরা নিঃস্ব দরিদ্র বলে, শক্তিহীন বলে ওই নিয়ম এখানে প্রযোজ্য হলো না। চরম বিরোধের সময় মালোরা ভয় পেল, রামপ্রসাদ ভূমিহীন কৃষকের সঙ্গে জোট বেঁধে চর দখলে উদ্যোগী হয়ে বেঘোরে প্রাণ দিল। ভূমিহীন কৃষক ও মালোরা দখল পায় না, চরের মালিক হয় পেশিতন্ত্রের লালনকারী শোষক মহাজনেরা। অদ্বৈত মল্লবর্মণ এখানে অসহায় ব্রাত্যশ্রেণীর শ্রমজাত মুনাফা লুণ্ঠনকারী শোষকদের রুগ্ণ স্বরূপটি উদ্ঘাটন করেছেন। সমাজ পাল্টায়, ব্যবস্থাও পাল্টায়, কিন্তু শোষণের চাবুক চলতে থাকে। সময়ের পরিবর্তনে শোষকের কৌশলটি বদলে যায় শুধু। অদ্বৈত উপন্যাসটিতে এই মৌলিক সমাজ-সত্যটির স্বরূপ উন্মোচন করেছেন।
তিতাস একটি নদীর নাম উপন্যাসে মালোসমাজের লোকায়ত সংস্কৃতির এক বর্ণময় জগৎ উদ্ভাসিত হয়ে উঠেছে। মালোদের নিজস্ব স্বতন্ত্র একটা সংস্কৃতি ছিল। সেই সংস্কৃতির প্রকাশ ঘটত গানে, প্রবাদে, পূজা-পার্বণে এমনকি দৈনন্দিন জীবনযাপনের হাসি-ঠাট্টায় ও তাদের নিজস্ব ধারার ধর্মবিশ্বাসে। মালোসমাজের প্রাত্যহিকতার সঙ্গে তাদের ধর্মবিশ্বাস জড়িয়ে ছিল। এই ধর্মবোধ দুইভাবে এই উপন্যাসে প্রকাশিত হয়েছে—সম্প্রদায়গত ধর্মভাবনায় ও জীবন-জীবিকার প্রয়োজনে। উপন্যাসে উল্লিখিত গোকর্ণঘাট, শুকদেবপুর, নয়াকান্দা, বাসুদেবপুর, বৈকুণ্ঠপুর, নবীনগর ইত্যাদি গ্রামের সব মালোই কৃষ্ণমন্ত্রী অর্থাৎ বৈষ্ণব। মালোদের ব্যক্তিনামের মধ্যেও বৈষ্ণব ভাবাপন্নতা লক্ষ করা যায়। উদাহরণত—কিশোর, সুবল, নিত্যানন্দ, গৌরাঙ্গ, অনন্ত, ছিনিবাস (শ্রীনিবাস), দয়ালচাঁদ, কৃষ্ণচন্দ্র, হরিমোহন, নিতাইকিশোর, শ্যামসুন্দর, বনমালী ইত্যাদি নাম উল্লেখ করা যায়। এই নামগুলো কৃষ্ণ ও চৈতন্যমহিমায় আকীর্ণ।
মালোদের চিন্তায়-আচরণে বৈষ্ণবীয় বোধের উজ্জ্বল প্রকাশ লক্ষণীয়। বারোমাসি গান, ভাটিয়ালি গান, সারিগান, মাঘমণ্ডলের গান কিংবা জাতকর্মাদির অনুষ্ঠানগুলোতেও কৃষ্ণলীলার বহু বিচিত্র বিস্তার ঘটেছে। দোললীলা কৃষ্ণসংশ্লিষ্ট একটি পার্বণ। দোলযাত্রার ফাগের রঙে মালোরা রঞ্জিত হয়েছে। রাঙিয়েছে তিতাসের জলকে। প্রবাসজীবনে এই হোলির অনুষ্ঠানেই কিশোর প্রেমে পড়েছিল একজন কিশোরীর। আবার বহুদিন পরে, সেই নারী পাগল-কিশোরের সঙ্গে মিলনাকাঙ্ক্ষায় উদ্গ্রীব হয়ে উঠেছিল, সে-ও এক হোলির দিনে।
নদী একাধারে মালোদের পূজ্য দেবতা এবং জীবিকা সংগ্রহের প্রধান ক্ষেত্র। ফলে নদীকে ঘিরে তাদের মধ্যে নানা রকম সংস্কার ও বিশ্বাস গড়ে উঠেছে। এই সংস্কার ও বিশ্বাস জীবন-জীবিকার প্রয়োজনে গড়ে উঠেছে। পবিত্র উপকরণ হিসেবে তিতাস নদীর জলকে মালোরা নানা ব্রত ও অনুষ্ঠানে ব্যবহার করেছে। প্রতিদিনের জালিক-কাজকর্মে তারা নদীকে নমস্কার করে এবং তার জলে হাত-পা ধুয়ে নৌকায় ওঠে। নদীযাত্রায় তারা গঙ্গামায়ের নাম স্মরণ করে, কখনো কখনো নদীর বুকে নৌকা ভাসানোর সময় পাঁচপীরের ধ্বনি দেয়, ‘পাঁচপীর বদরের ধ্বনি দিয়া প্রথম লগি ঠেলা দিল তিলক।’ তিতাসপারের মালোদের দৃৃঢ় বিশ্বাস, ‘গাঙের ডর মাঝ গাঙে না, গাঙের বিপদ পারের কাছে। বা’র গাঙে মা—গঙ্গা থাকে, বিপদে নাইয়ারে রক্ষা করে।’
নদী-নৌকা-জাল—এই তিন নিয়েই মালোজীবন। নদীর মতো নৌকাও জেলেজীবনের অপরিহার্য উপাদান। সে জন্য নৌকা ধুয়েমুছে তারা পরিষ্কার রাখে, তাকে দেবতাজ্ঞানে প্রণাম করে। দূরদেশে নৌকাযাত্রার সময় মালোনারীরা জোকার দেয়। শুকদেবপুর যাত্রার সময় কিশোরকে নদীর জল দিয়ে নৌকাকে প্রণাম করতে দেখা যায়, ‘তিলককে ভাত চাপাইতে বলিয়া কিশোর গলুইয়ে একটু জল দিয়া প্রণাম করিল।’ উপন্যাসটির ‘নয়াবসত’ অংশেও গৌরাঙ্গসুন্দরকে নৌকার গলুই ধুতে দেখা যায়।
এই উপন্যাসে নানা ধরনের জালের উল্লেখ আছে। যেমন—ঠেলা জাল, ভেলাস জাল, ভৈরব জাল, জগৎবেড়া জাল, ছান্দি জাল ইত্যাদি। নদীতে এই জাল ফেলা ও মাছ ধরা নিয়েও মালোসমাজে নানা সংস্কার প্রচলিত আছে। শুকদেবপুরে সুবল—কিশোরের মাছ ধরার চিত্রে দেখা যায়—
‘নৌকা মাঝ নদীতে গেলে কিশোর জাল ফেলিল এবং এক আঁজলা জল মুখে পুরিয়া কুলি করিয়া জালে “বুলানি” দিল।’
বাংলার নদীকেন্দ্রিক গানবহুল জীবনের প্রতিচিত্র স্পষ্ট হয়ে উঠেছে তিতাস একটি নদীর নাম উপন্যাসে। নদী-নৌকা-জালনির্ভর মালোজীবনের কাহিনি লিখতে গিয়ে অদ্বৈত গানের ডালি দিয়ে সাজিয়েছেন এ উপন্যাসকে। মূলত লেখক মালোদের নির্মম নিয়তিনিয়ন্ত্রিত জীববৃত্তান্ত শোনাতে গিয়ে লোকগানের আশ্রয় গ্রহণ করেছেন। তাদের দৈনন্দিন জীবনের নানা অনুষঙ্গ, নানা ব্রতকথা, পূজা-পার্বণাদি এই উপন্যাসে সংগীতনির্ভর হয়ে পরিবেশিত হয়েছে। এই উপন্যাসে অদ্বৈত মল্লবর্মণ সম্পূর্ণ এবং আংশিক কলি নিয়ে মোট ৫৯টি গান ব্যবহার করেছেন।
অদ্বৈত মল্লবর্মণ তিতাস একটি নদীর নাম-এ জন্ম-মৃত্যু-বিবাহের স্রোতে বহমান কৈবর্তসমাজের বিচিত্র নারীদের মূর্ত করে তুলেছেন। পুরুষের পাশাপাশি এই নারী চরিত্রগুলো দীপ্যমান। এখানে আছে বাসন্তী, অনন্তর মা, উদয়তারার মতো মুখ্য চরিত্র, আছে গৌরাঙ্গসুন্দরের বউ, সুবলের মা, বাঁশিরামের স্ত্রী, কালোর মা প্রভৃতির মতো গৌণ চরিত্র। কালোয়-ফরসায় মেশানো এই মালোনারীরা কৈবর্তসমাজের প্রতিনিধিত্ব করছে।
মালোসমাজ গোষ্ঠীবদ্ধ। যূথবদ্ধ সামাজিক নিয়মের বাঁধন এখানে যেমন কঠোর ও মান্য, তার শিথিলতাটুকুও নজর এড়িয়ে যায় না। পুরুষেরা মাছ ধরে, নারীরা জালের সুতা কাটে, সংসার সামলায় এবং সন্তান ধারণ করে। শ্বাস-প্রশ্বাসটা যেমন স্বাভাবিক, নারীর সন্তান ধারণও এ সমাজে তেমনি স্বাভাবিক। পরিশ্রমের ফাঁকে, দারিদ্র্যের বিরুদ্ধে বুক চিতিয়ে লড়াইয়ের অবকাশে জেলেপুরুষ জেলেরমণীর সঙ্গে মিলিত হয়; তার ফলে স্বাভাবিক নিয়মে সন্তান জন্মায়। তারা সামাজিক জীবনে পুরুষের সঙ্গে সঙ্গে কঠোর পরিশ্রম করে। তারা পুরুষের সঙ্গে নদীতে মাছ ধরতে না গেলেও মাছ ধরার সব প্রারম্ভিক কাজ সম্পন্ন করে। এ রকম সামূহিক বাস্তবতার চিত্র দেখতে পাওয়া যায় কালোবরণের পরিবারের প্রাত্যহিকতায় চোখ রাখলে—
‘তিন বউ সারারাত সুতা কাটিয়া শেষরাতে শুইয়াছিল। অল্প একটু ঘুমাইতেই কালোবরণের জালে যাওয়ার সময় হইল। ভোররাতে রোজ এরা জাল লইয়া নদীতে যায়। বেচারী বউরা কি আর করে। স্বামীর পাশ হইতে উঠিয়া কেউ তামাক টিকার ডিবা, কেউ মানসা, খলুই জালের পুঁটলি হাতে নিয়া বাহির হইয়া পড়ে। ততক্ষণে ফরসা হইতে থাকে। পাখ-পাখালির ডাক শুরু হয়। কালোর মা যত দিন বাঁচিয়া আছে এই সময় বউদের উঠিতেই হইবে। সকল বাড়ির বউদের আগে কালোর বাড়ির বউদের স্নান করিয়া আসা চাই।’
জেলেনির কর্মব্যস্ত দিনের এভাবে শুরু হয়। তারপর নানা সাংসারিক কাজে ব্যস্ত থাকতে হয় তাকে। তার পরও যদি কিছু সময় মেলে, তাকেও হেলায় কাটানো যায় না। নানা রকম সুতা কেটে, জাল বুনে সেই সময়টুকুকে পার করতে হয় মালোবধূকে।
তিতাসতীরের জেলেসমাজে কালোর মা, মঙ্গলার বউ, সুবলের মায়ের মতো অনেক চরিত্র আছে, কিন্তু বাসন্তীর মতো দ্বিতীয়টি নেই। এ চরিত্রটির প্রাণলক্ষণ নিহিত আছে অপরিচিতকে চেনার মধ্যে, বাস্তবকে স্বীকারের মধ্যে, প্রতিকূলতাকে জয়ের মধ্যে, ব্যক্তি ও সমাজ—নির্বিশেষে মানুষকে ভালোবাসার মধ্যে। অসংস্কৃত প্রান্তিক জেলেসমাজে এ এক অসাধারণ নারী। তার ভেতরে একজন শাশ্বত বাঙালি নারীর উপস্থিতি আমাদের সচেতন করে তোলে।
কৈবর্তসমাজের মতো নিম্নবর্গীয় সমাজে সন্তানহীনা নারীর মানসিকতা প্রায়ই রুক্ষ ও কর্কশ হয়। সন্তান জন্মের অক্ষমতা তাকে ভারসাম্যহীন ও ভয়ংকর করে তোলে। বাসন্তী শুধু সন্তানহীনা নয়, পতিহারাও বটে। প্রত্যেক বিবাহিত নারীর জীবনে পতি ও সন্তানের ভূমিকা সর্বাত্মক, যা থেকে বাসন্তী বঞ্চিত। তাই পিতৃহারা বালক অনন্তর প্রতি বাসন্তী আগ্রাসী—সন্তানবাৎসল্য প্রদর্শন করে। বাসন্তীর এই অনন্ত-প্রীতি শেষ পর্যন্ত তার পিতামাতাকে তার প্রতি নিষ্ঠুর ও সন্দেহপ্রবণ করে তোলে। বাসন্তী কঠিন বাস্তবের মুখোমুখি হয়ে পবিত্রতম সম্পর্কটিকে মধুরতমভাবে আস্বাদন করতে পারে না। ফলে বাসন্তীর মধ্যে জেলেরমণীর আদিমতার বহিঃপ্রকাশ ঘটে—
‘ভাবছিলাম আমারই দুঃখের দুঃখী অনন্তর মার মত সাথী পাইয়া, অনন্তর মত ছাইলা কোলে পাইয়া সব জ্বালাযন্ত্রণা জুড়ামু। তোমরা আমারে তার কাছে যাইতে দিবা না। দিবা না যখন, আমি মানুষ ধরুম। দেখি তোমরা কদিন আমারে ধরে বাইন্ধ্যা রাখতে পার।’
এই উপন্যাসে অদ্বৈত মল্লবর্মণ নিজেই কথক এবং তিনি সর্বদর্শী। আখ্যানবৃত্তে কৈবর্তজীবনের নানা অনুষঙ্গ উপস্থাপন করেছেন তিনি। এই উপস্থাপনে কোনো কৃত্রিমতা নেই। জেলেসমাজকে আদ্যন্ত চিনতেন তিনি। মালোদের সমাজ-সংস্কৃতি অদ্বৈতর চেতনার গভীরে প্রোথিত ছিল। লেখক তাঁর আবাল্য পরিচিত জগৎকে এই উপন্যাসের বিষয়-আশয় করে তুলেছেন। নারী-আচরণ, জন্ম-মৃত্যু-বিয়ের অনুষ্ঠানাদির বিবরণের পাশাপাশি নানা পূজা-পার্বণের ছবিও ফুটিয়ে তুলেছেন অদ্বৈত এই উপন্যাসে।
অদ্বৈত যথোচিত বাস্তবতায় কৈবর্তজনজীবনের জাত-কর্মাদি অনুষ্ঠানের ছবি এই উপন্যাসে ফুটিয়ে তুলেছেন। পদ্মা নদীর মাঝি উপন্যাসে কেতুপুরের জেলেপাড়ায় জন্মের অভ্যর্থনা বিষণ্ন ও নিরুৎসব। অন্যদিকে তিতাসপারের মালোপাড়ায় জন্মের অভ্যর্থনা জাঁকজমকপূর্ণ ও উৎসবমুখর। এর পেছনে কৃষ্ণমন্ত্রী মালোদের ধর্মভাবনা কাজ করেছে। কৃষ্ণের প্রতি মা যশোদার যে নিবিড় স্নেহ, তারই অভিব্যক্তি লক্ষ করা যায় মালোজনজীবনে। সন্তানের আগমনকে এখানে সানন্দে স্বাগত জানানো হয়। তবে, মেয়ের তুলনায় ছেলের আগমন এ সমাজে অধিকতর আকাঙ্ক্ষিত। তাই ‘ছাইলা হইলে পাঁচ বার জোকার, মাইয়া হইলে তিন বার।’
মালোসমাজ একেবারে আবিলতামুক্ত নয়। এ সমাজে সৎ লোক যেমন আছে, অসৎ লোকেরও তেমনি অভাব নেই। উপন্যাসটি রচনা করতে গিয়ে অদ্বৈত মল্লবর্মণ এ কথা ভোলেননি। তাই দোষত্রুটিহীন মালোসমাজ তাঁর উপন্যাসে স্থান পায়নি। এই সমাজেও যে লোভী আছে, ঈর্ষাতুর আছে, বেইমান আছে, শোষক আছে, বঞ্চনাকারী আছে—উপন্যাসটি লিখতে বসে অদ্বৈত তা এড়িয়ে যাননি। তিনি বাস্তবতাসচেতন অকৃত্রিম জীবনশিল্পী বলে তামসীর বাপের মতো বিভীষণ ও কালোবরণের মতো স্বসংস্কৃতিবিদ্বেষী চরিত্র অঙ্কনে দক্ষতা দেখিয়েছেন।

অদ্বৈত মল্লবর্মণ—(১ জানুয়ারি ১৯১৪-১৬ এপ্রিল ১৯৫১)
বাংলা সাহিত্যে অদ্বৈতর মান্যতা ঔপন্যাসিক হিসেবে। তবে তাঁর সাহিত্যজীবনের শুরু কবিতা দিয়ে। অনুবাদসহ তাঁর উপন্যাসের সংখ্যা চার—জীবন তৃষ্ণা, তিতাস একটি নদীর নাম, রাঙামাটি ও শাদা হাওয়া। জীবন তৃষ্ণা আরভিং স্টোনের বিখ্যাত উপন্যাস ‘লাস্ট ফর লাইফ’ (১৯৩৪)-এর অনুবাদ।
লেখক: নিজে জেলে সম্প্রদায় থেকে আসা, জেলেজীবন নিয়ে তাঁর উল্লেখযোগ্য কয়েকটি উপন্যাস: দহনকাল, জলপুত্র ও রামগোলাম।
</doc>

<doc>
চারুশিল্প
ছাপাই ছবির বঙ্গানুবাদ
চিত্রশিল্পের হাজার বছরের ইতিহাসে ছাপচিত্র অপেক্ষাকৃত নতুন মাধ্যম। ক্যানভাস পেইন্টিংয়ের কিছু সীমাবদ্ধতাকে অতিক্রম করে অনেকটা সময়ের প্রয়োজনেই ছাপাই ছবির উৎপত্তি। প্রথম ছাপচিত্র কোনটি, তার কোনো গ্রহণযোগ্য নমুনা পাওয়া যায়নি। তবে গুহামানবদের হাতের ছাপকে বলা যায় বুদ্ধিবৃত্তিক চেতনায় ছাপচিত্রের ভাবনার সূচনাপর্ব। কালক্রমে ছাপাই ছবির আধিক্য ব্যাপক আকার ধারণ করে; মূলত শিল্পের সহজ বিস্তৃতির উদ্দেশ্যে। সে সময় পঞ্জিকা, ধর্মগ্রন্থ, গল্প-কাহিনির বইয়ে ইলাস্ট্রেশনের জন্য ছাপচিত্র মাধ্যম জনপ্রিয় হয়ে ওঠে। ছাপচিত্রে একটি শিল্পকর্মের অসংখ্য সংস্করণ সহজেই সম্ভব বলে স্বল্পমূল্যে শিল্পানুরাগীদের কাছে পৌঁছতে পারে। শিল্পের প্রতি সাধারণ মানুষের আগ্রহ তৈরির একটি প্রচেষ্টা হিসেবেও দেখা যেতে পারে ছাপচিত্রের মাধ্যমকে।
বাংলার প্রথিতযশা ছাপচিত্রীদের নিয়ে ধানমন্ডির গ্যালারি চিত্রকে আয়োজন ছিল ছাপচিত্রের প্রদর্শনী। দুই বাংলার স্বনামধন্য ছাপচিত্রীদের শিল্পকর্ম দেখার সুযোগ তৈরি হয়েছিল এ প্রদর্শনীতে। ভারতের বিনোদবিহারী মুখার্জি, রামকিঙ্কর বেইজ থেকে শুরু করে সলিল সাহানীর মতো খ্যাতিমান শিল্পীদের শিল্পকর্ম ছিল প্রদর্শনীতে। একই সঙ্গে বাংলাদেশের শিল্পাচার্য জয়নুল আবেদিন, কামরুল হাসানের পাশাপাশি বর্তমান সময়ের প্রতিশ্রুতিশীল শিল্পীদের শিল্পকর্মও উপস্থাপিত হয়েছে।
পর্তুগিজদের মাধ্যমে উপমহাদেশে মুদ্রণশিল্পের আবির্ভাব; তবে এর বাইরে নান্দনিক শিল্পসৃষ্টি প্রচেষ্টায় ইংরেজদের ভূমিকাই প্রধান। অবিভক্ত বাংলায় কলকাতা মূল কেন্দ্র ছিল শিল্প-সাহিত্যচর্চার। ইংরেজদের ভারত শাসনের কেন্দ্র এই কলকাতাতেই গড়ে উঠেছিল মুদ্রণশিল্পের কারখানা। আর কলকাতার বাইরে ঢাকাও প্রধান কেন্দ্র হয়ে ওঠে।
উডব্লক-উড এনগ্রেভিং-মেটাল এনগ্রেভিং ছাপচিত্রের প্রাচীনতম ধারা। অষ্টাদশ শতাব্দীতে লিথোগ্রাফের সূচনা। বাংলাদেশের ছাপচিত্র চর্চা পাশ্চাত্য ধাঁচকে অনুসরণ করে চলেছে দীর্ঘকাল থেকেই। বাংলাদেশে ১৯৪৮ সালে শিল্পচর্চার প্রথম পদক্ষেপ ছিল চারু ও কারুশিল্প। আর এ জন্য শিক্ষাপ্রতিষ্ঠান গড়ে ওঠে। তখন থেকে ঢাকাকেন্দ্রিক শিল্পসৃজনের নতুন স্রোত তৈরি হয়। এ দেশের ছাপচিত্রের প্রাতিষ্ঠানিক সূচনা হয় শিল্পগুরু সফিউদ্দীন আহমেদের নেতৃত্বে। চারুচর্চায় উড-কাট এবং উড এনগ্রেভিং দিয়ে শুরু করলেও কালক্রমে এখানে অ্যাচিং, অ্যাকুয়াটেন্ট, লিনোকাট, ড্রাইপয়েন্ট, লিথোগ্রাফের চর্চাও বিস্তৃতি লাভ করে।
উপমহাদেশে আধুনিক ছাপচিত্রের ধারাকে টেকনিক আর বিষয়বস্তুতে বিভিন্ন নিরীক্ষায় সমৃদ্ধ করে চলেছেন এই মাধ্যমের অসংখ্য শিল্পী। এ প্রদর্শনীতে শিল্পী সফিউদ্দীন আহমেদের ছাপচিত্র দেখার সুযোগ তৈরি হয়েছে। রেখাধর্মী, বর্ণময় বিমূর্ততার সঙ্গে দক্ষতা ছাপাই ছবিতে নতুন মাত্রা তৈরি করেছে। শিল্পাচার্য জয়নুল আবেদিন, কামরুল হাসান প্রমুখের ছাপচিত্র এই প্রদর্শনীতে প্রদর্শিত স্থান পেয়েছে। উল্লেখ করা যায়, তাঁদের চিত্রের বিষয়বস্তুতে তাঁদের নিজস্বতার প্রতিফলন রয়েছে, সে সময় ছাপচিত্রে যে প্রাতিষ্ঠানিক রীতি চলছিল, তাঁরা এর বাইরেই ছিলেন। জয়নুল আবেদিনের শক্তিশালী রেখামাধ্যমের সীমাবদ্ধতাকে অতিক্রম করে স্বকীয় বৈশিষ্ট্য উচ্চকিত। এ ছাড়া শিল্পী মোহাম্মদ কিবরিয়া, মুর্তজা বশীর, আবদুর রাজ্জাক, কাজী আবদুল বাসেত, রফিকুন নবী, মনিরুল ইসলাম প্রমুখ পথিকৃৎ শিল্পীর শিল্পকর্ম একই সঙ্গে প্রদর্শিত হচ্ছে।
ভারতের শিল্পী রামকিঙ্কর বেইজের সাবলীল রেখার বিচরণ, কে জি সুব্রামানিয়ামের স্টাইলাইজেশন, সানাৎ করের কোমল, সূক্ষ্ম রেখা, সোমনাথ হোরের বলিষ্ঠ উপস্থাপন আর বিষয়বস্তুর গভীরতা, যোগেন চৌধুরীর নিজস্বতা, করণকৌশল আর নিরীক্ষার ভিন্নতা এ সময়ের ছাপচিত্রীদের জন্য নতুন ভাবনা-দৃষ্টিভঙ্গির পরিসর তৈরি করবে।
গ্যালারি চিত্রকের এ ধরনের একটি আয়োজন প্রশংসার দাবিদার। প্রদর্শনীতে ছাপচিত্রের ধারাবাহিকতা, সুস্পষ্ট বিবর্তন এবং বর্তমান গতি-প্রকৃতির একটি প্রচ্ছন্ন অগ্রগতি লক্ষ করা যায়। শিল্পপ্রেমীদের দুই বাংলার গুরুত্বপূর্ণ শিল্পীদের শিল্পকর্ম দেখার দুর্লভ সুযোগ হয় চিত্রকের এই চমৎকার আয়োজনে। যা ছাপচিত্র চর্চায় গতি সঞ্চার করবে।
প্রদর্শনীতে অংশগ্রহণকারী উল্লেখযোগ্য শিল্পীরা হলেন: বিনোদবিহারী মুখার্জি, রামকিঙ্কর বেইজ, হরেণ দাস, সোমনাথ হোর, কে জি সুব্রামানিয়াম, লালু প্রসাদ, যোগেন চৌধুরী, পিনাকী বড়ুয়া, তপন ভৌমিক, কবিতা নায়ার, সলিল সাহানী প্রমুখ (ভারত); শিল্পাচার্য জয়নুল আবেদিন, কামরুল হাসান, সফিউদ্দীন আহমেদ, মোহাম্মদ কিবরিয়া, মুর্তজা বশীর, আবদুর রাজ্জাক, রফিকুন নবী, মনিরুল ইসলাম, আবুল বারক আলভী, রোকেয়া সুলতানা, আহমেদ নাজীর, রশীদ আমিন প্রমুখ (বাংলাদেশ)। ১০ এপ্রিল শুরু হওয়া প্রদর্শনী ২০ এপ্রিল শেষ হচ্ছে।
</doc>

<doc>
দাভলাত খুদোনাজারভ
সিনেমার ওস্তাদ
তাঁর চলচ্চিত্র জীবনের ঘনিষ্ঠ দিকগুলো তুলে ধরে। দর্শকদের নিজের বয়ানে অংশ নিয়ে তাঁর চরিত্রগুলোর সাথে সরাসরি জড়িয়ে পড়ার আহ্বান জানান তিনি। তাঁর সৃষ্টি অবাঞ্ছিত শোম্যানশিপ থেকে বহু দূরের,’ সত্যজিৎ রায়ের চলচ্চিত্রের কোন বিষয়গুলো তাঁকে আকৃষ্ট করে, তার বর্ণনা দিয়েছেন খুদোনাজারভ। তদানীন্তন ইউএসএসআর ইউনিয়ন অব সিনেমাটোগ্রাফারসের সাবেক চেয়ারম্যান খুদোনাজারভ সত্যজিৎ রায়ের ছবির সঙ্গে পরিচিত হওয়ার পেছনে প্রভাবশালী জাপানি চলচ্চিত্রকার আকিরা কুরোসাওয়ার একটি মন্তব্যের কথা উল্লেখ করেছেন। ‘কুরোসাওয়া স্বীকার করেছেন যে রায়ের চলচ্চিত্র চলচ্চিত্রের ধারণার ক্ষেত্রে মৌলিক পরিবর্তন নিয়ে এসেছে। আমার কাছে এত দিন স্রেফ বিমূর্ত বিষয় হিসেবে রয়ে যাওয়া এই ভারতীয় নামকে কুরোসাওয়ার উক্তি যেন বাস্তব অর্থ দিয়েছে। কারণ, নামডাক সত্ত্বেও তখনকার দিনে রায়ের চলচ্চিত্র আমাদের সিনেমা হলে বা আর্কাইভসে দেখা যেত না। কিন্তু আমি বুঝে নিয়েছিলাম, এই ছবিগুলো না দেখলে আমার চলবে না।’
‘প্রথমবার পথের পাঁচালী দেখার কথা কখনও ভুলব না,’ সবেমাত্র চিত্রপরিচালক হিসেবে কাজ শুরু করার সময় বাংলা ছবি দেখার স্মৃতিচারণা করেছেন খুদোনাজারভ। ‘ছবিতে কোনও সাবটাইটেল ছিল না, কিন্তু আমরা যেন পুরো অর্থই ধরতে পারছিলাম। মেয়ের মৃত্যুতে দুঃখভারাক্রান্ত বাবার জন্য রবিশঙ্করের সঙ্গীত গুমরে উঠলে আমরা চোখের জল ধরে রাখতে পারিনি, মনে হচ্ছিল যেন সৃষ্টিশীলতার এক অলৌকিক কর্মকাণ্ডে অংশ নিচ্ছি। জীবন পরিণত হয়েছিল শিল্পে আর শিল্প হয়ে উঠেছিল জীবন, আমাদের চেতনার জীবন, আমাদের খোদ সত্তার জীবন, যা কোনওভাবে এই অভিজ্ঞতার ভেতর দিয়ে বদলে গিয়েছিল। অপর হয়ে উঠেছিল আমাদের আপনজন। সেই থেকে যে জগৎ আমাদের রায়কে দিয়েছে আর রায় আমাদের যে জগৎ দিয়েছেন তার অংশে পরিণত হয়েছি।’
পথের পাঁচালী (১৯৫৫) কান চলচ্চিত্র উৎসবে ১৯৫৬ সালে সেরা চলচ্চিত্র পুরস্কার লাভ করে। সেই সময়ের মানবাধিকারকর্মী ও প্রায়শই উত্তাল সময়গুলোতে শান্তির পক্ষে তৎপর খুদোনাজারভ মনে করেন, এই সিনেমা থেকে তিনি অনেক কিছু গ্রহণ করেছেন; ‘রায় মানব জাতির সাধারণ ঘটনা আর আবেগগুলোই আমাদের নতুন করে দেখতে ও শুনতে বাধ্য করেন—জন্ম, শবযাত্রা, বন্ধুত্ব, বিবাদ, প্রেম আর অসহিষ্ণুতা, সৌজন্য ও পাপের প্রায়শ্চিত্ত। প্রবল ব্যক্তিত্বের মাধ্যমে এসব কিছু রায় তুলে ধরেন আর সেগুলো এক সময় সারা বিশ্বের মানুষের জন্যই নতুন এক অর্থ হয়ে ধরা দেয়।’
নিজ দেশের সঙ্গে রায়ের চলচ্চিত্রের প্রাসঙ্গিকতা তুলে ধরেছেন খুদোনাজারভ। ‘দ্য হোম অ্যান্ড দ্য ওয়ার্ল্ড (ঘরে বাইরে, ১৯৮৫) এই চলচ্চিত্র জাতিগত ও ধর্মীয় বিভাজন, সামাজিক বাগাড়ম্বর আর ইতিহাসের ক্রান্তিলগ্নে আত্মপ্রেমের বিপদ সম্পর্কে সতর্ক করে। কিন্তু উদার-গণতান্ত্রিক জাতীয় ঐকমত্যের পটভূমিতে ভালোবাসা ও আত্মবিসর্জনের অসামান্য ছবি চারুলতা (১৯৬৪)। চারুলতাকে না চিনলে কীভাবে কেউ কি তার প্রজ্ঞা অনুভব করতে পারবে? রাশিয়ার দর্শকদের জন্য আমার সঙ্গে সঙ্গে মনে হয়েছে সমাপ্তিসহ ‘দ্য ওয়ার্ল্ড অব অপু’ (অপুর সংসার, ১৯৫৯) যত দ্রুত সম্ভব দেখা উচিত: অপুর সংসার হচ্ছে ভাগ্য এবং ছেলের ভবিষ্যৎ দায়িত্বের সঙ্গে অপুর রফা, অসাধারণ কাহিনি।’
দ্য মিউজিক রুম-এ (জলসা ঘর, ১৯৫৮) খুদোনাজারভ জগতের মৌলিক পরস্পরবিরোধিতার সমন্বয় দেখতে পান। ‘এই ঐতিহাসিক নাটকটি গল্পকে ছাড়িয়ে গিয়ে সমাজ ও পুরুষের আত্মার মাঝে পুঞ্জীভূত গভীর বিশ্বাসঘাতকতার সন্ধান করেছে। সমস্যার সর্বজনীনতা ও চলচ্চিত্রের বিন্যাস এবং অধিকাংশ ভারতীয় দর্শকের কাছে দুর্বোধ্য অভিজাত শ্রেণীর ভাষা ও সঙ্গীতের ভেতর কি এক ধরনের স্ববিরোধিতা নেই?’ প্রশ্ন তোলেন খুদোনাজারভ।
জীবনের বেশির ভাগ কাজই যার নিষিদ্ধ হয়েছে বা ধ্বংস করে ফেলা হয়েছে, রাজনৈতিক বিরোধে ভারাক্রান্ত সেই খুদোনাজারভের কাছে রায়ের দর্শনে রয়েছে আশা, ‘ব্যক্তির উপর সমাজের প্রাধান্যের ধারণায় বেড়ে ওঠা আমাদের কাছে সামাজিক সংঘাত অবসানের দার্শনিক সত্যে সন্ধানের বদলে রায়ের ছবিতে কীভাবে একজন ব্যক্তির সমস্যার সমাধান একটি জাতির কিংবা এমনকি গোটা বিশ্বের জন্যে গুরুত্বপূর্ণ হয়ে ওঠে সেটা দেখতে পাওয়া গুরুত্বপূর্ণ।’
অতি উৎসাহী চলচ্চিত্রকার খুদোনাজারভ রায়ের চলচ্চিত্রকে এর ইউরোপীয় অনুপ্রেরণার সঙ্গে সম্পর্কিত করেছেন, ‘অনেক পরে এসে আমি বুঝতে পেরেছিলাম যে, রায় ইতালীয় নিও-রিয়েলিস্টগণ ও আমাদের নিজস্ব পরিচালকদের মধ্যে আইজেনস্টাইন, পুদোভকিন ও দোনস্কয়ের কাছে ঋণী।’
সত্যজিৎ রায়ের সঙ্গে দেখা করতেই ১৯৮৭ সালে খুদোনাজারভ কলকাতা সফর করেন, ‘ঠিক কোনও মুসলিম যেভাবে মক্কায় যান, সেভাবেই রায়ের প্রতি সম্মান দেখাতে চেয়েছিলাম আমি। তিনি দীর্ঘদেহী মানুষ জানা থাকায় তাঁকে উপহার দেব বলে সঙ্গে করে সবচেয়ে বড় মাপের তাজিক জোব্বা নিয়ে গিয়েছিলাম। কিন্তু ভারতীয় চলচ্চিত্রের বিশাল মানুষটির পক্ষে সেটাও যেন ছোট হয়ে গিয়েছিল। আমি বরাবর জানতাম, চলচ্চিত্রকার ও মানুষ হিসাবে তাঁর মধ্যে অত্যাবশ্যকীয় একটা কিছুর খোঁজ পাব। বাস্তবে আমাদের সাক্ষাৎ আমার সকল প্রত্যাশা ছাড়িয়ে গিয়েছিল।’
দাভলাত খুদোনাজারভ (১৯৪৪—) বিশিষ্ট সোভিয়েত চলচ্চিত্রকার, রাজনীতিক, মানবাধিকারকর্মী। ১৩ মার্চ ১৯৪৪ তাজিকিস্তানের খোরাগে জন্মগ্রহণ করেন। ১৯৮৮ সালে তাজিকিস্তান থেকে সুপ্রিম সোভিয়েত অব দ্য ইউএসএসআরের পিপলস ডেপুটি নির্বাচিত হয়েছিলেন। ১৯৮৯ সালে ইউএসএসআর ইউনিয়ন অব সিনেমাটোগ্রাফারসের চেয়ারম্যান নির্বাচিত হন। দুশানবে দাঙ্গার সময় সেনাবাহিনী ও বিক্ষোভকারীদের ভেতর মধ্যস্থতা করেছিলেন তিনি। ১৯৯৪-৯৫ সালে ইউনাইটেড স্টেট ইনস্টিটিউটের পিস ফেলো ও কেনান ইনস্টিটিউট অব দ্য উইড্রো উইলসন সেন্টারের হিউম্যান রাইটস অ্যান্ড কনফ্লিক্ট রিসলিউশনের গালিনা স্তারোভোয়তোভা ফেলো ছিলেন তিনি।
</doc>

<doc>
শিল্পিত অগ্রযাত্রার নতুন দুয়ার
বিশ্ব শিল্পকলার উত্তরণ কোনো ভৌগোলিক সীমায় আবদ্ধ নয়। বাংলাদেশের শিল্পকলার সঙ্গে বৈশ্বিক শিল্পকলার সেতুবন্ধ তৈরি করেছেন শিল্পাচার্য জয়নুল আবেদিন, পটুয়া কামরুল হাসান, মোহাম্মদ কিবরিয়া, সফিউদ্দীন আহমেদ ও এস এম সুলতান। শিল্পকর্মের বিষয়, মাধ্যম ও করণকৌশলের দিক থেকে পাশ্চাত্যের আভাস পাওয়া যায় পরবর্তী সময়ে দেশের বাইরে শিল্পকলায় উচ্চতর শিক্ষা শেষে ফিরে আসা শিল্পীদের কাজে। বিষয় নির্বাচনে বাংলাদেশের প্রকৃতি, সমাজ ও মানুষের জীবনাচরণের নানা অধ্যায় উঠে আসে মূর্ত, আধা বিমূর্ত ও বিশুদ্ধ বিমূর্ত শিল্পকর্মে।
১২ থেকে ১৫ এপ্রিল পর্যন্ত অনুষ্ঠিত ঢাকা আর্ট সামিট এযাবৎ বাংলাদেশে আয়োজিত রাষ্ট্রীয় ব্যবস্থাপনার বাইরে শিল্পী, শিল্পরসিক, দর্শক, ইতিহাসবিদ ও শিল্প-গবেষকদের বৃহৎ সম্মিলন। গত ছয় দশকের বাংলাদেশে সৃষ্ট শিল্পকর্মের গতিপথকে একসঙ্গে খুঁজে পাওয়া যায় এ সামিটে।
সামদানী আর্ট ফাউন্ডেশনের সঙ্গে বাংলাদেশ শিল্পকলা একাডেমী ও জাতীয় জাদুঘরের যুক্ত হওয়া এ সামিট বিশ্বশিল্পরসিকদের আগ্রহী করে তোলে। এ বর্ণাঢ্য আয়োজন প্রসঙ্গে সামদানী আর্ট ফাউন্ডেশনের পরিচালক নাদিয়া সামদানীর মতো আমাদের শিল্পকর্মের সমৃদ্ধি বিশ্ববাসীর কাছে জানাতেই এ আয়োজন। বিভিন্ন দেশের ৩৮ জন শিল্পী, সমালোচক, গবেষক ও সংগ্রাহকের অংশগ্রহণ আমাদের দেশের শিল্পকর্মের প্রতি আগ্রহকেই বোঝায়।
২৪০ জন নবীন-প্রবীণ শিল্পীর বিভিন্ন মাধ্যমের কাজ দেখার এ বিরল সুযোগ মেলে ঢাকা আর্ট সামিটে। এ আয়োজন তিনটি পর্বে বিভক্ত ছিল বলা যায়: প্রথমত, ২৯ জন তরুণ শিল্পীর, যাঁদের বয়স অনূর্ধ্ব ৩৫, এদের বাছাইকৃত শিল্পকর্মের প্রতিযোগিতা; দ্বিতীয়ত, মুক্তিযুদ্ধ-পূর্ব সময়ে সৃষ্ট বাংলাদেশের ২৭ জন পথিকৃৎ শিল্পীর ৭১টি কাজ নিয়ে বাংলাদেশ জাতীয় জাদুঘরের বিশেষ প্রদর্শনীর আয়োজন, তৃতীয়ত, ছয়টি সেশনে আধুনিক শিল্পকলা, এতে ছবির বিষয় ও ভাব বিনিময়, আলোকচিত্রের শিল্পগুণ, দক্ষিণ এশীয় শিল্পকলার পরিপ্রেক্ষিতে বাংলাদেশীয় শিল্পকর্মের ভবিষ্যৎ, দক্ষিণ এশীয় শিল্পকর্ম সংগ্রাহক, শিল্পের বাজার প্রভৃতি বিষয় অন্তর্ভুক্ত ছিল।
এই পর্বে বাড়তি আকর্ষণ ছিল শিল্পের বাজারে বাণিজ্যিক প্রতিষ্ঠানের অংশগ্রহণ বিষয়ে সেমিনার, বক্তব্য উপস্থাপন ও মতবিনিময়ের আয়োজন। এসব বিষয়ে ইংল্যান্ড, ফ্রান্স, যুক্তরাষ্ট্র, ভারত ও বাংলাদেশের শিল্পী, শিল্পসংগ্রাহক, ইতিহাসবিদ ও গবেষকেরা আলোচনা করেন। অন্যদিকে সামিটের আরেকটি উল্লেখযোগ্য দিক হচ্ছে অপেক্ষাকৃত তরুণ শিল্পীদের প্রদর্শিত কাজ প্রথাগত ক্যানভাস ও রংতুলির সঙ্গে নতুন নিরীক্ষায় শিল্পকর্ম সৃষ্টি দর্শকদের ভাবনায় নতুন মাত্রা যোগ করে।
ঢাকা আর্ট সামিটের যাঁরা গেছেন, নিঃসন্দেহে বলা যায় এ আয়োজন আমাদের চিনিয়ে দিয়েছে বাংলাদেশের শিল্পকর্মের অতীত, বর্তমান ও আগামী।
শুধু তেল, জল, ছাপচিত্র, স্থাপনাশিল্প, ভিডিও আর্টের বাইরে আলোকচিত্রকেও সৌন্দর্যকলার অন্তর্গত করে দৃশ্যশিল্পের বৃহৎ একটি মাধ্যমের স্বীকৃতি এসেছে এ প্রদর্শনীর মধ্য দিয়ে।
ঢাকা আর্ট সামিটের এবারের সামদানী আর্টিস্ট ডেভেলপমেন্ট পুরস্কারপ্রাপ্ত শিল্পী হলেন খালিদ হাসান। ১০ লাখ টাকা মানের পুরস্কারপ্রাপ্ত তাঁর ছবির শিরোনাম ছিল ‘টেরর বিট অব এসিড ১, ২’। ছবি দুটিতে নারীমুখ ও এসিডে ঝলসানো দুই হাতে আঁকড়ে থাকা আরেকটি মানবীর মুখাবয়ব। ছবির তলে নীলাভ মৃদু আলোয় অন্ধকারাচ্ছন্ন মুখ। সামাজিক বৈকল্য নারীর প্রতি সহিংস আচরণ নিয়ত আহত করে আমাদের। জুরি বোর্ডের সদস্যদের নির্বাচন সামাজিক অনাচারের বিপক্ষে প্রতিবাদ। পাঁচ লাখ টাকার সামদানী ইয়ং আর্ট ট্যালেন্ট পুরস্কার পেয়েছেন চট্টগ্রামের শিল্পী মুসরাত রিয়াজী। ‘মুরিং’ শিরোনামের তেলরঙে আঁকা ছবিতে রঙের উপস্থিতির চেয়ে রেখাই প্রধান বলা যায়। সাদা-কালো ঊর্ধ্বমুখী রেখায় তৈরি হয়েছে ধূম্রজাল। আক্রমণাত্মক ভঙ্গিতে ধেয়ে আসা তিনটি হিংস্র প্রাণীর অবয়ব ঘিরে রেখেছে তিনটি নারীদেহ। গত শতকের পরবর্তী সময়ে তরুণদের চিন্তায় সরলীকরণের সঙ্গে যুক্ত হয়েছে ছবির নান্দনিক বোধে বক্তব্যধর্মী উপস্থাপনা। কি চিত্রকর্মে, ভাস্কর্যে, ছাপচিত্রে, আলোকচিত্রে বিষয়কে নিয়ে নিরীক্ষায় মেতেছেন তরুণ শিল্পীরা।
১৫ এপ্রিল শেষ হওয়া ঢাকা আর্ট সামিটের তরুণ শিল্পীদের বর্ণাঢ্য প্রতিযোগিতায় জুরি হিসেবে এসেছেন ভারতের খ্যাতিমান শিল্পী বোস কৃষ্ণামাচারি, প্যারিসের শিল্প-সমালোচক ও ইতিহাসবিদ দীপক আনান্থ, আর্ট এশিয়া প্যাসিফিক জার্নালের সম্পাদক ইলিন ডব্লিউ এনজি, ইন্টারন্যাশনাল আর্ট অ্যাট টেট মডার্নের সহকারী কিউরেটর কায়লা ম্যাকডোনাল্ড, ভারতের খ্যাতিমান শিল্পী রাভিন্দার রেড্ডি।
</doc>

<doc>
চন্দ্রতারার মালিকানা
গত রাতে তার স্বামী উৎকণ্ঠায় ছিল। কারণ, সে উঠেছে আর শুয়েছে। পায়চারি করেছে। স্নানাগারে গেছে। মাথায় পানি ঢেলেছে। জানালার শিক ধরে দাঁড়িয়েছে থেকেছে দীর্ঘক্ষণ। সে বাতায়ন পাশের ঘন অন্ধকার গাছের বাসায় পাখির ছানার সঙ্গে মনে মনে কথা বলেছে। রাতের নীরবতা ভেঙে দূরে যে দু-একটি গাড়ি হেঁকে গেছে, ইশারায় তাদের গতিবিধি নিয়ন্ত্রণ করেছে। বুকভরে নাম না-জানা ফুলের ঘ্রাণ নিয়ে প্রকৃতিকে ধন্য করেছে। কী না করেছে সে? নিজের নরম তুলতুলে বিছানা ছেড়ে মেঝেতে মাদুরে শুয়ে স্বামীকে ভড়কে দিয়েছে। স্বামী বেচারি ঘুমের রেশ কেটে যাওয়ায় বুঝতে পারে বউটি নেই। ভয়তাড়িত কণ্ঠে ফিসফিস করে জিজ্ঞেস করে, ‘শেফু, শেফু...।’
‘বলো।’
‘শেফু...।’
‘আহা, বলো না।’
স্বামীর স্ক্রিনটাচ মোবাইলটি জ্বলে ওঠে। ঈষৎ উজ্জ্বল আলোয় ঘর ভরে যায়।
‘ফ্লোরে কী করছ?’
‘শুয়ে আছি। দেখেও প্রশ্ন করছ কেন? তুমি কি ভেবেছ অন্য কিছু করছি?’
‘না, সেটা বলছিনে বউ, এরই মধ্যে রেগে গেলে?’
স্বামী বউটির মুখে মোবাইলের আলো ফেলে। অদ্ভুত দেখায় শেফুকে। সন্ধ্যায় হয়তো পান চিবিয়েছিল। ঠোঁটে শুকিয়ে আছে তাম্বুল রস। মুখে আলো পড়ায় হেসে উঠলে ওকে অচেনা ঠেকে। একহারা গড়নের শেফু কী সুন্দর নাগিনী! এসব প্রজাতির সাপের দিকে তাকিয়ে কেউ কখনো ভাবে না, এরা বিষধর নাকি বিষহীন? মাথা ও শরীরের কারুকার্যে অনেকের বিমুগ্ধ বিস্ময় জাগে। এক্ষণে শেফুর মাথার সামনের কিছু চুল ফ্যানের বাতাসে ওড়াউড়ি করে। সে এলোমেলো শাড়ি কুণ্ডলী পাকিয়ে বুকে চেপে ধরে। আবার তা সরিয়েও নেয়।
‘শেফু, তুমি এমন ভাব করছ যে গরমে তোমার বুক ফেটে যাচ্ছে।’
‘তুমি তো জানো, আমার শরীরে টেম্পারেচার একটু বেশি থাকে।’
‘জানি। আচ্ছা, ওসব বাদ দাও। তুমি যে বললে, তোমার সম্পর্কে আমি কী এমন ভেবেছি? তুমি তো শুয়েই আছ।’
‘ভাবতে পার, হয়তো কিছু একটা গোপন করছি। কথার টোনে তো এমনই মনে হয়েছিল।’
‘বউ, তুমি বড় ঠোঁটকাটা।’
শেফুর স্বামী প্রায়ই কথা শুরু করে ‘বউ’ উচ্চারণ করে। বিয়ের পর তার পাগলামি সম্পর্কে ডাক্তারের সঙ্গে কনসাল্ট করলে বলা হয়েছিল—ও, কিছু না, একটু মানসিক ট্রিটমেন্টেই সেরে যাবে। তবে অবহেলায় বিগড়ে যেতে পারে। সেই থেকে স্বামী আদর করে বউকে ‘বউ’ বলে।
তারিক, মানে শেফুর স্বামী অতঃপর বলে, ওপরে উঠে আস। বউটি উঠে আসে, কিন্তু মেঝের মাদুরের ওপর শাড়িটা রেখেই, কখন পেটিকোটের ওপর থেকে খসিয়ে ফেলেছে জানে না। শেফুর শরীরের ঊর্ধ্বাংশে মধ্যবাস লাল ব্লাউজ। স্বামী চিত হয়ে রাতে আসা মেসেজ চেক করছে। পাশে শেফুও শোয়। খুদে বার্তার ধকল সয়ে স্বামী শেফুর দিকে আড়চোখে তাকায়।
‘কী দেখছ, অমন করে?’
‘দেখছি আলো-আঁধারিতে তোমার রূপ কেমন খলবলিয়ে উঠেছে। পানে তোমার ঠোঁটও রক্তিম।’
‘মন চেয়েছিল, কী করব।’
‘আর একটা খাবে নাকি?’
‘এত রাতে পাব কোথায়?’
‘বাইরে থেকে নিয়ে আসি? মিজানের দোকান হয়তো খোলা আছে।’
‘সত্যি? দেখো।’
স্বামী উঠতে চায়, শেফু এক হাতে খপ করে ধরে ফেলে। তারিক ভাবে, এ হয়তো তার আহ্বান। তারিক কিছু বুঝে ওঠার আগেই তার হাতটা আরও জোরে টেনে ক্রমে নিজের গায়ের ওপর নিয়ে আসে।
‘তাহলে যাব না?’
‘আমি মিছেমিছি বলেছি। ওতে তো অভ্যেস নেই।’
তারিক মাথাটা শেফুর বুকের ওপর রাখে। তারপর ছাদের দিকে মোবাইলের আলোটা ফেলে। ছাদের কিয়দংশ আলোকিত হয়। ফ্যানটা ঘুরছে একপাশে। বলে, ‘শেফু, এখান থেকে আমাদের ছায়াটা ছাদে পড়লে একজন মানুষ মনে হতো, মনে হতো না আমরা দুজন।’
‘তা তো মনে হবেই, যেভাবে গায়ে গায়ে জড়িয়ে আছ।’
‘আমার দোষ কী? তোমার অ্যাপেলিং।’
‘আমারই বা কী দোষ? দায়ী তোমার আদিমতা।’
অতঃপর ছাদ কিংবা সিলিংয়ে যে একক ছায়াটি কল্পনা করেছিল, তা বাস্তব রূপ পায়। সেই ছায়া কিংবা বাস্তবের কোনো হাত নেই, উভয়ের হস্তদ্বয় বিপরীত পিঠে অক্টোপাসের মতো লেপ্টে থাকে এবং অতঃপর তারা ঘুমের ঘোরে তলিয়ে যায়।
গত রাতে তারিক ভয়তাড়িত থাকলেও আজ স্বাভাবিক। তার ফিরতে দেরি হওয়ায় নিজেকে কিঞ্চিৎ অপরাধী ভেবে কাঁপা হাতে তালা খোলে। ভাবে, বউ কোথাও গেছে। তবে সে ইতিউতি করে তাকায়। পত্রিকা পড়ে, টিভি অন করে। এরই মধ্যে দু-একবার কল দিয়েও সাড়া পায়নি, বারবারই ‘নো আনসার’। অনেক পর রেসপন্স করে বউ।
‘ডাকছ কেন?’
‘তুমি কোথায়?’
‘আমার সাম্রাজ্যে।’
‘মানে?’
‘তোমার মাথার ওপর।’
‘ও, আমি ভুলেই গিয়েছিলাম। খামোকা একটা ঘণ্টা পার হয়ে গেল। দাঁড়াও আসছি।’
বউয়ের এহেন খামখেয়ালিপূর্ণ আচরণকে তারিক প্রশ্রয় দেয়। ডাক্তারের নির্দেশনা: পাত্তা না পেলে বিগড়ে যেতে পারে। তা ছাড়া বউকে সে ভালোও বাসে। তারিক সিঁড়ি মাড়িয়ে দেখে ছাদের দরজাটা হা করা। হয়তো ওরই জন্য খুলে রেখেছে। দেখে অন্ধকারে একটি ছায়ামূর্তির মতো ওর বউ ডান হাত নাড়ছে। মনে হলো আকাশের গায়ে হাত বুলাতে চায়। বউ একদিন গম্ভীর হয়ে বলেছিল, আকাশের যে উজ্জ্বল তারাগুলো আমি প্রতিদিন দেখি, ওরা আমার ভাষা বোঝে। ওরা বিভিন্ন ঋতুতে দিক পরিবর্তন করলেও শেষমেশ আমাদের ছাদ বরাবর ফিরে আসবে। শেফুর অদ্ভুত খেয়াল, প্রতিদিন দেখে দেখে, মনে মনে ওদের সঙ্গে কথা বলে চন্দ্রতারার মালিকানা দাবি করে বসে।
তারিক পা টিপে টিপে কাছে যায়, কানের কাছে মুখ নিয়ে বলে, মিউ!
‘আহা, বিড়ালটা না একটু আগেই তাড়ালাম।’ সে পেছন থেকে তারিকের মাথাটা ধরে খিলখিল হাসে। তারিক পেছন থেকে বউকে বেষ্টন করে কোমর বরাবর। সে ভারতশাস্ত্রী বাৎস্যায়নের কামসূত্রোল্লিখিত ‘স্পৃষ্টক’ আলিঙ্গনের চর্চা করে।
‘এই ছাড়, আমার তারাগুলো দেখছে।’
‘আকাশের ওই মিটিমিটি তারার সাথে...।’
‘গানটা শেষ করো না।’
‘আর মনে নেই...আচ্ছা, এত যে তারকাবিশারদ, বল তো, ওই তারাটার নাম কী?’
‘হাসালে।’
‘আহা, বলই না।’
‘শুকতারা।’
‘আর কী নাম?’
‘ভেনাস। অথবা আফ্রোদিতি।’
‘বল তো সপ্তর্ষিমণ্ডল কোনটি?’
শেফু দেখায়।
‘আচ্ছা, এবার দেখাও কালপুরুষ বা আদমসুরত।’
শেফু আবারও তর্জনী নির্দেশ করে।
‘তুমি নিশ্চয় সপ্তর্ষি, আই মিন সপ্তঋষির নাম জানো না।’
‘অবশ্যই জানি।’
‘অসম্ভব, বল।’
‘বশিষ্ঠ, কশ্যপ, অত্রি, জমদগ্নি, গৌতম, বিশ্বমিত্র ও ভরদ্বাজ।’
‘মাই গড, আমি নিজেও জানতাম না। কৌশলে জেনে নিলাম, বউ।’
তারিক বউকে পাঁজাকোলা করে ছাদ থেকে নিয়ে যেতে চায়। বউ পিষ্ট হতে হতে বলে: ছাড়, আমি অ্যান্ড্রোমিডা নই।
‘সেটি আবার কী?’
‘তুমি দেখছি কিছুই জানো না। অ্যান্ড্রোমিডা পৃথিবীর নিকটতম ছায়াপথ। পুরাণমতে, দাম্ভিক রানি ক্যাসিওপিয়া তার অপরূপ সুন্দরী কন্যা অ্যান্ড্রোমিডাকে নিষ্ঠুর সামুদ্রিক দানব সেটাসের কাছে বলি দিতে রাজি হয়েছিল।’
তারিক ঈষৎ ঝুঁকে বলে, ‘কেন?’
‘স্বর্গের দেবতাদের খুশি করতে।’
‘তারপর?’
‘সেটাস তখন এগিয়ে এল অ্যান্ড্রোমিডার দিকে। আর নায়ক পারসিউস পঙ্খিরাজ ঘোড়া পেগাসাসের পিঠে চড়ে আকাশ থেকে নেমে এসে উদ্ধার করল অসহায় অ্যান্ড্রোমিডাকে।’ এ সময় শেফু স্বামীর কোল থেকে খসে পড়ে। দাঁড়িয়ে আকাশের দিকে তর্জনী তুলে বলে, ওই দিকে অ্যান্ড্রোমিডা ছায়াপথ, যা খালি চোখে দেখা যাওয়ার কথা।
‘অ্যা গ্রেট অ্যাস্ট্রোনমার...কী করে জানলে, ওসব?’
‘নিজের ইচ্ছে থেকে।’
‘এসব পুরাণকথা, না তোমার পরান কথা? যা-ই হোক, এবার চল।’
‘যাব। তবে মনে রাখবে, উত্তর-পশ্চিমাকাশের ডানদিকের তারাগুলো আমার। তোমাকে চিনিয়ে রাখলাম।’
‘কেউ নিয়ে যাবে নাকি?’
‘কার এত সাহস।’
‘সে যা-ই হোক, তোমার তারাদের পাহারাদার হওয়ার যোগ্যতা আমার নেই।’
রাতে বধূটির ঘুম হয় বটে, কিন্তু ভোরে ‘আকাশে কিছু নেই’ বলে বিড়বিড় করে। কয়েক বার সশব্দে বললে তারিকের ঘুম ভাঙে। দেখে ভীতিতাড়িত এক শক্ত পুতুল বারবার ওকে জাপ্টে ধরছে। যতই সরাতে চায়, আরও কাছে এসে জড়িয়ে ধরে। ইতিমধ্যে শেফুর এক হাত তারিকের গলার নিচ দিয়ে প্রবিষ্ট হয় এবং অতঃপর দুই হাতে ওকে পেঁচিয়ে ধরে। দমবন্ধ তারিক কোনোমতে বলে, ‘কী হয়েছে, বল?’
‘আকাশটা খালি।’
‘আবার আকাশ দেখলে কখন? এরই মধ্যে বাইরে গিয়েছিলে নাকি?’
‘না।’
‘তাহলে?’
‘আমি জানি।’
‘কী জান?’
‘আকাশে কিছু নেই।’
‘কিছু নেই মানে? তোমার চন্দ্রতারারা?’
‘কেবল চাঁদ আছে।’
‘অন্যেরা নিশ্চয় মেঘে ঢাকা পড়েছে।’
‘তাহলে চাঁদকে দেখায় কী করে?’ এরূপ বলে শেফু আরও জোরে স্বামীকে জড়িয়ে ধরে বুকের ওপর ওঠে। অতঃপর উপুড় হয়ে সটান পড়ে থাকে। তারিক নিচে থেকেই বউয়ের মাথায় হাত বুলায়, আঙুল চালায় চুলে। সে বলে, ‘শেফু তোমাকে বুঝতে হবে, আকাশে চাঁদ থাকলে তারাগুলো স্পষ্ট দেখায় না।’ শেফু চুপ। এ অবস্থা তারিকের ভালোই লাগে। বুকের ওপর জগদ্দল পাথর না হয়ে স্পঞ্জের মতো একটি নরম বস্তু পড়ে আছে। শেফুর চুলের ঘ্রাণ ওকে মদির করে। এর চেয়ে সুখ আর কি হয়? কিন্তু তারিকের ভয় অন্য জায়গায়। বউকে সিজোফ্রেনিয়া পেল কি না। এসব ভেবে তারিক নিজেই সিজোফ্রেনিক হয়।
আস্তে সে বউকে বুকের ওপর থেকে নামায়। কানের কাছে বলে, ‘আজ সন্ধ্যায় যে সাঈদের বাসায় যাওয়ার কথা না, সেখানে তুমি ইচ্ছেমতো আকাশ অবজার্ভ করতে পারবে। ওদের ছাদের ওপর আমাদের মতো কোনো কৃষ্ণচূড়া গাছ বাধা হয়ে দাঁড়ায় না। পুরোটাই পরিষ্কার।’
সন্ধ্যায় যথারীতি যাওয়া হয়। একটু অন্ধকার হলেই কৌশলে সাঈদের বউকে নিয়ে শেফু উঠে যায় ছাদ-বাগিচায়। সে জানত, সাঈদের বউ বেশিক্ষণ টিকবে না। অনুমান ওর সত্যি হলো। যাওয়ার আগে বলে, ভাবি চলুন, আর কত?
‘আমার এখানেই ভাল্লাগছে।’
‘ছাদে একা থাকবেন?’
‘সারা রাতই থাকি।’
‘বলেন কী?’
‘বিশ্বাস হয় না, আপনার ভাইকে জিজ্ঞেস করুন।’
‘কেন, বলুন তো?’
‘খোলা আকাশ দেখতে আমার সবচেয়ে ভালো লাগে। বিশেষ করে রাতের তারা।’
‘রাতের তারা?’
‘তো কী? আপনি কী চান, লজিকের ভাষায় বলি: তারকারাজি কিংবা আকাশের বস্তুনিচয়?’
‘ঠিক আছে, আর কিছুক্ষণ থাকুন, আমি একটা চেয়ার পাঠাই। দাঁড়িয়ে কতক্ষণ?’
‘না, তার দরকার নেই। দাঁড়িয়েই জমে ভালো।’
‘একটা টেলিস্কোপ জোগাড় করলেই পারেন।’
‘আমি তো অ্যাস্ট্রোনমার নই।’
‘তাহলে? বুঝেছি আকাশ দেখা একটা শখ।’
‘না, তা-ও না।’
‘তবে?’
‘শুধু শুধুই তাকিয়ে থাকা।’
সাঈদের বউ নেমে এলে শেফুও বেশিক্ষণ থাকে না। ইত্যবসরে সাঈদ বউকে সাহায্য করতে ভেতরের ঘরে যায়। তারিক জানতে চায়, কেমন মনে হলো, ওদের ছাদটা সুন্দর না?
‘হলে কী হবে, এখান থেকে একটা তারাকেও আপন মনে হয়নি।’
‘তারার শখ তোমার মিটে গেছে। এবার ধূমকেতু দরকার। কিন্তু তার জন্য যে তোমাকে অনেক বছর অপেক্ষা করতে হবে। তত দিন আমরা কেউ বাঁচবই না।’
‘বাজে বোকো না। তারাদের আজ অনেক সুন্দর মনে হয়েছে। কিন্তু অন্তর থেকে কারও মালিকানার দাবি ওঠেনি। কারণ, অন্যের ভিত্তির ওপর দাঁড়িয়েছিলাম।’
‘আশা করি নিজের ভিত্তির ওপর দাঁড়ালে আবার ঠিক হয়ে যাবে।’
তারিক রাতে আবার লক্ষ করে শেফু ভগ্নমনস্ক। আজ কেবল হাত নয়, পা দিয়েও ওকে প্যাঁচাতে চায়। তারিক মনস্থ করে, আজই যাবে সাইকো ফিজিশিয়ানের কাছে।

‘বুঝলেন স্যার, নিজের আবাস থেকে নক্ষত্রদের আপন মনে হলেও অন্য স্থানে গিয়ে এমনটি হয় না।’
‘সেটাই সমস্যা। তবে স্টেট অব মাইন্ড ইজ নট ব্যাড। স্ত্রীকে পৃথিবীর সব কর্নার থেকে সমজাতীয় বস্তুকে একই রূপ ভাবতে শেখান।
‘এটা এমন বড় সমস্যা নয়। তবে কিঞ্চিৎ নিরাপত্তার অভাব বোধ আছে।’
‘আমার মনে হয় না, স্যার। ওর সাহস বুকেপিঠে।’
‘সাহস অনেক সময় নিরাপত্তার অভাব বোধকে অতিক্রম করতে পারে না। বাই দ্য বাই, আই শুড আস্ক দ্য প্যাশেন্ট হারসেলফ। আপনি কি সাহসী, না ভীতু?’
‘জানি না।’
‘খাসা জবাব। হা হা হা। এখন তাহলে বাড়ি যান। আমি তেমন কিছু খুঁজে পাইনি। সো, নো মেডিসিন।’
ডাক্তারের কথায় আশ্বস্ত উভয়েই স্বাভাবিক মনে বাড়ি ফেরে। তারপর থেকে তারিক বউকে নিয়ে নানা স্থানে বেড়ায়। সাঈদ ছাড়াও অন্যান্য বন্ধু-আত্মীয়ের বাড়ি যায়। আবার সাঈদের টার্ন এলে ওখানে গিয়ে শেফু ঘরের কোনায় চুপটি করে বসে।
‘ছাদে যাবেন না, ভাবি?’
‘দেখা যাক। কেবল তো সন্ধ্যা লেগেছে।’
এবং অতঃপর ছাদে গেলে শুরু হয় সকলের চুটিয়ে আড্ডা। কেউ পায়চারি করে, গায়ও কেউ কেউ। সাঈদ গায়, আজ অমাবস্যায় সবাই গেছে বনে...। বাকিরা হো হো হাসে। তারিক বলে, বন্ধু বলেছ খাসা—অমাবস্যায় বনে যাওয়ার হয়তো অন্য একটা স্বাদ আছে।
শেফু জানায়, ক্যাসিওপিয়া মণ্ডলে আমি একটি নতুন তারা দেখতে পাচ্ছি।
সাঈদ জিজ্ঞেস করে, সেটি আবার কী?
‘গ্রিক পুরাণের দাম্ভিক রানি। আবার দুঃখী রানিও—যে ইথিওপিয়ার রাজা সিফিয়াসের স্ত্রী। তার সৌন্দর্য-দম্ভের কারণে সমুদ্রদেবতার আক্রমণে সিফিয়াসের রাজ্য প্রায় ধ্বংসপ্রাপ্ত হয়। অবশেষে দেবতা বরাবর প্রার্থনা জানালে দৈববাণী আসে যে তাকে চিরকাল ধ্রুবতারার চারপাশে ঘুরতে হবে। কেবল তা-ই নয়, প্রয়োজনে পা ওপর মাথা নিচে দিয়েও ঘুরতে হবে। তার সে ঘূর্ণন এখনো অব্যাহত।’
‘ভাবি, আমি জানি, আপনার এসবে ন্যাক আছে, কিন্তু বিশ্বাসও কি?’
‘সে প্রশ্ন আলাদা। আমি অনেক কিছুই বিশ্বাস করি না, এমনকি—’
‘আচ্ছা বলুন, সেই ক্যাসিওপিয়া বা দুঃখী রানির কী হলো?’
‘বলছিলাম, ওই ক্যাসিওপিয়া তারামণ্ডলে বুঝি আবার একটি নতুন তারা উদিত হলো।’
‘আবার মানে, অতীতেও ছিল নাকি?’
‘হ্যাঁ, ষোড়শ শতকে দিনেমার টাইকো ব্রাহে একটি উজ্জ্বল তারা দেখেছিলেন। অবশ্য এর উজ্জ্বলতা ক্রমান্বয়ে হ্রাস পেয়ে একসময় সে অদৃশ্য হয়ে যায়। তবে যত দিন ছিল, সারা পশ্চিমের মানুষের বড় আতঙ্কগ্রস্ত দিন কাটে।’
‘আবার এমন কিছু ঘটবে নাকি?’
‘না, সে সম্ভাবনা নেই, কারণ তখনো কিছু ঘটেনি।’
‘বাব্বা, বাঁচলাম।’ সাঈদের কথায় ইয়ার্কির শ্লেষ।
‘এটি একটি উজ্জ্বল তারা, চারপাশে নীহারিকা পদার্থও নেই। আকাশে এক টুকরো হিরে।’
‘টুয়িংকল টুয়িংকল লিটল স্টার, হাউ আই ওয়ানডার...।’
‘দেখুন, অন্য কিছু কি না। আজকাল কত কিছুই তো আকাশ প্রদক্ষিণ করে। কৃত্রিম উপগ্রহও হতে পারে।’ সাঈদ যোগ করে। ‘আর দলে দলে যখন ফানুসগুলো উড়ে যায়—তারিক এটুকু বলে আর এগোয় না।’
‘এটি আদৌ স্যাটেলাইট নয়। আমার বিশ্বাস, আবার টাইকো যুগের সূচনা হয়েছে। যদি এমনই উজ্জ্বল নক্ষত্র হয়, তাহলে দিনের বেলাও দেখা যেতে পারে।’
‘তা তো দেখাবেই, যেহেতু রাতের সকল তারাই আছে দিনের আলোর গভীরে।’
‘বটে। তবে দিনে দেখার জন্য দৃষ্টিশক্তি অনেক প্রখর হতে হয়।’ শেফু জবাব দেয়।
‘কোথায়, এখনই দেখান না একবার।’
‘ওই যে দেখুন।’
‘এটা তো আগেও ছিল।’
‘মোটেও নয়। মনে করবেন না, এটা সন্ধ্যাতারা, সম্পূর্ণ নতুন। ভালোই হলো। এতগুলোর দিকে নজর রাখা কষ্টকর। এখন থেকে একটাকেই দেখব।’
‘ভাবি, আমিও একটা তারা পুষব। আচ্ছা, তারাদের কী কী খাওয়াতে হয় বলুন দেখি।’
‘সাঈদ ভাই, ইয়ার্কি হচ্ছে।’
‘সে যা-ই বলুন, খাসা একখান হবি বেছে নিয়েছেন।’
‘হবি নয়, ভাই।’
এ সময় সাঈদের হাতে একটা চাপ দিয়ে তারিক ওকে নিয়ে ছাদের অন্য কোনায় চলে আসে।
‘দোস্ত, আর বলিসনে মাইন্ড করে বসতে পারে।’
‘বড় যন্ত্রণায় আছিস, দেখছি। মেন্টাল কেস?’
‘না, তেমন নয়। লাইফ ইজ নাইস। এ একধরনের সেন্স অব বিলংগিংনেস।’
ওরা দেখে দুই মানবী আবছা অন্ধকারে আকাশের দিকে তাকিয়ে। শেফুর উঁচানো তর্জনী বরাবর চোখ রাখছে সাঈদের বউ। সাঈদ কাছে এসে বলে; ভাবি, সত্যি বলছি, আমারও একটা দরকার।
‘বেছে নিন। তবে নতুনটা আমার।’
</doc>

<doc>
ইতিহাসের অনেক কথা
আমার সৈনিক জীবন: পাকিস্তান থেকে বাংলাদেশ—মে. জে. মনজুর রশীদ খান (অব.) \ প্রকাশকাল: ফেব্রুয়ারি ২০১২ \ প্রকাশক: প্রথমা প্রকাশন \ প্রচ্ছদ ও অলংকরণ: কাইয়ুম চৌধুরী \ মূল্য: ৫০০ টাকা
মনজুর রশীদ খান ১৯৬৪ সালের ১৮ এপ্রিল তৎকালীন পাকিস্তান সেনাবাহিনীতে কমিশন্ড অফিসার হিসেবে যোগ দেন। ১৯৯৫ সালে যখন অবসর গ্রহণ করেন, তখন তিনি মেজর জেনারেল। তাঁর সুদীর্ঘ চাকরিজীবন বৈচিত্র্যময় ও নানা ঘটনা পরম্পরায় ভরা। ১৯৬৫ ও ১৯৭১ সালে পাকিস্তান-ভারত যুদ্ধে অংশগ্রহণ করেন তৎকালীন পশ্চিম পাকিস্তানের শিয়ালকোট রণাঙ্গনে। মুক্তিযুদ্ধ শুরু হওয়ার পর ১৯৭১ সাল থেকে প্রায় আড়াই বছর অন্যান্য বাঙালি সামরিক অফিসারের মতো পাকিস্তানে অন্তরীণ জীবন যাপন করেন। দেশে ফিরে আসেন ১৯৭৩ সালে। বাংলাদেশ সেনাবাহিনীতে যোগদান করেন মেজর পদে। ১৯৮৬ সালে মেজর জেনারেল পদে উন্নীত হন এবং বাংলাদেশ সমরাস্ত্র কারখানার প্রধানের দায়িত্ব পালন করেন। রাষ্ট্রপতি জেনারেল এরশাদ এবং অস্থায়ী রাষ্ট্রপতি সাহাবুদ্দীন আহমদের সামরিক সচিব হিসেবে কর্মরত ছিলেন তিনি। ১৯৯০ সালে এরশাদবিরোধী গণ-অভ্যুত্থানের মুখে শান্তিপূর্ণভাবে ক্ষমতা হস্তান্তরে গুরুত্বপূর্ণ ভূমিকা পালন করেন।
মনজুর রশীদ খান তাঁর দীর্ঘ সামরিক জীবন নিয়ে রচনা করেন আত্মজৈবনিক গ্রন্থ আমার সৈনিক জীবন: পাকিস্তান থেকে বাংলাদেশ। এ বইটিতে লেখক তাঁর চাকরিজীবনের নানা ঘটনা তুলে ধরেন। তখনকার সময়ে সরকারি চাকরিক্ষেত্রে বাঙালিরা ব্যাপক বৈষম্যের শিকার হতো। ফলে সেনাবাহিনীতে কমিশন্ড অফিসার হিসেবে যোগদান খুব সহজ ছিল না। তবে প্রচণ্ড মানসিক শক্তি ও কঠোর পরিশ্রমের কারণে তিনি সেদিন তাঁর কাঙ্ক্ষিত পদটিতে নিয়োগ পেয়েছিলেন। পাকিস্তানের রাজনীতিতে সেই দিনগুলো ছিল ভীষণ উত্তাল। বিশেষ করে ঊনসত্তর-পরবর্তী সময়ে বাঙালি অফিসারদের অবিশ্বাসের চোখে দেখা হতো। মনজুর রশীদ খানও এর ব্যতিক্রম ছিলেন না।
মনজুর রশীদ খান তাঁর বইটিকে মোট পাঁচটি পর্বে বিভক্ত করে বর্ণনা করেছেন চাকরিজীবনে ঘটে যাওয়া নানা গুরুত্বপূর্ণ ঘটনাপ্রবাহ। প্রতিটি পর্বে রয়েছে একাধিক অধ্যায়। প্রথমেই একজন বাঙালি হিসেবে পাকিস্তান সেনাবাহিনীতে তাঁর অন্তর্ভুক্তিতে যেসব প্রতিকূলতার মুখোমুখি হয়েছেন, এর বর্ণনা দিয়েছেন লেখক। সৈনিক জীবনের প্রতি লেখকের প্রবল আকর্ষণ এখানে ফুটে উঠেছে। এ ছাড়া ১৯৬৫ সালে ভারত-পাকিস্তান যুদ্ধের বেশ বিস্তারিত বয়ান রয়েছে প্রথম পর্বে।
১৯৭০ সালে প্রলয়ঙ্করী ঘূর্ণিঝড়ে পূর্ব পাকিস্তানের প্রায় ১০ লাখ মানুষ মারা যায় এবং আরও কয়েকগুণ বেশি লোক গৃহহীন হয়। ইসলামাবাদ সরকার সে ব্যাপারে ছিল উদাসীন। এ দুর্যোগে বিশ্বসম্প্রদায় যেভাবে এগিয়ে আসে, তার তুলনায় পাকিস্তান সরকারের সাড়া ছিল খুবই নগণ্য। এ ঘটনা শাসকগোষ্ঠীর সঙ্গে পূর্ব পাকিস্তানের সাধারণ মানুষের সম্পর্কের ক্ষেত্রে নেতিবাচক প্রভাব রাখে। ’৭০ সালের নির্বাচনে আওয়ামী লীগ সংখ্যাগরিষ্ঠতা অর্জন করলেও পাকিস্তানিরা তাদের কাছে ক্ষমতা হস্তান্তর করেনি। ফলে যুদ্ধ অবশ্যম্ভাবী হয়ে ওঠে। ২৫ মার্চ পশ্চিম পাকিস্তানিরা মানবেতিহাসের জঘন্যতম গণহত্যা চালায় নিরস্ত্র বাঙালিদের ওপর। মুক্তিযুদ্ধ শুরু হলে বাঙালি সেনা অফিসারদের কড়া নজরদারিতে রাখা হয়। শুধু বাঙালি অফিসার নয়, পাকিস্তানি অনেক সামরিক অফিসারও পূর্ব পাকিস্তানে যুদ্ধের খুব সামান্যই জানতেন। মুক্তিযুদ্ধে বাঙালিদের কাছে পরাজিত হওয়ার পর বাঙালি অফিসারদের বন্দী করে পাকিস্তানি সামরিক শাসকগোষ্ঠী। অবশেষে ১৯৭৩ সালের সেপ্টেম্বরে ভারতীয় বাহিনীর হাতে আটক পাকিস্তানি যুদ্ধাপরাধীদের বিনিময়ে বাঙালি অফিসারদের ছেড়ে দেওয়া হয়।
স্বাধীনতার পর সেনাবাহিনী পুনর্গঠনে অভিজ্ঞ সেনা অফিসারের প্রয়োজন পড়ে। মনজুর রশীদ খানকে মেজর পদমর্যাদায় বাংলাদেশ সেনাবাহিনীতে অন্তর্ভুক্ত করা হয়। এরপর তাঁকে বাংলাদেশ রাইফেলসে বদলি করা হয়। তখনকার সময়ে সীমান্তের চোরাচালান রোধে গুরুত্বপূর্ণ ভূমিকা পালন করেন তিনি। ১৯৭৫ সালের ১৫ আগস্ট বঙ্গবন্ধুকে সপরিবারে হত্যা করার দিন তিনি ছিলেন দিনাজপুরে। সে সময়ের সেনাবাহিনীর কিছু গুরুত্বপূর্ণ তথ্য পাওয়া যায় মনজুর রশীদ খানের বইটিতে। জিয়াউর রহমান হত্যাকাণ্ড, এরশাদের সামরিক শাসন জারি ইত্যাদির বিস্তারিত বর্ণনা দিয়েছেন লেখক। তবে তাঁর বর্ণনায় সেনাবাহিনীর অভ্যন্তরীণ ব্যাপারগুলোই প্রাধান্য পেয়েছে। বেসামরিক সাধারণ জনগণের কথা সেখানে প্রায় অনুপস্থিত। সেনাবাহিনীর ভেতরে বড় পদে কর্মরত থাকায় দেশের পরিবর্তনের প্রধান বাঁকগুলো তিনি চিহ্নিত করতে পেরেছেন সহজেই। বাংলাদেশের রাজনীতিতে এরশাদের ভূমিকা প্রত্যক্ষ করেছেন তাঁর সামরিক সচিব হিসেবে কর্মরত থেকে। এরশাদবিরোধী আন্দোলনকে তিনি বিশ্লেষণ করেছেন একজন বিশেষজ্ঞের দৃষ্টিকোণ থেকে। এরশাদের পর অস্থায়ী রাষ্ট্রপতি হন বিচারপতি সাহাবুদ্দীন আহমদ। সাহাবুদ্দীন আহমদের সামরিক সচিবের দায়িত্বও পালন করেন তিনি। তাঁর অধীনে অবাধ ও নিরপেক্ষ নির্বাচনের চিত্র পাওয়া যাবে এ বইটিতে। এ ছাড়া বহুপ্রতীক্ষিত সংসদীয় সরকারপদ্ধতি পুনঃপ্রবর্তনের বর্ণনায় সমৃদ্ধ হয়েছে বইটি। কেবল একজন সেনা অফিসারের আত্মজীবনী নয়, রবং দীর্ঘ কালপর্বের রাজনৈতিক ও সামরিক ইতিহাসের দলিল হিসেবে বিবেচিত হবে বইটি।
</doc>

<doc>
মানচিত্রের বাইরে বসবাস
কাঁটাতারের কোনো বেড়া নেই। খুঁটি কিংবা সীমানা পিলার খুঁজতে চাইলেও লাভ নেই। দেখা মিলবে না কোনোটারই। তার পরও মানুষগুলো চারদিক থেকে বন্দী। চাইলেই যখন-তখন যেভাবে খুশি বের হওয়ার উপায় নেই। রাস্তা বলতে কোথাও জমির আল ধরে চলা। আবার জলাভূমি থাকলে তার ওপর তৈরি হয়েছে বাঁশের সাঁকো। ভূমি থাকলেও দেশের ওপর অধিকার নেই। বাংলাদেশ ও ভারতে এ ধরনের ১৬২টি ভূখণ্ড রয়েছে, যার মধ্যে ভারতের ১১১টি ভূখণ্ড বাংলাদেশে। আর বাংলাদেশের ৫১টি ভূখণ্ড রয়েছে ভারতে। ছুটে যাওয়া বলেই হয়তো এসব ভূখণ্ড পরিচিত ছিটমহল নামে। আর ‘ছিটের মানুষ’ নামে পরিচিত ছিটমহলের অধিবাসী।
সাতচল্লিশের দেশভাগের পরেই শুরু ছিটমহল আখ্যানের। মৌলিক সুবিধাবঞ্চিত মানুষগুলো মূল ভূখণ্ডের সঙ্গে যোগাযোগ রাখলেও তাদের কোনো দেশ নেই, পরিচয় নেই। অথচ মজার বিষয় হচ্ছে, ভারতীয় ছিটের লোকজনের ভাষা ও সংস্কৃতিতে বাংলাদেশের জনগণের সঙ্গে কোনো অমিল নেই। ভারতে বসবাসকারী বাংলাদেশের ‘ছিটের মানুষে’র ছবিটা একই। বাংলাদেশের ছিটমহলগুলোর লোকজনের সঙ্গে বাংলাদেশের কোনো যোগাযোগ নেই, সম্পর্কও নেই। এসব লোকজন পূজা এলে উৎসবে মাতে। কিন্তু বাইরে গেলেই লোকজন তাদের ডাকে ছিটের লোক। এই পরিচয় শুনে স্বভাবতই নিজেদের গুটিয়ে নেয় এসব মানুষ। বাংলাদেশ যেমন এদের নাগরিকত্ব দেয়নি, দেয়নি ভারতও। পড়াশুনা, জীবিকা—সবকিছুর জন্যই ছিটমহলের লোকজনকে নির্ভর করতে হয় ‘অন্য দেশের’ ওপর। তার পরও তাদের অবস্থা ‘না ঘরকা, না ঘাটকা’। ব্রিটিশ শাসকদের খেয়ালখুশির বলি দেশহীন ও পরিচয়হীন এসব মানুষ। দেশভাগের দুই যুগ পরে জন্ম হয়েছে বাংলাদেশের। কিন্তু বাংলাদেশের স্বাধীনতার চার দশক পরও দুঃখ ঘোচেনি দেশহীন এসব মানুষের।
ইতিহাসের ভাষ্য: কুচবিহার রাজ্যের কোচ রাজার জমিদারির কিছু অংশ রাজ্যের বাইরের বিভিন্ন থানা পঞ্চগড়, ডিমলা, দেবীগঞ্জ, পাটগ্রাম, হাতিবান্ধা, লালমনিরহাট, ফুলবাড়ী ও ভুরুঙ্গামারিতে অবস্থিত ছিল। ভারত ভাগের পর ওই আট থানা পূর্ব পাকিস্তানে অন্তর্ভুক্ত হয়। আর কুচবিহার একীভূত হয় পশ্চিমবঙ্গের সঙ্গে। ফলে ভারতের কিছু ভূখণ্ড আসে বাংলাদেশের কাছে। আর বাংলাদেশের কিছু ভূখণ্ড যায় ভারতে। এই ভূমিগুলোই হচ্ছে ছিটমহল।
সরকারি তথ্য অনুযায়ী, ১৯৪৭ সালে বাংলা ও পাঞ্জাবের সীমারেখা টানার পরিকল্পনা করেন লর্ড মাউন্টবেটন। তাঁর পরিকল্পনা অনুযায়ী ব্রিটিশ আইনজীবী সিরিল রেডক্লিফকে প্রধান করে সে বছরই গঠন করা হয় সীমানা নির্ধারণের কমিশন। ১৯৪৭ সালের ৮ জুলাই লন্ডন থেকে ভারতে আসেন রেডক্লিফ। মাত্র ছয় সপ্তাহের মাথায় ১৩ আগস্ট তিনি সীমানা নির্ধারণের চূড়ান্ত প্রতিবেদন দেন। এর তিন দিন পর ১৬ আগস্ট জনসমক্ষে প্রকাশ করা হয় সীমানার মানচিত্র।
কোনো রকম সুবিবেচনা ছাড়াই হুট করে এ ধরনের একটি সিদ্ধান্ত নেওয়ায় সীমানা নির্ধারণের বিষয়টি যথাযথভাবে হয়নি। অভিযোগ রয়েছে, কমিশন সদস্যদের নিষ্ক্রিয়তা আর জমিদার, নবাব, স্থানীয় রাজনীতিবিদ ও চা-বাগানের মালিকেরা নিজেদের স্বার্থে দেশভাগের সীমারেখা নির্ধারণে প্রভাব ফেলেছে। আর উত্তারিকার সূত্রেই উপমহাদেশের বিভক্তির পর এই সমস্যা বয়ে বেড়াচ্ছে দুই দেশ।
১৯৫৮ সালের নেহেরু-নুন চক্তি অনুযায়ী বেরুবাড়ীর উত্তর দিকের অর্ধেক অংশ ভারত এবং দক্ষিণ দিকের অর্ধেক অংশ ও এর সংলগ্ন এলাকা পাবে বাংলাদেশ। চুক্তি অনুযায়ী বেরুবাড়ীর সীমানা নির্ধারণের উদ্যোগ নেওয়া হলেও ভারতের অসহযোগিতায় তা মুখ থুবড়ে পড়ে। ফলে বেরুবাড়ীর দক্ষিণ দিকের অর্ধেক অংশ ও এর ছিটমহলের সুরাহা হয়নি।
এরপর সাতচল্লিশের ইন্দিরা-মুজিব চুক্তির পর দুই দেশ ছিটমহলের আলাদা আলাদাভাবে তালিকা তৈরির কাজ শুরু করে। কিন্তু দুই পক্ষের তালিকায় দেখা দেয় গরমিল। পরে ১৯৯৭ সালের ৯ এপ্রিল চূড়ান্ত হয় বাংলাদেশের অভ্যন্তরে ভারতের ১১১টি ও ভারতের অভ্যন্তরে বাংলাদেশের ৫১টি ছিটমহল রয়েছে।
এখানে বলে রাখা ভালো, ১৯৫৮ সালে সই হওয়া নেহেরু-নুন চুক্তিতে ছিটমহল বিনিময়ের উল্লেখ থাকলেও এ ব্যাপারে ভারতের তৎকালীন রাষ্ট্রপতি সে দেশের সংবিধানের ১৪৩ ধারা সম্পর্কে সুপ্রিম কোর্টের মতামত চান। তখন আদালতের পক্ষ থেকে বলা হয়, সংবিধানের সংশোধনীর মাধ্যমে বিষয়টির নিষ্পত্তি করতে হবে। পরে ভারতের পক্ষ থেকে বিভিন্ন সময়ে সংবিধান সংশোধনী আর জনগণনার অজুহাতে বিলম্বিত হয়েছে ছিটমহল বিনিময়।
অবস্থান: বাংলাদেশে থাকা ভারতের ১১১টি ছিটমহলের আয়তন ১৭ হাজার ১৫৮ একর। ভারতে থাকা বাংলাদেশের ৫১টি ছিটমহলের আয়তন সাত হাজার ১১০ একর।
ভারতীয় ছিটমহলগুলোর বেশির ভাগই রয়েছে বাংলাদেশের উত্তর-পশ্চিমাঞ্চলে। এসব ছিটমহলের ৫৯টি লালমনিরহাটে, পঞ্চগড়ে ৩৬টি, কুড়িগ্রামে ১২টি ও নীলফামারিতে চারটি।
ছিটমহল মানে ভারতের ভেতরে বাংলাদেশের আর বাংলাদেশের ভেতের ভারতীয় ভূখণ্ড। আবার এমনও আছে, বাংলাদেশের ভেতরে ভারত, তার ভেতরে আবার বাংলাদেশ। যেমন কুড়িগ্রামে ভারতের ছিটমহল দাশিয়ারছড়া। দাশিয়ারছড়ার ভেতরেই আছে চন্দ্রখানা নামের বাংলাদেশের একটি ছিটমহল।
বাংলাদেশের ৫১টি ছিটমহলের অবস্থান ভারতের পশ্চিমবঙ্গ রাজ্যে। ৪৭টি কুচবিহার এবং চারটি জলপাইগুড়ি জেলায়।
মুজিব-ইন্দিরা চুক্তি: সীমান্তের অমীমাংসিত সমস্যা সমাধানের লক্ষ্যে ১৯৭৪ সালের ১৬ মে দিল্লিতে স্থল সীমানা চিহ্নিতকরণ-সংক্রান্ত এক চুক্তিতে সই করেন বাংলাদেশের তৎকালীন প্রধানমন্ত্রী শেখ মুজিবুর রহমান ও ভারতের তৎকালীন প্রধানমন্ত্রী ইন্দিরা গান্ধী। ভূমি হস্তান্তরের বিষয়ে চুক্তির তৃতীয় ধারায় বলা হয়েছে, ভূমি বিনিময়ের সময় লোকজন কোথায় থাকতে চান, সে ব্যাপারে তাদের নিজেদের সিদ্ধান্ত নেওয়ার সুযোগ দিতে হবে। ভূমি বিনিময় হলে বাড়তি ১০ হাজার একর জমি বাংলাদেশের পাওয়ার কথা।
ভারতের অবস্থান পরিবর্তন: দুই দেশের পররাষ্ট্রসচিব পর্যায়ের বৈঠকে ২০০০ সালের ডিসেম্বরে যৌথ সীমান্ত কার্যদল (জয়েন্ট বাউন্ডারি ওয়ার্কিং গ্রুপ-জেবিডব্লিউজি) গঠনের সিদ্ধান্ত হয়। এরপর এ পর্যন্ত চারটি বৈঠক করে ওই কমিটি। গত বছরের নভেম্বরে দুই পক্ষ দিল্লিতে সর্বশেষ বৈঠক করে ১৯৭৪ সালের চুক্তির আলোকে বিষয়গুলো সুরাহার সিদ্ধান্ত নেয়।
প্রসঙ্গত, এবারকার বৈঠকের আগে প্রতিবারই ভারত আলাদা-আলাদাভাবে সীমান্তের অনিষ্পন্ন বিষয়গুলো সুরাহার ব্যাপারে অটল থাকে। এ ক্ষেত্রে ভারতের পক্ষ থেকে বলা হয়েছিল, সাড়ে ছয় কিলোমিটার সীমান্ত চিহ্নিত করা, চুয়াত্তরের চুক্তির অনুসমর্থন, ছিটমহল এবং অপদখলীয় জমি হস্তান্তর—এই ধারাবাহিকতায় বিষয়গুলো সমাধান করা হবে। ২০০৭ সালে ছিটমহল ও অপদখলীয় জমিগুলোতে যৌথ সফরের পর বাংলাদেশও ধাপে ধাপে বিষয়গুলো সুরাহার প্রস্তাব দেয়। এ ক্ষেত্রে বাংলাদেশের তালিকায় ক্রমানুসারে ছিল: ছিটমহল বিনিময় এবং চুয়াত্তরের চুক্তির অন্য বিষয়গুলো। কিন্তু ভারতের পক্ষ থেকে তখন বলা হয়, ধাপে ধাপে নয়, তারা সমন্বিতভাবে বিষয়গুলো সমাধান করতে চায়। ভারতের এই প্রস্তাব তাদের দীর্ঘদিনের অবস্থান থেকে সরে আসা।
হঠাৎ পালে হাওয়া: ২০০৭ সালে ভারত সীমান্তের অনিষ্পন্ন বিষয়গুলো সমন্বিতভাবে সুরাহার পক্ষে মত দেওয়ায় আশায় বুক বাঁধতে শুরু করেন ছিটমহলবাসী। ছিটমহল বিনিময়ের অংশ হিসেবে জনগণনা শেষ হয়েছে। এখন অপেক্ষা ছিটমহল বিনিময়ের।
</doc>

<doc>
করুণা আর দয়ানির্ভর জীবন!
বলতে পারেন কোথায় যাব? কী-ই বা আমাদের পরিচয়? এটুকু জানি, আমরা বাংলাদেশের নাগরিক। কিন্তু বাংলাদেশ সরকার আমাদের খোঁজ রাখে না। আমরা তো ভারতের মাঝে একটি বিচ্ছিন্ন দ্বীপে পড়ে আছি। অথচ ভারত সরকারও আমাদের মেনে নেয়নি, দেয়নি নাগরিকত্ব। বেঁচে আছি ভারতের করুণা, দয়া আর সাহায্য নিয়ে। দেশভাগের পর থেকে এটাই যেন আমাদের নিয়তি। দুর্বিষহ এ নিয়তি থেকে এখন আমরা মুক্তি চাই।’
ভারতের পশ্চিমবঙ্গের কোচবিহার জেলার মশালডাঙ্গা ছিটমহলের প্রবীণ বাসিন্দা মহম্মদ তালেব আলীর এই বক্তব্য আসলে ছিটমহলের সব মানুষেরই মনের কথা। ৮০ বছর পেরোনো তালেবের কৈশোরে ঘটেছিল র‌্যাডক্লিফের মানচিত্র আঁকার ‘ছেলেখেলা’। চেয়ে চেয়ে দেখলেন পাকিস্তান, তারপর বাংলাদেশ নামের নতুন দেশ জন্ম নিল। দেশ বদলে দেশ হয়েছে। কিন্তু শেষ হয়নি তাদের বঞ্চনার আখ্যান।
গত ১৬ জুলাই পশ্চিমবঙ্গের কোচবিহার জেলার দিনহাটা মহকুমার নাজিরহাটের মশালডাঙ্গা ছিটমহলে গিয়ে শুনতে হলো অসহায় মানুষের যন্ত্রণার সঙ্গে বসবাসের বয়ান।
পূর্ব মশালডাঙ্গায় ননীবালা বর্মণও বললেন, ‘ভারতের পেটের মধ্যে বাস করায় এখানকার মানুষজন আমাদের যেমন সাহায্য করে, তেমনি অবজ্ঞাও করে। বেঁচে আছি তো তাদের দয়ায়। অবজ্ঞা করলেও যে মুখ বুজে সহ্য করতে হয়।’
তালেব কিংবা ননীবালার মতো মো. বেল্লাল হোসেনের স্বরটা অত নিচু নয়। দিনযাপনের কথা শুনতে চাইলে ক্ষোভ উগরে পড়ল ৪০ পেরোনো কণ্ঠে। ‘আমাদের ছিটমহলে চিকিৎসার কোনো ব্যবস্থা নেই। স্থানীয় হাতুড়ে ডাক্তারই আমাদের সম্বল। তবে গুরুতর অসুখ হলে আমরা শহরে ছুটে যাই। মিথ্যা পরিচয় দিয়ে সেখানে চিকিৎসা নিই। সত্যি কথা কী, ছিটমহলের বাসিন্দার পরিচয় দিলেই আর কোনো চিকিৎসা হবে না। কারণ আমরা বাংলাদেশি। তাই আমাদের ভুয়া পরিচয় দিয়ে চিকিৎসা নিতে হয়। থানা তো আমাদের মামলা নেয় না। আমরা সেখানে অবাঞ্ছিত। ঝগড়াঝাঁটি হলে নিজেদের মিটিয়ে নিতে হয়।’
আবদুল আজিজ বলেন, ‘আমরা বাংলাদেশি ছিটমহলের বাসিন্দা। আদালতেও আমাদের ঠাঁই নেই। আর মামলা দায়েরের সুযোগ কোথায়! তবে সত্যটা হলো, আমরা এখনো বেঁচে আছি এখানকার মানুষজন এবং পঞ্চায়েতের সাহায্য-সহযোগিতা নিয়ে। তাঁরাই আমাদের বন্ধু। বিপদে-আপদে সাহায্য করেন। নইলে নিরাপত্তাহীনতার কারণে ছিটমহলে বেঁচে থাকতে পারতাম না।’
মকবুল হোসেন বলেন, ‘আমরা বেঁচে আছি চাষাবাদ এবং দৈহিক শ্রম বিক্রি করে। ভাগ্য ভালো, ভারতের সরকারি কাজে যোগ দিতে না পারলেও অনেক ভূমালিকের কাজ করার সুযোগ পাই আমরা। আমাদের সব সময়ই যেতে হয় ভারতের বাজারে। আমাদের নিজেদের উৎপাদিত কৃষিজাত পণ্যও বিক্রি করতে হয় ভারতীয় বাজারে। আবার কিনতে হয় ভারতীয় পণ্য।’
তোজাম্মেল হক জানালেন, তাঁরা তাঁদের সন্তানদের ভুয়া ভারতীয় ঠিকানা ব্যবহার করে ভারতের স্কুলে ভর্তি করান। তাঁদের ভোটার পরিচয়পত্র নেই। তাই বাঁচার জন্য ভুয়া ভারতীয় প্রমাণপত্র তৈরি করতে হয়। এভাবেই চলছে এঁদের পরগাছার মতো জীবন।
কিন্তু অন্য দেশে ‘পরগাছা’ হিসেবে থাকতে চান না ভারতের ভূখণ্ডে থাকা বাংলাদেশের ৫১টি ছিটমহলের বাসিন্দারা। তাঁরা দাবি তুলেছেন ছিটমহল বিনিময়ের, যার মাধ্যমে তাঁরা হয়ে যাবেন ভারতের নাগরিক।
</doc>

<doc>
দহগ্রাম-আঙ্গরপোতা ছিটমহল
গেট ফেইলের ফাঁদে জীবন
‘সারা দিন ভটভটি চালিয়েছি পাটগ্রামে। সন্ধ্যা সাড়ে ছয়টার মধ্যে গ্রামে ফিরতে হবে। সবকিছু ভেবে সতর্কই ছিলাম। কিন্তু পথে ভটভটির চাকা পাংচার হওয়ায় সময়মতো আসতে পারিনি। আর বিএসএফও সন্ধ্যা সাড়ে ছয়টায় গেট বন্ধ করে দেয়। তাই রাত কাটাতে হয়েছে পরিচিত এক লোকের বাড়িতে।’
বিড়ম্বনার এই গল্পটা দহগ্রাম-আঙ্গরপোতা ছিটমহলের বাসিন্দা মকবুল হোসেনের। গত ২৮ জুলাই এই প্রতিবেদকের সঙ্গে আলাপের সময় মকবুল জানান, দহগ্রাম-আঙ্গরপোতার সব বাসিন্দার একটাই চিন্তা—যে করেই হোক, সন্ধ্যা সাড়ে ছয়টার আগে বাড়ি পৌঁছাতেই হবে। তা না হলে যে ‘গেট ফেইল’। গেট ফেইলের বৃত্তে বন্দী এখানকার ১৫ হাজার মানুষের জীবন।
দহগ্রাম ও আঙ্গরপোতার ডানে-বাঁয়ে ভারত। সামনে বাংলাদেশের ভূখণ্ড। তবে তা কয়েক কদম হাঁটা পথের এক টুকরো ভারতীয় ভূখণ্ড দিয়ে বিচ্ছিন্ন। এই পথটুকু কেড়ে নিয়েছে ছিটমহলের মানুষের অবাধ চলাচলের স্বাধীনতা। আর এই হাঁটা পথটাই হচ্ছে তিনবিঘা করিডর। বাংলাদেশ থেকে দহগ্রাম ও আঙ্গরপোতা ছিটমহলে যেতে ভারতের তিনবিঘা করিডর পেরোতে হয়। ভারতীয় সীমান্তরক্ষী বাহিনী (বিএসএফ) তিনবিঘা করিডরের গেট খুলে দেয় সকাল সাড়ে ছয়টায়। গেট বন্ধ হয়ে যায় সন্ধ্যা সাড়ে ছয়টায়। মাঝখানের এই ১২ ঘণ্টার মধ্যেই তাদের বাইরের কাজ সারতে হয়।
দহগ্রাম-আঙ্গরপোতা ছিটমহলে ঢুকতেই বাংলাদেশের সীমান্তরক্ষী বাহিনী (বিজিবির) নিরাপত্তা চৌকি। এরপর তিনবিঘা করিডর। এরপর আবার বিজিবির চৌকি। মাঝখানের তিনবিঘা করিডর ভেদ করে চলে গেছে ভারতীয় সড়ক। সড়ক ও করিডরের নিয়ন্ত্রণ করে বিএসএফ। এই সড়কেই বিএসএফের গেট।
ভারতের অভ্যন্তরে বাংলাদেশের যে ৫১টি ছিটমহল আছে, এর মধ্যে দহগ্রাম-আঙ্গরপোতাই বাংলাদেশ সীমান্তঘেঁষা। বাকি সবই বাংলাদেশ সীমান্ত থেকে এক থেকে পাঁচ কিলোমিটার দূরে। ১৯৯২ সালের ২৬ জুন ভারত তিনবিঘা করিডর খুলে দিলে দহগ্রাম-আঙ্গরপোতার বাসিন্দারা বাংলাদেশে যাতায়াতের সুযোগ পায়। এর আগে লোকজন ভারতে গেলেও বাংলাদেশে আসত বিএসএফের নজর এড়িয়ে। প্রথম দিকে তিনবিঘা করিডরের গেট দিনে এক ঘণ্টা পর পর বিরতি দিয়ে ছয় ঘণ্টা খোলা থাকত। এখন থাকে একটানা ১২ ঘণ্টা।
২৪ ঘণ্টা গেট খোলা রাখার দাবি: দহগ্রাম-আঙ্গরপোতা দুটি ছিটমহল নিয়ে একটি ইউনিয়ন। প্রায় ১৫ হাজার জনগোষ্ঠীর এই ইউনিয়নে স্কুল থাকলেও কোনো কলেজ নেই। ছোট্ট একটা বাজার আছে। স্বাস্থ্যকেন্দ্র থাকলেও সার্বক্ষণিক চিকিৎসকের দেখা মেলে না। তাই চিকিৎসার জন্য এখানকার লোকজনকে ছুটতে হয় পাটগ্রাম উপজেলা সদর ও লালমনিরহাটে।
ছিটমহলের পানবাড়ীর হাবিবুল্লাহ, খাইরুল আলম ও বদিউজ্জামান জানান, গত ২৯ জুলাই তাঁরা পাটগ্রামের হাট থেকে ফিরে তিনবিঘা করিডরের গেটে আসতে সন্ধ্যা ছয়টা ৩১ মিনিট হয়ে যায়। এরপর আর বিএসএফ ঢুকতে দেয়নি। পরে পাটগ্রামে ফিরে গিয়ে আত্মীয়ের বাড়িতে থাকেন। আঙ্গরপোতার প্রধান বাড়ির সৈয়দ দুলাল হোসেন ও দুলু ইসলাম বলেন, সপ্তাহে কোনো না কোনো দিন গেট ফেইল করেনি, এমন লোক খুঁজে পাওয়া যাবে না। আধা মিনিট দেরি হলেও বিএসএফ ঢুকতে দেয় না।
দহগ্রাম উচ্চবিদ্যালয়ের দশম শ্রেণীর ছাত্র নূর হোসেন বলে, সম্প্রতি তার এক আত্মীয় রাতে গুরুতর ডায়রিয়ায় আক্রান্ত হন। লালমনিরহাটে নিয়ে যাওয়ার জন্য বিজিবির মাধ্যমে বিএসএফকে গেট খোলার অনুরোধ জানানো হলে প্রথমে সাড়া দেয়নি। অনুনয়-বিনয়ের পর গেট খোলার অনুমতি পাওয়া গেলেও ততক্ষণে প্রায় দুই ঘণ্টা চলে যায়।
বাসিন্দাদের আয়ের প্রধান উৎস কৃষিকাজ ও গবাদিপশু পালন। পাটগ্রামে সপ্তাহে দুই দিন হাট বসে। ছিটমহলের বাসিন্দারা গবাদিপশু বিক্রি করে ওই হাটে। বিএসএফ হাটবারে ১০টির বেশি গবাদিপশু নিতে দেয় না। তাই ইউনিয়ন পরিষদের চেয়ারম্যান ঠিক করেন, কার কার গবাদিপশু বেচার অনুমতি দেওয়া হবে।
দহগ্রাম-আঙ্গরপোতায় সম্প্রতি ইউনিয়ন পরিষদ নির্বাচন হয়েছে। সদ্য বিদায়ী চেয়ারম্যান সাইফুল ইসলাম প্রামাণিক বলেন, ‘ছিটমহলের মানুষের জীবন এখন অনেক ব্যস্ত। বাংলাদেশি ভূখণ্ডের বিভিন্ন স্থানে যাতায়াত করতে গিয়ে “গেট ফেইল” আতঙ্কে ভোগে সবাই। আমাদের দাবি, ২৪ ঘণ্টা গেট খোলা থাকুক।’
</doc>

<doc>
আমাদের সামনে এগিয়ে যেতে হবে
সাম্প্রতিক বছরগুলোয় বাংলাদেশ-ভারত সম্পর্কে বিশেষ উন্নতি চোখে পড়েছে। গত বছর বাংলাদেশের প্রধানমন্ত্রী শেখ হাসিনার দিল্লি সফরের পর আগামী মাসে ফিরতি সফরে ঢাকায় আসছেন ভারতের প্রধানমন্ত্রী মনমোহন সিং। এ সফরে পানিবণ্টন ও সীমান্ত বিরোধের মতো অমীমাংসিত সমস্যার সমাধান হওয়ার কথা। সম্প্রতি ঢাকায় এসেছিলেন দেব মুখার্জি ও শ্রীরাধা দত্ত। সোহরাব হাসান ও রাহীদ এজাজের সঙ্গে আলাপচারিতায় তাঁরা মূল্যায়ন করেছেন বাংলাদেশ-ভারত সম্পর্ক।

প্রথম আলো: বাংলাদেশ ও ভারতের পক্ষ থেকে বলা হচ্ছে, বিশেষ পর্যায়ে পৌঁছেছে দ্বিপক্ষীয় সম্পর্ক। এমন এক পরিস্থিতিতে বাংলাদেশ সম্পর্কে সম্প্রতি কিছু মন্তব্য করেছেন ভারতের প্রধানমন্ত্রী মনমোহন সিং। এ মন্তব্য কি সম্পর্কের ওপর নেতিবাচক প্রভাব ফেলবে?
দেব মুখার্জি: ভারতীয় প্রধানমন্ত্রীর মন্তব্য যে দুঃখজনক, সেটা অনেকেই স্বীকার করেছেন। এ সম্পর্কে ঢাকায় ভারতীয় হাইকমিশন একটি বিবৃতি দিয়েছে। তবে এ জিনিসটাকে পেছনে ফেলে আমাদের সামনে এগিয়ে যেতে হবে। উনি যা বলেছেন তাতে কোনো কোনো জায়গা ভিত্তিহীনও ছিল। কাজেই আমার মনে হয় না যে এ বিষয়কে আলোচিত করে দেখার প্রয়োজন আমাদের আছে।
শ্রীরাধা দত্ত: আমি জানি বাংলাদেশে কথাটি বারবার উল্লেখ হবে। তাদের এ ব্যাপারে দুঃখজনক একটা জায়গা আছে। তবে দুই দেশের সরকারি পর্যায়ে বিভিন্ন বিষয়ে যে আলোচনা ও কাজ চলছে, ওই বক্তব্য তাতে প্রভাব ফেলবে না। কিন্তু দুঃখের একটা জায়গা থেকে যাবে। সেটা হয়তো হতে পারে।
প্রথম আলো: বাংলাদেশে রাজনৈতিক পটপরিবর্তন ঘটার ব্যাপারে মনমোহন যে মন্তব্য করেছেন, তার কোনো ভিত্তি রাষ্ট্রীয় পর্যায়ে রয়েছে কি?
শ্রীরাধা দত্ত: আমি যতটা বুঝি, কোথাও কোনো ধরনের ভুল-বোঝাবুঝি হয়েছিল।
দেব মুখার্জি: আমি তাঁর সঙ্গে সম্পূর্ণ একমত। আমি তো আগেই বলেছি, তাঁর মন্তব্যের কতগুলো বিষয় আমার কাছে ভিত্তিহীন বলে মনে হয়েছে।
প্রথম আলো: কিন্তু মনমোহনের মুখ থেকে কথাটা এসেছে বলেই সম্পর্ক নিয়ে প্রশ্ন উঠেছে?
দেব মুখার্জি: সে জন্যই তো বললাম, পুরো ঘটনাটাই দুঃখজনক।
প্রথম আলো: নিরাপত্তার ক্ষেত্রে বাংলাদেশের পক্ষ থেকে বর্তমান সরকারের আমলে যথেষ্ট সহযোগিতা করা হয়েছে। কিন্তু বাংলাদেশের পক্ষ থেকে মনে করা হয়, দিল্লিতে শীর্ষ বৈঠকের পর সিদ্ধান্ত বাস্তবায়নে ভারত যথাযথ সহযোগিতা করছে না।
শ্রীরাধা দত্ত: দেরি হওয়ার বিষয়টি শুধু একপক্ষের ওপর নির্ভর করে না। এতে দুই দেশেরই ভূমিকা রয়েছে। ধরা যাক, ১০০ কোটি ডলারের ঋণচুক্তি বাস্তবায়ন। এটি তো নিশ্চয়ই রাতারাতি বাস্তবায়ন সম্ভব নয়। তবে এ বিষয়ে বাংলাদেশের পক্ষ থেকে একধরনের তাগিদ রয়েছে। আমি জানি বিভিন্ন বিষয়ে কাজ চলছে। হয়তো একটু ধীরগতিতে কাজ চলছে। তবে কাজ কিন্তু হচ্ছে। রাজনৈতিক নেতৃত্ব যখন কোনো বিষয়ে সিদ্ধান্ত নেন, তা বাস্তবায়নে কিছু সময় লাগে। বিশেষ করে বড় ধরনের কোনো অবকাঠামোর ক্ষেত্রে।
দেব মুখার্জি: আমি মনে করি, বিষয়গুলো আরেকটু দ্রুত হওয়া উচিত ছিল। সব জায়গাতেই কাজ হচ্ছে। তিস্তা ও ফেনী নদীর পানি বণ্টন, সীমান্ত সমস্যার সমাধান। আমি নিজে তো বিশ্বাস করি, ভারতের প্রধানমন্ত্রী বাংলাদেশে আসার আগেই এ ব্যাপারে সিদ্ধান্তে পৌঁছানো যাবে। ’৭৪-এর সীমান্ত চুক্তি যেটা বহুদিন ধরে অমীমাংসিত রয়েছে, তা যত দ্রুত সম্ভব সমাধান করা যায়, সে ব্যাপারে দুই দেশকেই যথেষ্ট আন্তরিক মনে হচ্ছে। আমি এটা আশা করি, মনমোহন সিং যখন ঢাকায় আসবেন, বাণিজ্যের ক্ষেত্রে বাংলাদেশের যেসব বক্তব্য আছে, সে ব্যাপারে তিনি আরও কিছু করতে পারবেন।
প্রথম আলো: সুনির্দিষ্ট সময়সীমা বেঁধে কাজ করলে কি বাস্তবায়ন-প্রক্রিয়া আরও দ্রুত হতো না? দেরি নিয়ে দুশ্চিন্তার বিষয়কে কতটা যৌক্তিক মনে করেন?
শ্রীরাধা দত্ত: পালাটানার বিদ্যুৎকেন্দ্রের জন্য পণ্য পরিবহনসহ বেশ কিছু বিষয়েই সিদ্ধান্ত ইতিমধ্যেই বাস্তবায়িত হয়েছে। অন্য বিষয়েও কাজ এগোচ্ছে। আর সময়ের যে বিষয়টি বললেন, সুনির্দিষ্ট সময় ধরে বাস্তবায়ন এগিয়ে চললেও সময়ের চেয়ে কিছুটা পিছিয়ে রয়েছে।
দেব মুখার্জি: দুশ্চিন্তা বা উৎকণ্ঠার কোনো কারণ নেই। বিভিন্ন বিষয়ে অনেকগুলো মন্ত্রণালয় জড়িত। আবার প্রকল্পের বাস্তবায়ন কিন্তু রাতারাতি হয় না—বিষয়টি ভুলে গেলে চলবে না।
প্রথম আলো: টানাপোড়েন কিংবা সন্দেহ-অবিশ্বাস কাজ করছে কি?
দেব মুখার্জি: সন্দেহ-অবিশ্বাসের কোনো প্রশ্ন এখানে নেই। এটা সন্দেহ-অবিশ্বাসের প্রশ্ন নয়। যে বিষয়টা আমাদের দেখতে হবে, এখন দুই দেশে দুই সরকার ক্ষমতায় আছে। বাংলাদেশে বর্তমান সরকার ক্ষমতায় আছে। তত্ত্বাবধায়ক সরকারের সময় থেকেই বাংলাদেশ-ভারত সম্পর্কে আমরা খানিকটা উন্নতি দেখতে পাই। গত দুই-আড়াই বছরে নিরাপত্তার ব্যাপারে, বিশেষ করে ভারতের বিচ্ছিন্নতাবাদীদের দমনের বিষয়ে বাংলাদেশ যেভাবে সহযোগিতার হাত বাড়িয়েছে, ভারতের সবাই সেটা স্বীকার করছে। তবে আমাদের প্রধানত দেখতে হবে আমরা একে অন্যকে কীভাবে দেখি। আমরা কি একে অন্যকে সন্দেহের চোখে দেখি, নাকি সুযোগের চোখে দেখি? আমার মনে হয়, আমরা সন্দেহের চোখ থেকে সুযোগের চোখে দেখার পর্যায়ে উত্তরণ করেছি। সেটাকে বাস্তবায়িত করতে হবে। এখানে সবার একটা ভূমিকা আছে। রাজনৈতিক সদিচ্ছার একটা ভূমিকা আছে। আমরা আজকে দুই সরকারের মধ্যেই সেই সদিচ্ছা দেখতে পাচ্ছি। আমি আশাবাদী, আমাদের সম্পর্ক একটা অন্য পর্যায়ে উন্নীত হবে।
প্রথম আলো: দুই দেশের মধ্যে সহযোগিতার সমন্বিত রূপরেখা বলতে আসলে কী বোঝাতে চাইছে ভারত সরকার?
শ্রীরাধা দত্ত: আমার মনে হয়, দুই দেশের পক্ষ থেকেই বিষয়টিকে পুরো প্যাকেজের আওতায় দেখা হচ্ছে। পানি, সীমান্তসহ দীর্ঘদিনের সব বিষয় এর আওতায় থাকবে। ভারত হয়ে নেপাল ও ভুটানের সঙ্গে সড়ক যোগাযোগ প্রতিষ্ঠার যে সিদ্ধান্ত হয়েছিল, তার বাস্তবায়ন শুরু হয়েছে। বাণিজ্যের বিষয়টিও সমন্বিত কাঠামোর আওতায় আনা হবে।
দেব মুখার্জি: এখন ভারতে যে বিষয়টি আলোচিত ও লেখালেখি হচ্ছে, যাতে আমাদের সম্পর্ক বিনিময় থেকে উন্নত করে অংশীদারির সম্পর্কে নিয়ে যেতে পারি। এ ব্যাপারে আমি যথেষ্ট আশাবাদী।
প্রথম আলো: মিয়ানমার ও চীনের তুলনায় বাংলাদেশের প্রতি ভারতের আগ্রহ কম কি?
দেব মুখার্জি: দেখুন, আগ্রহ কথাটা আমি ঠিক ব্যবহার করব না। আমি এ কথাটা এতবার বলেছি, সেটা আপনি দেখেছেন বলেই প্রশ্নও করছেন। যেটা আমার অস্বীকার করার উপায় নেই। দেখুন, ভারত ঐতিহ্যগতভাবে একটা প্রতিবেশী নিয়ে এত বেশি চিন্তা করে যে অন্য প্রতিবেশীদের ওপর তাদের আরও নজর দেওয়া উচিত।
প্রথম আলো: সমন্বিত সহযোগিতার রূপরেখার কথা বলার মধ্য দিয়ে ভারত এটা কি বোঝাতে চাইছে যে বাংলাদেশ, নেপালসহ অন্য প্রতিবেশীদের ব্যাপারে তার দৃষ্টিভঙ্গির পরিবর্তন হয়েছে?
শ্রীরাধা দত্ত: আমরা ভাবি যে বন্ধুর সঙ্গে রোজ দেখা না হলেও বন্ধুত্ব থাকবে। বেসরকারি পর্যায়ে এখন বিভিন্নভাবে যোগাযোগ হচ্ছে। সেটা ব্যবসায়ী বলুন, চলচ্চিত্র অথবা সংস্কৃতি বিনিময় বিষয়ে বলুন। ঐতিহাসিকভাবে পশ্চিমবঙ্গের সঙ্গে আগে থেকে প্রচুর যোগাযোগ রয়েছে। ইদানীং ঢাকার সঙ্গে বিভিন্ন পর্যায়ে দিল্লির যোগাযোগ বাড়ছে।
দেব মুখার্জি: সম্প্রতি দিল্লিতে বিভিন্ন ক্ষেত্রে বাংলাদেশের অবস্থান খুব দৃশ্যমান হচ্ছে।
প্রথম আলো: পশ্চিমবঙ্গের সঙ্গে যতটা, ভারতের উত্তর-পূর্বাঞ্চলের সঙ্গে সম্পর্কটা আমাদের ততটা নিবিড় নয়। ট্রানজিট কার্যকর হলে এ সম্পর্ক জোরালো হবে বলে মনে করেন কি?
দেব মুখার্জি: আমি শুনেছি, গুয়াহাটি ও ত্রিপুরাতে বাংলাদেশের সঙ্গে বাণিজ্য বিষয়ে বেশ কয়েকটি বৈঠক হয়েছে।
প্রথম আলো: ট্রানজিট নিয়ে দুই পক্ষের মতপার্থক্য কি বাস্তবায়ন-প্রক্রিয়াকে বিঘ্নিত করবে?
শ্রীরাধা দত্ত: আমি তো একটু আগেই বলেছি, নেপালের সঙ্গে ট্রানজিটের চুক্তিটি সই হয়েছে। এটি কার্যকর করতে ভারত-নেপাল সীমান্তে আরেকটি সড়ক তৈরি হচ্ছে। এ বিষয়গুলোকে ভারত কিন্তু আঞ্চলিক যোগাযোগের কাঠামো হিসেবেই দেখছে।
দেব মুখার্জি: গণমাধ্যমের দায়িত্ব পুরো বিষয়টিকে সমন্বিতভাবে দেখা। আমাদের পররাষ্ট্রমন্ত্রী এবং আপনাদের পররাষ্ট্রমন্ত্রী যা বলেছেন, তাতে আমি কোনো ভিন্নমত দেখছি না। দুই দিকেই কাজ চলছে। নেপাল-ভুটানে আপনাদের পণ্য যাতায়াত শুরু হয়েছে।
প্রথম আলো: অভিন্ন নদীর পানি সমস্যার সমাধান কীভাবে করা যায়?
দেব মুখার্জি: যদি আমরা ভবিষ্যতের কথা বিবেচনা করি, পানি বণ্টনের বিষয়টিকে আঞ্চলিক দৃষ্টিভঙ্গি থেকে দেখতে হবে—নেপাল, ভুটান, বাংলাদেশ ও ভারত—অদূর ভবিষ্যতে আমি সেটা দেখতে পাচ্ছি না। কিন্তু আমাদের সেদিকেই এগোতে হবে। নদী রাষ্ট্রীয় সীমানা মানে না। সব বিষয়ে স্বচ্ছতা থাকা দরকার। একই বিষয়ে যাতে ভুল-বোঝাবুঝি না হয়, সেদিকটা দেখতে হবে। আমি মনে করি, টিপাইমুখ বাঁধ সম্পর্কে বাংলাদেশের যে ভিন্নমত আছে, ভারতের তা খতিয়ে দেখা উচিত। ভারত থেকে বাংলাদেশের বিভিন্ন নদীতে যে পানি আসে, সে ব্যাপারে বন্যা সতর্কীকরণের বিষয়ে বাংলাদেশকে আগাম তথ্য দেওয়া উচিত। অর্থাৎ এ ব্যাপারে স্বচ্ছতা থাকা উচিত।
প্রথম আলো: সুযোগের সদ্ব্যবহার ও সংকটকে কীভাবে মোকাবিলা করা যেতে পারে?
দেব মুখার্জি: দেখুন, টিপাইমুখে অগমেন্টেশন হতে পারে। কিন্তু ভারতে অগমেন্টেশনের সুযোগ তেমন নেই। ব্রহ্মপুত্রে আছে যেটা হতে পারে উত্তর-পূর্বাঞ্চলে। কাজেই পানির প্রবাহ বাড়ানোর সুযোগ ভারতে নেই। আছে নেপালে।
প্রথম আলো: বলা হচ্ছে মনমোহনের সফরে তিস্তা ও ফেনী নদীর পানি বণ্টনে চুক্তি হবে। গঙ্গার পানি বণ্টন চুক্তির বিষয়ে বিতর্ক রয়েছে। এ প্রেক্ষাপটে তিস্তা ও ফেনী নদীর পানি বণ্টন চুক্তি কিসের ভিত্তিতে হওয়া উচিত?
দেব মুখার্জি: চুক্তির বিষয়টি নির্ভর করবে পানির ওপর কে কতটা নির্ভরশীল। ১৯১২ সালের হেলসিংকি চুক্তি রয়েছে আন্তর্জাতিক পানি বণ্টনের বিষয়ে। এখন পর্যন্ত দুই দেশের মধ্যে পানি বণ্টনের বিষয়ে কোনো আন্তর্জাতিক চুক্তি নেই। আর চুক্তি না থাকার কারণে প্রতিবারই আপনাকে আলোচনা করতে হয়। কাজেই তিস্তা ও ফেনীর পানি বণ্টন চুক্তির সময় দেখতে হবে, ভারতের মানুষ কতটা ওই নদীর ওপর নির্ভর করে আর বাংলাদেশের মানুষ কতটা নির্ভর করে। এর ভিত্তিতে সিদ্ধান্ত নিতে হবে। কারণ এ ক্ষেত্রে অভিন্ন কোনো নিয়ম নেই।
শ্রীরাধা দত্ত: আমিও মনে করি, অভিন্ন কোনো নিয়ম না থাকায় আমরা ৫৪টি অভিন্ন নদীর পানির সমস্যা একসঙ্গে সমাধান করতে পারছি না। আশা করছি, মনমোহনের সফরের সময় তিস্তা ও ফেনী নদীর পানি বণ্টনে চুক্তি হবে।
প্রথম আলো: বারবার আশ্বাসের পরও সীমান্তে বাংলাদেশি হত্যা তো থামছে না। এটি কীভাবে রোধ করা যায়?
শ্রীরাধা দত্ত: আমাদের দেশে এ নিয়ে ইদানীং যথেষ্ট আলোচনা হচ্ছে। ব্যাপারটি আমাদের দুই পক্ষের জন্যই দুঃখজনক। বাংলাদেশি অথবা ভারতীয় নাগরিক মারা যাচ্ছে—এভাবে না দেখে আমরা বিষয়টিকে প্রাণহানির দৃষ্টিকোণ থেকে দেখছি। সম্প্রতি সীমান্তে রাবার বুলেট ব্যবহারের সিদ্ধান্ত হয়েছে। তবে একটা বিষয় উল্লেখ করতে চাই, সীমান্তে প্রাণহানির যেসব ঘটনা ঘটে, তার সবই কিন্তু বাংলাদেশের নয়। এর মধ্যে ৪০ শতাংশই হচ্ছে ভারতের নাগরিক। আর প্রাণহানির বেশির ভাগ ঘটনাই ঘটে রাতে। অথচ ওই সময় সান্ধ্য আইন জারি থাকার কথা। কাজেই ওই সময় অপরাধমূলক তৎপরতা রোধ করতে গিয়েই প্রাণহানির ঘটনাগুলো ঘটে। তাই দুঃখজনক হলেও রাতের বেলা চলাচল বন্ধের বিষয়টিতে সচেতনতা সৃষ্টির ওপর গুরুত্ব দেওয়া উচিত। এ বিষয়ে ভারতের পক্ষ থেকে লোকজনকে সতর্ক করার ব্যাপারে একটি কর্মসূচি নেওয়া হয়েছে।
দেব মুখার্জি: আমিও তাঁর সঙ্গে সম্পূর্ণ একমত।
প্রথম আলো: সীমান্তের দীর্ঘদিনের সমস্যার কথা যখন বলছি তখন আবার কাঁটাতারের বেড়া দেওয়া হচ্ছে। কাজেই সীমান্ত বিরোধের নিষ্পত্তির ক্ষেত্রে কাঁটাতারের বেড়া নির্মাণ কতটা সংগতিপূর্ণ?
দেব মুখার্জি: ভারতের অভিমত, বাংলাদেশ থেকে বিপুল সংখ্যায় অবৈধ অনুপ্রবেশের ঘটনা ঘটেছে। সেটাকে প্রতিহত করতে ভারত কাঁটাতারের বেড়া দেওয়ার একটা প্রয়োজন বোধ করেছে। একটা অভিমত যে কাঁটাতারের বেড়ার কারণে অবৈধ অভিবাসন উল্লেখযোগ্য হারে কমেছে। তার দুটো কারণ থাকতে পারে। এটা শুধু কাঁটাতারের বেড়া নয়, বাংলাদেশে সাম্প্রতিক কালে অর্থনৈতিক যে প্রবৃদ্ধি ঘটেছে, তাতে করে এখানকার মানুষ বাইরে যাওয়ার ততটা প্রয়োজন মনে করে না।
শ্রীরাধা দত্ত: একটা প্রবাদ আছে, ভালো বেড়া ভালো বন্ধু তৈরি করে। দুই দেশের ক্ষেত্রেই কথাটা প্রযোজ্য। অহেতুক প্রাণহানি কমবে, যদি সীমান্তের পুরোটাতেই বেড়া থাকে এবং চলাচল নিয়ন্ত্রিত হয়।
প্রথম আলো: সমুদ্রসীমার বিরোধ নিষ্পত্তিকে কীভাবে দেখছেন?
শ্রীরাধা দত্ত: দীর্ঘ বিরতির পর ২০০৭ সালে আলোচনা শুরু হয়। প্রথমে অনড় থাকলেও পরে ছাড় দেয় ভারত। আমরা ভেবেছিলাম বাংলাদেশ আলোচনায় ফিরে আসবে। কিন্তু আওয়ামী লীগ ক্ষমতায় আসার পর হঠাৎ করে জাতিসংঘে সালিসের সিদ্ধান্ত নেয়। অথচ আমাদের আলোচনা কিন্তু ইতিবাচকভাবে এগোচ্ছিল। হঠাৎ করে বাংলাদেশ কেন সালিসি-প্রক্রিয়া বেছে নিল, তাতে আমরা অবাক হয়েছি।
দেব মুখার্জি: আমি মনে করি সালিসিটাই এখন শ্রেয়। কারণ দ্বিপক্ষীয়ভাবে হলে তখন এক দেশ হয়তো বলত, আমরা এটুকু ছাড় দিয়েছি। বিষয়টি তো তিন দশকের বেশি ঝুলে থাকার পর সালিসি-প্রক্রিয়ায় গেছে। এখন সেটিকে তার মতো করে এগোতে দেওয়া উচিত।
প্রথম আলো: বাংলাদেশ-ভারত সম্পর্কের ক্ষেত্রে বাণিজ্য-বৈষম্যের বিষয়টি একটি গুরুত্বপূর্ণ প্রসঙ্গ। দীর্ঘদিন ধরে বাংলাদেশের পক্ষ থেকে বলা হলেও বৈষম্য বাড়ছে। এ সমস্যার সমাধান কীভাবে সম্ভব?
দেব মুখার্জি: দেখুন, আমি বাণিজ্য-বৈষম্যের বিষয়টিকে সেভাবে বড় করে দেখতে চাই না। এটার একটা রাজনৈতিক একধরনের ফলও আছে। আমি এটার গুরুত্ব বুঝি। কিন্তু আপনি যখন কোনো পণ্য কিনবেন, লাভ আছে বলেই কিনবেন। ক্ষতি করে তো কিনবেন না। বিষয়টাকে আমাদের সব সময় মনে রাখা উচিত। তাই বাণিজ্য-বৈষম্যের ইস্যু তোলা উচিত বলে আমি মনে করি না। আমি তো মনে করি আপনারা উন্নতি করলে, আপনারা লাভবান হলে ভারতই লাভবান হবে। সেই পরিপ্রেক্ষিতে ভারত বাণিজ্যিক ক্ষেত্রে কিছু ছাড় দিলে আমি খুশি হব। আমি আশা করি, ভারত সে ছাড় দেবে।
শ্রীরাধা দত্ত: আমি মনে করি, প্রধানমন্ত্রী যখন আসবেন, আপনাদের দেওয়া প্রস্তাব অনুযায়ী ৬১টি পণ্য নেতিবাচক তালিকা থেকে বাদ দেওয়া হবে। এ প্রসঙ্গে আরেকটা বিষয় উল্লেখ করতে চাই। ভারতের উত্তর-পূর্বাঞ্চল, বিশেষ করে ত্রিপুরা রাজ্যের সঙ্গে বাংলাদেশের বাণিজ্য সম্প্রতি উল্লেখযোগ্য হারে বেড়েছে। আর বাণিজ্যের পরিমাণ বেড়ে যাওয়ায় ওই রাজ্যের জন্য ঘাটতি তৈরি হয়েছে। তবে এতে ত্রিপুরা এতটুকু দুঃখিত নয়। কারণ, বাণিজ্য বাড়ার কারণে অবকাঠামোর উন্নয়ন হচ্ছে। ত্রিপুরার মুখ্যমন্ত্রী মানিক সরকার আমাকে জানিয়েছেন, এখন বাংলাদেশ থেকে ১৫ মিলিয়ন ডলারের পণ্য কেনা হয়। আগামী দুই বছরের মধ্যে তিনি ৩০ মিলিয়ন ডলারের পণ্য কিনবেন। তা ছাড়া অবকাঠামোর যেভাবে উন্নয়ন শুরু হয়েছে, তা শেষ হলে ভারতের উত্তর-পূর্বাঞ্চলে বাংলাদেশের পণ্যের এক বিশাল বাজার তৈরি হবে।
দেব মুখার্জি: এ প্রসঙ্গে আমি বলব, ভারতের উত্তর-পূর্বাঞ্চলের জনসংখ্যা সব মিলিয়ে আড়াই কোটি। আর সমগ্র ভারতের জনসংখ্যা ১২০ কোটি। কাজেই বাংলাদেশের উচিত ভারতের ১২০ কোটি জনগণের বাজারের বিষয়টিকে অগ্রাধিকার দেওয়া। শুধু উত্তর-পূর্বাঞ্চলের ওপর মনোযোগ দিলে সেটি খুব সংকীর্ণ ভাবনা হয়ে থাকবে।
প্রথম আলো: বাংলাদেশে বিনিয়োগের ব্যাপারে ভারতের কোনো দ্বিধা কাজ করছে কি?
দেব মুখার্জি: এ নিয়ে বাংলাদেশে যদি থাকে, তবে তার উত্তর আমি দিতে পারব না। ভারতের দিক থেকে এ ব্যাপারে কোনো দ্বিধাদ্বন্দ্ব নেই—সেটা আমি নিশ্চিত করেই বলতে পারি। 
</doc>

<doc>
পেছনের কথা, আগামীর পথ
১৯৭৪ সালের মে মাসে বাংলাদেশ এবং ভারতের মধ্যে স্থল-সীমানা নির্ধারণ এবং আনুষঙ্গিক বিষয়গুলো নিয়ে একটি চুক্তি হয়েছিল। এই চুক্তিটি দুই দেশের প্রগাঢ় বন্ধুত্ব, আন্তরিক মনোভাব ও পারস্পরিক বিশ্বাস, আর সবার ওপর বঙ্গবন্ধু শেখ মুজিবুর রহমান এবং শ্রীমতী ইন্দিরা গান্ধী—এ দুজন মহান রাষ্ট্রনায়কের শান্তি ও সম্প্রীতির অন্তর্দৃষ্টির প্রতীক। এই দুটি জাতির ওপর ঐতিহাসিকভাবে বর্তানো কিছু প্রলম্বিত এবং জ্বালাতনকারী (vexing) সমস্যার মীমাংসা করাই ছিল এই সমন্বিত চুক্তির অভিপ্রায়। সংশ্লিষ্ট সবাই এটা কবুল করেছেন যে, দুই দেশের মধ্যকার সুদীর্ঘ সীমান্তে জারি থাকা ছোট-বড় নানা অস্থিরতার কারণ নির্মূল করার ক্ষেত্রে একটি অপরিহার্য কর্তব্য হলো শুধু কাগজে-কলমে নয়, মনেপ্রাণে এই চুক্তির পূর্ণাঙ্গ বাস্তবায়ন। চুক্তির নানা ধাপ বাস্তবায়নের জন্য যে কিছু সময় দরকার, সেটা দুই নেতা জানতেন এবং সেই অনুযায়ী বাস্তবানুগ সময়সীমাও তাঁরা নির্ধারণ করে দিয়েছিলেন। কিন্তু পরবর্তী সময়ে দুই দেশের সরকারপক্ষ এবং যাঁরা বিষয়টির কর্তৃত্বে ছিলেন, তাঁরা এ বিষয়ে তাঁদের আকাঙ্ক্ষা পূরণে ব্যর্থ হন। তাঁরা তাঁদের ওপর ন্যস্ত ঐতিহাসিক দায়িত্ব পালন করতে পারেননি। তাঁরা সত্যের অপলাপ এবং কালক্ষেপণ করেছেন, আর যেটা করা আবশ্যক ছিল, সেটা করেননি। ফলে সীমান্তের বিদ্যমান সমস্যাগুলোকে দীর্ঘস্থায়ী হতে দেওয়া হয় এবং কালক্রমে সমস্যাটি আরও জটিল হয়ে উঠতে থাকে।
একটু যদি পেছন ফিরে তাকাই তাহলে এ বিষয়টি বুঝতে সুবিধা হবে। বাংলাদেশ ও ভারতের মধ্যে সীমান্ত নিয়ে বিদ্যমান সমস্যার বেশির ভাগই অতি পুরোনো, ১৯৪৭ সালে ব্রিটিশদের কাছ থেকে পাওয়া ভারতের স্বাধীনতা ও বিভক্তির সময় এসব সমস্যা শুরু হয়েছে। ভারত ও পূর্ব পাকিস্তানের (অর্থাৎ ৭১-পরবর্তী বাংলাদেশ) জরিপ-আমিনরা প্রথম দিন থেকেই আন্তর্জাতিক সীমানা চিহ্নিত ও অঙ্কিত করার জন্য কাজ করছিলেন। তাঁদের চেষ্টা ছিল যথাসাধ্য স্যার সিরিল র‌্যাডক্লিফের আঁকা রেখা এবং লিখিত বিবরণ মেনে চলা, কিন্তু শিগগির তাঁরা এমন ভিন্নতার মুখোমুখি হলেন, যাকে মেলানো একেবারে অসম্ভব। এই সূত্র ধরেই এলো ব্যাগি রোয়েদাদ (২৬ জানুয়ারি ১৯৫০), আর তার সঙ্গে এল রাশি রাশি রাজনৈতিক আর আইনি ব্যাপার—যার পরিণাম আগে থাকতে আঁচ করা হয়নি। ভারতের প্রধানমন্ত্রী জওহরলাল নেহরু আর পাকিস্তানের ফিরোজ খান নুন প্রথম সীমান্ত চুক্তি সম্পাদন করলেন ১৯৫৮ সালের ১০ সেপ্টেম্বর। পূর্বাঞ্চলে ১৯৫৮ সালের চুক্তির মাধ্যমে অন্যান্য বিষয়গুলোর সঙ্গে প্রধানত তিনটি লক্ষ্য অর্জনের কথা ভাবা হয়েছিল। প্রথমত, সীমান্তের বিভিন্ন সেক্টরে সীমানা নির্ধারণে যেসব অসংগতি বিঘ্ন সৃষ্টি করছে, সেগুলোর নিষ্পত্তি করা। সেই সঙ্গে দক্ষিণ বেরুবাড়ির ১২ নম্বর ইউনিয়নের সমস্যার সমাধান। এই ইউনিয়নটি স্যার র‌্যাডক্লিফের অঙ্কিত রেখা অনুসারে ভারতের ভাগে পড়ে, আর তাঁর লিখিত বিবরণ অনুসারে পড়ে পাকিস্তানের ভাগে। কোথাও এ রকম অসংগতি দেখা দিলে সীমান্তের লিখিত বিবরণকেই মান্য ধরা হবে এ রকম কথা ছিল। কিন্তু এই ইউনিয়নের অধিবাসীদের সিংহভাগ অমুসলিম হওয়ায় তারা পাকিস্তানের সঙ্গে অন্তর্ভুক্ত হওয়ার বিরোধিতা করে। এভাবেই পেরিয়ে যায় এক দশকেরও বেশি সময়; কিন্তু এই ইস্যুটির নিষ্পত্তি করা সম্ভব হয় না। দক্ষিণ বেরুবাড়ি ১২ নম্বর ইউনিয়ন ভারতের অংশ হিসেবে ভারতের সঙ্গেই যুক্ত থেকে যায়। ভারতের সরকার পাকিস্তানের কাছে এর মালিকানা হস্তান্তর করতে পারেনি। আর পাকিস্তানের সরকারও এটির কর্তৃত্ব গ্রহণ করতে পারেনি। ১৯৫৮ সালের চুক্তিতে স্থির হয়, ইউনিয়নটিকে মোটামুটি সমানভাবে দুই ভাগ করে ফেলতে হবে। দক্ষিণের অর্ধেক আরও দুটি ছিটমহলের সঙ্গে—পাবে পাকিস্তান, আর উত্তরের অর্ধেক ভারতের অন্তর্ভুক্ত থেকে যাবে। দ্বিতীয়ত, এই চুক্তির লক্ষ্য ছিল, তথাকথিত ছিটমহল সমস্যার মীমাংসা করা। পূর্ব পাকিস্তানে ভারতীয় ছিটমহল ছিল ১১৩টি, আর ভারতের মধ্যে পূর্ব পাকিস্তানের ছিটমহল ছিল ৫৩টি। এই চুক্তিতে নির্ধারিত হয় যে, ছিটমহলগুলো যে দেশের মধ্যে পড়েছে, সেই দেশেরই অঙ্গীভূত হবে। অর্থাৎ পূর্ব পাকিস্তানে যেসব ভারতীয় ছিটমহল আছে, সেগুলো পূর্ব পাকিস্তানের হয়ে যাবে, আর ভারতে যেসব পূর্ব পাকিস্তানের ছিটমহল আছে, সেগুলো পাবে ভারত। ফলে যে বাড়তি জায়গা পেয়ে যাচ্ছে পাকিস্তান, সে জন্য ভারত কোনো ক্ষতিপূরণ পাবে না। তৃতীয়ত, সীমান্তের সীমানা নির্ধারণের পর সেই অনুযায়ী ভূখণ্ড বিনিময় করা হবে। সীমান্ত চিহ্নিত করার ফলে যেসব ভূখণ্ড অন্যায্যভাবে কোনো দেশের অধিকারে আছে (যেটার অর্থ হলো, অপদখলীয় এলাকা) বলে জানা যাবে, সেগুলো ন্যায্যত যে দেশের অধিকারে থাকা উচিত, সেই দেশের কাছে হস্তান্তর করতে হবে।
তা সত্ত্বেও ১৯৫৮ সালে স্বাক্ষরিত নেহরু-নুন চুক্তির সেসব দিক বাস্তবায়ন করা সম্ভব ছিল না, যে দিকগুলোতে ছিটমহলগুলোর পারস্পরিক বিনিময় এবং দক্ষিণ বেরুবাড়ি ১২ নম্বর ইউনিয়নের দক্ষিণ অংশ ভারত কর্তৃক পূর্ব পাকিস্তানের কাছে হস্তান্তরের মতো বিষয়গুলো ছিল। এর কারণ ছিল ভারতীয় নাগরিকদের রুজু করা মামলা। এই মামলায় দক্ষিণ বেরুবাড়ির গোটা ইউনিয়নটি দাবি করা হয়, কারণ এটা ভারতীয় সংবিধান বলবৎ হওয়ার সময়কাল থেকেই ভারতীয় ভূখণ্ডের অংশ, এবং কোচবিহার রাজ্যের অন্তর্ভুক্ত যেসব ছিটমহল আছে, সেগুলোও ভারতের অংশ। সে কারণেই ইউনিয়নের দক্ষিণ ভাগ এবং ছিটমহলগুলোর কোনোটিই কোনো বিদেশি রাষ্ট্রের কাছে ছেড়ে দেওয়া যেতে পারে না। যথাসময় মামলাটি ভারতের সুপ্রিম কোর্টে গড়ায়। কোর্ট রায় দেন রিপাবলিক অব ইন্ডিয়া থেকে দক্ষিণ বেরুবাড়ি ১২ নম্বর ইউনিয়নের দক্ষিণ অর্ধেক বাদ দিতে হলে এবং পূর্ব পাকিস্তানের অভ্যন্তরে থাকা ভারতীয় ছিটমহলগুলো চুক্তির আবশ্যকীয় শর্ত হিসেবে বিনিময় করতে গেলে ভারতের সংবিধান সংশোধন করতে হবে। সেই অনুযায়ী ১৯৬০ সালে ভারতের সংবিধান সংশোধন করা হয় (নবম সংশোধনী)। তা সত্ত্বেও আবশ্যকীয় বিনিময় কার্যকর হয়নি। কেন হয়নি, সেটা আবার অন্য কাহিনি; সম্ভবত বিধির বিধান। তাই অভ্যুদয়ের সঙ্গে সঙ্গেই বাংলাদেশ ভারতের সঙ্গে তার দীর্ঘ আন্তর্জাতিক সীমান্তের কারণে অন্য বিষয়গুলোর সঙ্গে সঙ্গে এই তিনটি অমীমাংসিত সমস্যা উত্তরাধিকার সূত্রে লাভ করে। দুই, প্রধানমন্ত্রী, বঙ্গবন্ধু শেখ মুজিবুর রহমান এবং শ্রীমতী ইন্দিরা গান্ধী এসব সমস্যাগুলোকে সর্বোচ্চ দ্রুততার সঙ্গে সমাধানে মনোযোগী হন, কারণ তাঁরা জানতেন যে একটি পরিচ্ছন্নভাবে চিত্রিত সীমান্ত এবং এটির অলঙ্ঘনেয়তার প্রতি পারস্পরিক শ্রদ্ধাবোধ দুই দেশের মধ্যকার স্থায়ী এবং শক্তিশালী বন্ধুত্বের জন্য অপরিহার্য। এটি নিয়ে তাই কর্ম পর্যায়ে, উচ্চপদস্থ কর্মকর্তাদের পর্যায়ে এবং চূড়ান্তভাবে একেবারে সর্বোচ্চ রাজনৈতিক পর্যায়ে, ব্যাপকভাবে গতানুগতিক বিষয়গুলোর ওপর দেন-দরবার চলতে থাকে। অবশেষে ১৬ মে ১৯৭৪ নয়াদিল্লিতে দুই দেশের প্রধানমন্ত্রী বাংলাদেশ এবং ভারতের মধ্যকার স্থল-সীমানা নির্ধারণ ও আনুষঙ্গিক বিষয়গুলো নিয়ে চুক্তিস্বাক্ষর করেন। এই স্থল-সীমানা চুক্তি ১৯৭৪ দ্রুত ও শান্তিপূর্ণভাবে সীমান্তের মূলত ১৩টি সেক্টরে থাকা অনির্ধারিত এলাকাগুলোতে সীমানা চিহ্নিত করার জন্য এবং সেই সঙ্গে সংশ্লিষ্ট বিষয়গুলো, যেমন ছিটমহল বিনিময় এবং অপদখলীয় এলাকা বিনিময়, যথাযথ দ্রুততার সঙ্গে সমাধানের জন্য, দুই দেশের জরিপ কর্তৃপক্ষকে পুঙ্খানুপুঙ্খ নির্দেশনা দেয়। সেই সঙ্গে আদালতে নিষ্পত্তিযোগ্য এবং রাজনৈতিকভাবে সংবেদনশীল দক্ষিণ বেরুবাড়ি ১২ নম্বর ইউনিয়ন ইস্যুটির প্রায়োগিক এবং সুবিবেচনাপ্রসূত সমাধান দেয়। এই ইউনিয়নটি ১৯৫৮ সালে স্বাক্ষরিত নেহরু-নুন চুক্তি বাস্তবায়িত না হওয়ার কারণে ১৯৪৭ সালে স্যার সিরিল র‌্যাডক্লিফ অঙ্কিত সীমান্তরেখা অনুসরণ করে ভারতেরই অন্তর্ভুক্ত থেকে গেছে।
যে দুর্ভাগ্যজনক পরিস্থিতির কথা এতক্ষণ ধরে বলা হলো সে কারণে, এবং ১৯৭৪ সালে স্বাক্ষরিত স্থল-সীমানা চুক্তির বাস্তবায়নে কোনো অগ্রগতি না ঘটার ফলে ইতিমধ্যেই দুই দেশের মধ্যকার বন্ধুত্বপূর্ণ সম্পর্ককে অনেক দূর পর্যন্ত মাশুল দিতে হয়েছে। বর্তমানে দুই দেশের সম্পর্কের উন্নতির ক্ষেত্রে গুণগত পরিবর্তন চোখে পড়েছে। তাই দুই সরকারকেই সমস্যা সমাধানের জন্য আন্তরিকভাবে সমন্বিত পদক্ষেপ নিতে হবে।
১৯৭৪ সালের স্থল-সীমান্ত চুক্তির ৫ অনুচ্ছেদ অনুসারে আরও বেশি বিলম্ব এবং অকারণ উত্তেজনা পরিহার করে, চুক্তি অনুযায়ী বিনিময়ের কাজটি সম্পন্ন করতে দুই বন্ধুপ্রতিম সরকারের জন্য এখনো খুব বেশি দেরি হয়ে যায়নি। দুই পক্ষই তাদের কার্যক্রমের মাধ্যমে এটা স্পষ্টভাবে প্রতিপাদন করেছে যে তারা কার্যত এই চুক্তিটিকে অনুমোদন করে এবং এই চুক্তির আওতাধীন সুবিধাগুলো তারা স্বতঃপ্রণোদিতভাবেই ভোগ করেছে। শুধু চুক্তির প্রক্রিয়াটি সম্পন্ন করা হয়নি বা এজন্য প্রয়োজনীয় আনুষ্ঠানিকতাগুলো পালন করা হয়নি। এখন দুই দেশের জন্য জরুরি কর্তব্য হলো অনতিবিলম্বে তাদের নিজ নিজ প্রতিনিধিদের ১৯৭৪ সালের স্থল-সীমানা চুক্তির অনুসমর্থনের দলিলে স্বাক্ষর করার ক্ষমতা প্রদান করা এবং একটি নির্ধারিত দিনে এই দলিল বিনিময় করা—যা ভূতাপেক্ষভাবে এই চুক্তিকে বলবৎ করবে এবং এই চুক্তির আওতায় নির্ধারিত সীমানাকে আইনি মোড়ক প্রদান করবে। একইভাবে তিন বিঘার কাছে বাংলাদেশকে দেওয়া করিডোরের চিরস্থায়ী ইজারা দেওয়ার বিষয়টিকেও দেবে আইনি মোড়ক।
</doc>

<doc>
ওরা থাকতে চায় ভারতের মাটিতে
ব্রিটিশ আমলে সৃষ্টি ভারত ও বাংলাদেশের ভূখণ্ডে থাকা ছিটমহলের বিনিময়ের দাবি উঠেছে। ছিটমহলবাসী চান, তাঁরা যে দেশের ভূখণ্ডে বসবাস করছেন সেই দেশের নাগরিকত্ব। অন্য দেশে ‘পরগাছা’ হিসেবে থাকতে চান না। ভারতের পশ্চিমবঙ্গের ভূখণ্ডে থাকা ৫১টি বাংলাদেশি ছিটমহলের বাসিন্দারা ছিটমহল বিনিময়ের দাবি তুলেছেন। এ জন্য পশ্চিমবঙ্গের কোচবিহার ও জলপাইগুড়িতে ভারত-বাংলাদেশ ছিটমহল বিনিময় সমন্বয় কমিটি গঠিত হয়েছে। ছিটমহলবাসী স্বপ্ন দেখছেন, আগামী মাসে ভারতের প্রধানমন্ত্রী মনমোহন সিংয়ের বাংলাদেশ সফরের সময় বাংলাদেশের প্রধানমন্ত্রী শেখ হাসিনার সঙ্গে দ্বিপক্ষীয় বৈঠকে খুলে যেতে পারে ছিটমহল বিনিময়ের জট। পশ্চিমবঙ্গের কয়েকটি বাংলাদেশি ছিটমহল ঘুরে এসে রিপোর্ট করেছেন আমাদের কলকাতা প্রতিনিধি অমর সাহা
চোখে না দেখলে বিশ্বাসই করা যায় না! কী এক দুর্বিষহ জীবন যাপন করছেন ভারতের ভূখণ্ডে থাকা বাংলাদেশের ছিটমহলবাসী। একটি স্বাধীন দেশের ভেতরে ছোট ছোট দ্বীপের মতো দাঁড়িয়ে থাকা আরেকটি দেশের ভূখণ্ড, অভূতপূর্ব দৃশ্যই বটে। বিচ্ছিন্ন এসব ভূখণ্ডই হচ্ছে ছিটমহল। ভারতীয় ভূখণ্ডে থাকা বাংলাদেশের ছিটমহলবাসীরা কেমন আছেন, তা দেখতে সম্প্রতি গিয়েছিলাম পশ্চিমবঙ্গের কোচবিহার জেলার থেকে দিনহাটা মহকুমার নাজিরহাটের মশালডাঙ্গায়। এখানেই রয়েছে সবচেয়ে বেশি ছিটমহল। অন্তত ২১টি ছোট ছোট ছিটমহলের অবস্থান। এই ছিটমহলকে বলা হয় গুচ্ছ ছিটমহল। লোকসংখ্যা এখন ৩ হাজার ৮০০। মশালডাঙ্গা থেকে কাছেই বাংলাদেশ সীমান্ত, দীঘরটারি। ওপারে কুড়িগ্রাম।
মশালডাঙ্গায় গিয়ে দেখলাম ছিটমহলের বিনিময়ের প্রস্তুতি হিসেবে চলছে জনগণনা। এখানেই শোনা গেল ছিটমহলবাসীর জীবনযন্ত্রণার নানা কথা। উপস্থিত সবার একটাই দাবি, তাঁরা আর পরগাছা হয়ে দুঃসহ জীবনযাপনের ইতি টানতে চান। নাগরিকত্ব চান। অধিকার চান সুস্থভাবে বাঁচার।
আপনারা তো বাংলাদেশের বাসিন্দা। থাকছেন ভারতের ভেতরে। এবার কী চান আপনারা? তাদের উত্তর, ‘আমরা ছিটমহল বিনিময়ের মাধ্যমে ভারতেই থেকে যেতে চাই।’
পাশে বসা ছিলেন বাংলাদেশের কুড়িগ্রাম জেলার ফুলবাড়ি উপজেলার উপজেলা কৃষি কর্মকর্তা টি আই এম জায়দুর রহমান, কোচবিহারের দিনহাটার ২ নম্বর ব্লকের বিডিও অফিসের কর্মকর্তা সুশেন চন্দ্র দেবনাথ, ভারতের সেন্সাস বিভাগের কর্মকর্তা অপরূপ ব্যানার্জিসহ দুই দেশের আরও কজন কর্মকর্তা। এঁরা এসেছেন এই মশালডাঙ্গার ছিটমহলের লোকগণনা করতে। এদের সামনেই মধ্য মশালডাঙ্গার ছিটমহলবাসীরা জানিয়ে দেন, তাঁরা ভারতীয় ভূখণ্ডেই থাকতে চান। সেই ব্যবস্থাই গ্রহণ করুক দুই দেশ।
ছিটমহলের প্রবীণ বাসিন্দা মুহম্মদ তালেব আলী আমার দিকে পাল্টা প্রশ্ন ছুঁড়লেন। ‘আমরা কোথায় যাব বলেন তো? কী আমাদের পরিচয়? আমরা জানি, আমরা বাংলাদেশের নাগরিক। অথচ কোনো সুযোগ-সুবিধা পাচ্ছি না। বাংলাদেশ সরকার আমাদের খোঁজও নেয় না। কোনো সাহায্য পাই না আমরা। আমরা তো ভারতের মধ্যে একটি বিচ্ছিন্ন দ্বীপে পড়ে আছি। বেঁচে আছি ভারতের করুণা, দয়া আর সাহায্য নিয়ে। অথচ ভারত সরকারও আমাদের মেনে নেয়নি তাদের দেশের নাগরিক হিসাবে। দেয়নি রেশন কার্ডও। দৈহিক শ্রম আর চাষাবাদ করে বেঁচে আছি আমরা। বংশ পরম্পরায়। নেই আমাদের ছেলেমেয়েদের পড়াশোনা করার জন্য কোনো স্কুল-কলেজ। নেই চিকিৎসার জন্য হাসপাতাল। বলুন, কীভাবে আমরা যাব বাংলাদেশে? আমাদের চারদিকে ভারতীয় ভূখণ্ড। আমাদের বাংলাদেশের নাগরিকত্বের কোনো প্রমাণপত্র নেই। নেই পাসপোর্ট। বলুন, কীভাবে পার হব সীমান্ত? সীমান্ত এখান থেকে দূরে। ইচ্ছে করলেই তো আর সীমান্ত পার হওয়া যায় না। বলুন কীভাবে বাঁচব আমরা? তাই তো আমরা চাইছি আইনসম্মতভাবে ভারতের নাগরিক হয়ে বাঁচতে। তাই আমরা দাবি করেছি, বিনিময় করা হোক ছিটমহল। আমরা চাই আমাদের এই জীবনযন্ত্রণা থেকে মুক্তি।’
কথা শুনলাম ছিটমহলবাসী তোজাম্মেল হক (৫৫), আবদুল আজিজ (৫০) মকবুল হোসেন (৫৮), মো. বিল্লাল হোসেনের (৪০) মুখ থেকেও। একই কথা বললেন তাঁরাও।
জীবনযন্ত্রণার একই ছবি পূর্ব মশালডাঙ্গায়ও। চিন্তেশ্বর বর্মণ, কবিন্দ্র বর্মণ, সুশীল বর্মণ, ননীবালা বর্মণ বললেন, ‘ভারতের ভেতরে বাস করায় এখানকার মানুষজন এখন সত্যিই আমাদের যেমন সাহায্য করে, তেমনই আবার অবজ্ঞাও করতে দ্বিধা করে না। তবু এই অবজ্ঞা আর ওদের ভালোবাসার আঁচলের মধ্যে থেকে আমরা বেঁচে আছি। আমরা জমি ক্রয়-বিক্রয় করতে পারি না। সেটা করতে হলে যেতে হয় বাংলাদেশে। আনতে হয় বাংলাদেশের স্ট্যাম্প। এটা কি সম্ভব? কীভাবে যাব বাংলাদেশে? পাসপোর্ট নেই। চট করে তো সীমান্ত পার হওয়া যাবে না? কীভাবে সীমান্ত পার হয়ে বাংলাদেশে যাব? আমাদের ছেলেমেয়েদের ভারতীয় স্কুলে পড়াতে হয় ভুয়া ভারতীয় ঠিকানা দিয়ে। নেই কোনো পরিচয়। তাই বাঁচার জন্য আমাদের ভুয়া ভারতীয় প্রমাণপত্র তৈরি করতে হয়। ওই প্রমাণপত্র দিয়ে আমাদের ছেলেমেয়েদের ভর্তি করাতে হয় স্কুল-কলেজে। তাই তো আমরা এখানে পরগাছা হিসাবে বেঁচে আছি।’
মকবুল হোসেন বলেন, ‘অনেক ছোট ছোট ছিটমহল রয়েছে এখানে। উত্তর মশালডাঙ্গায় একটি ছিট মহল আছে মাত্র ৮২ বিঘা জমি নিয়ে। কামাথ শেওভাগুড়িতে রয়েছে ২৬ বিঘা এবং মধ্যসিট মশালডাঙ্গায় রয়েছে আরও একটি ৩৬ বিঘা জমির ছিটমহল। বলুন, এসব ছোট ছোট ছিটমহলবাসী কীভাবে ভারতের সাহায্য-সহযোগিতা ছাড়া বাঁচবে?’
ক্ষোভ উগরে পড়লো মো. বিল্লাল হোসেনের কণ্ঠে। বললেন, ‘আমরা হাসপাতালে চিকিৎসা নিই ভুল ঠিকানা দিয়ে। মিথ্যা পরিচয় দিয়ে। আমাদের এখানে চিকিৎসার কোনো ব্যবস্থা নেই। স্থানীয় হাতুড়ে ডাক্তারই আমাদের সম্বল। তবে গুরুতর অসুখ হলে আমরা শহরে ছুটে যাই। মিথ্যা পরিচয় দিয়ে সেখানে চিকিৎসা নিই। সত্যি কথা কি, ছিটমহলের বাসিন্দার পরিচয় দিলেই আর কোনো চিকিৎসা হবে না। কারণ, আমরা বাংলাদেশি। তাই আমাদের ভুয়া পরিচয় দিয়ে চিকিৎসা নিতে হয়। আবার আমাদের মা-বোনদের সন্তান ভূমিষ্ঠ করানোর জন্যও আমরা মিথ্যে ভারতীয় ঠিকানা ও নাম দিয়ে হাসপাতালে ভর্তি করাই আমাদের গর্ভবতী মা-বোনদের। এবার বলুন, কীভাবে বেঁচে থাকব আমরা? কোথায় যাব বিচার চাইতে? থানা তো আমাদের মামলা নেয় না। থানা আমাদের জন্য নয়। ঝগড়াঝাঁটি হলে নিজেরা মিটিয়ে নিই। ছিটমহলের অভিভাবকেরাই বিচার করে আমাদের ঝগড়াঝাঁটি মিটিয়ে দেন। আদালতেও আমাদের ঠাঁই নেই। তবে সত্যি কথা হলো, আমরা এখনো বেঁচে আছি এখানকার মানুষজন এবং পঞ্চায়েতের সাহায্য-সহযোগিতা নিয়ে। তারাই আমাদের বন্ধু। বিপদে-আপদে সাহায্য করে। তা না হলে আমরা নিরাপত্তাহীনতার কারণে আর এই ছিটমহলে বেঁচে থাকতে পারতাম না।’
লোকজনের সঙ্গে কথা বলে জানা গেলো চাষাবাদ আর শ্রম নির্ভর কাজ করে এখানকার মানুষের জীবন চলে। উৎপাদিত কৃষিজাত পণ্য তাঁরা বিক্রি করেন ভারতীয় বাজারে। এখান থেকেই আবার কেনেন ভারতীয় পণ্য।
ছিটমহল নিয়ে আন্দোলন
ছিটমহলের লোকজনের অভিযোগ দুঃসহ এই যন্ত্রণা নিয়ে এখনো বংশপরম্পরায় তাঁরা বেঁচে আছেন বাংলাদেশের এই বিচ্ছিন্ন দ্বীপে। তাই তো আমরা ছিটমহল বিনিময়ের দাবিতে সোচ্চার হয়েছেন। যোগ দিয়েছেন এই আন্দোলনে। এ বছরই তাঁরা সর্বহারা চিরসাথী সংঘ নামের ক্লাবের মাধ্যমে ছিটমহল বিনিময়ের আন্দোলনে নেমেছেন।
প্রসঙ্গতঃ ভারতীয় ভূখণ্ডে রয়েছে ৫১টি বাংলাদেশি ছিটমহল। এই ছিটমহলের অবস্থান পশ্চিমবঙ্গের কোচবিহার ও জলপাইগুড়ি জেলায়। ১৯৪৭ সালের ১৫ আগস্ট ভারত স্বাধীন হলেও কোচবিহার ভারতের অন্তর্ভুক্ত হয়নি। কোচবিহার ছিল রাজাশাসিত পৃথক রাজ্য। ১৯৪৯ সালের ১২ সেপ্টেম্বর কোচবিহারের রাজা জগদ্বীপেন্দ্র নারায়ণ কোচবিহারকে ভারত রাষ্ট্রের সঙ্গে অন্তর্ভুক্ত করার এক চুক্তিতে আবদ্ধ হন। এরপর ১৯৫০ সালের ১ জানুয়ারি কোচবিহারকে পশ্চিমবঙ্গের একটি জেলা হিসেবে ঘোষণা করা হয়। ভারত স্বাধীন হলেও ছিটমহলের ব্যাপারে কোনো সিদ্ধান্ত না হওয়ায় বিষয়টি ঝুলে থাকে। বারবার এই ছিটমহলবাসীর নানা সমস্যার কথা তোলা হলেও তৎকালীন পাকিস্তান সরকার এবং পরবর্তীকালে বাংলাদেশ সরকারও এ ব্যাপারে কোনো যথাযথ সিদ্ধান্ত নেয়নি। সমস্যা সমাধানের লক্ষ্যে পাকিস্তান এবং বাংলাদেশ সরকার ভারতের সঙ্গে তিনটি চুক্তি করলেও সেই চুক্তি বাস্তবায়ন হয়নি। ফলে ছিটমহলবাসীর মুক্তির একমাত্র পথ ছিটমহল বিনিময়—এই স্লোগান তুলে ছিটমহল বিনিময়ের প্রথম দাবি তোলেন দিনহাটার সাবেক বিধায়ক প্রয়াত দীপক সেনগুপ্ত। তিনিই ১৯৯৩ সালে প্রতিষ্ঠা করেন ভারত-বাংলাদেশ ছিটমহল বিনিময় সমন্বয় কমিটি। ২০০০ সাল থেকে এই দাবির সমর্থনে গড়ে তোলেন তীব্র আন্দোলন। দীপক সেনগুপ্ত ১৯৭৭ থেকে ১৯৯৬ সাল পর্যন্ত ফরোয়ার্ড ব্লকের বিধায়ক ছিলেন কোচবিহারের সিতাই কেন্দ্রের। এরপর এই আন্দোলনের হাল ধরেন অন্য নেতাদের সঙ্গে দীপক সেনগুপ্তের ছেলে দীপ্তিমান সেনগুপ্ত। তিনি এখন ভারত-বাংলাদেশ ছিটমহল বিনিময় সমন্বয় কমিটির যুগ্ম সম্পাদক। যদিও এই ছিটমহল বিনিময় আন্দোলনের সঙ্গে যুক্ত ছিলেন ফরোয়ার্ড ব্লক নেতা কমল গুহও। তিনিও ছিলেন পশ্চিমবঙ্গ বিধানসভার দিনহাটা কেন্দ্রের ফরোয়ার্ড ব্লকের বিধায়ক। তাঁর ছেলে উদয়ন গুহ এবার বিধানসভার বিধায়ক হয়েছেন ফরোয়ার্ড ব্লকের প্রার্থী হিসেবে। তিনি বলেন, ছিটমহল সমস্যার সমাধানের একমাত্র পথ ছিটমহল বিনিময়। এটা না হলে ছিটমহলবাসীর বাঁচার কোনো পথ খোলা থাকবে না। কারণ, ভারতের অভ্যন্তরে থাকা বাংলাদেশের ছিটমহলবাসী ভারতের সাহায্য-সহযোগিতা ছাড়া জীবন অতিবাহিত করতে পারবে না।
জনগণনা ঘিরে আনন্দ উৎসব
সত্যি কথা কি, ভারতীয় ভূখণ্ডের মধ্যে অবস্থিত বাংলাদেশের ছিটমহলের বাসিন্দারা এই প্রথম ১৫ জুলাই থেকে তিন দিন ধরে আনন্দ-উৎসবে মেতে উঠে। ভারত বিভাগের পর এই প্রথম ছিট মহলের লোকগণনা শুরু হওয়ার সঙ্গে সঙ্গে ছিটমহলজুড়ে শুরু হয় আনন্দ-উৎসব। গত ১৫ জুলাই থেকে ভারতীয় ভূখণ্ডে থাকা ৫১টি বাংলাদেশের ছিটমহলের লোকগণনা শুরু হয় দুদেশের যৌথ উদ্যোগে। ১৭ জুলাই রোববার সেই লোকগণনা শেষও হয়। এই লোকগণনাকে ঘিরেই আনন্দে মেতে ওঠে ছিটমহলবাসী। ছিটমহলবাসীর স্বপ্ন, এবার ছিটমহল সমস্যার একটা সমাধান হয়ে যাবে।
আগামী ৬-৭ সেপ্টেম্বর ভারতের প্রধানমন্ত্রী মনমোহন সিং বাংলাদেশ সফরে যাচ্ছেন। তিনি বৈঠক করবেন বাংলাদেশের প্রধানমন্ত্রী শেখ হাসিনার সঙ্গে। ছিটমহলবাসী মনে করছেন, এই বৈঠকের আলোচনার টেবিলেই হয়তো খুলে যাবে ছিটমহল সমস্যার জট। এটা ভেবেই গোটা ছিটমহলবাসী অকাল হোলি উৎসবে মেতে ওঠেন। তাঁরা মনে করেছেন, গত অর্ধশতাব্দীর বেশি সময় ধরে ছিটমহল সমস্যা নিয়ে ভুগছে দুদেশের ছিটমহলবাসী। তাই এবার দুই দেশ যৌথভাবে ছিটমহলের লোকগণনা শুরু করলে নতুন করে স্বপ্ন দেখতে শুরু করেন উভয় দেশের ছিটমহলবাসী। এ কারণেই পশ্চিমবঙ্গে কোচবিহার আর জলপাইগুড়ি জেলার অভ্যন্তরে থাকা বাংলাদেশের ৫১টি ছিটমহলের বাসিন্দারা পালন করেছেন আনন্দ-উৎসব। চলেছে গানবাজনা ও বাজি ফুটানোর উৎসব। শুধু কি তাই, এবার ছিটমহলে লোকগণনাকারীদের ছিটমহলবাসী বরণ করে নিয়েছে পান-সুপারি আর গামছা উপহার দিয়ে। শুধু তা-ই নয়, বিভিন্ন ছিটমহলে দুদেশের গণনাকারীদের সংবর্ধনা দিয়েছেন তাঁরা— আনন্দ মিছিল করেছেন বিভিন্ন ছিটমহলে।
ভারত-বাংলাদেশ ছিটমহল সমন্বয় পরিষদের যুগ্ম সাধারণ সম্পাদক দীপ্তিমান সেনগুপ্ত জানান, কোচবিহারের দিনহাটা, তুফানগঞ্জ, মেখলিগঞ্জ ও মাথাভাঙ্গা মহকুমায় থাকা সব ছিটমহলেই চলছে এই আনন্দ-উৎসব। ভারত বিভাগের এতকাল পরও দুই দেশের এই ছিটমহলের সমস্যার সমাধান হয়নি। নেহেরু-নুন, ইন্দিরা-মুজিব এবং নরসীমা রাও-খালেদা জিয়া ছিটমহল সমস্যার সমাধানের জন্য উদ্যোগ নিলেও সেই উদ্যোগ বা চুক্তি বাস্তবায়িত হয়নি। এবার ছিটমহলবাসীরা যখন দেখতে পেয়েছেন, জনগণনা, তখনই তাঁরা আশায় বুক বাঁধতে শুরু করেন। তাঁদের বিশ্বাস, এবার মনমোহন-হাসিনার বৈঠকে এ সমস্যা নিয়ে আলোচনা হতে পারে। মিলতে পারে কোনো সমাধান সূত্র। তাই লোকগণনা শুরু হওয়ার সঙ্গে সঙ্গে গোটা ছিটমহলে শুরু হয় আনন্দ-উৎসব।
</doc>

<doc>
গন্তব্য হার্ভার্ড
কিছু কিছু নামের পরিচয় দেওয়ার দরকার হয় না। হার্ভার্ডের পরিচয় যেন হার্ভার্ড নিজেই। যুক্তরাষ্ট্রের সবচেয়ে প্রাচীন এবং বিশ্বের শ্রেষ্ঠ বিদ্যাপীঠগুলোর অন্যতম হার্ভার্ড বিশ্ববিদ্যালয়। বিজ্ঞান কিংবা সামাজিক বিজ্ঞান অনুষদের যেকোনো বিষয়েই হার্ভার্ডের র‌্যাংকিং শীর্ষছোঁয়া।
হার্ভার্ডের যাত্রা শুরু সেই ১৬৩৬ থেকে যুক্তরাষ্ট্রের ম্যাসাচুসেটসের কেমব্রিজে। সব মিলিয়ে বর্তমানে শিক্ষার্থীর সংখ্যা প্রায় ২১ হাজার। গর্বের কথা হলো, আমাদের অনেক বাংলাদেশি বন্ধু পড়ছেন সেখানে। স্বপ্ন নিয়ে যাঁদের সঙ্গে নির্দিষ্ট সময়ের মধ্যে যোগাযোগ করতে পেরেছে, তাঁদের স্বপ্নগাথাই এ সংখ্যায় তুলে ধরা হয়েছে।
সারাহ ফৌজিয়া: সারাহ পড়ছেন হার্ভার্ড বিশ্ববিদ্যালয়ের বায়োমেডিকেল ইঞ্জিনিয়ারিংয়ে। সারাহ স্কলাসটিকা থেকে ও-লেভেল এবং মাস্টারমাইন্ড থেকে এ-লেভেল দিয়ে হার্ভার্ডে শুরু করেছেন তাঁর শিক্ষাজীবনের সবচেয়ে গুরুত্বপূর্ণ অধ্যায়। হার্ভার্ডের সবকিছুই যেন অসাধারণ। অবসর পেলেই সারাহ ক্যামেরা হাতে বেরিয়ে পড়েন ছবি তোলার জন্য। বাংলাদেশের যে সব বন্ধু এখন হার্ভার্ডে পড়ার স্বপ্ন দেখেন, তাদের জন্য সারাহ জানান, ‘আমি তো এ স্বপ্নকে অসম্ভব বলব না। স্যাট-স্কোর এবং ভর্তির জন্য যে রচনাগুলো লিখতে হয় সেগুলো বিচক্ষণতার সঙ্গে করতে পারলে হার্ভাডে পড়াটা খুব কঠিন কিছু নয়।’ সারাহ শতভাগ স্কলারশিপে পড়ছেন হার্ভার্ডে। স্কলারশিপের খবরপাওয়া যাবে www.admissions.college.harvard.edu/financial-aid/cost/html
মাহমুদ হোসেন: মাহমুদের শিক্ষাজীবন মোটেও ধরাবাধা পড়ার নিয়মে কাটেনি। এ লেভেল দিয়ে ঢাকা বিশ্ববিদ্যালয়ে আইবিএতে ভর্তির সুযোগ মিলল। বছর গড়াতে না গড়াতে মনে হলো ‘ব্যবসায় প্রশাসন’ তাঁর দ্বারা পড়া হবে না। ২০০১ সালে ভর্তি হলেন রাজশাহী মেডিকেল কলেজে। তারপর আবারও লক্ষ্যের পরিবর্তন। সুযোগ এল নিউইয়র্কের ব্রাড কলেজে সম্পূর্ণ বৃত্তিতে পড়ার সুযোগ। শুরু করেছিলেন পদার্থবিজ্ঞান আর গণিত নিয়ে, শেষ করলেন জৈব রসায়ন দিয়ে। জিপিএ এল ৪.০-এর ৪.০। মাস্টার্স ছাড়াই ‘ইউনিভার্সিটি অব পেনিসিলভানিয়া’ থেকে পিএইচডি করেন জৈব রসায়নে ২০১০ সালে, ২৮ বছর বয়সে। ২০১১ সালে তিনি অধ্যাপক স্টুয়ার্ড স্রেইবেরের সঙ্গে হার্ভার্ড বিশ্ববিদ্যালয় এবং ‘বোর্ড ইনস্টিটিউট অব হার্ভার্ড অ্যান্ড এমআইটি’তে গবেষণা-উত্তর সহযোগী হিসেবে যোগ দেন। স্বপ্ন দেখেন বাংলাদেশে নিজের একটি গবেষণাগার তৈরি করার।
ফাহমিনা রহমান: ফাহমিনা ‘আন্তর্জাতিক মানবাধিকার’ কোর্স নিয়ে পড়ছেন হার্ভার্ড ল স্কুলে। সানিডেলে ও-লেভেল এবং এ-লেভেলের পাঠ চুকিয়ে যুক্তরাজ্যের ‘লন্ডন স্কুল অব ইকোনমিক্স’ থেকে গণিত এবং অর্থনীতিতে ২০০৯ সালে আন্ডারগ্রাড শেষ করে দেশে ফিরে আসেন ফাহমিনা। আইন ও সালিশ কেন্দ্রের মাধ্যমে দেশের প্রত্যন্ত অঞ্চলগুলোতে কাজ করার অভিজ্ঞতা অর্জন করেন তিনি। সেই অভিজ্ঞতাকেই বোস্টনের টাফ্টস বিশ্ববিদ্যালয়ের দ্য ফ্লেচার স্কুলের নির্ধারিত রচনাগুলোতে উল্লেখ করেন গুরুত্বের সঙ্গে। দ্য ফ্লেচার স্কুলের সঙ্গে হার্ভার্ড বেশ কিছু প্রোগ্রাম শেয়ার করায় ফাহমিনার সুযোগ আসে হার্ভার্ডে মানবাধিকার-বিষয়ক কোর্সটি করার।
আয়েশা সানিয়া: লক্ষ্মীপুর থেকে আয়েশার স্বপ্ন দেখা শুরু। সেখানেই কেটেছে স্কুলজীবন। তিনি এখন হার্ভার্ডে এপিডেমিওলজি বিভাগে পিএইচডি করেছেন।
হার্ভার্ডের জন্য আবেদন করার প্রস্তুতির কথা জানান, ‘হার্ভার্ডের বিভিন্ন স্কুলে আবেদনের সর্বশেষ সময়সমীমা ভিন্ন ভিন্ন। তবে বেশির ভাগই জানুয়ারি মাসের ১৫ তারিখের মধ্যে। অনলাইনে আবেদনপত্র পেতে অ্যাকাউন্ট খুলতে হবে। বছরখানের আগেই অ্যাকাউন্ট খোলা ভালো। জিআরই ও জিম্যাটের প্রস্তুতি নেওয়া উচিত কয়েক বছর সময় হাতে নিয়ে। আইসিডিডিআর,বি এবং ল্যানসেটে সম্পাদকীয় পরামর্শদাতা হিসেবে কাজের অভিজ্ঞতা, গবেষণা, ঢাকা মেডিকেল কলেজ ও ব্র্র্যাকের এমপিএইচ ডিগ্রি—সব মিলিয়েই হার্ভার্ডের জন্য প্রস্তুতি নিয়েছিলেন তিনি। হার্ভার্ডের তহবিল থেকেই পিএইচডিসহ অন্যান্য আর্থিক সহযোগিতা পেয়েছেন।
তারিক আদনান: ২০১০ সালে আন্তর্জাতিক গণিত অলিম্পিয়াডের ৫১তম আসরে তারিক আদনান জিতেছিলেন ব্রোঞ্জপদক আর ৫০তম আসরে অর্জন করেন ‘অনারেবল মেনশন’। এরপর গণিতকেই বন্ধু বানিয়ে তারিক গণিত ও পদার্থবিজ্ঞানে পড়ছেন হার্ভার্ডে। সুযোগ পেয়েছিলেন অনেকগুলো বড় বিশ্ববিদ্যালয়ে। শেষ পর্যন্ত বেছে নেন হার্ভার্ড। ‘জীবনটা অনেক ব্যস্ত এখানে। গণিতের সবচেয়ে কঠিন একটা কোর্স নিয়েছি এবার ম্যাথ-ফিফটি ফাইফ। মজার ব্যাপার হলো, এই ক্লাসভর্তি শিক্ষার্থীরা আন্তর্জাতিক ও যুক্তরাষ্ট্রের অলিম্পিয়াড বিজয়ী। তাই খুব জমে ওঠে ক্লাসগুলো।’ বলছিলেন তারিক আদনান। তারিকের ভালো লাগে বিচিত্র মানুষে ভরা হার্ভার্ডের ক্যাম্পাস। একটা ‘ক্যাপেলা’ গ্রুপের সঙ্গে মাঝেমধ্যে গানও গান তারিক।
মোহাম্মদ লুৎফর রহমান: লুৎফর চলতি বছর আগস্টে হার্ভার্ডে ডক্টর অব পাবলিক হেলথ (ডিপিএইচ) করতে যাচ্ছেন। ঢাকার আইডিয়াল স্কুল এবং নটর ডেম কলেজ পাস করে ঢাকা মেডিকেল কলেজ থেকে এমবিবিএস শেষ করেন ২০০৩ সালে। ২০০৮ সালে ‘টেক্সাস এ অ্যান্ড এম ইউনিভার্সিটি থেকে এমপিএইচ করেন এনভায়নমেন্টাল অ্যান্ড অকুপেশনাল হেলথে। ২০১১ সালে হার্ভার্ড স্কুল অব পাবলিক হেলথ থেকে ডিপিএইচ করার সুযোগ আসে সম্পূর্ণ স্কলারশিপে। এইচএসপিএইচ গ্রান্ট আর জীবনযাত্রার অন্যান্য হাতখরচের আলাদা ভাতা বরাদ্দ দিচ্ছে হার্ভার্ড। লুৎফর রহমান মনে করেন, হার্ভার্ডে সফলভাবে ডিপিএইচ করার সুযোগ পাওয়ার পেছনে অনেকগুলো বিষয় কাজে লেগেছে—তাঁর প্রথম জীবনে এনজিওতে কাজের অভিজ্ঞতা, বাংলাদেশের গ্রামগুলোতে অনেকটা সময় গবেষণার অভিজ্ঞতা, এমপিএইচে তাঁর গ্রেড ৪-এর মধ্যে ৪ পাওয়া এবং শিক্ষকের সুপারিশ চিঠিগুলো। জিআরই একটি গুরুত্বপূর্ণ নির্ধারক কিন্তু জিআরই-ই সবটা নয়।
ডরিস তাবাসসুম চৌধুরী: ডরিসের স্বপ্ন নিজেকে দক্ষ করে তুলবেন ‘ক্যানসার বায়োলজি প্রোগ্রামে’। হার্ভার্ড মেডিকেল কলেজে পড়ছেন ‘বায়োলজিক্যাল অ্যান্ড বায়োমেডিকেল সায়েন্স প্রোগ্রাম’। ধানমন্ডি টিউটোরিয়াল থেকে ও-লেভেল এবং এ-লেভেল দিয়ে ঢাকা বিশ্ববিদ্যালয়ের প্রাণরসায়ন এবং আণবিক জীববিদ্যা বিভাগে এক বছর পড়েছিলেন। ২০০৭ সালে যুক্তরাষ্ট্রের প্রাচীন এবং নারীদের কলেজ মাউন্ট হলিয়ক কলেজ থেকে বিএ শেষ করেন প্রাণরসায়নে। পিএইচডির জন্য বেছে নেন হার্ভার্ডকে। ডরিস বললেন, ‘হার্ভার্ডে যাত্রা শুরু করার জন্য নিজেদের শিক্ষাক্ষেত্রে প্রচুর গবেষণার অভিজ্ঞতা অর্জন করতে হবে ছাত্রজীবন থেকেই। গ্রেড পয়েন্ট, জিআরই কিংবা জিম্যাটের ভালো স্কোর নিশ্চিত করতে হবে। সুপারিশ চিঠিগুলো যাতে গুরুত্বপূর্ণ ভূমিকা রাখে সেদিকে লক্ষ রাখতে হবে।’
আরাফাত রাজ্জাক: আরাফাত বড় হয়েছেন বাংলাদেশ ও সৌদি আরবে। ঢাকার ম্যাপল লিপ ইন্টারন্যাশনাল থেকে পড়ে যুক্তরাষ্ট্রের স্বনামধন্য ইয়েল ইউনিভার্সিটিতে সাহিত্য, দর্শনশাস্ত্র ও ইতিহাসে স্নাতক ডিগ্রি অর্জন করেছেন। তারপর চট্টগ্রামে অবস্থিত এশিয়ান ইউনিভার্সিটি ফর উইমেনের সঙ্গে কিছুদিন কাজ করেছিলেন। ফিরে গিয়ে থিওলজিতে মাস্টার্সে পড়ছেন হার্ভার্ডে। সেখানে পড়তে ইচ্ছুক শিক্ষার্থীদের জন্য জানিয়েছেন আরাফাত রাজ্জাক, ‘সত্যিকার অর্থে যে বিষয়ে তোমার সবচেয়ে বেশি আগ্রহ রয়েছে, যেসব ক্ষেত্রে তুমি একাগ্রতার সঙ্গে কাজ করবে, সে ক্ষেত্রটাই বেছে নাও। কারণ, সেখানেই তুমি তোমার সবচেয়ে সেরা প্রচেষ্টা বিনিয়োগ করবে।
সারাহ শেহবুদ্দীন সরকারব্যবস্থায় ওপর পিএইচডি করছেন হার্ভার্ড থেকে। রাজনৈতিক দল ও রাজনীতিতে নারীদের অংশগ্রহণের তুলনামূলক রাজনীতির ওপর তিনি কাজ করে যাচ্ছেন। গবেষণার কাজে বাংলাদেশ, মধ্যপ্রাচ্য ও উত্তর আফ্রিকার দেশগুলোয় ঘুরে বেড়িয়েছেন সারাহ। ‘হার্ভার্ডের সবচেয়ে আসাধারণ দিক হচ্ছে পৃথিবীর নানা দেশের নানা পেশার মানুষের সঙ্গে মিলিত হওয়ার সুযোগ, তাদের জানার সুযোগ।’ পিএচইডি শেষে সারাহ অবশ্যই বাংলাদেশে ফিরে যাবেন নানা প্রতিকূল পরিবেশে সংগ্রামরত নারীদের পাশে গিয়ে কাজ করার জন্য।
রিজওয়ানা ইসলাম: নতুনদের জন্য হার্ভার্ডের প্রস্তুতি সম্পর্কে বলেন রিজওয়ানা ইসলাম ‘হার্ভার্ডে স্কলারশিপ ছাড়া পড়াশোনা চালিয়ে যেতে বছরে প্রায় ৬০ হাজার মার্কিন ডলার লেগে যায়। এখানে জীবনযাত্রাও অনেক ব্যয়বহুল। কিন্তু স্কলারশিপ পাওয়ার অসংখ্য সুযোগও আছে হার্ভার্ড ক্যাম্পাসে। তাই প্রস্তুতি শুরু করতে হবে অনেক দিন আগে থেকে। বাংলাদেশের শিক্ষার্থীদের মাস্টার্স বা পিএইচডিতে আবেদন করলে সুযোগ পাওয়ার সম্ভাবনা বেশি। পড়াশোনায় ভালো গ্রেড পাওয়ার সঙ্গে সঙ্গে অন্যান্য কর্মকাণ্ডে নিয়োজিত থাকতে হবে। জার্নালে লেখা ছাপাতে হবে আর থাকতে হবে পরিশ্রম এবং ইচ্ছাশক্তি।’ রিজওয়ানা তাঁর পিএইচডি করেছেন আণবিক ও সেলুলার জীববিজ্ঞানে। তাঁর গবেষণা ছিল স্মৃতি গঠনের আণবিক কৌশল।
</doc>

<doc>
সফলদের স্বপ্নগাথা
ব্যর্থতা জিন্দাবাদ
শাহরুখ খান জনপ্রিয় ভারতীয় অভিনেতা। ১৩ এপ্রিল যুক্তরাষ্ট্রের ইয়েল বিশ্ববিদ্যালয়ে শিক্ষার্থীদের উদ্দেশে তিনি এই বক্তৃতা দেন।

শুভ সন্ধ্যা! আজকে এখানে আসার সুযোগ পেয়ে আমি অত্যন্ত সম্মানিত বোধ করছি। আজকে আমি তোমাদের আমার জীবনের সবচেয়ে সরল কথাগুলো বলে যাব। জানি না আমার কথায় তোমরা অনুপ্রাণিত হবে কি না। তবে এতটুকু বলতে পারি, এই সহজ সত্যগুলো তোমাদের টিকে থাকতে সাহায্য করবে।
জীবনকে অনেকভাবেই মাপা যায়; বয়স, সময় কিংবা লক্ষ্য দিয়ে বোঝানো যায় জীবনের পথচলা। সময়ের পরিমাপ আমাকে প্রায়ই বিভ্রান্ত করে। যেদিন আমার বাবা মারা গিয়েছিলেন, সেই একটি দিন আমার কাছে সারা শৈশবের চেয়েও দীর্ঘ মনে হয়। আমার জীবনের গন্তব্য কোথায়, মনে হয় না এই প্রশ্নের উত্তর আমি কখনো জানতাম। আমি হেঁটেছি, প্রাণপণে দৌড়েছি আমার স্বপ্নের পথে, যা কিছু পেয়েছি, যা কিছু এসেছে, সবই এসেছে নিজেদের নিয়মে। আমি বদলেছি, আমার চারপাশের মানুষেরা বদলেছে, পুরো পৃথিবীটা বদলেছে, এমনকি আমার স্বপ্নও বদলে গেছে। কোথায় পৌঁছাতে হবে, তা আমি সত্যি জানতাম না। আমি শুধু সেটাই করে গেছি, যা আমি জানতাম, আমি সবচেয়ে ভালো পারি।
তাহলে আজকে আমি নিজের মতো করে আমার গল্প বলব। আমার মতে, জীবনের মাপকাঠি হলো হূদয়ের আর অভিজ্ঞতার পরিপূর্ণতা। এর বাইরে আর কিছুতেই তেমন কিছু যায়-আসে না। খ্যাতি, সাফল্য, সৌন্দর্য—এ সবকিছুর চেয়েও একটি পরিপূর্ণ হূদয়ের মূল্য অনেক বেশি।
আমি একজন অভিনেতা। জর্জ বার্নস বলেছিলেন, ‘অভিনয়ের মূলে রয়েছে সততা’। শুদ্ধ সততার সঙ্গে যখন আমি কোনো চরিত্র রূপ দিতে পারি, তখন সেটাই হয় প্রকৃত অভিনয়। শুদ্ধতম অভিব্যক্তিগুলো আসে অভিনেতার নিজের অভিজ্ঞতা থেকে।
এটা সত্যি যে সৃষ্টি যখন সবার সামনে উন্মোচিত হয়, তখনই তা স্রষ্টার থেকে আলাদা হয়ে জনগণের সম্পদ হয়ে যায়। এমন অনেক রাত গেছে, আমি হয়তো কোনো পুরস্কার পেয়ে প্রচণ্ড খুশিতে উদ্বেলিত হয়ে বাড়ি ফিরেছি। আর তারপর আবিষ্কার করেছি কোনো সমালোচক লিখেছে যে আমাকে পুরস্কারের বদলে কাঁচা কলা দেওয়া উচিত ছিল! রাগে, ক্ষোভে তখন মনে হয়, কাঁচা কলা আর সমালোচক—এই দুটিরই চামড়া ছাড়িয়ে বাঁদরদের উপহার দেওয়া উচিত! এমন মুহূর্তগুলোতে আমি ক্ষণিকের জন্য হাল ছেড়ে দিই, কিন্তু তা কখনোই দীর্ঘস্থায়ী হয় না। যখন তুমি ভেঙে পড়বে, যখন সারা পৃথিবী তোমাকে তুচ্ছতাচ্ছিল্য করবে, তখন টিকে থাকার একটাই উপায়। আর তা হলো, তোমার প্রকৃত সত্তাকে আঁকড়ে ধরা। পৃথিবী তোমাকে না বুঝতে পারে, ভুল বুঝতে পারে। কিন্তু অন্তত তোমার নিজেকে চিনতে হবে।
আমার বেলায় ব্যাপারটা একটা অদ্ভুত সমঝোতার মতো। আমি নিজের মতো অভিনয় করি, করতে চাই, আবার দর্শক আমার কাছ থেকে কী প্রত্যাশা করে, সেটাও মাথায় রাখতে হয়। আমাকে একই সঙ্গে আমার সেরা কাজটা দিতে হয়, আবার আমি যাদের জন্য কাজ করছি, তাদের প্রতিক্রিয়া দেখে যাতে আমি বিচলিত না হয়ে পড়ি, এটাও খেয়াল রাখতে হয়। আমি চেষ্টা করি লাইনচ্যুত না হতে। ভেতরে যা-ই চলতে থাকুক না কেন, বাইরে আমি ঠিকই হাসছি, অটোগ্রাফ দিচ্ছি। কখনো কখনো মনে হয়, আমি একটা রাস্তার পাশে দাঁড়িয়ে অভিনয় করে চলছি। আমার দর্শক হচ্ছে পথচারীরা, যারা আমাকে হাততালি দিচ্ছে খানিকটা কৌতুকের বশে, খানিকটা দয়া করে আর খানিকটা তাচ্ছিল্যভরে। কিন্তু দর্শক যারাই হোক না কেন, আমি জানি আমার অন্তর্নিহিত সত্তা ঠিকই আমার অভিনয় দেখছে, ভালো কাজের জন্য বাহবা দিচ্ছে, আমার বোকামিগুলো দেখে হাসতে হাসতে গড়িয়ে পড়ছে। তাই আমি বলব, নিজেকে চিনতে শেখো, নিজের ওপর থেকে কখনো বিশ্বাস হারিয়ো না। নিজের জীবন নিয়ে কখনো হতাশ হয়ো না। জীবনের ওপর হতাশা আর বিতৃষ্ণা তোমার যত ক্ষতি করবে, তেমনটা আর কোনো কিছুই করতে পারবে না।
নিজের সামর্থ্যের ওপর বিশ্বাস রাখো।
সমালোচনা, নিন্দার ঊর্ধ্বে উঠে নিজের ওপর বিশ্বাস রাখো। প্রচলিত নিয়মকে চ্যালেঞ্জ করতে ভয় পেয়ো না। একলা চলতে দ্বিধা কোরো না।
তোমাদের বয়সে আমি যা চাইতাম, আজ আমার সেই সব কিছু আছে। আমি সাফল্য পেয়েছি, খ্যাতি পেয়েছি, আমার যথেষ্ট সম্পদ আছে। কিন্তু এসবের কোনো কিছুই আমাকে এতটা সুখ দেয়নি, যা দিয়েছে আমার সন্তানেরা। তোমরা এখনো বাবা-মা হওনি, কিন্তু তোমাদের বাবা-মা আছেন, যাঁরা তোমাদের অপরিসীম ভালোবাসেন। পৃথিবীর কোনো কিছুর সঙ্গেই তাঁদের ভালোবাসার কোনো তুলনা চলে না। খেয়াল করে দেখবে, সত্যিকারের সুখ এমন সব জিনিসে থাকে, যা কখনো গোনা যায় না।
আর দেখ, এই ভালোবাসার বিনিময়ে তাঁরা তোমাদের কাছ থেকে কিছুই চান না। তোমরা তাঁদের অনুভূতিগুলোকে একটু শ্রদ্ধার চোখে দেখবে, এটাই তাঁদের কাছে অনেক বড় প্রাপ্তি। আমি দুটো অসম্ভব দুষ্টু শিশুর বাবা হয়ে বলছি। সন্তান হিসেবে তোমরা যা-ই করো না কেন, যত বড় ভুলই করো না কেন, বাবা-মায়ের চেয়ে বড় বন্ধু আর নেই। তোমাদের হয়তো মনে হতে পারে, তাঁরা বিরক্তিকর, একঘেয়ে, একগুঁয়ে। আমার সন্তানরাও আমায় তা-ই মনে করে। কিন্তু যদি কখনো কোনো ঝামেলায় পড়ো, তোমার মা-বাবাকেই তুমি সবচেয়ে নিশ্চিন্তে বিশ্বাস করতে পারো। আমি অনেক কম বয়সেই মা-বাবাকে হারিয়েছি, আমি জানি, তাঁদের আমি কতটা মিস করি।
একটা কথা মনে রেখো, সাফল্য অনেক আকাঙ্ক্ষিত হলেও, বেশির ভাগ সময়ই তা আমাদের বড় কিছু শেখাতে পারে না। আর সেজন্যই সফল হওয়ার চাবিকাঠি-জাতীয় কোনো উপদেশ আমি দেব না। সত্য কথা হলো, আমি যতটা সফল হয়েছি, তা পেরেছি কারণ আমি ব্যর্থতা মানতে পারতাম না। সফল হওয়ার জন্য আমি কখনো এতটা প্রাণপণ চেষ্টা করিনি, যতটা না করেছি ব্যর্থতাকে এড়ানোর জন্য। আমি খুব সাধারণ এক নিম্ন মধ্যবিত্ত ঘরের ছেলে। দারিদ্র্য কী জিনিস তা আমি খুব স্পষ্টভাবে চোখের সামনে দেখেছি। আমি জানি, তার আসল রূপ কতখানি নিষ্ঠুর। যখন আমার বাবা-মা মারা যান, দারিদ্র্যের নিষ্ঠুরতার সঙ্গে আর একটি শব্দ যোগ হয়—ব্যর্থতা। আমি কোনোমতেই আর দরিদ্র থাকতে চাইনি। তাই যখন আমি প্রথম অভিনয় শুরু করি, তার সঙ্গে সৃজনশীলতার কোনো সম্পর্ক ছিল না। আমি যেসব সিনেমা করতাম, তার বেশির ভাগই ছিল অন্যদের ফেলে দেওয়া চরিত্র, অথবা এমন কিছু, যাতে কেউই অভিনয় করতে রাজি হয়নি। আমি সেসব চরিত্রের প্রতিটিতে অভিনয় করেছি, শুধু একটা কারণে, যাতে আমাকে বেকার বসে না থাকতে হয়। এসব করতে করতেই একসময় আমি বড় অভিনেতা হলাম। সাফল্য তার নিজের নিয়মেই আমার জীবনে এসেছে, আমি আমার নিজের কাজটুকু করেছি মাত্র। তাই আমার মনে হয়, ব্যর্থতার যথেষ্ট ভয় না থাকলে, ব্যর্থ হওয়ার অভিজ্ঞতা না থাকলে সফল হওয়া কঠিন। আমার নিজের অভিজ্ঞতা থেকে আমি কিছু কথা বলতে পারি।
১. ব্যর্থতা না থাকলে সফল হওয়া কঠিন। ব্যর্থ হওয়ার পর তোমার প্রতিক্রিয়াই নির্ধারণ করে তুমি এরপর সফল হবে কি না। আমি সব সময় বিশ্বাস করি, যদি একটা উপায় কাজ না করে, তাহলে অন্য কোনো একটা নিশ্চয়ই করবে। তাই আমি চেষ্টা করে যাই।
২. একবার ব্যর্থ হলে আমি আরও বেশি কাজ করা শুরু করি, আরও বেশি চেষ্টা করতে থাকি। বেশির ভাগ সময় এতেই সাফল্য এসে ধরা দেয়।
৩. যখন একের পর এক ব্যর্থতা আসতে থাকে, তখন বুঝতে পারি, আমি হয়তো আমার নিজের সত্তাকে ভুলে আমি যা নই তা হতে চাইছি। তখন আমি আবার নিজের মধ্যে ফিরে আসি, যা আমার কাছে সত্যিকার অর্থেই গুরুত্ব বহন করে, আমি শুধু তাতেই মনোযোগ দিই।
৪. ব্যর্থতা তোমাকে চোখে আঙুল দিয়ে দেখিয়ে দেবে কে তোমার প্রকৃত বন্ধু আর কে নয়। সংকটের মুহূর্তগুলোতেই আমাদের সম্পর্কগুলোর পরীক্ষা হয়ে যায়।
৫. যখন আমি ব্যর্থতা কাটিয়ে উঠি, তখন নিজেকে আরও ভালো করে চিনতে পারি। নিজের সম্ভাবনাগুলোকে আবার নতুন করে আবিষ্কার করি। এভাবেই আমার আত্মবিশ্বাস গড়ে ওঠে।
জীবনটা আসলে কতগুলো অর্জন, সাফল্য, যোগ্যতা আর পুরস্কারের মধ্যে সীমাবদ্ধ নয়। জীবনকে জানো, স্বপ্ন দেখো; ব্যর্থ হলে ঘুরে দাঁড়াও। তোমার যা আছে তার উপযুক্ত মূল্য দিতে শেখো। লোকের কথায় কান দিয়ো না আর ব্যর্থতাকে ভুলে যেয়ো না। নিষ্ঠুর হলেও সে-ই প্রকৃত বন্ধু।
সূত্র: ওয়েবসাইট, ইংরেজি থেকে সংক্ষেপিত অনুবাদ: অঞ্জলি সরকার
</doc>

<doc>
রাজপথে বাইকে
ব্যস্ত ঢাকার রাস্তায় হঠাৎ চোখে পড়ে তাঁদের।হাতে গোনা কয়েকজন। মোটরসাইকেল চালাচ্ছেন। একটা সময় ঢাকার বাইরে বেসরকারি সংস্থার কয়েকজন মেয়েই শুধু মোটরসাইকেল চালাতেন। সেই অবস্থার পরিবর্তন হয়েছে। সংখ্যা কম হলেও রাজধানীতে কয়েকজন মেয়ে তাঁদের প্রতিদিনের বাহন হিসেবে বেছে নিয়েছেন মোটরসাইকেল। কথা হলো এ রকম কয়েকজনের সঙ্গে।
যেকোনো পোশাক পরেই চালানো যায়
নেদা শাকিবা
প্রকল্প ব্যবস্থাপক, ওয়ার্ল্ড মার্কেটিং সামিট কোম্পানি লিমিটেড
‘ছোটবেলা থেকে শখ ছিল মোটরসাইকেল চালানোর। বাবার হাত ধরেই শেখা। এরপর সেভাবে আর চালানো হয়নি। ২০০৫ সালে গাড়ি ও মোটরসাইকেলের লাইসেন্সের জন্য পরীক্ষা দিই। পেয়েও গেলাম। ভর্তি হলাম নর্থসাউথ বিশ্ববিদ্যালয়ে। তখন ঢাকার বনানী-গুলশানের অনেক রাস্তায় রিকশা বন্ধ হয়ে গেল। বুঝলাম, এবার আর মোটরসাইকেল ছাড়া চলবে না। কিনেও ফেললাম। একনিমেষে জীবনের কত ঝামেলা যে কমে গেল। আমাদের বারিধারার বাড়ি থেকে বিশ্ববিদ্যালয় যাওয়ার আর কোনো হ্যাপা থাকল না।’ ওয়ার্ল্ড মার্কেটিং সামিট কোম্পানি লিমিটেডের প্রকল্প ব্যবস্থাপক নেদা শাকিবা বলছিলেন তাঁর মোটরসাইকেল চালানোর শুরুর গল্প।
‘পরিবারের সবাই ভীষণ সমর্থন দিয়েছিলেন। বিশেষ করে বাবা। আমার চালানো দেখে পরিচিত অনেকেই শিখতে চাইল। কেউ কেউ বাসায় এসে শিখেছে। কিন্তু বাড়ির সমর্থন না থাকায় তারা চালাতে পারছে না। আমার কাছে মনে হয়, সামর্থ্য থাকলে সব মেয়ের মোটরসাইকেল চালানো শেখা দরকার।
‘এই যেমন ইচ্ছামতো যেকোনো রাস্তা দিয়ে যাওয়া যায়। শাড়ি, সালোয়ার-কামিজসহ যেকোনো পোশাক পরে মোটরসাইকেল চালানো যায়।
‘আমি নিজেও তা-ই করি। চাইলে পেছনে একটা ঝুড়ি নিতে পারেন। কেনাকাটা করে পায়ের কাছে রাখা যেতে পারে। সবচেয়ে বড় কথা, জীবনে স্বাধীনতার স্বাদ পাবেন। যখন আমি মোটরসাইকেল চালাই নিজেকে পৃথিবীর রাজা মনে হয়।
‘মোটরসাইকেলের নিয়মিত যত্নও নিতে হবে। তাহলে রাস্তায় অনাকাঙ্ক্ষিত ঝামেলা এড়ানো সম্ভব।’
একটি অভিজ্ঞতা আরও কিছু কথা
নেদা শাকিবা ও কারিশমা সানুর মতো আরও কয়েকজন চালান মোটরসাইকেল। মাছরাঙা টেলিভিশনের গ্রাফিকস ডিজাইনার শারমিন আহমেদ তেমন একজন। তিনি জানালেন, ‘প্রতিদিন রিকশার জন্য অপেক্ষা করা, বেশি ভাড়া চাইলে মেজাজ গরম হয়ে যাওয়া, বাসের জন্য ঘণ্টার পর ঘণ্টা অপেক্ষা, অতঃপর যদিও এল ভিড়ের কারণে উঠতে না পারা, অসহনীয় মনে হলো সব। সিদ্ধান্ত নিলাম, মোটরসাইকেল কিনব। কিন্তু পরিবারের কেউ তো রাজি না। দুর্ঘটনা ঘটে যদি। আশপাশের লোকজনই বা কী বলবে। সবকিছু উপেক্ষা করে আমি আমার সিদ্ধান্তে অটল থাকলাম। কিনে ফেললাম মোটরসাইকেল।’
মোটরসাইকেল কেনার পর তাঁর নিত্যদিনের চলাফেরা কতটা সহজ হয়েছে একে একে বলতে থাকেন। ‘ঢাকার তো সব রাস্তায় রিকশা চলে না। আমি চাইলেই এখন যেকোনো রাস্তা দিয়ে যেতে পারি। অনেক সময় বাঁচে। আর স্বাচ্ছন্দ্য বোধ করি এই বাহনে চড়তে। শুধু নিজে চড়ি না, অন্যকেও চড়িয়ে ঘুরে বেড়াই। শুরুতে পরিবারের কেউ রাজি না থাকলেও এখন সবাই উৎসাহ দেয়। মাঝে মাঝে সকালে ছোট ভাইয়ের স্কুলে দেরি হলে মা বলে ওকে পৌঁছে দিতে। মজা লাগে তখন। আর যখন মোটরসাইকেল চালাই, ভীষণ জোস লাগে। এটা বোঝানো যাবে না।’
শারমিন বলেন, ‘মোটরসাইকেল চালানো শেখা কোনো কঠিন বিষয় নয়। যে কেউ চাইলে পারবে। আর যারা সাইকেল চালাতে পারে, তাদের জন্য তো খুবই সহজ। যেহেতু মেয়েদের মোটরসাইকেলে অটোগিয়ার থাকে তাই গিয়ার পরিবর্তন করতে হয় না। দুই হাতে ধরে ভারসাম্য বজায় রাখলেই চলবে। আরেকটা বড় সুবিধা হলো, সিএনজি গ্যাসের জন্য দীর্ঘ লাইনে অপেক্ষা করতে হয় না। তবে রাস্তায় চালানোর সময় প্রথম প্রথম সবাই এমনভাবে তাকাত, বিরক্ত লাগত। ঠিকমতো সাইড দিতে চায় না। মেয়ে বুঝতে পারলে বাসগুলো ঘেঁষে দাঁড়ায়। আর মন্তব্য তো আছেই। তবু মনে হয় মোটরসাইকেলের সুবিধাই বেশি। এই বাহন ছাড়া আমি অচল।’
টিভিএস অটো বাংলাদেশ, সিঙ্গার ও হোন্ডা কোম্পানি এ দেশে মেয়েদের জন্য মোটরসাইকেল নিয়ে আসে। কথা হয় টিভিএস অটো বাংলাদেশের বিক্রয় সমন্বয়ক জেসমিনের সঙ্গে। তিনি বলেন, ‘আমাদের এখানে স্কুটির আগে চাহিদা ছিল। বর্তমানে এর চাহিদা কমে যাওয়ায় নতুন ব্র্যান্ড উইগো আনা হয়, যদিও এ মুহূর্তে আমাদের বিক্রয়কেন্দ্রে এটি পাওয়া যাচ্ছে না। আশা করছি, দু-তিন মাসের মধ্যেই পাওয়া যাবে।’
আত্মবিশ্বাস বাড়িয়ে দেয়
কারিশমা সানু
দ্বিতীয় বর্ষ, সংগীত বিভাগ, ঢাকা বিশ্ববিদ্যালয়
‘আগে যে গন্তব্যে যেতে পঞ্চাশ টাকা রিকশাভাড়া লাগত, এখন সেখানে যেতে দশ টাকার তেল লাগে। দীর্ঘক্ষণ যানজটে বসে থাকতে হয় না। অনেক সময় বাঁচে। আত্মবিশ্বাস বাড়িয়ে দেয়। মনে হয় এখন আমি সব পারব।’ কারিশমা সানুর মতে, ‘এর চেয়ে বড় সুবিধা আর কোন যানবাহন থেকে পাব?’ কারিশমা সানু সবার কাছে সভ্যতা নামে পরিচিত। ‘বাবার উৎসাহে গত বছর কিনেছিলাম মোটরসাইকেল। আগে সাইকেল চালানো জানা থাকায় মোটরসাইকেল চালানো শিখতে বেশি সময় লাগেনি। বাবাও খুব সাহায্য করেছেন। বিশ্ববিদ্যালয়ে প্রতিদিন যাতায়াতসহ সব জায়গায় সময়মতো পৌঁছানো যায়। আশপাশের সবাই খুব উৎসাহ দেয়। তবে বিড়ম্বনাও আছে কিছু। কোনো কারণে হুট করে মোটরসাইকেলে সমস্যা হলে রাস্তায় সবাই এমন করতে থাকে যেন মেয়ে বলেই মোটরসাইকেল নষ্ট হয়েছে।’ সভ্যতার মোটরসাইকেল এখন তাঁদের পারিবারিক মোটরসাইকেল। ‘আমার বড় দুই ভাই-বোনও এটি চালায়। মাকে পেছনে নিয়ে প্রায়ই ঘুরতে বের হই। তখন মায়ের আনন্দ দেখে ভীষণ ভালো লাগে।’
</doc>

<doc>
সুরঞ্জিতের বিদায় ও কালো বিড়াল
বর্ষীয়ান পার্লামেন্টারিয়ান এবং বর্ণাঢ্য রাজনৈতিক জীবনের অধিকারী মহাজোট সরকারের রেলমন্ত্রী সুরঞ্জিত সেনগুপ্তের ৫১ বছরের রাজনৈতিক জীবনের একটি বেদনাদায়ক সমাপ্তি হলো। তিনি সোমবার রেলমন্ত্রীর পদ ত্যাগ করেছেন। যে ঘটনার প্রেক্ষাপটে এটি ঘটেছে তা শুধু ব্যক্তি সুরঞ্জিতের জন্যই বেদনাদায়ক নয়, দল হিসেবে আওয়ামী লীগ ও মহাজোট সরকারের জন্যও বিব্রতকর এবং ঘটনাটির জন্য দলকে চড়া মূল্যও দিতে হতে পারে। পুরো বিষয়টির সমাপ্তির জন্য প্রধানমন্ত্রীর হস্তক্ষেপ প্রয়োজন হয়েছে। দেশের অবস্থা এমন হয়েছে যে ছোট থেকে বড় সমস্যা বা সংকট সবকিছুর জন্য প্রধানমন্ত্রীর দিকে সবাইকে তাকিয়ে থাকতে হয়।
সুরঞ্জিত সেনগুপ্ত যে কারণে পদত্যাগ করলেন, তা মোটামুটি দেশের সব মানুষ জানে। তিনি সাংবাদিকদের ডেকে নিয়ে বলেছিলেন, বর্তমানে তিনি যে শুধু বিপদে আছেন তা-ই নয়, এই বিপদ গণতন্ত্রের জন্যও বটে। পাঠকদের একটু পেছনে ফিরিয়ে নিয়ে যেতে চাই। ১৯৮১ সালের কথা। তখন বিচারপতি সাত্তার রাষ্ট্রপতি। জিয়ার মৃত্যুর পর তিনি বিএনপির প্রার্থী হিসেবে রাষ্ট্রপতি নির্বাচিত হন। বিচারপতি সাত্তার শারীরিক ও মানসিকভাবে দুর্বল ছিলেন। সরকারের অনেক কর্মকাণ্ড তাঁর নিয়ন্ত্রণের বাইরে ছিল। ১৯৮২ সালের সম্ভবত জানুয়ারি মাসে যুববিষয়ক প্রতিমন্ত্রী আবুল কাশেমের সরকারি বাসভবন থেকে যাবজ্জীবন কারাদণ্ডপ্রাপ্ত আসামি সন্ত্রাসী ইমদুকে পুলিশ গ্রেপ্তার করে। এর কদিন পরই ২৪ মার্চ এরশাদ বন্দুকের জোরে রাষ্ট্রপতি সাত্তারকে হটিয়ে রাষ্ট্রক্ষমতা দখল করে টিভি ও বেতারে এক ভাষণ দিয়ে তাঁর পদক্ষেপ জায়েজ করার চেষ্টা করলেন এবং সবাইকে মনে করিয়ে দিতে ভুললেন না, যে সরকারের একজন মন্ত্রীর বাসা থেকে একজন বড় মাপের সন্ত্রাসীকে পুলিশ গ্রেপ্তার করে সে সরকারকে আর ক্ষমতায় থাকতে দেওয়া যায় না। অতএব, তিনি ত্রাতার ভূমিকায় অবতীর্ণ হলেন। দেশের বিভিন্ন গণমাধ্যমে প্রকাশিত তথ্য অনুযায়ী, ৯ এপ্রিল রাত ১১টায় রেলমন্ত্রীর সহকারী ব্যক্তিগত সচিব ওমর ফারুক তালুকদার ও রেলের পূর্বাঞ্চলীয় মহাপরিচালক (জিএম) ইউসুফ আলী মৃধা ৭০ লাখ টাকা নিয়ে যাওয়ার সময় সীমান্তরক্ষী বাহিনী বিজিবির হাতে তাদের সদর দপ্তর পিলখানায় ধরা পড়েন। এ সময় তাঁরা একটি মাইক্রোবাসে ছিলেন এবং তাঁদের সঙ্গে ছিলেন রেলের নিরাপত্তা বাহিনীর ঢাকা বিভাগের কমান্ড্যান্ট এনামুল হক এবং গাড়িটি চালাচ্ছিলেন চালক আজম খান।
৭০ লাখ টাকা (টাকার অঙ্ক নিয়ে একাধিক মত আছে), চারজন লোক, সরকারের একজন গুরুত্বপূর্ণ মন্ত্রী, একটি গুরুত্বপূর্ণ সরকারি বাহিনী আর অনেকগুলো অমীমাংসিত প্রশ্ন। প্রথমত, টাকাগুলো কার? এত রাতে যাচ্ছিল কোথায়? বিডিআর হত্যাকাণ্ডের পর পিলখানায় সাধারণ মানুষ বা তাদের যানবাহন প্রবেশ সহজ নয়। সন্ধ্যার পর প্রধান ফটক বন্ধ থাকে। প্রয়োজনে নিরাপত্তার দায়িত্বে থাকা কর্মকর্তারা তা খোলেন। গাড়ির চালক আজম খান তাঁর গাড়ি নিয়ে এত সহজে সেখানে প্রবেশ করলেন কীভাবে? বলা হয়েছিল, ওই গাড়ির চারজনকেই বিজিবি গোয়েন্দা কর্মকর্তারা জিজ্ঞাসাবাদ করেছেন। চারজনকেই সকালে ছেড়ে দিয়েছেন বলে জানা গেছে। তিনজনের হদিস পাওয়া গেলেও চালকের এই অবধি কোনো হদিস মিলছে না। তিনি কোথায় গেলেন? রাত ১১টায় ঘটনার সূত্রপাত। এত দ্রুত সংবাদমাধ্যম কীভাবে খবর পেল? যে টাকার বস্তা নিয়ে এত তোলপাড়, সে টাকার বস্তা কার হেফাজতে আছে? অন্য কেউ যদি এ রকম একটি ঘটনায় আটক হতো তাকে বা তাদের কি এভাবে ছাড়া হতো? পরদিন রেলমন্ত্রী সংবাদ সম্মেলন ডাকলেন। বললেন, বাংলা নতুন বছরে ঢাকা-সিলেট রুটে যে এক জোড়া নতুন ট্রেন চালু হওয়ার কথা, তা ওই দিন চালু হচ্ছে না, সেই সংবাদ জানানোর জন্য এই সংবাদ সম্মেলন।
আসলে কি তাই? সেটা তো একটি সংবাদ বিজ্ঞপ্তি দিয়েই জানানো যেত। সুরঞ্জিত সেনগুপ্ত এত বোকা নন যে তিনি মনে করবেন, সাংবাদিকেরা আগের রাতের ৭০ লাখ টাকা সম্পর্কে প্রশ্ন করবেন না। প্রশ্ন তাঁরা ঠিকই করেছেন। তিনি প্রথমে পুরো ঘটনা সম্পর্কে তাঁর অজ্ঞতা প্রকাশ করেছেন। পরে বললেন, ওই টাকা তাঁর সহকারী একান্ত সচিবের হতে পারে। বললেন, কারও কাছে ব্যক্তিগত ৭০ লাখ টাকা থাকতেই পারে। তা অবশ্যই পারে। কিন্তু রাত ১১টায় অত টাকা নিয়ে সাংসদের স্টিকার লাগানো গাড়িতে চারজন মানুষের ঘোরাফেরা যেকোনো বিচারেই সন্দেহজনক। পরদিন একান্ত সচিব ওমর ফারুক সাংবাদিকদের জানিয়েছেন, ওই টাকা তাঁর শ্যালক লন্ডন থেকে পাঠিয়েছেন। কীভাবে পাঠালেন? বৈধ উপায়ে পাঠালে তার নিশ্চয় রেকর্ড থাকবে। আছে কি ও রকম কোনো রেকর্ড? আটক সবাই বলেছেন, তাঁরা গাড়ি নিয়ে রেলমন্ত্রীর বাসভবনের দিকে যাচ্ছিলেন। রেলমন্ত্রী বলেছেন, তিনি রাত ১০টায় ঘুমিয়ে পড়েন। জিএম সাহেব বলেছেন, তিনি অ্যাপয়েন্টমেন্ট নিয়েই যাচ্ছিলেন। এখানে কেউ একজন অসত্য বলেছেন। তিনি কে? গোয়েন্দা বাহিনী তো মোবাইল ফোনের কল ট্রাক করে কললিস্ট বের করে থাকে। চেষ্টা করে দেখবে নাকি ওই চারজন কার সঙ্গে কথাবার্তা বলেছেন? আবার মন্ত্রী মহোদয় সাংবাদিকদের বলেছেন, ওমর ফারুক তাঁর বাসা মোহাম্মদপুরে যাচ্ছিলেন। কথাটা যদি সত্যও হয় তাহলে বাকি দুজন কোথায় যাচ্ছিলেন? তাঁরা কি একসঙ্গে ওমর ফারুকের বাসায় যাচ্ছিলেন? কেন এবং কী উদ্দেশ্যে? জিএম রেলের একজন শীর্ষ পর্যায়ের কর্মকর্তা। তাঁর নিজের গাড়ির কী হলো? যে মাইক্রোবাসটিতে তাঁরা সে রাতে যাচ্ছিলেন, সেটি ওমর ফারুকের বলে সংবাদমাধ্যম জানিয়েছে। জিএম সাহেব তাঁর নিজের গাড়ি ব্যবহার না করে কেন মন্ত্রীর সহকারী একান্ত সচিবের মতো একজন নিম্নপদস্থ কর্মকর্তার গাড়ি ব্যবহার করতে গেলেন? তা-ও আবার তাঁকে টেলিফোনে ডেকে নিয়ে তিনি গাড়িতে ওঠেন!
জিএম ইউসুফ হোসেন মৃধা মাদারীপুরের ‘কৃতী সন্তান’। সৈয়দ আবুল হোসেন যখন যোগাযোগমন্ত্রী তখন তিনি পাঁচজনকে ডিঙিয়ে জিএম পদটিতে অভিষিক্ত হন। তিনি প্রশাসনের অন্য অনেকের মতো রাতারাতি আওয়ামী লীগ সমর্থক। রেলের সবাই বলে, মৃধা জেনারেল জিয়া আর বিএনপির একজন বড় অনুসারী। ঘটনাচক্রে সৈয়দ আবুল হোসেনের বাড়িও মাদারীপুর। বাংলাদেশের রাজনীতি, চাকরি, পদায়ন, পদোন্নতি ইত্যাদি বিষয়ে আঞ্চলিকতা একটি গুরুত্বপূর্ণ মাপকাঠি। গোপালগঞ্জে যার জন্ম, আওয়ামী লীগ ক্ষমতায় এলে তাদের অনেকের জন্য ঈদের চাঁদ ওঠে। সবাই নিজেকে একেকজন বঙ্গবন্ধু মনে করে। ২০০১ সালের প্রধান নির্বাচন কমিশনার আবু সাঈদের বাড়িও গোপালগঞ্জ ছিল। আবার বঙ্গবন্ধুকন্যা শেখ হাসিনাকে হত্যার প্রচেষ্টাকারী মুফতি আবদুল হান্নানের বাড়িও কিন্তু গোপালগঞ্জে। আর যদি বিএনপি ক্ষমতায় থাকে, তাহলে দুটি জেলার মানুষের জন্য সব সময় ঈদের চাঁদ আকাশে থাকে—একটি বগুড়া আর অন্যটি ফেনী।
সুরঞ্জিত সেনগুপ্ত আর ওই রাতের ৭০ লাখ টাকা (?) নিয়ে বিভিন্ন ইন্টারনেট ব্লগে কদিন ধরে বেশ রমরমা আসর বসছে। এই আসরে দুঃখজনকভাবে আবার সাম্প্রদায়িকতাও উঁকিঝুঁকি মারছে। কয়েকজন ইতিমধ্য তাঁকে ভারত চলে যেতে পরামর্শ দিয়েছে। কেউ কেউ মন্তব্য করেছে, এত দিনে বোঝা গেল কেন তাঁর মন্ত্রী হওয়ার জন্য এত খায়েশ ছিল। এখানে আবার ষড়যন্ত্রতত্ত্বও আছে, যার ইঙ্গিত ইতিমধ্যে দিয়েছি। আমার এক বন্ধু যে একজন ঘোরতর আওয়ামী লীগ সমর্থক, এই ঘটনার ফল বছরের শেষে মিলবে বলে আমাকে জানাল। তবে সে পরিষ্কার করে বলেনি সেটা কীভাবে ঘটবে। ১২ তারিখে শ্রীলঙ্কা থেকে প্রকাশিত শ্রীলঙ্কা গার্ডিয়ান এ বিষয়ে বেশ উপাদেয় মসলা দিয়ে এই ঘটনার সঙ্গে সরকারের অনেক শীর্ষস্থানীয় ব্যক্তির নাম দিয়ে একটি দীর্ঘ কাহিনি প্রকাশ করেছে। সেটি এখন অনেকগুলো ব্লগে বেশ ফলাও করে প্রচারিত হচ্ছে।
আসলে ওই টাকাগুলো যে অবৈধ তা মোটামুটি নিশ্চিত। তবে তদন্তে অন্য কিছুও বের হতে পারে। কথায় বলে, ‘বাণিজ্যে বসতি লক্ষ্মী।’ বাংলাদেশে বাণিজ্যের অভাব নেই। ভর্তি-বাণিজ্য, হলে সিট-বাণিজ্য, তদবির-বাণিজ্য, টেন্ডার-বাণিজ্য, প্রশ্নপত্র ফাঁস-বাণিজ্য, জিম্মি-বাণিজ্য, মনোনয়ন-বাণিজ্য, পদায়ন-বাণিজ্য, পদোন্নতি-বাণিজ্য আর সবচেয়ে বড় বাণিজ্য নিয়োগ-বাণিজ্য। ১৫ কোটি মানুষের দেশে চাকরি এমনিতেই মহার্ঘ্য। সেখানে তো বাণিজ্যের পরিমাণ একটু বেশি হবেই। সরকারের এমন কোনো বিভাগ কি আছে, যেখানে বণিজ্য হয় না? গুলশান, বারিধারা, বনানী, ধানমন্ডি, উত্তরা, বসুন্ধরা, প্রভৃতি অভিজাত এলাকায় যাঁদের বাড়ি বা অ্যাপার্টমেন্ট আছে, তাঁর মালিকানার ওপর যদি একটি জরিপ চালানো যেত, তাহলে বোঝা যেত বাংলাদেশে মৃধা বা ওমর ফারুকদের সংখ্যা কত। কাদের বাচ্চারা দেশের ভেতরে মাসে ৫০ থেকে ৭০ হাজার টাকা বেতন দিয়ে স্কুলে পড়ে, কাদের ছেলেমেয়ে নিয়মিত বিদেশে লেখাপড়া করতে যায়, কারা ঈদে বা ছেলেমেয়ের বিয়ের বাজার করতে ব্যাংকক-সিঙ্গাপুর যায়, কাদের মালয়েশিয়ায় বা দুবাইতে দ্বিতীয় আবাস আছে। এসব নিয়ে দুর্নীতি দমন কমিশন করুক না একটা জরিপ। দেশের মানুষ দেখুক তাদের বুকের পাটা আছে।
মানুষের যথার্থ প্রশ্ন ছিল, সুরঞ্জিত বিষয়ে জটিলতার সুরাহা কেমন করে হবে? আদৌ কি হবে? হলে তার গ্রহণযোগ্যতা কতটুকু থাকবে? তবে অধিকাংশ মানুষের মতো তিনি পা পিছলে পড়ে গিয়ে আর উঠতে পারেননি। প্রধানমন্ত্রী বলার আগে নিজে পদ থেকে ইস্তফা দিলে কিছু সম্মান হলেও বাঁচত। তা হয়নি। বুঝতে হবে, সুরঞ্জিত সেনগুপ্ত বাংলাদেশের রাজনীতির একটি উজ্জ্বল নক্ষত্র ছিলেন, নিজের ভুলে তাঁর পতন হয়েছে। রাজনীতিতে এমনটি হওয়া বিচিত্র নয়। তবে দেশের মানুষ দেখতে চায় এই টাকা-রহস্যের সঠিক সমাধান এবং এর সঙ্গে যারা জড়িত, তারা যেন কোনো অবস্থাতেই ছাড়া না পায়। মন্ত্রীর দায়িত্ব নিয়ে সুরঞ্জিত সেনগুপ্ত কালো বিড়াল খুঁজছিলেন। ঘটনাচক্রে তিনি নিজেই যেন হয়ে গেলেন সেই কালো বিড়াল। তার পরও সুরঞ্জিত সেনগুপ্তকে অভিনন্দন যে তিনি পদত্যাগ করার মতো সাহস দেখিয়েছেন। আর বিএনপির এই ঘটনায় উল্লসিত হওয়ার কারণ নেই, কারণ তাদের আমলের দুর্নীতির কথা এখনো মানুষ ভুলে যায়নি।
আবদুল মান্নান: সাবেক উপাচার্য, চট্টগ্রাম বিশ্ববিদ্যালয়।
</doc>

<doc>
আর মাত্র ১০০ দিন...
আর মাত্র ১০০ দিনের মধ্যেই লন্ডনে বিশ্বের বৃহত্তম ও দৃষ্টিনন্দন ক্রীড়া আসর অলিম্পিক ২০১২-এর পর্দা উন্মোচিত হবে। এই অভূতপূর্ব অলিম্পিক ও প্যারা-অলিম্পিক ক্রীড়া অনুষ্ঠানের আনন্দ আমরা বাংলাদেশের জনগণের সঙ্গে ভাগ করতে চাই। সে জন্যই আপনাদের উদ্দেশে আমার এই স্বাগত বার্তা।
এই ক্রীড়াযজ্ঞ আর এবারের গ্রীষ্মকাল ব্রিটেনের জন্য তৈরি করবে গর্বের উপলক্ষ। আমরা যে শুধু সর্বকালের সেরা অলিম্পিক আয়োজনে দৃঢ়প্রতিজ্ঞ তা-ই নয়, আমরা আনন্দের সঙ্গে উদ্যাপন করব মহারানির শাসনের ৬০ বছর, যা এই গ্রহে দ্বিতীয় দীর্ঘতম রাজত্বকাল। আমাদের দেশের জন্য এটি একটি বিশেষ সময় আর আমরা এর আনন্দ বাংলাদেশের জনগণের সঙ্গে ভাগ করে নিতে চাই।
আমি জানি, এই গ্রীষ্মে ব্রিটেন একটি চমৎকার রূপ ধারণ করবে। নির্ধারিত সময় ও বাজেটের মধ্যে আমরা অসাধারণ সব নতুন ভেন্যু তৈরি করেছি। আমাদের নগর প্রস্তুত, যানবাহন আর যোগাযোগব্যবস্থা সঠিক অবস্থানে। আমরা এখন বিশ্বকে স্বাগত জানানোর অপেক্ষায়।
কী থাকছে লন্ডন অলিম্পিকে? আমার মতে, দুটো বিষয় এখানে উল্লেখ করার মতো। প্রতিযোগিতার এই বিশাল আয়োজনের মধ্যমণি অবশ্যই ক্রীড়া। প্রতিযোগিতা চলাকালে আমরা দেখব, রেকর্ড ভাঙছে, স্মৃতির ভান্ডার সমৃদ্ধ হচ্ছে, বন্ধুত্বের বন্ধন তৈরি হচ্ছে। আর যখন এই প্রতিযোগিতার যবনিকাপাত হবে, পদক হস্তান্তর শেষ হবে, আমি নিশ্চিত, এই অলিম্পিক মানবজীবনে শুভ পরিবর্তনের ধারার সূচনা করবে।
এই ধারাবাহিকতা খুব গুরুত্বপূর্ণ। যখন আমরা অলিম্পিক আয়োজনের জন্য নির্বাচিত হলাম, আন্তর্জাতিক অলিম্পিক কমিটির প্রেসিডেন্ট জ্যাকস রগ এই গেইমস আয়োজনে যুক্তরাজ্যের জাদুকরি ব্যতিক্রম ঘটানোর দক্ষতার বিষয় উল্লেখ করলেন। আমরা এ ব্যাপারটা নিশ্চিত করেছি।
তিনবার অলিম্পিক আয়োজনকারী একমাত্র নগর হিসেবে এই ক্রীড়া অনুষ্ঠানের মহান ঐতিহ্য আমরা সমুন্নত রাখব।
১৯০৮ সালে এই লন্ডনেই আধুনিক অলিম্পিকের সূত্রপাত ঘটে। এই নগরেই সর্বপ্রথম অলিম্পিক ক্রীড়াবিদেরা তাঁদের জাতীয় পতাকা নিয়ে কুচকাওয়াজে অংশগ্রহণ করেন, ম্যারাথনের দূরত্ব ২৬ মাইল ৩৮৫ গজ নির্ধারণ করা হয়, যাতে এটি উইন্ডসর প্রাসাদ থেকে শুরু হয়ে স্টেডিয়ামের রয়াল বক্সের সামনে গিয়ে শেষ হয়। আজ পর্যন্ত সারা বিশ্বে এই দূরত্বই মেনে চলা হচ্ছে।
১৯৪৮ সালে ধ্বংসাত্মক বিশ্বযুদ্ধের পর অনুষ্ঠিত হয় অলিম্পিক। এর মধ্যেও অলিম্পিকের বন্ধুত্বের আদর্শ সামনে রেখে বিশ্বসম্প্রদায়কে একত্র করায় সফলতা অর্জন করে লন্ডন। এ ছাড়া প্রতিযোগিতায় মহিলাদের অংশগ্রহণের সুযোগ সৃষ্টি, অলিম্পিক স্বেচ্ছাসেবী আন্দোলন প্রতিষ্ঠা এবং আধুনিক প্যারা-অলিম্পিক প্রতিযোগিতার ভিত্তি স্থাপন করা হয় এ সময়।
এই গ্রীষ্মে ক্রীড়াবিদ ও দর্শক যখন হাজির হবেন, লন্ডন নগরের পূর্ব দিকে অলিম্পিক পার্কজুড়ে তাঁরা এক নতুন দৃশ্য দেখতে পাবেন। নব উদ্যম সৃষ্টির এ যেন এক অপূর্ব কেন্দ্র। আর যখন এই প্রতিযোগিতা শেষ হবে, তখন তৈরি হবে মানুষের আবাসন, বাণিজ্যকেন্দ্র আর কর্মসংস্থানের সুযোগ।
লন্ডন অলিম্পিককে সত্যিকার অর্থেই টেকসই করার লক্ষ্যে স্বল্প কার্বন নিঃসরণ প্রযুক্তি ব্যবহারের মাধ্যমে আমরা নির্মাণ ও ডিজাইনের ক্ষেত্রে নতুন দৃষ্টান্ত স্থাপন করেছি।
নতুন ক্রীড়া অবকাঠামোতে বিনিয়োগ এবং সারা দেশের স্কুলগুলোতে নতুন ‘স্কুল ক্রীড়া’ প্রচলনের মাধ্যমে আমরা তরুণ প্রজন্মকে খেলাধুলার আনন্দ উপভোগে অনুপ্রেরণা দিচ্ছি।
তবে লন্ডন ২০১২-এর ধারাবাহিকতা কেবল ব্রিটেনের মধ্যেই সীমাবদ্ধ নেই। আমাদের আন্তর্জাতিক প্রণোদনা কার্যক্রম সারা বিশ্বের ২০টি দেশের এক কোটি ২০ লাখ মানুষের জন্য বিশেষ সুযোগ সৃষ্টি করেছে।
এর মাধ্যমে যে শুধু তরুণ প্রজন্ম খেলাধুলা উপভোগ করছে তা-ই নয়। পাশাপাশি এসব দেশের স্কুলগুলোয় এবং সমাজজুড়ে খেলাধুলাকে এগিয়ে নেওয়ার প্রক্রিয়ায় পরিবর্তন সাধনের দীর্ঘমেয়াদি সুযোগ তৈরি হয়েছে। যুক্তরাজ্যের বাইরেও সারা বিশ্বের জাতিগুলোর মধ্যে আমরা যে ২০১২-এর অনুপ্রেরণা ছড়িয়ে দিতে চাই, এটি তার একটি বড় দৃষ্টান্ত।
কাজেই আমি চাই, এই প্রতিযোগিতা শুধু এবারের গ্রীষ্মে ক্রীড়াবিদদের লন্ডনে স্বাগত জানানোর মধ্যেই সীমিত থাকবে না। এর মাধ্যমে বাংলাদেশ ও ব্রিটেনের মধ্যে নতুন ও টেকসই যোগাযোগ তৈরি হবে।
আপনি যদি একজন শিক্ষার্থী বা শিক্ষাবিদ হন, তাহলে এ দেশ সম্পর্কে আরও জানার সুযোগ নিতে পারেন, যে দেশে রয়েছে বিশ্বের সেরা ১০টি বিশ্ববিদ্যালয়ের চারটি, আর শুধু বিজ্ঞান ও প্রযুক্তিতেই ৭৫টি নোবেল পুরস্কার অর্জনের গৌরব।
আপনি যদি একজন উদ্যোক্তা বা বিনিয়োগকারী হয়ে থাকেন, লন্ডন-২০১২ আপনার সামনে এমন একটি সম্ভাবনার দরজা খুলে দেবে যেখানে বাণিজ্য উদ্যোগের অন্তরায় সর্বনিম্ন পর্যায়ে।
আর আপনি যদি হয়ে থাকেন একজন পর্যটক, তাহলে আপনার সামনে সুযোগ রয়েছে ব্রিটেনের নতুন আর পুরোনোর অপূর্ব সম্মিলন, আমাদের দুর্গ, নিসর্গ আর রাজপ্রাসাদের ইতিহাস ও ঐতিহ্য, সংগীত ও শিল্প, ফ্যাশন ও নাট্যকলার অভিজ্ঞতা উপলব্ধির।
মহান ক্রীড়া। সুমহান বাণিজ্য। মহতী সাংস্কৃতিক ঐতিহ্য। লন্ডন-২০১২ আয়োজন একটি অসাধারণ গৌরবের বিষয়। আমরা একে ব্রিটেনের বিরল মুহূর্ত হিসেবে ধারণ করে রাখতে চাই। এর অংশ হিসেবে বিশ্ববাসীকে স্বাগত জানানোর অপেক্ষায় আমরা।
ইংরেজি থেকে অনূদিত
ডেভিড ক্যামেরন: যুক্তরাজ্যের প্রধানমন্ত্রী।
</doc>

<doc>
মধ্যপ্রাচ্য
যুক্তরাষ্ট্র বা ইসরায়েল কেউই ইরানে হামলা চালাবে না
যুক্তরাষ্ট্র ইরানে হামলা করবে না। এ বছর তো নয়ই, আসন্ন বছরগুলোতেও নয়। নির্বাচনী বিবেচনা কিংবা সামরিক সীমাবদ্ধতার চেয়েও এই হামলা না করার পেছনে একটি গূঢ় কারণ লুকিয়ে রয়েছে। এ কারণটি হলো, যুক্তরাষ্ট্র যদি তা করে তবে সেটি হবে দেশটির নিজের পায়ে কুড়াল মারার শামিল। সেই সঙ্গে সারা বিশ্বের জন্যও তা বয়ে আনবে বড় ধরনের বিপর্যয়।
নেপোলিয়ন বলেছেন, ‘তুমি যদি কোনো দেশের পররাষ্ট্র ও অভ্যন্তরীণ নীতি বুঝতে চাও, তবে তার মানচিত্রের দিকে নজর দাও।’ হামলার শিকার হওয়ার কয়েক মিনিটের মধ্যে ইরান হরমুজ প্রণালি বন্ধ করে দেবে। এ প্রণালির মধ্য দিয়ে সৌদি আরব, সংযুক্ত আরব আমিরাত, কুয়েত, কাতার, বাহরাইন, ইরাক ও ইরান থেকে বিশ্বের মোট ৪০ শতাংশ তেল রপ্তানি হয়ে থাকে। প্রণালিটি বন্ধ করে দেওয়ার সঙ্গে সঙ্গে বিশ্বে তেলের দাম দ্বিগুণ, তিন গুণ, চার গুণ বেড়ে যাবে। ফলে মার্কিন ও বিশ্ব অর্থনীতিতেও নামবে ধস।
এসব ছোটখাটো বিষয়ও জেনারেল, সেনা বিশেষজ্ঞসহ বিশ্বকে সংকীর্ণ ‘নিরাপত্তা’র ঘেরাটোপ থেকে পর্যবেক্ষণকারী বিজ্ঞ লোকজনের মনোযোগ এড়ায় না।
এই প্রণালি বন্ধ করে দেওয়াটা হবে ইরানে সামরিক অভিযানের বিরুদ্ধে সবচেয়ে সহজ একটি পদক্ষেপ। কয়েকটি ক্ষেপণাস্ত্র নিক্ষেপই এ জন্য যথেষ্ট হবে। তবে এটি পুনরায় খুলে দিতে হলে সেখানে মার্কিন নৌবাহিনীর রণতরীতে করে যুদ্ধবিমান পাঠানোই যথেষ্ট হবে না। এই জলসীমাকে ইরানি ক্ষেপণাস্ত্রের আওতামুক্ত রাখতে দেশটির বিশাল অংশ দখল করতে হবে যুক্তরাষ্ট্রকে। এ ক্ষেত্রে ইরানের বিশাল আকৃতির কথা বিবেচনা করতে হবে। খেয়াল রাখতে হবে, এই দেশটি জার্মানি, ফ্রান্স, স্পেন ও ইতালির যৌথ আকৃতির চেয়েও বিশাল। কাজেই ইরান দখল করা সহজ হবে না। ইরানে হামলা করা হলে তা হবে অত্যন্ত দীর্ঘ একটি যুদ্ধ। হয়তো বা তা ভিয়েতনাম যুদ্ধের চেয়েও দীর্ঘতর হতে পারে।
এদিকে ইসরায়েল বা যুক্তরাষ্ট্র যে-ই ইরানে হামলা চালাক, মুসলিম দেশটির জন্য এর অর্থ একই হবে। ইসরায়েল বা যুক্তরাষ্ট্রকে ইরান এক ও অভিন্ন হিসেবেই বিবেচনা করে। দুই ক্ষেত্রেই হামলার পরিণতি হবে হরমুজ প্রণালি বন্ধ ও দীর্ঘস্থায়ী যুদ্ধ। এসব বিবেচনা থেকেই যুক্তরাষ্ট্র নিজেও যেমন ইরানে হামলা চালাবে না, দোসর ইসরায়েলকেও হামলা করা থেকে বিরত রাখবে।
যুক্তরাষ্ট্রকে কোনো রকম অবগত না করে ১৯৫৬ সালে সেই যে ইসরায়েল যুদ্ধে জড়িয়ে পড়েছিল, এর পরও তো ৫৬ বছর পেরিয়ে গেছে। সেই যুদ্ধে বিজয়ের সব অর্জনই নিজের ঝুলিতে পুরেছিলেন তৎকালীন মার্কিন প্রেসিডেন্ট আইজেনহাওয়ার। এরপর আর কখনোই এ ধরনের ভুল করেনি ইসরায়েল। সিক্স ডে ওয়ার ও প্রথম লেবানন যুদ্ধের আগে ওয়াশিংটনের পূর্ণ সমর্থন পেতে সেখানে বিশেষ দূত পাঠায় ইসরায়েল। অনুমতি পাওয়ার পরই কেবল এসব যুদ্ধে নিজেকে জড়িয়েছিল ইসরায়েল। এবার যদি যুক্তরাষ্ট্রের ইচ্ছার বাইরে ইসরায়েল কোনো যুদ্ধে জড়িয়ে পড়ে, তবে কে আইডিএফকে (ইসরায়েলের প্রতিরক্ষা বাহিনী) নতুন করে যুদ্ধ সরঞ্জামে সাজিয়ে দেবে? ইসরায়েলের নগরগুলোকে লক্ষ্য করে ইরান ও তার বন্ধুদের ছোড়া ক্ষেপণাস্ত্রের হামলা থেকেই বা কে রক্ষা করবে? তা ছাড়া মার্কিনদের ওপর এ রকম বিপর্যয় চাপিয়ে দেওয়ায় তাদের মধ্যে যে ইহুদি-বিদ্বেষ মাথাচাড়া দিয়ে উঠবে না, সে ব্যাপারেই বা কে নিশ্চয়তা দিতে পারে?
এদিকে মার্কিন কূটনৈতিক ও অর্থনৈতিক চাপই হয়তো ইরানকে যুদ্ধ থেকে দূরে রাখার জন্য যথেষ্ট হবে। লিবিয়ার ক্ষেত্রে যুক্তরাষ্ট্রের এ নীতি কাজে লেগেছে। এখন উত্তর কোরিয়ার বেলায় তা কাজে লাগানো হচ্ছে। পারস্যের অধিবাসীরা জাতিগতভাবেই ব্যবসায়ী। তারা হয়তো নিজেদের জন্য লাভজনক কোনো চুক্তি স্বাক্ষরে ঠিকই সক্ষম হবে।
কয়েক বছর আগেও ওয়াশিংটনের নব্য রক্ষণশীলরা ইরান দখল করাটা কতটা সহজ হবে, তা নিয়ে আলোচনায় মেতে উঠেছিল। এ আলোচনা থেকে ইরানিরা বুঝে গেছে, তারা মার্কিন হামলার শিকার হচ্ছে না। অপর দিকে, দুই পক্ষের মধ্যে যদি কোনো চুক্তি না হয়, ইরান পারমাণবিক অস্ত্র তৈরি চালিয়ে যাবে। তবে অপেক্ষাকৃত সাহসী সেনা কর্মকর্তারা হিসাব করে দেখিয়েছেন, এটা বাকি বিশ্বের জন্য তেমন কোনো হুমকি সৃষ্টি করবে না। আমরা সহিংস কিন্তু ভারসাম্যপূর্ণ একটি জগতেই থাকব। শীতল যুদ্ধের সময় রাশিয়া ও যুক্তরাষ্ট্র যেমন ভারসাম্যপূর্ণ একটি অবস্থানে ছিল, ঠিক তেমন। বর্তমানে ভারত ও পাকিস্তানের মধ্যকার সম্পর্কটা যেমন, তেমন। খুব বন্ধুত্বপূর্ণও না, আবার খুব ভয়ংকর সহিংসও না—এমনই থাকবে ইরানের সঙ্গে যুক্তরাষ্ট্র ও ইসরায়েল-বলয়ের সম্পর্ক।
ইতিহাস বলে, ইরান গত হাজার বছরের মধ্যে কোনো দেশকে আক্রমণ করেনি। দেশটির প্রেসিডেন্ট আহমাদিনেজাদ অবশ্য বন্য আবেগ নিয়ে কথা বলেন। কিন্তু বাস্তব ক্ষেত্রে ইরানি নেতৃত্ব বাণিজ্যিক ক্ষেত্রে খুবই সতর্কতার সঙ্গে পা ফেলে। এদিকে ইসরায়েলও ইরানের লেজে সহজে পা দেবে না। ইসরায়েলের শিক্ষামন্ত্রী গিদিওন সা’আর যথার্থই বলেছেন, আসলে নেতানিয়াহু ফিলিস্তিন সমস্যা থেকে বিশ্ববাসীর দৃষ্টি সরিয়ে নিতেই ইরানের সঙ্গে উত্তপ্ত বাক্য বিনিময় করছেন। এ ক্ষেত্রে তিনি চমৎকার সাফল্যও দেখিয়েছেন। ওবামা হয়তো তাঁকে চুপি চুপি ডেকে বলে দিয়েছেন: ঠিক আছে, ফিলিস্তিন ভূখণ্ডে তুমি যত ইচ্ছা বসতি স্থাপন করো কিংবা অশান্তির খেলা খেলে যাও। কিন্তু ইরানকে তোমার গুরুজনের হাতেই ছেড়ে দাও।
(বৈরুত যুদ্ধ চলাকালে ১৯৮২ সালের ৩ জুলাই ফিলিস্তিনি নেতা ইয়াসির আরাফাতের সঙ্গে দেখা করেন ইসরায়েলি সাংবাদিক ও শান্তিকর্মী ইউরি আভনেরি সারা বিশ্বে চাঞ্চল্য সৃষ্টি করেন। আরাফাতের পক্ষ থেকেও সেটা ছিল প্রথম কোনো ইসরায়েলি সাংবাদিকের সঙ্গে সাক্ষাৎ।
১৯২৩ সালে জার্মানির একটি ঐতিহ্যবাহী ধনাঢ্য ইহুদি পরিবারে এই আভনেরির জন্ম। হিটলারের উত্থানের পরপরই তাঁর বাবা ফিলিস্তিনে পাড়ি জমান। ১৯৪৭ সালে সাংবাদিকতাকে পেশা হিসেবে গ্রহণের আগ পর্যন্ত তিনি জীবিকার তাগিদে নানা পেশায় নিজেকে জড়িয়েছেন, জড়িয়েছেন নানা আন্দোলনে। তিনি বারবার হামলার শিকার হয়েছেন, স্তব্ধ করে দেওয়া হয়েছে তাঁর লেখনী, নিষিদ্ধ করা হয়েছে তাঁর গড়ে তোলা সংগঠন। ১৯৯৩ সালে বামপন্থী ও উদার ইহুদি এবং আরব বংশোদ্ভূত ইসরায়েলিদের নিয়ে তিনি গড়ে তোলেন ‘গুশ শালোম’ নামের সংগঠন। এ সংগঠন গাজা ও পশ্চিম তীরে ফিলিস্তিন রাষ্ট্র প্রতিষ্ঠা, ইসরায়েলি কারাগারে আটক সব ফিলিস্তিনির মুক্তি, সব ইহুদি বসতি উচ্ছেদ ও জেরুজালেমকে ইসরায়েল ও ফিলিস্তিন দুই পক্ষেরই রাজধানী হিসেবে ঘোষণার দাবি করে। আভনেরি ২০০১ সালে ‘রাইট লিভিংহুড অ্যাওয়ার্ড’ (নোবেল পুরস্কারের বিকল্প হিসেবে বিবেচিত) লাভ করেন। সংবাদভিত্তিক ইসরায়েলি ওয়েবসাইট ওয়াই নেট-এর চালানো এক জরিপে ২০০৫ সালে আভনেরি সর্বকালের সেরা ১২৮ ইসরায়েলির মধ্যে অন্যতম নির্বাচিত হন।)
সূত্র: আউটলুক
অনুবাদ: ইসরাত জাহান
</doc>

<doc>
অর্থবছর
অর্থনৈতিক যাবতীয় পরিকল্পনা, বাজেট প্রণয়ন এবং বাস্তবায়ন করা ব্যক্তিগত, প্রাতিষ্ঠানিক ও রাষ্ট্রীয় পর্যায়ে খুবই গুরুত্বপূর্ণ। এই অর্থনৈতিক কার্যক্রম পরিচালনার জন্য বার্ষিক সময়সীমা ধরা হয় ১ জুলাই থেকে ৩০ জুন পর্যন্ত, যাকে অর্থবছর বলে।
তা ছাড়া অন্যান্য যাবতীয় পারিবারিক, সামাজিক, রাষ্ট্রীয় ও আন্তর্জাতিক কার্যক্রমের পরিকল্পনা কর্মসূচি প্রণয়ন ও পরিচালিত হয়ে থাকে বার্ষিক সময় সীমা ১ জানুয়ারি থেকে ৩১ ডিসেম্বর পর্যন্ত।
উল্লেখ্য, আমাদের যাবতীয় জীবনযাপন কার্যক্রমের সঙ্গে আর্থিক সংশ্লেষ আছে। এখানে আর্থবছর ধরা হয় ১ জুলাই থেকে ৩০ জুন পর্যন্ত আর অন্যান্য কার্যক্রমের বছর ধরা হয় ১ জানুয়ারি থেকে ৩১ ডিসেম্বর পর্যন্ত। যার কারণে দুটি ভিন্ন বছরের সময় সীমার পার্থক্যের জন্য বিভিন্ন কার্যক্রম পরিচালনায় অসুবিধার সম্মুখীন হতে হয়।
আমার ধারণা, অর্থবছরের বর্তমান নির্ধারিত সময় সীমা ১ জুলাই থেকে ৩০ জুনের পরিবর্তে ১ জানুয়ারি থেকে ৩১ ডিসেম্বর করা হলে উপর্যুক্ত অসুবিধা থেকে মুক্তি পাওয়া যাবে।
জানা গেছে, যুক্তরাষ্ট্রসহ পৃথিবীর অনেক দেশেই ১ জানুয়ারি থেকে ৩১ ডিসেম্বর পর্যন্ত অর্থবছর বিবেচনা করে তাদের অর্থনৈতিক কার্যক্রম পরিচালনা করে। তাই অর্থমন্ত্রণালয় ও সরকার এ ব্যাপারে প্রয়োজনীয় পদক্ষেপ গ্রহণ করবে—এ মর্মে অনুরোধ করছি।
মাহতাব আলী
মিরপুর, ঢাকা।

বাদুড়ের অভয়াশ্রম
চট্টগ্রামের রাঙ্গুনিয়া উপজেলার দক্ষিণ রাজানগর ইউনিয়নের মুন্সিবাড়ী গ্রামে আছে শতবর্ষী একটি শিশুগাছ ও পুকুরঘেরা বাঁশবন। এই বাঁশবন ও শিশুগাছের ডালে আস্তানা গেড়েছে লাখ লাখ বাদুড়। শুধু বাদুড় ঝোলার দৃশ্য দেখার জন্য প্রতিদিন এখানে হাজারো লোকের আগমন ঘটে।
মুন্সিবাড়ীর এই বাদুরগুলো বৃষ্টিতে ভিজে, রোদে পুড়ে সারা দিন ওই বিশাল গাছেই ঝুলে থাকে। সন্ধা হলেই তারা দলবেঁধে ধীর লয়ে ছন্দময় গতিতে উড়ে চলে। সারা রাত খাদ্য সংগ্রহের পর তারা আবার ফিরে আসে আস্তানায়। প্রায় ২০০ বছর ধরে বাদুড়গুলো ওই গাছে আস্তানা গেড়ে আছে। স্বাধীনতার কিছু আগে এখানে আরও অনেক বাদুড় ছিল। প্রাকৃতিক পরিবেশ নষ্ট, খাবারের উৎস কমে যাওয়া আর একশ্রেণীর মানুষের বৈরী আচরণ এদের স্বাভাবিক বংশবিস্তার আর নিরাপত্তাকে বিঘ্নিত করায় ধীরে ধীরে কমছে বাদুড়ের সংখ্যা।
বাদুড়ের মল থেকে খুব ভালো সার হয়। যে জমিতে এরা মল ত্যাগ করে, সেখানে ফসল ভালো হয়। তাই সরকারি উদ্যোগ বা পৃষ্ঠপোষকতায় রাঙ্গুনিয়ার স্থানটিকে বাদুড়ের অভয়াশ্রম হিসেবে রক্ষা করা দরকার। কেননা, প্রকৃতির জন্যই এসব প্রাণীর টিকে থাকা প্রয়োজন। তা না হলে একটা সময় এসে আমাদের প্রাকৃতিক পরিবেশের শোভাবর্ধনকারী চিরচেনা এসব বৈশিষ্ট্যপূর্ণ প্রাণীর অস্তিত্ব বিলীন হয়ে যাবে।
জাহেদুর রহমান
পুরানা পল্টন, ঢাকা।

রাজশাহীর ফুটপাত
রাজশাহী মহানগরের বেশির ভাগ ফুটপাত এখন দখলদারদের কবলে। একশ্রেণীর অসাধু ব্যবসায়ী গুরুত্বপূর্ণ ফুটপাতের পুরোটাই অবৈধ দখল করে রেখেছেন। নগরের এমন কোনো রাস্তা নেই, যেটি দখলদারের কবল থেকে রক্ষা পেয়েছে। দখলদারেরা এমনভাবে রাস্তা দখল করে রেখেছেন, যার ওপর দিয়ে কোনোভাবেই হাঁটা যায় না। বাধ্য হয়ে পথচারীরা ফুটপাত ছেড়ে রাস্তার ওপর দিয়ে হাঁটেন। এতে পথচারীদের ছোট-বড় দুর্ঘটনায় পড়তে হচ্ছে। বিষয়টি প্রশাসনের একটি দায়িত্বপ্রাপ্ত বিভাগের দেখার কথা থাকলেও এ ব্যাপারে যেন তারা চরম উদাসীন। প্রশাসনের কিছু অসাধু কর্মকর্তা মাসিক মাসোয়ারার বিনিময়ে দখলদারদের প্রশ্রয় দিয়ে থাকে। মাঝেমধ্যে দখলদারীদের লোক-দেখানো উচ্ছেদ করলেও পরদিনই তারা আবার এসে বসে। মহানগরের দখল হওয়া ফুটপাতের অধিকাংশই বাজার এলাকা। রাজশাহীর প্রাণকেন্দ্র সাহেববাজারের প্রধান রাস্তা, রানীবাজার রাস্তা, লক্ষ্মীপুর মোড় এলাকা, গণকপাড়া, নিউমার্কেট ও বাসস্ট্যান্ডের সামনের এলাকাগুলো সম্পূর্ণটাই অবৈধ দখলদারদের কবলে। ফুটপাত ব্যবহার করতে না পেরে রাস্তা দিয়ে চলাচলের ফলে দুর্ভোগ ও দুর্ঘটনার হার আশঙ্কাজনকভাবে বেড়েছে। অবিলম্বে দখলদারদের কবল থেকে এসব ফুটপাত উদ্ধার করা দরকার। এ বিষয়ে কার্যকর উদ্যোগ গ্রহণের জন্য রাজশাহী সিটি মেয়র, কাউন্সিলর, পুলিশ কমিশনার, সর্বোপরি ব্যবসায়ী নেতা ও সুশীল সমাজের সুনজর আকর্ষণ করছি।
জাহেদুর রহমান
বাগমারা, রাজশাহী।
</doc>

<doc>
পরিস্থিতি উত্তপ্ত, ভীতি-আতঙ্ক জনমনে : ইস্যু তো সরকারই তৈরি করছে
বিএনপি নেতা ইলিয়াস আলীর গুম হওয়াকে কেন্দ্র করে দেশের রাজনৈতিক পরিস্থিতি হঠাত্ই উত্তপ্ত হয়ে উঠেছে। বিএনপির ডাকে আজ সারাদেশে সকাল-সন্ধ্যা হরতাল পালিত হচ্ছে। নেতাকে সুস্থ শরীরে ফিরিয়ে না দেয়া হলে লাগাতার হরতালের ঘোষণাও দিয়ে রেখেছে বিএনপি। এর ফলে জনমনে উদ্বেগ ছড়িয়ে পড়েছে। এমন এক অবস্থায় দায়িত্ব যেখানে ছিল গুম করা নেতাকে দ্রুত ফিরিয়ে দেয়া, সরকার সেখানে উল্টো উস্কানি দেয়ার ভয়ঙ্কর কৌশল নিয়েছে। দু-চারজনকে নয়, বিএনপির প্রায় পাঁচ হাজার নেতাকর্মীকে আসামি বানিয়ে মামলা ঠুকেছেন পল্টন থানার কর্তারা। গত বৃহস্পতিবার অনুষ্ঠিত প্রতিবাদ সমাবেশ থেকে তারা নাকি পুলিশের ওপর হামলা চালিয়েছেন! সাজানো এ মামলার পেছনে যে সরকারের সরাসরি নির্দেশনা রয়েছে সে কথা বোঝার জন্য নিশ্চয়ই বেশি বুদ্ধির দরকার পড়ে না। মিথ্যা মামলা ঠুকেই থেমে যায়নি সরকার, নির্যাতন ও গ্রেফতারের অভিযানও শুরু করেছে। বিরোধী দলের নেতাকর্মীরা এখন পুলিশের ভয়ে পালিয়ে বেড়াচ্ছেন। মন্ত্রী-প্রতিমন্ত্রীরাও পাল্লা দিতে নেমে পড়েছেন। হরতাল প্রতিহত করার ঘোষণা তো দিচ্ছেনই, বিরোধী দলের ওপর দোষও চাপাচ্ছেন তারা যথেচ্ছ ভাষায়। প্রধানমন্ত্রীর কণ্ঠে কণ্ঠ মিলিয়ে জনগণকে তারা বোঝাতে চাচ্ছেন, বিএনপি নাকি আন্দোলনের ইস্যু তৈরি করার জন্য নিজেরাই ইলিয়াস আলীকে লুকিয়ে রেখেছে! ধ্বংসাত্মক কর্মকাণ্ড চালানোই নাকি তাদের উদ্দেশ্য!
বলাবাহুল্য, চিত্কার যথেষ্ট জোরেশোরে করলেও ক্ষমতাসীনদের কোনো কথাই হালে পানি পাচ্ছে না। আর এই না পাওয়ার কারণ, যাদের উদ্দেশে বয়ান করা হচ্ছে সে জনগণ সবকিছু নিজেদের চোখেই দেখছে। দেখছেও বহুদিন ধরে। গুম আর গুপ্তহত্যার পেছনে আসলে কারা রয়েছে, শুধু বিরোধী দলের নেতাকর্মীদেরই কেন শিকার বানানো হচ্ছে—এ জিজ্ঞাসার সঠিক উত্তরও জনগণ জেনে গেছে। সুতরাং কেবলই শোরগোল করে বিরোধী দলকে ফাঁসানো যাবে না। বাস্তবে যাচ্ছেও না। তাছাড়া প্রধানমন্ত্রী যে ‘ইস্যু ইস্যু’ বলে পাড়া মাতিয়ে বেড়াচ্ছেন সে ইস্যুর সংখ্যাও মাশাল্লাহ দু-চার ডজন মাত্র নয়। বিরোধী দলের সত্যিই তেমন ইচ্ছা থাকলে পণ্যমূল্য ও বিদ্যুতের প্রচণ্ড সঙ্কট থেকে শেয়ারবাজারের কেলেঙ্কারি এবং তত্ত্বাবধায়ক সরকার পর্যন্ত যে কোনো একটিকে ‘ইস্যু’ বানালেই চলত। ইলিয়াস আলীর গুমকে নিয়ে ব্যঙ্গ-তামাশা করার শখ মিটে যেত ক্ষমতাসীনদের। উদাহরণ হিসেবে ১২ মার্চ অনুষ্ঠিত বিএনপির ‘ঢাকা চলো’ কর্মসূচির কথা স্মরণ করলেও দেখা যাবে, পুরো দেশকে অবরুদ্ধ করে ফেলার পাশাপাশি সরকার রীতিমত যুদ্ধ পরিস্থিতির সৃষ্টি করা সত্ত্বেও বিরোধী দল পাল্টা কোনো ব্যবস্থা নেয়নি। অথচ সে সময় চাইলে দিনের পর দিন হরতালের মাধ্যমে সরকারকে কুপোকাত করাটা কোনো ব্যাপারই ছিল না। কারণ, জনগণই তখন হরতাল দেয়ার দাবিতে সোচ্চার হয়ে উঠেছিল। জ্বালানি বা পেট্রোল ক্ষমতাসীনরাই ঢেলে রেখেছিলেন, বাকি ছিল শুধু ম্যাচের কাঠিটা জ্বালানো। কিন্তু বেগম খালেদা জিয়া সরকারের উস্কানিকে পাশ কাটিয়ে গেছেন। তিনি বরং সরকারকে আরও সময় দিয়েছেন। মাত্র সেদিনের এ অভিজ্ঞতার আলোকেও নিশ্চিতভাবে বলা যায়, বিরোধী দলের পক্ষ থেকে ‘ইস্যু’ তৈরির চেষ্টা চালানোর প্রশ্নই উঠতে পারে না— বিশেষ করে ইলিয়াস আলীর মতো জনপ্রিয় নেতাকে ‘লুকিয়ে’ রাখার মাধ্যমে তো নয়ই। অমন চিন্তা কেবল তারাই করতে পারেন, যাদের সে ধরনের রেকর্ড রয়েছে এবং যারা সময় পেলে ‘লুকিয়ে’ রাখার মতো অপকম্ম করার ইচ্ছা পোষণ করেন। অর্থাত্ ‘ইস্যু’ সরকারই তৈরি করছে। উস্কানিও ক্ষমতাসীনরাই দিচ্ছেন।
আমরা তো মনে করি, বিরোধী দলের ওপর দোষ চাপানোর মাধ্যমে জনগণের জন্য ক্ষোভ ও ক্রোধের কারণ তৈরি করার পরিবর্তে ক্ষমতাসীনদের উচিত নিজেদের ভবিষ্যত্ সম্পর্কে চিন্তা করা। কারণ, সোয়া তিন বছরেই ব্যর্থতার বিরাট পাহাড় বানিয়েছেন তারা। সে পাহাড়ের চাপে চিড়ে-চ্যাপ্টা হয়ে পড়া জনগণের জিহ্বা বেরিয়ে পড়েছে। দুর্নীতিতেও তারা যে যথেষ্টই দেখাচ্ছেন সে কথাটা বোঝানোর জন্য সুরঞ্জিত সেনগুপ্ত সম্পর্কে নিশ্চয়ই পুনরাবৃত্তি করতে হবে না। ওদিকে ঢালাও গ্রেফতার ও মিথ্যা মামলাসহ রাজনৈতিক দমন-নির্যাতনের পাশাপাশি গুম ও গুপ্তহত্যার ক্ষেত্রে তারা তো সেঞ্চুরিই করে ফেলেছেন! অবস্থা এমন পর্যায়ে পৌঁছে গেছে, যখন রাজনৈতিক নেতাকর্মীরা শুধু নন, সাধারণ মানুষও আওয়ামী বর্গিদের ভয়ে আতঙ্কিত থাকছেন। কারণ, একবার কাউকে উঠিয়ে নেয়া হলে তাকে হয় বেওয়ারিশ লাশ হয়ে নালা বা ডোবায় পড়ে থাকতে হবে নয় তো তার হদিসই পাওয়া যাবে না। জনগণের এই ভীতি-আতঙ্ক যে কোনো মুহূর্তে সরকারের জন্য ভয়ঙ্কর পরিণতির কারণ হয়ে উঠতে পারে। বিদেশিদের প্রতিক্রিয়ার দিকটিকে গুরুত্বের সঙ্গে চিন্তায় নিলেও ক্ষমতাসীনরা উপকৃত হবেন। আমরা জানি না, ‘সাধু সাবধান’ কথাটার অর্থ বোঝানোর জন্য আরও কোনো ভাষা রয়েছে কিনা!
</doc>

<doc>
ভারতীয় আগ্রাসনের অন্তরলোক : হারিয়ে যাওয়া হায়দারাবাদ
আ ব দু ল হা ই শি ক দা র
একাদশ পর্ব
হায়দারাবাদে ভারতীয় আগ্রাসন ও সামরিক অভিযানের দ্বিতীয় দিন অতিবাহিত হলো। ব্যাপক হত্যাযজ্ঞে মেতে উঠেছে ভারতীয় সেনারা। বিশেষ করে মুসলমানদের বেছে বেছে হত্যা করছে তারা। অন্যদিকে প্রতিরোধ ব্যবস্থার মধ্যে ঢুকে পড়েছে ভারতীয় তাঁবেদাররা। খোদ সেনাবাহিনী প্রধান জেনারেল আল ইদরুসের ভূমিকা ছিল বিশুদ্ধ মীর জাফরের। অন্যদিকে নিরাপত্তা পরিষদের অধিবেশনের তারিখ পিছিয়ে দেয়া হয়েছে, যাতে ভারত তার হায়দারাবাদ অভিযান সাফল্যের সঙ্গে সমাপ্ত করতে পারে। অন্যদিকে পর্যাপ্ত অস্ত্রের অভাবে তড়পাচ্ছে হায়দারাবাদ। পাকিস্তান থেকে কিছু সাহায্য এল যদিও অনেক পরে। দ্বিতীয় দিনেই হায়দারাবাদের প্রধানমন্ত্রী মীর লায়েক আলী বুঝে গিয়েছিলেন, সামনে এখন মাত্র দুটি পথ। হয় আত্মসমর্পণ না হয় যুদ্ধ চালিয়ে যাওয়া। সেনাবাহিনী প্রধানের মনের মধ্যে যাই থাক, লায়েক আলী সিদ্ধান্ত নিলেন যুদ্ধ চালিয়ে যাবেন। যদিও সেনাপ্রধানের কাজকর্মে তিনি ভীত হয়ে পড়েছিলেন।
এই পুরো উদ্বেগাকুল ঘটনাপ্রবাহের সবচেয়ে বড় সাক্ষী মীর লায়েক আলী। তার জবানিতেই শোনা যাক ঘটনার ধারাক্রম :
চলতে থাকল আক্রমণ
আক্রমণ শুরু হওয়ার দ্বিতীয় দিন। ১৪ সেপ্টেম্বর ১৯৪৮। যুদ্ধের কোনো ময়দান থেকেই তেমন কোনো গুরুত্বপূর্ণ খবর এলো না। কিন্তু একটি রিপোর্টে জানা গিয়েছিল যে, জালনা নামক অঞ্চল ভারতীয়দের কাছ থেকে পুনর্দখল করা হয়েছে। আমার এই খবর খুব আশ্চর্য লাগছিল। কারণ উত্তর-পূর্বের এই এলাকা আদৌ ভারত দখল করেছিল কি-না এমন কোনো খবর আমি আগে পাইনি। সেনাপ্রধানের মতামত ছিল যে, সেদিন ভারত আর অগ্রসর হবে না। কারণ তারা বিশ্রাম গ্রহণ করবে। তারা নিজেদের পজিশন সম্পর্কে সচেতন হবে এবং প্রয়োজনীয় জিনিস সরবরাহের কাজ করবে।
বেলা যতই পার হতে লাগল সব দিক থেকে ভালোমন্দ দুই ধরনের খবরই আসতে লাগল। দিনের মধ্যভাগে দিল্লির রেডিওর সংবাদে বলা হচ্ছিল যে, তারা যুদ্ধের সব ময়দানেই শত্রুর ভারি ধরনের আক্রমণের মুখোমুখি হচ্ছে। আমার কাছে মনে হচ্ছিল যে, এর চেয়ে আশ্চর্যকর এবং হাস্যকর কথা আমি কোথাও কখনও শুনিনি। বরং তারা এটা বললে সঠিক হতো যে, ভারতীয় সেনারা আশ্চর্যরকমভাবে কম প্রতিরোধ শক্তির মুখোমুখি হচ্ছে। তার আগের দিনের অভিজ্ঞতা থেকে আমি বুঝতে পেরেছিলাম, ভারতীয় সেনারা তখনই বীরের মতো যুদ্ধ করতে পারে, যখন প্রতিপক্ষ চুপচাপ বসে থাকে। কিন্তু যখন প্রতিপক্ষ গুলি চালায় তখন তারা হুড়মুড় করে ভেগে পালায়। যুদ্ধের সব ময়দানেই এমনি দৃশ্য লক্ষ্য করা গিয়েছিল। তখন লক্ষ্য করেছিলাম যে, ভারতীয় বাহিনী যেসব স্থানে ট্যাঙ্ক ছাড়া আক্রমণ করেছে, সেসব স্থানে তারা আগাতে পারেনি। এমনকি তাদের শক্তিশালী আর্মি যখন কি-না আমাদের কিছু স্বল্প প্রশিক্ষিত দুর্বল বাহিনীর মুখোমুখি হয়েছিল, সেখানেও তারা কোনো প্রকারেই অগ্রসর হতে ব্যর্থ হয়েছিল। শুধু তাই নয়, অনেক ক্ষেত্রে তারা আমাদের আক্রমণ মোকাবেলা করতে ব্যর্থ হয়ে পিছপা হয়েছিল। স্বেচ্ছাসেবকদের দুর্বল কিছু দল কেবল স্বল্প কিছু সেনাবাহিনীর সাহায্য নিয়েই অনেক ক্ষেত্রে ভালোভাবে ভারতকে টেক্কা দিয়েছিল। সাদিক আলি খান নামে একজন সাহসী ইঞ্জিনিয়ার জীপে করে রাস্তা দিয়ে যাওয়ার সময় কিছু ভারতীয় বাহিনী অতর্কিতভাবে তাকে আক্রমণ করে মেরে ফেলে। এসব স্বেচ্ছাসেবকের মতে, অনেক ক্ষয়ক্ষতি এবং হতাহতের খবর পাওয়া যাচ্ছিল। কিন্তু কিছুতেই তারা হতাশাগ্রস্ত বা পিছপা হয়নি। তারা একমাত্র যা চাচ্ছিল তা হলো আরও কিছু গোলাবারুদ। তারা সব সম্ভাব্যতার বিরুদ্ধে যুদ্ধ করার জন্য প্রস্তুত ছিল।
মূল আক্রমণকারী বাহিনীর একটি অংশ তাদের মূল গন্তব্যপথ থেকে সরে উত্তরের দিকে এগিয়ে যায়। তারা ওসমানাবাদ দখল করে, যা কি-না ছিল অপ্রতিরক্ষিত। খবর পাওয়া গেল যে, ভারতীয় বাহিনী শহরে প্রবেশ করেছে। প্রবেশের আগে তারা সেখানে ভারি গোলাবারুদ নিক্ষেপ করে। শহরে তেমন কোনো প্রতিরক্ষা ব্যবস্থা নেই এটা জেনেও তারা এমনটি করেছিল। শহর দখল করার পর সাধারণ জনগণের মধ্যে তারা ব্যাপক হত্যাযজ্ঞ চালায়। বিশেষভাবে তারা মুসলমানদের খুঁজে খুঁজে বের করে তাদের হত্যা করে। নারী-পুরুষ-শিশু নির্বিশেষে তারা হত্যাকাণ্ড চালিয়েছিল। দখল শেষে তারা সেখানে সামান্য কিছু বাহিনী রেখে যায় তাদের অপকর্ম সম্পূর্ণ করার জন্য এবং তারা এগিয়ে যায় ইয়াদসির দিকে। আশা করা হচ্ছিল, সেখান থেকে তারা লাটুর হয়ে বিদরের দিকে অগ্রসর হবে। কিন্তু পরদিন তাদের অগ্রসরের আর খবর পাওয়া যায়নি। বিদরে উঁচু রাস্তায় ছিল ভালো প্রতিরক্ষা ব্যবস্থা। আশা করা হচ্ছিল, আমাদের বাহিনী সেখানে শত্রুকে ভালোভাবেই ঠেকিয়ে রাখতে পারবে। নলদ্রাগ দখলের পর আশা করা হচ্ছিল যে, তারা লাটুরের দিকে কোনো ভারি হামলা চালাবে না। এ কথা যখন আমি সেনাবাহিনীপ্রধানকে বলি, আরো বলি যে, সেখান থেকে কিছু সৈন্য এবং ফিল্ড গানকে সরিয়ে বিদর প্রতিরক্ষায় অথবা যছিরাবাদের পেছনে পাহাড়ি এলাকার প্রতিরক্ষা আরো শক্তিশালী করার জন্য ব্যবহার করা হোক, তখন তিনি আমার সঙ্গে একমত হলেন না। তিনি আমাকে বোঝালেন যে, যদি এমনও হয় যে, ভারত বাহিনী বিদরের প্রতিরক্ষা ভেঙে সেখানে প্রবেশ করে, তবে সেখান থেকে রাজধানীতে যাওয়ার অনেকগুলো পথ রয়েছে এবং আমাদের বাহিনীর পক্ষে সম্ভব হবে না এটা ঠিক করে নির্ণয় করা যে, তারা কোন পথে এগুচ্ছে এবং সব পথেই সেনা মোতায়েন করা আমাদের পক্ষে সম্ভব নয়। শেষ পর্যন্ত আমি তার সঙ্গে একমত হয়ে তাকে তার মতো কাজ করতে দিলাম।
বিকালের দিকে খবর এল, ভারতের ট্যাংক যুক্ত মূল বাহিনীর যে অংশ নলদ্রাগ পার করে দালাম হয়ে হুসনাবাদের দিকে এগোচ্ছিল, তারা তাদের দিক পরিবর্তন করে উত্তরে কালিয়ানির দিকে এগোচ্ছে। তাদের এই চাল ছিল পুরোপুরি অপ্রত্যাশিত এবং কিছুই বোঝা যাচ্ছিল না। ম্যাপে দেখা গেল, তাদের পথে বিশাল এলাকাজুড়ে রয়েছে এবড়ো-থেবড়ো এবং অসমতল রাস্তা, যা দিয়ে ট্যাংক কিংবা অন্যান্য যানবাহন সহজে যাতায়াত করতে পারবে না। তাহলে কালিয়ানির দিকে তাদের এগোনোর মতলবটা কী? কালিয়ানির সঙ্গে যোগাযোগ স্থাপনের কোনোই ব্যবস্থা ছিল না। আমরা কেবলই অনুমানের ওপর নির্ভর করছিলাম যে, সেখানে কী হচ্ছে।
সেদিন বিকালে আমি নিজামের সঙ্গে ছিলাম। আমরা একটি দুঃসংবাদ পেলাম। একদম উত্তরপূর্বে আওরঙ্গবাদ শহরটি ভারতীয় বাহিনী দখল করেছে। খবরটি শুনে আমরা দু’জনেই এক মুহূর্তের জন্য চুপ হয়ে গেলাম। নিজামের চোখ দিয়ে দুই ফোঁটা অশ্রু গড়িয়ে পড়ল। আমিও ভেতরে একই ব্যথা অনুভব করছিলাম। কিন্তু ভেতরের বেদনা আমি বাইরে সেভাবে প্রকাশ করতে পারছিলাম না। আমি আর্মি হেড কোয়ার্টারে চলে গেলাম। জানতে পেরেছিলাম যে, জালনা এখনও আমাদের হাতে আছে।
কিন্তু ভারতের দুটি মোটোরাইজড বাহিনী এই শহরের দিকে এগিয়ে আসছে উত্তর এবং পূর্ব থেকে। বুঝতে পেরেছিলাম যে, হয় রাতের মধ্যে অথবা পরদিন জালনা ভারতের হাতে চলে যাবে। অন্য একটি দল এগিয়ে আসছিল বীর-এর দিকে, বীর-এর ফলাফলও একই দাঁড়াবে।
আমাদের সেনাপ্রধান একটানা ছত্রিশ ঘণ্টা ধরে তার ডেস্কে কাজ করে যাচ্ছিলেন। আমি তাকে বিশ্রাম নেয়ার উপদেশ দিলাম এবং সব নিয়ন্ত্রণ আমার হাতে তুলে নিলাম। আর্মি চিফকে জানালাম যে, শুধু যদি খুব গুরুতর কিছু ঘটে তবেই তাকে ডেকে পাঠাব।
পশ্চিমে যুদ্ধক্ষেত্র থেকে তখন আরও কিছু সংবাদ এসে পৌঁছেছে। পূর্বের রুটে দুটি খাল ছিল যা সেচের জন্য ব্যবহার করা হতো। আমার আদেশে সেখানে বোমা বিস্ফোরণ করে খালের সাহায্যে রাস্তা বন্ধ এবং চলাচলের অযোগ্য করে দেয়া হয়েছিল। এর ফলে বেশ কিছু ট্যাঙ্ক এবং যানবাহন সেখানে আটকা পড়েছিল। ভারতীয় বাহিনীর অন্য ইউনিটগুলো হুজুরাবাদ-মিরিয়াগুদা রাস্তা দিয়ে এগিয়ে এসে মুসির পাথর দিয়ে বাঁধাই করা রাস্তা পার হয়ে এগিয়ে আসছিল। মুসির পাথরে বাঁধাই করা বাঁধের পূর্ব কূল রক্ষায় নিয়োজিত বাহিনী তেমন কোনো কাজেই আসল না। এমনকি তাদের কাছ থেকে কোনো খবরই পাওয়া গেল না। যে বাহিনীটা এগিয়ে আসছিল তাদের সামনে তখন দুটি পথ ছিল। তারা চাইলে উত্তরের দিকে গিয়ে নলখোন্দা পার করে নাকরিকালে গিয়ে তাদের মূল বাহিনীর সঙ্গে একত্রিত হতে পারত, যারা সুরিয়াখাত হয়ে এগিয়ে আসছিল। অথবা আরও পূর্বে এগিয়ে গিয়ে যেসব রাস্তা রাজধানীর দিকে চলে আসে তার মধ্যে যেকোনো একটি হয়ে এগিয়ে যেতে পারত। কিন্তু দ্বিতীয় দিন রাতেও তাদের অগ্রগতির তেমন কোনো খবর পাওয়া গেল না। অপরদিকে আমি সিভিল ইঞ্জিনিয়ারদের একটি দলকে দায়িত্ব দিলাম মুসি নদীর ওপর দিয়ে যে সেতু সুরিয়াখাত-নাকরিকাল রাস্তায় মিশেছে তার কিছু তোরণ ধ্বংস করে দিতে। তারা সেতুটির প্রধান দুটি তোরণ ধ্বংস করতে সক্ষম হয়েছিল। ব্রিজ ধ্বংস সত্ত্বেও যাতে তারা নদী পার করতে না পারে সে জন্য হিমায়েত সাগর লেকের যে বাঁধটি ছিল তার ফ্লাড গেট খুলে দিতে বললাম।
সন্ধ্যায় নিজামের সঙ্গে সাক্ষাত্ করে আর্মি হেডকোয়ার্টারে চলে গেলাম। সেখানে দেখতে পেলাম যে, আর্মি কমান্ডার কয়েক ঘণ্টা বিশ্রামের পর তার ডেস্কে ফিরে এসেছেন। কাসেম রিজভীর সঙ্গে যোগাযোগ হলো এবং আমি তার কাছে প্রথমবারের মতো কিছু রাজাকার প্রস্তুত করে দিতে বললাম। কারণ দক্ষিণ এবং পশ্চিম শাখায় আর কোনো বাহিনী উপস্থিত ছিল না। তার জবাব ছিল স্বতঃস্ফূর্ত। তিনি বললেন, যত দরকার তত পাঠানো হবে, কিন্তু তাদের কিছু অস্ত্র সরবরাহ করতে হবে। তিনি বিভিন্ন জায়গা ঘুরে এসেছিলেন এবং বলেছিলেন, রাজাকারদের চারটি ব্যাটালিয়ন প্রস্তুত আছে প্রয়োজন মোতাবেক যে কোনো স্থানে যুদ্ধের জন্য। শুধু তাই নয়, রাজাকারদের প্রথম ব্যাটালিয়নের মধ্যে ছিল তার দুই ছেলে এবং তিনি আমাকে বলেছিলেন, দলটি যে কোনো বিপদের মোকাবিলা করতে প্রস্তুত।
আর্মি চিফের অনুরোধে গভীর রাতে আমি সেখান থেকে চলে গেলাম বিশ্রামের উদ্দেশ্যে। আমি অফিসে গেলাম যেখানে আমার কর্মচারীরা মুসতাক আহমেদ, যিনি কি-না করাচিতে অবস্থিত হায়দারাবাদের রাষ্ট্রদূত ছিলেন, তার কাছ থেকে পাওয়া এবং তাকে পাঠানোর জন্য বিভিন্ন গোপন তথ্যের কোডিং এবং ডিকোডিংয়ে ব্যস্ত ছিল। সেই একমাত্র মাধ্যম ছিল, যার দ্বারা বেতার ব্যবহারে বহিঃবিশ্বের সঙ্গে হায়দারাবাদ যোগাযোগ করতে পারত। তার সঙ্গে তেমন কোনো কর্মকর্তা সেখানে ছিল না এবং গোপন তথ্য কোডিং এবং ডিকোডিংয়ের জন্য তিনি তার পরিবারের সাহায্য নিতেন। তার সঙ্গে প্রতি ঘণ্টায় যোগাযোগ করা হতো এবং মীর নাওয়াজ জাং-এর সাহায্যে তিনি হায়দারাবাদের প্রতিনিধিবর্গের সঙ্গে যোগাযোগ রাখতেন। সবচেয়ে কঠিন কাজটি ছিল মুসতাকের জন্য। তার দায়িত্ব ছিল হায়দারাবাদের ঘটনাবলী এবং খবরাখবর পাকিস্তানের সরকারের কাছে পৌঁছে দেয়া এবং পাকিস্তানি সরকার যেন হায়দারাবাদকে সাহায্য করে সেদিকে লক্ষ্য রাখা। তাছাড়াও তার দায়িত্ব ছিল এটা নিশ্চিত করা যেন সেখান থেকে সাহায্য এবং বিভিন্ন অস্ত্রপাতি ও সরঞ্জাম ঠিকমত এখানে এসে পৌঁছে। তার সঙ্গে কাজ করে আমি এটাই বুঝতে পেরেছিলাম যে, তিনি ছিলেন অসম্ভব পরিশ্রমী। তিনি নিরলসভাবে কাজ করে চলেছিলেন।
হায়দারাবাদ খুব আশাবাদী ছিল যে, জাতিসংঘ দুর্বলের পাশে এসে দাঁড়াবে এবং তাদের সাহায্য করবে। হায়দারাবাদের প্রতিনিধিবর্গ প্যারিসের দিকে রওনা হয়েছিল, যেখানে জাতিসংঘের নিরাপত্তা কাউন্সিলের অধিবেশন অনুষ্ঠিত হচ্ছিল। ১৩ সেপ্টেম্বরে সেখানে পৌঁছার কথা, যা কি-না তখন ছিল ভারতের আক্রমণের এক সপ্তাহ আগে। কিন্তু মইন নাওয়াজ জাংকে সতর্ক করে দেয়া হয়েছিল যে, যেহেতু কায়দে আজম জিন্নাহ হঠাত্ই মৃত্যুবরণ করেছেন, এমনটি হতে পারে যে, ভারত আগেভাগেই তাদের আক্রমণ চালাবে। আমি জানতাম যে, তারা এক সেকেন্ডেরও অপব্যবহার করবে না। কিন্তু লন্ডনের উদ্দেশে যাত্রা করে তারা যখন কায়রো পর্যন্ত পৌঁছেছিল, ততক্ষণে আক্রমণ শুরু হয়ে গিয়েছিল। তিনি সেখান থেকে লন্ডনে দ্রুত পৌঁছার উদ্দেশ্যে অন্য একটি বিমানে করে রওনা দিয়েছিলেন। কিন্তু দুর্ভাগ্য এমনই, তিনি যখন ত্রিপোলিতে পৌঁছেন তখন যান্ত্রিক গোলযোগের কারণে বিমানটিকে কয়েক ঘণ্টা বিরতিতে থাকতে হয়। শেষমেশ ১৩ তারিখ সন্ধ্যায় দেরি করেই তারা লন্ডনে পৌঁছেছিলেন। সেখান থেকে সবার আগে যে বিমানটি ছাড়বে তাতে করে ১৪ তারিখ সকালে আমাদের প্রতিনিধিরা রওনা হয়েছিল প্যারিসের উদ্দেশ্যে। প্যারিসে নেমেই মইন নাওয়াজ জাং জাতিসংঘের ভারপ্রাপ্ত মহাসচিবের সঙ্গে যোগাযোগ করেন। সব আনুষ্ঠানিকতাকে দ্রুত ছেড়ে শুধু গুরুত্বপূর্ণ কাজের দিকেই নজর দেয়া হচ্ছিল। তাদের পৌঁছানোর পর নিরাপত্তা পরিষদ প্রথম যখন বসবে তার তারিখ ছিল ১৬ সেপ্টেম্বর বিকাল। মাইনের দায়িত্ব ছিল প্রতিনিধিদের পক্ষ হয়ে যখনই প্যারিসে তার দরকার তখনই সেখানে উপস্থিত থাকা।
১৫ সেপ্টেম্বর সকালে পশ্চিম থেকে আসা বিপদ আরও ভয়ঙ্কর রূপ ধারণ করল। পূর্বে যুদ্ধক্ষেত্র থেকে কোন খবর এল না এবং ভারতীয় মূল বাহিনী যেটা কি-না দালাম থেকে কালিয়ানির দিকে মার্চ করে আসছিল তাদের সম্পর্কেও কোনো খবর জানা যাচ্ছিল না। নিজামকে সেদিন সকালে খুব বিষণ্ন দেখাচ্ছিল। কমান্ডারকেও দেখে মনে হচ্ছিল তার আত্মবিশ্বাস আর আগের মতো নেই। নিজাম পরিস্থিতি সম্পর্কে আমার মতামত চাইলেন এবং আমাকে জিজ্ঞেস করলেন যে, আমরা নিরাপত্তা পরিষদের মতামত আসা পর্যন্ত ভারতকে ঠেকিয়ে রাখতে পারব কি-না। আমি নিজামকে জবাব দিলাম যে, আমি আশা করি না যে নিরাপত্তা পরিষদ এক সপ্তাহের আগে তেমন কোনো সিদ্ধান্তে আসতে পারবে। কিন্তু ততদিন পর্যন্ত আমাদের যে করেই হোক ভারতের আক্রমণ ঠেকিয়ে রাখতেই হবে। আর্মি চিফ বললেন, পূর্ব থেকে আসা আক্রমণ ততদিন কিংবা তারও বেশি সময় ঠেকিয়ে রাখা সম্ভব। কিন্তু পশ্চিমের অবস্থা নিয়ে তিনি খুব চিন্তিত। কারণ বলতে গেলে সেখানে পাঠানোর মতো আর কোনো সৈন্যই তার কাছে নেই। তিনি বললেন, কিন্তু যাই হোক ভারতকে আরও এক সপ্তাহ ঠেকিয়ে রাখা অসম্ভব নয়।
একটি ছোট বৈঠকের পর এডিসি কর্তৃক জানতে পারলাম, দিল্লিতে রেডিওতে প্রচার হচ্ছে, ভারতের মূল বাহিনী ঐতিহাসিক শহর বিদর-এর কাছে চলে এসেছে। এডিসির কথা বিশ্বাস করতে না পেরে পাশের একটি রুমে চলে গেলাম, যেখানে রেডিওতে দিল্লির খবর সম্প্রচারিত হচ্ছিল। পুরো সংবাদজুড়েই ছিল ভারতীয় বাহিনী হায়দারাবাদে কী করছে তার খবর। শেষে বলা হলো, ভারতের মূল বাহিনী ঐতিহাসিক শহর বিদর-এর কাছে চলে এসেছে। আমি আমার ডেস্কে ফেরার পরপরই সেনাপ্রধানের একটি কল পেলাম। তিনি বললেন, খবর পাওয়া গেছে কালিয়ানী-বিদর রাস্তা ধরে বিশাল ভারতীয় বাহিনী এগিয়ে আসছে। কালিয়ানি-বিদর সড়কের নাম শুনে আমি অবাক হলাম। ম্যাপে লক্ষ্য করে দেখলাম, সেখানে কোনো কালিয়ানি-বিদর সড়ক বলে কিছু নেই। দ্রুত ফোন লাগালাম প্রধান ইঞ্জিনিয়ারকে। তিনি জানালেন, সেখানে একটি নতুন রাস্তা করা হয়েছিল, যা কি-না নতুন মানচিত্রে ছাপা হওয়ার কথা। আমি হতবাক হলাম। আমি জানতাম না যে, কালিয়ানি-বিদর সড়ক নির্মাণ কাজ সম্পন্ন হয়েছে এবং তা ব্যবহারের উপযোগী। কিন্তু সেনাবাহিনী প্রধান এ সম্পর্কে আরও কম জানতেন। এমনকি সেনাবাহিনী রিকনসেন্স এবং ইন্টেলিজেন্স পর্যন্ত এটা সম্পর্কে জানত না। দেখা গেল যে, জানত শুধু ভারতীয় বাহিনী!
এ ব্যাপারটি ছিল তখন পর্যন্ত আমার জন্য সবচেয়ে দুঃখজনক ব্যাপার। বিদর ছিল একটি সাপ্লাই বেস এবং সেখানে কোন প্রতিরক্ষা বাহিনী ছিল না বললেই চলে। কালিয়ানি থেকে বিদর-এর রাস্তা ছিল এমন যে, সেখানে অল্পসংখ্যক প্রতিরক্ষা বাহিনী থাকলেই সেটা পার করা ভারতের জন্য খুব কঠিন হয়ে যেত। কিন্তু সেখানে এখন সহজেই ভারত সেই রাস্তা পার হয়ে বিদরে চলে এসেছে। এই রাস্তা ধরে আসার ফলে ভারতীয় বাহিনী লাটুর-বিদর পথে যে বাঁধযুক্ত উঁচু রাস্তা ছিল সেখানে আমাদের কঠিন নিরাপত্তা ব্যবস্থাকে এড়িয়ে আসতে সক্ষম হয়েছিল। কয়েক ঘণ্টার মধ্যে তারা পৌঁছে যাবে সুরক্ষিত হুসনাবাদের কাছে। খুবই একটি জটিল সমস্যা দেখা দিল। বিদর ছিল জহিরাবাদ থেকে বারোমাইল দূরে, অন্যদিকে জহিরাবাদ থেকে হুসনাবাদের দূরত্ব ছিল চল্লিশ মাইলের বেশি। সেনাপ্রধান এর চেয়েও অনেক সহজ পরিস্থিতি সামাল দিতে পারেনি। এই কঠিন অবস্থা কি তিনি সামাল দিতে পারবেন?
খুব তাড়াহুড়ার মধ্য দিয়ে আর্মি সিনিয়র এবং জেনারেল স্টাফদের একটি মিটিং ডাকা হলো। তখন বলতে গেলে লাটুর ইউনিটটি আর আমাদের হাতে নেই। বিদর ছাড়া সেখান থেকে সরে যাওয়ার জন্য তাদের আর কোনো পথ বাকি ছিল না। তখন প্রশ্ন শুধু একটিই; হুসনাবাদের ব্যাটালিয়নদের জহিরাবাদে নেয়া সম্ভব কি-না? যেখানে তারা জহিরাবাদ-হায়দারাবাদ সড়ক প্রতিরক্ষায় কাজ করবে। সেখানে এমন কিছু স্থান ছিল যেখান থেকে প্রতিরক্ষা করার জন্য কিছু সুযোগ-সুবিধা পাওয়া যেত।
আর্মি কমান্ডারের মতামত এমনটি ছিল যে, পঞ্চাশ মাইল দূরত্ব এক রাতে অতিক্রম করার মতো শক্তি ও উদ্যম তাদের মধ্যে নেই। কিন্তু জেনারেল স্টাফের জুনিয়র কর্মকর্তাদের মতে, এটি তেমন অসম্ভব কোনো ব্যাপার ছিল না। তর্কে বলা হয়েছিল যে, ভারতীয় বাহিনীও তখন খুব ক্লান্ত থাকবে এবং হুসনাবাদের সৈনিকদের পথ তারা রুখে দাঁড়াতে পারবে না। শেষ সিদ্ধান্ত ছিল আমার, আমি আদেশ করলাম যাতে হুসনাবাদের সৈনিকরা ২৫ পাউন্ডার গান এবং অন্যান্য ভারি অস্ত্র নিয়ে জহিরাবাদের সব হাহারি অঞ্চলে অবস্থান করে। আমি আরও আদেশ দিলাম যাতে বিদর থেকে যতখানি সম্ভব সরঞ্জামাদি নিয়ে সেখান থেকে সরে পড়া হয়। তখন প্রশ্ন এমন হয়ে দাঁড়াল যে, যদি ভারতীয় বাহিনী বিদর থেকে জহিরাবাদের রাস্তা দিয়ে না এসে অন্য কোনো রাস্তা দিয়ে আসে, তখন কী হবে? যদি এমনটি হয় তবে খুব বড় বিপদে পড়তে হবে। কিন্তু সবকিছুর প্রতিরক্ষা আমাদের সম্ভব না। আর্মি কমান্ডার আমার সঙ্গে একমত ছিলেন, যেহেতু সবচেয়ে বেশি সম্ভাবনা রয়েছে যে, ভারত জহিরাবাদ-হায়দারাবাদে রাস্তা দিয়ে এগোবে, সেহেতু সেখানেই আমাদের প্রস্তুত থাকতে হবে।
আমি আমার ডেস্কে ফিরে এলাম। ঘটনাগুলো এত ত্বরিতগতিতে এগিয়ে আসছিল যে, কোনো প্লান তৈরি করার সময় পাওয়া যাচ্ছিল না। নিরাপত্তা পরিষদও কি তাদের মতামত তেমনি দ্রুত প্রস্তুত করতে পারবে এবং তাদের কোনো মতামত আদৌ কি কোনো কাজে আসবে? যদি এমনি হয় তবে সামনে দুটি পথ থাকবে, একটি হলো ভারত যদি কোনো যৌক্তিক শর্ত দেয় তবে তা মেনে নিয়ে ভারতের কাছে আত্মসমর্পণ করতে হবে এবং ভারত যদি আমাদের আত্মসমর্পণ অথবা দাবিতে কোনো সাড়া না দেয় তবে শেষ পর্যন্ত যুদ্ধ করে যাওয়া এবং দ্বিতীয়টি হলো তখনই সব অস্ত্র পরিত্যাগ করে ভারতের আক্রমণ ঠেকানোর কোনো প্রচেষ্টা না করে অপেক্ষা করতে হবে। আমি প্রথমটি বেছে নিয়েছিলাম।
১৫ তারিখের বিকালে ভারতীয় নেতাদের উদ্দেশ করে আমার আকুতিমূলক একটি বাণী রেডিওতে প্রচার করা হয়। আমি মুসতাক আহমেদকে খবর পাঠিয়েছিলাম, তিনি যেন পাকিস্তান সরকারকে অনুরোধ করেন, তারা যেন ভারতের সঙ্গে যোগাযোগ করে এবং ভারতকে সামনে আর কোনো রক্তপাত ঘটানো থেকে বিরত থাকার জন্য বলে। পরিস্থিতি সাপেক্ষে তারা যেমন শর্ত দিতে চায় তেমনি শর্ত যাতে তারা পেশ করে। আমার আবেদন রেডিওতে বেশ কয়েকবার প্রচার করা হয়। কিন্তু গভীর রাত পর্যন্ত দিল্লি রেডিওতে তার কোনো জবাব সম্প্রচার করা হলো না।
সেদিন সন্ধ্যায় আমি নিজামের সঙ্গে দেখা করেছিলাম, তার মনের অবস্থা ঘণ্টায় ঘণ্টায় পরিবর্তিত হচ্ছিল। আমাকে তিনি জিজ্ঞেস করেছিলেন, নিরাপত্তা পরিষদের কাছ থেকে এখনও কোনো ধরনের আশা রাখার মত পরিস্থিতি আছে কি-না। সেদিন সকাল থেকেই আমি কোন খবরই পাইনি। সুতরাং তাকে বলার মতো আমার কাছে তেমন কিছুই ছিল না। আমি তখনও মনে করছিলাম যে, এখনও হয়তো আশা আছে এবং যতক্ষণ পর্যন্ত সম্ভব আমাদের আশা রাখতে হবে।
পশ্চিম এবং দক্ষিণ যুদ্ধক্ষেত্রের অবস্থা তেমন একটা সুবিধার দেখাচ্ছিল না, কিন্তু পূর্বের মতো এত খারাপও আবার ছিল না। গভীর রাতে আমি আর্মি হেডকোয়ার্টারে গেলাম। দেখলাম আর্মি কমান্ডার তখন ক্লান্ত হয়ে বিশ্রাম নিচ্ছেন। জেনারেল স্টাফরা যে কোনো সময়ের চেয়ে বেশি সক্রিয়ভাবে কাজ করে যাচ্ছে। রাতারাতি পরিস্থিতিতে তেমন কোনো পরিবর্তন হবে না বুঝতে পারলাম। মুসতাক আহমেদ বিমানে করে কিছু শক্তিশালী ট্যাঙ্ক বিধ্বংসী অস্ত্র পাঠাতে সক্ষম হয়েছিলেন। বিমান থেকে সেসব বিশাল আকৃতির অস্ত্র নামিয়ে জোড়া লাগাতে অনেক সমস্যা হচ্ছিল এবং শেষ পর্যন্ত সেগুলোকে আর্মি হেড কোয়ার্টারেই আনা হলো। আমি নিজে সেগুলো পরিদর্শন করে দেখছিলাম। তখন মনে মনে ভাবছিলাম, যদি আর কিছুদিন আগে এগুলো পাওয়া যেত। যাই হোক, সেগুলোকে খুব দ্রুত পশ্চিমে যুদ্ধক্ষেত্রে নিয়ে যাওয়া হলো। যেখানে কি-না প্রকৃতপক্ষে কোনো বড়সড় বন্দুক-কামানই ছিল না। 
</doc>

<doc>
মণি সিংহ শেখ মুজিবকে বলেছিলেন, বাংলাদেশ স্বাধীন করেন
কাজী জহিরুল ইসলাম
ভদ্রলোক তার নাম প্রকাশ করতে নিষেধ করায় নামটা লিখতে পারছি না: কিন্তু ঘটনাটা কিছুতেই না লিখে পারছি না। তিনি আমার স্ত্রীর খুব নিকটাত্মীয়। ২০০০ সালে দেশ ছেড়ে চলে আসেন আমেরিকায়। তখন তিনি বাংলাদেশ সরকারের অতিরিক্ত সচিব হিসেবে কর্মরত ছিলেন। কোনো এক অভিমান থেকে গত বারো বছর আর দেশে যাননি। বর্তমানে নিউজার্সিতে বসবাস করছেন।
গত শনিবার সকালে সপরিবারে নিউইয়র্ক থেকে ড্রাইভ করে পৌঁছে যাই ভদ্রলোকের নিউজার্সির বাড়িতে। আটলান্টিক এখানে অনেকখানি ঢুকে গেছে লোকালয়ের বুক চিরে। জানালায় চোখ রাখলেই আটলান্টিকের নীল জলরাশি। গাছে গাছে বসন্তের ছোঁয়া, কচি সবুজ পাতারা পিট পিট করে চোখ মেলে তাকাতে শুরু করেছে। ওদের সঙ্গে আমিও চোখ মেলে তাকাই, দেখার চেষ্টা করি পরাজিত শীতের রেখে যাওয়া স্মৃতিচিহ্ন, যা এখনও লেগে আছে দু’একটি গাছের ন্যাড়া ডাল-পালায়।
ডাইনিং টেবিলে বসে যখন মেয়েরা আড্ডায় ব্যস্ত, আমি তখন ভদ্রলোকের মুখোমুখি ড্রয়িং রুমের সোফায়। আমি তার কিছুটা অতীত জানি, জানি তার পরিবারের ইতিহাসও। বায়ান্ন থেকে একাত্তর। এই ১৯ বছরের মহাকাব্যের অবধারিত অংশ তিনি নিজে এবং তার পরিবার।
তোমার জানার যখন এতই আগ্রহ তা হলে এক দিনের একটি ঘটনা তোমাকে বলি। এভাবেই তিনি বলতে শুরু করেন। ১৯৬২-৬৩ সালের কথা। আমি তখন ফজলুল হক হলের ছাত্র, কমিউনিস্ট পার্টির আন্ডারগ্রাউন্ড রাজনীতি করি। মণি সিংয়ের নামে ওয়ারেন্ট। তাকে অ্যারেস্ট করার জন্য পুলিশ দিনরাত খুঁজছে। আমার ওপর দায়িত্ব পড়ল মণি সিংহকে মোহাম্মদপুর থেকে নিয়ে শান্তিনগরে, মানিক মিয়ার কোনো এক আত্মীয়ের বাড়িতে পৌঁছে দেয়ার। সেখানে শেখ মুজিবুর রহমান এবং মানিক মিয়া মণি সিংহের সঙ্গে আলোচনা করতে চান। তখন সকাল এগারোটা বাজে। আমি মণি সিংহকে নিয়ে রিকশায় করে শান্তিনগরের পথে। আমার দায়িত্ব হলো তাকে ওই বাড়িতে পৌঁছে দিয়ে হলে চলে যাব, অথবা আশপাশে কোথাও ঘোরাফেরা করব। তিন ঘণ্টা পর আবার এসে তাকে ওখান থেকে তুলে মোহাম্মদপুরে পৌঁছে দেব। মণি সিংহ আমাকে বলেন, তোমার ফিরে যাওয়ার দরকার নেই; আমি তো ওদের চিনি, ওদের সঙ্গে আমার বনবে না। পাঁচ-দশ মিনিটেই আলোচনা শেষ হয়ে যাবে। তুমি আমার সঙ্গেই থাক, একেবারে আমাকে পৌঁছে দিয়েই হলে ফিরে যেও।
মণি সিংহকে মাঝখানে রেখে মানিক মিয়া এবং শেখ মুজিব দুই পাশে বসেছেন। আমি খানিকটা দূরে অন্য একটি সোফায়। মানিক মিয়া বার বার আমার দিকে তাকাচ্ছেন। মণি সিংহ বললেন, অসুবিধা নেই, ও আমার সঙ্গে এসেছে, ওর সামনেই আলোচনা চলতে পারে। আলোচনার শুরুতেই মানিক মিয়া বলেন, দাদা, সারা জীবন রাজনীতি করে তো কিছুই করতে পারেননি (আমার দিকে আঙুল তুলে), খালি এরকম দুই-চাইরটা কর্মী তৈরি করা ছাড়া। আমাদের সঙ্গে যোগ দেন। আসেন আইয়ুব খানের বিরুদ্ধে একটা আন্দোলন গড়ে তুলি। ও (শেখ মুজিবকে দেখিয়ে) প্রাইম মিনিস্টার হোক। মণি সিংহ তখন একটা হাসি দিয়ে বলেন, উনি প্রাইম মিনিস্টার হলে তো প্রথমেই আমাকে অ্যারেস্ট করবেন। শেখ মুজিব তখন বলেন, এইটা আপনে কী কন দাদা, তাইলে তো আপনের সঙ্গে আলোচনায় বসতাম না। মণি সিংহ খানিকটা হেঁয়ালির মতো করেই বলেন, পাকিস্তানিরা আপনাকে কখনোই প্রাইম মিনিস্টার হতে দেবে না। ওরা ফিউডালিজমের রাজনীতি করে, আর আপনি করেন মধ্যবিত্তের রাজনীতি। আপনাকে দিয়ে ওদের স্বার্থরক্ষা হবে না। শেখ মুজিব বলেন, তাইলে এখন কী করা যায়। মণি সিংহ মুহূর্তের মধ্যেই জবাব দেন, বাংলাদেশ স্বাধীন করেন। একবারে তো আর স্বাধীন করা যাবে না। প্রথমে স্বায়ত্তশাসন, তারপর স্বাধীনতা—এভাবেই এগোতে হবে। মানিক মিয়া এবং শেখ মুজিব দু’জনই বলেন, তাইলে আমরা পার্টির নেতাদের সঙ্গে কথা বলি, পার্টির সিদ্ধান্ত অনুযায়ী কর্মসূচি ঠিক করব।
এরই ধারাবাহিকতায় ছয় দফা কর্মসূচি আসে। ন্যাপ এবং কমিউনিস্ট পার্টি তাতে সমর্থন দেয়। আজকে যখন শেখ হাসিনা কথায় কথায় বলেন তার বাপই সব করেছে, আর কারও কোনো অবদান নেই, তখন খুব দুঃখ লাগে।
সুদূর আমেরিকায়, নীল আটলান্টিকের পাড়ে অভিজ্ঞতার আলোয় স্নাত একজোড়া চোখের দিকে তাকিয়ে ভাবছি, স্বাধীনতা নামক মহাকাব্যের এমনি কত চরিত্র সারা পৃথিবীতে ছড়িয়ে আছে। জাতীয়ভাবে তাদের সম্মান জানাতে না পারলেও অন্তত আমি একটা স্যালুট ঠুকে নিজের ভার কিছুটা লাঘব করি।
নিউইয়র্ক : ১১.০৪.২০১২
লেখক : কবি, কলাম লেখক
</doc>

<doc>
আমড়াই নয়, তরমুজও বরিশালের
চৈত্রের রসালো ফল তরমুজ। খেতে যেমন সুস্বাদু, তেমনি মানুষের শরীরের জন্যও উপকারী। বাংলাদেশে সর্বাধিক তরমুজ চাষ হয় বরিশালে। চলতি মৌসুমে এ বিভাগে প্রায় ৫২ লাখ একর জমিতে তরমুজের আবাদ হয়েছে। ফলন হয়েছে আশাতীত ভালো। বাজারে তরমুজের চড়াদাম থাকায় চাষীদের ঘরে ঘরে ছিল খুশির আমেজ। কিন্তু গত কয়েক দিনের বৃষ্টি, শিলাবৃষ্টি ও কালবৈশাখীতে চাষীদের সব হাসি হাওয়ায় মিলে গিয়ে ভর করেছে কান্না। বরিশাল অঞ্চলে তরমুজের আবাদ ও চাষীদের সুবিধা-অসুবিধা নিয়ে চারিদিকে দেখ চাহি-এর আমাদের আজকের আয়োজন। প্রতিবেদনগুলো তৈরি করেছেন আমার দেশ-এর বরিশাল ব্যুরো প্রধান জি.এম বাবর আলী। ছবি তুলেছেন বরিশাল অফিসের স্টাফ ফটো সাংবাদিক মিজানুর রহমান
বাজারজুড়ে নানান রকম ফলের সমাহার থাকলেও সব ফল সবার সমভাবে পছন্দ নয়। কিন্তু তরমুজের ক্ষেত্রে এই বিষয়টি সম্পূর্ণ ব্যতিক্রম। ছোট-বড় সব বয়সী মানুষের পছন্দ তরমুজ। গ্রীষ্ম মৌসুম শুরু হতেই বরিশালের বাজার সয়লাব হয়ে গেছে তরমুজ আর বাঙ্গিতে। বরিশাল থেকে এই ফল সরবরাহ হচ্ছে রাজধানী ঢাকাসহ প্রায় সারা দেশে। অন্যান্য ফলের তুলনায় তরমুজের দাম যথেষ্ট কম হওয়ায় সব শ্রেণী-পেশার মানুষ সহজেই কিনতে পারেন তরমুজ। ফলে এখন বাজারজুড়ে যেমন তরমুজের ছড়াছড়ি, ঠিক তেমনি ঘরে ঘরেও কেনা হচ্ছে তরমুজ। এবার বরিশাল অঞ্চলে তরমুজের আবাদ ও উত্পাদন সবই ছিল ইতিবাচক। চাষীদের মনজুড়ে ছিল অতিরিক্ত লাভের আশায় খুশির আমেজ। কিন্তু গত সপ্তাহের দু’দিনের বৃষ্টি-ঝড় আর শিলাপাত সবার স্বপ্ন ভেঙে চুরমার করে দিয়েছে। লাভের পরিবর্তে এখন মহাজনদের কাছ থেকে চড়া সুদে নেয়া ঋণ পরিশোধের চিন্তায় হতাশা আর দুশ্চিন্তায় পার হচ্ছে তাদের দিন আর রাত।
তরমুজ একদিকে যেমন সুস্বাদু, তেমনি মানুষের শরীরের জন্যও যথেষ্ট উপকারী একটি ফল। কৃষিবিদ ও পুষ্টিবিদদের মতে পাকা ও রসালো তরমুজে রয়েছে প্রচুর পরিমাণ আয়রন। রয়েছে খনিজ পদার্থ। আছে ভিটামিন ‘সি’ ও ভিটামিন ‘এ’সহ মানুষের শরীরের জন্য উপকারী আরও নানান উপাদান। পাশাপাশি তুলনামূলকভাবে অন্যান্য ফলের চেয়ে তরমুজের মূল্যও অনেক কম। ফলে দরিদ্র থেকে শুরু করে সব শ্রেণী-পেশার মানুষ সহজেই কিনতে পারেন তরমুজ।
মাত্র কয়েক বছর আগেও যশোর ও নাটোর অঞ্চলের তরমুজ না এলে এ এলাকায় তরমুজের দেখা ছিল দুষ্কর। কিন্তু যশোর-নাটোর থেকে তরমুজ আমদানির সেই দিন এখন শুধুই ইতিহাস। এখন উল্টো বরিশাল অঞ্চল থেকে প্রচুর পরিমাণে তরমুজ সরবরাহ করা হয় দেশের বিভিন্ন অঞ্চলে। দিন দিন তরমুজের চাষ বৃদ্ধি পাওয়ায় সরবরাহের পরিমাণও বাড়ছে। বিশেষ করে দ্বীপ জেলা ভোলা ও সাগরকন্যা পটুয়াখালী জেলায় প্রতি বছর তরমুজের উত্পাদন বেড়েই চলেছে। তবে ব্যাংক থেকে আর্থিক সহায়তা এবং কৃষিবিভাগ থেকে প্রয়োজনীয় পরামর্শ ও সহযোগিতা না করার অভিযোগ রয়েছে। চাষীদের মতে ব্যাংক থেকে ঋণ না পাওয়ায় চড়া সুদে দাদন নিতে হয়। তারা কৃষি বিভাগ থেকে উন্নত মানের বীজ দেয়ার পাশাপাশি সব ধরনের সার ও কৃষি উপকরণের মূল্য কমানোর দাবি জানিয়েছেন।
৫২ লাখ একর জমিতে তরমুজ চাষ
বরিশাল বিভাগীয় কৃষি সম্প্রসারণ অধিদফতর সূত্রে জানা গেছে, চলতি বছর বিভাগের ৬ জেলায় ২১ হাজার ৭৬ হেক্টর বা ৫২ হাজার ১শ’ একর জমিতে তরমুজ চাষ হয়েছে। গত বছর এর পরিমাণ ছিল ৪৪ হাজার ৩১৪ একর। বিভাগের মধ্যে সর্বোচ্চ পটুয়াখালী জেলায় ২৫ হাজার ৩১৮ একর এবং সর্বনিম্ন ঝালকাঠী জেলায় ৬৭ একর জমিতে তরমুজ চাষ হয়েছে। এছাড়া ভোলা জেলায় ১৬ হাজার ৫১০ একর, বরগুনা জেলায় ৭১৭২ একর, বরিশাল জেলায় ১২১০ একর এবং পিরোজপুর জেলায় ১০৮২ একর জমিতে তরমুজ চাষ হয়েছে। উপজেলা ওয়ারি সর্বোচ্চ পটুয়াখালীর কলাপাড়ায় প্রায় ৪ হাজার একর জমিতে তরমুজের আবাদের লক্ষ্যমাত্রা নির্ধারণ করা হলেও চাষ হয়েছে ৩ হাজার হেক্টর জমিতে। গত বছর পটুয়াখালীতে ২০ হাজার ২২৪ একর, ভোলায় ১৩৭২৬ একর, বরগুনায় ৮০২৮ একর, বরিশালে ১৫৭১ একর, পিরোজপুরে ৬৮৭ একর এবং ঝালকাঠীতে মাত্র ৭৯ একর জমিতে তরমুজ চাষ করা হয়েছিল।
হেক্টর প্রতি উত্পাদন ৪৩ টন : কৃষি বিভাগের মতে মাটির উর্বরা শক্তি ও বীজের মান অনুযায়ী তরমুজের উত্পাদন কম-বেশি হয়। সূত্র মতে বরিশাল ও ঝালকাঠী জেলায় হেক্টরপ্রতি ২৫ টন, ভোলায় ২৮ টন, বরগুনায় ৪০ টন, পটুয়াখালীতে ৫৫ টন এবং সর্বোচ্চ পিরোজপুরে ৬০ টন তরমুজ উত্পাদন হয়। বিভাগে হেক্টর প্রতি গড় উত্পাদন ৪৩ টন। এ হিসাব মতে চলতি বছর উত্পাদিত তরমুজের পরিমাণ ৭ লাখ ৬৯ হাজার ১৭৬ মেট্রিক টন। এর মধ্যে পটুয়াখালী জেলায় ৪ লাখ ৫০ হাজার ১৭৫ টন, ভোলায় ১ লাখ ৫৫ হাজার ৫৯৬ টন, বরগুনায় ১ লাখ ৩০ হাজার টন, পিরোজপুরে ১৬ হাজার ৬৮০ টন, বরিশালে ১৫ হাজার ৯৫০ টন এবং ঝালকাঠী জেলায় ৮২৫ মেট্রিক টন তরমুজের উত্পাদন হওয়ার কথা। তবে কৃষি বিভাগের মতে চলতি মৌসুমে বৃষ্টিপাত কম হওয়ায় তরমুজের আকার অনেক ছোট হয়েছে। এছাড়া নিম্নমানের বীজের কারণে তরমুজের গাছ ও তরমুজ রোগাক্রান্ত হচ্ছে। কৃষি বিভাগ আরও জানায়, বাংলাদেশে তরমুজের বীজ উত্পাদন না হওয়ায় বিদেশ থেকে বীজ আনতে হয়। সাধারণত জাপান ও চায়না থেকে বীজ আনা হয় যা বাংলাদেশে মাটির সঙ্গে খাপ খাওয়ানো কঠিন।
একর প্রতি ব্যয় : উত্পাদনের তারতম্যের মতো স্থানভিত্তিক তরমুজ চাষেও খরচের পরিমাণ অনেক কম ও বেশি হয়। তরমুজ চাষীদের মতে এক একর জমিতে উত্পাদন ব্যয় রয়েছে এলাকাভিত্তিক ৫০ হাজার থেকে ৯০ হাজার টাকা। আর উত্পাদনের মাত্রানুযায়ী কোথাও একর প্রতি ৯০ হাজার টাকা আবার কোথাও ২ লাখ টাকার তরমুজ উত্পাদন হচ্ছে। তবে উন্নতমানের বীজ সহজ শর্তে ঋণ প্রদানের ব্যবস্থার পাশাপাশি কৃষি বিভাগ থেকে প্রয়োজনীয় উপদেশ, পরামর্শ দেয়া হলে চাষীরা অনেক বেশি লাভবান হতো। একাধিক চাষীর অভিযোগ, তরমুজ উত্পাদনে কৃষি বিভাগ থেকে কোনো রকম তদারকি বা সহায়তা করা হয় না। পাশাপাশি সারসহ অন্যান্য উপকরণের মূল্য অস্বাভাবিক হারে বৃদ্ধি পাওয়ায় উত্পাদনের খরচ বেড়ে গেছে।
দ্বীপ জেলা ভোলার ৭টি উপজেলার মধ্যে চরফ্যাশন ও বোরহান উদ্দিনে সবচেয়ে বেশি তরমুজের চাষ হয়। বোরহান উদ্দিনে চলতি মৌসুমে প্রায় ১শ’ একর জমিতে তরমুজের আবাদ হয়েছে। উপজেলার নয়া গ্রামের তরমুজ চাষী জাফর আহমেদ ও সিকদার চরের তরমুজ চাষী আবুল কালাম জানান, তরমুজ চাষে একর প্রতি তাদের খরচ হয়েছে প্রায় ৮০ থেকে ৯০ হাজার টাকা। উত্পাদিত তরমুজ থেকে দেড় লাখ টাকা আয় হওয়ার সম্ভাবনা রয়েছে বলে জানান তিনি।
এ জেলার সর্ববৃহত্ চরফ্যাশন উপজেলায় একর প্রতি তরমুজের আবাদ করতে খরচ হয়েছে ৬০ থেকে ৬৫ হাজার টাকা। উপজেলার কলমি গ্রামের তরমুজ চাষী আব্দুল মান্নান ৩ একর জমিতে তরমুজের চাষ করেছেন। সদ্য গঠিত মুজিব নগর ইউনিয়নের কাজল দেড় একর জমিতে তরমুজ চাষ করেছেন। এ উপজেলায় একর প্রতি উত্পাদন ব্যয় ৬০/৬৫ হাজার টাকা হলেও উত্পাদিত তরমুজ ৯০ হাজার থেকে ১ লাখ টাকায় বিক্রি করার আশা করছেন চাষীরা। তরমুজ চাষ নিয়ে অভিযোগের অন্ত নেই এখানকার চাষীদের। একাধিক চাষী জানান, সারসহ অন্যান্য কৃষি উপকরণের অব্যাহত মূল্য বৃদ্ধিতে তাদের উত্পাদন ব্যয় বেড়েই চলেছে। কৃষি বিভাগ থেকে তরমুজ চাষে পরামর্শ দেয়া বা সহাযোগিতা না করার অভিযোগ এনে চাষীরা বলেন, উন্নতমানের বীজ সরবরাহ, কৃষি উপকরণের মূল্য কমানো এবং সহজ শর্তে ব্যাংক ঋণ প্রদান করা হলে তরমুজের চাষ অনেক বেড়ে যেত।
বরিশাল বিভাগের মধ্যে সবচেয়ে বেশি তরমুজ চাষ হয় সাগরকন্যা পটুয়াখালী জেলার কলাপাড়া উপজেলায়। এ উপজেলার ধানখালী, চম্পাপুর, লতা চাপলী, ধুলাসার ও মহিপুর ইউনিয়নের মাটি তরমুজ চাষের উপযোগী হওয়ায় প্রতি বছর এ অঞ্চলে ব্যাপক তরমুজের চাষ হয়। চলতি মৌসুমে এ উপজেলায় ৩ হাজার ৭শ’ একর জমিতে তরমুজ চাষের লক্ষ্যমাত্রা নির্ধারণ করা হলেও আবাদ হয়েছে ৩ হাজার একর জমিতে। কলাপাড়ায় এককানি জমিতে (২ একর ৬৬ শতাংশ) তরমুজের আবাদ করতে ৭০ থেকে ৮০ হাজার টাকা খরচ হয়েছে বলে জানান চাষীরা। আর উত্পাদিত তরমুজ বিক্রি থেকে পাওয়ার কথা ২ লাখ টাকা। ফলে তরমুজ চাষীদের ঘরে ঘরে ছিল আনন্দের বন্যা। যা মিলিয়ে গেছে গত সপ্তাহের তিনদিনের টানা বর্ষণে। কলাপাড়ার একাধিক চাষী জানান, স্থায়ীভাবে তরমুজের আবাদকৃত জমিতে পানি দেয়ার ব্যবস্থা এবং উন্নতমানের বীজ সরবরাহের পাশাপাশি সহজ শর্তে ব্যাংক ঋণ পেলে তরমুজের চাষ বৃদ্ধি পেত। চাষীদের অভিযোগ, ব্যাংক ঋণ না পাওয়ায় অনেককে চড়া সুদে মহাজনদের কাছ থেকে দাদন নিয়ে তরমুজ আবাদ করতে হয়েছে। একই সঙ্গে সার, কীটনাশকসহ অন্যান্য কৃষি উপকরণের মূল্য বৃদ্ধিতে ক্ষুব্ধ চাষীরা।
দাম পাচ্ছে না প্রকৃত চাষীরা
জমি থেকে চাষীরা ২০ টাকা থেকে সর্বোচ্চ ৮০ টাকায় তরমুজ বিক্রি করলেও বাজার থেকে সাধারণ মানুষকে কিনতে হচ্ছে দ্বিগুণেরও বেশি মূল্য দিয়ে। কলাপাড়ায় বৃষ্টির আগে মাঠ থেকে বড় সাইজের তরমুজ বিক্রি হয়েছে ৬০ টাকা। আর মাঝারি সাইজের তরমুজ ৪০ এবং ছোট সাইজের তরমুজ বিক্রি হয়েছে ২০ টাকায়। ভোলার চরফ্যাশন অঞ্চলে মাঠ থেকে বড় সাইজের তরমুজ বিক্রি হচ্ছে ১শ’ টাকায়। আর মাঝারি সাইজের তরমুজের মূল্য ৪০ থেকে ৫০ টাকা। আর ছোট সাইজের তরমুজের দাম ২০ টাকা। বোরহান উদ্দিনের চাষীরা বলেন, মাঠ থেকে বড়, মাঝারি ও ছোট সাইজের তরমুজ বিক্রি হচ্ছে যথাক্রমে ১০০ টাকা ৬০ টাকা ও ৪০ টাকা। বরিশালের বিভিন্ন আড়তে সাধারণত পটুয়াখালীর কলাপাড়া, গলাচিপা এবং রাঙ্গাবালী এলাকা থেকে তরমুজের আমদানি হয়। আড়ত থেকে তরমুজ বিক্রেতাদের কাছে প্রতি শত তরমুজ ৫ হাজার টাকা থেকে ৮ হাজার টাকা মূল্যে বিক্রি করা হলেও খুচরা মূল্য অনেক বেশি। নগরীর বিভিন্ন এলাকায় স্থায়ী দোকান ছাড়াও ভ্যান গাড়িতে করে তরমুজ বিক্রি করা হয়। এসব বিক্রেতা বড় সাইজের একটি তরমুজ ১৫০ টাকা ২০০ টাকা, মাঝারি সাইজের তরমুজ ৫০ থেকে ১০০ টাকা এবং ছোট সাইজের তরমুজ ৪০ থেকে ৬০ টাকা দামে বিক্রি করে থাকেন। মাঠ থেকে খুচরা বাজার পর্যন্ত তরমুজের মূল্যের এ তারতম্যের কারণে তরমুজের প্রকৃত মূল্য প্রাপ্তি থেকে বঞ্চিত হচ্ছেন তরমুজ চাষীরা।
বৃষ্টিতে নিঃস্ব অসংখ্য তরমুজ চাষী
চলতি মৌসুমে প্রায় সব এলাকায় তরমুজের উত্পাদন অন্যান্য মৌসুম থেকে অনেক বেশি। ফলে তরমুজ চাষ করে চাষীদের ঘরে ঘরে ছিল খুশির আমেজ। কিন্তু গত সপ্তাহে নিম্নচাপের সময় টানা বৃষ্টি ও কোথাও কোথাও কালবৈশাখী ঝড় এবং শিলাবৃষ্টিতে তরমুজ চাষীদের মাথায় হাত পড়েছে। এ অঞ্চলের সবচেয়ে বেশি তরমুজের আবাদ হয় কলাপাড়ায়। বৃষ্টির আগে যারা তরমুজ বিক্রি করেছে তারা অনেক বেশি মূল্য পেয়েছে। প্রতিদিন শত শত ট্রাক তরমুজ ভর্তি হয়ে ঢাকাসহ বিভিন্ন এলাকায় পাঠানো হয়েছে তখন। কিন্তু বৃষ্টির পর তরমুজের ক্রেতারা নেই বললেই চলে। সংশ্লিষ্ট মহলের মতে এ উপজেলার প্রায় অর্ধেক পরিমাণ জমিতে থাকা তরমুজ এখন বিক্রি হচ্ছে না। জনৈক কৃষিবিদের মতে বৃষ্টি হলে সাধারণ পানি জমে তরমুজের গাছ মরে যাওয়া ছাড়াও তরমুজ খেতে পানি পানি লাগে।
চাষীরা বলেন, তরমুজ চাষ করে আমাদের মাঝে খুশির বান বইছিল। কিন্তু দু’দিনের বৃষ্টি তরমুজ চাষীদের পথের ফকির বানিয়েছে। ক্ষেতে থাকা তরমুজ কিনতে চাইছেন না কেউ। মাঠ থেকে তরমুজ উঠিয়ে মোকামে নিয়েও বিক্রি করা কঠিন হয়ে পড়েছে। উপজেলার ধানখালী এলাকার গাজী আসাফুদ্দৌলা সোহেল বলেন, বৃহস্পতিবার দুই ট্রাক তরমুজ বিক্রয়ের জন্য পটুয়াখালী নিয়ে গেলেও ক্রেতা মেলেনি। ফলে তরমুজ পটুয়াখালীতে ফেলে রেখে কলাপাড়ায় ফিরে আসেন তিনি। এখন পটুয়াখালী পৌরসভা থেকে তরমুজ সরিয়ে নেয়ার তাগিদ দেয়া হচ্ছে। একইভাবে উপজেলার লালুহার ইউনিয়নের চান্দুপাড়া গ্রামে তরমুজ চাষী জালাল উদ্দিন কান্না জড়িত কণ্ঠে বলেন, বৃষ্টির আগে চড়া দামে তরমুজ বিক্রি হয়েছে। এ সময় তার যে জমির তরমুজের দাম দেড় লাখ টাকা বলা হয়েছে এখন তার দাম বলা হয়েছে মাত্র ৬ হাজার টাকা।
জেলার গলাচিপা ও নবগঠিত রাঙ্গাবালী ইউনিয়নে প্রচুর পরিমাণ তরমুজের চাষ হয়েছিল। কৃষি বিভাগ সূত্রে জানা যায়, এ দু’ উপজেলায় প্রায় ২ হাজার একর জমিতে তরমুজের চাষ হয়েছিল। অর্ধেক জমির তরমুজ বৃষ্টির কবলে পড়েছে। বৃষ্টির আগে বড় সাইজের একটি তরমুজ ১০০ টাকার উপরে বিক্রি হয়েছিল। মাঝারি সাইজের তরমুজ বিক্রি হয় ৬০ টাকা। অথচ এখন তরমুজের ক্রেতা নেই। উপজেলা সদরের একাধিক সাধারণ মানুষের মতে, বৃষ্টির আগে যে তরমুজ ১০০ টাকা থেকে ১২০ টাকায় ক্রয় করতে হয়েছে তা এখন বিক্রি হচ্ছে মাত্র ২০ টাকায়। ফলে তরমুজ চাষীদের ঘরে ঘরে এখন চরম হতাশা।
বৃষ্টিতে বরিশাল জেলার বাকেরগঞ্জ উপজেলার ১০০ একর জমির তরমুজ নষ্ট হয়েছে। বৃষ্টির তীব্র বাতাসের বেগ তরমুজ গাছগুলো ছিঁড়ে ও উপড়ে একাকার হয়ে যায়। শিলাবৃষ্টিতে অধিকাংশ তরমুজ ফেটে ফেটে যায়। উপজেলার চরাদী ইউনিয়নে সব কটি তরমুজের ক্ষেত পুরোপুরি বিনষ্ট হয়েছে। এখানকার তরমুজ চাষী মো. নাসির, শহিদুল ইসলাম ও ফরহাদ মেম্বার অভিযোগ করে বলেন, ব্যাংক থেকে, মহাজনদের কাছ থেকে দাদন নিয়ে তরমুজ চাষ করা হয়। তরমুজের উত্পাদন ভালো হওয়ায় সব চাষীর মনে ছিল উত্ফুল্লতা। কিন্তু শিলাবৃষ্টি আর বাতাসের তাণ্ডব তাদের স্বপ্ন ভেঙে একাকার হয়েছে। দু’দিনের বৃষ্টির লোকসান কাটিয়ে উঠতে কয়েক বছর লাগবে বলে আক্ষেপ করলেন এ চাষীরা।
চাঁদাবাজিতে দিশেহারা চাষীরা
শুধু বৃষ্টি নয়, ক্ষমতাসীন দলের নেতাকর্মীদের চাঁদাবাজি, লুটপাট আর মাছের ঘেরে নোনা তোলায় তরমুজ চাষীদের ব্যাপক ক্ষতির সম্মুখীন হতে হয়েছে। বিভিন্ন সূত্র থেকে প্রাপ্ত তথ্যে জানা যায়, অনেকেই সুদে কিংবা স্ত্রীর গহনা বিক্রি বা বন্ধক রেখে তরমুজ চাষ করেন। তরমুজের উত্পাদন ভালো হওয়ায় রাঙ্গাবালীর তরমুজ চাষীদের পরিবার জুড়ে ছিল খুশির আমেজ। মাঠ থেকে বিক্রয়ের আগ মুহূর্তে ২৯ মার্চ উপজেলা আওয়ামী লীগ সম্পাদক এনামুল ইসলাম লিটুর লোকজন মাছের ঘেরে পানি ঢোকায় স্লুইস গেট খুলে দেয়। ফলে নোনা পানিতে এক রাতে বহু চাষীর তরমুজের আবাদ শেষ। সর্বস্ব হারানো চাষীরা বিক্ষোভ সমাবেশ-মিছিল করেও আদায় করতে পারেনি ক্ষতিপূরণ।
গলাচিপা উপজেলার চরকাজল এলাকার তরমুজ চাষী শাহ আলম হাওলাদার প্রায় ৯০ একর জমিতে তরমুজ চাষ করেন। কিন্তু বৃষ্টিতে ৪০ একর জমির তরমুজ অবিক্রীত থেকে যাওয়ায় তাকে লাখ লাখ টাকার লোকসান গুনতে হচ্ছে। একইভাবে আমখোলা এলাকার চাষী সোলায়মান ১২০ শতাংশ জমিতে এবং নলুয়াবাড়ী গ্রামের আ. রাজ্জাক সর্নামত আড়াই একর জমিতে তরমুজ চাষ করেন। এ দুই চাষীর পুরো আবাদই বিনষ্ট হয়েছে বৃষ্টি এবং টর্নেডোতে। বিভিন্ন মহলের মতে গলাচিপা ও রাঙ্গাবালী উপজেলায় প্রায় দেড় কোটি টাকার ক্ষয়ক্ষতি হয়েছে।
নোনা পানিতে বহু চাষী নিঃস্ব হয়েছে। এর উপর উপজেলার বিভিন্ন এলাকায় চলছে যুবলীগ, ছাত্রলীগ নেতাকর্মীদের ব্যাপক চাঁদাবাজি। উপজেলার বড় বাইশদিয়া এলাকায় ক্ষেত থেকে তরমুজ ওঠাতে যুবলীগ নেতাদের তরমুজ প্রতি দুই টাকা চাঁদা দিতে বাধ্য হচ্ছে চাষীরা। দাবিকৃত চাঁদা না দিলে ক্ষেত থেকে তরমুজ ওঠাতে দেয়া হয় না। এছাড়া রাঙ্গাবালী উপজেলা সদর ও ছোট বাইশদিয়া ইউনিয়নের চাষীদের ঢাকায় তরমুজ পাঠাতে ঘাটের যুবলীগ নেতাদের তরমুজ প্রতি তিন টাকা হারে চাঁদা দিতে হচ্ছে। একাধিক চাষীর অভিযোগ, সাধারণত ঢাকায় তরমুজ পাঠাতে ৮ টাকা খরচ হয়। কিন্তু যুবলীগ নেতাদের তরমুজ প্রতি ৩ টাকা চাঁদা দেয়ায় খরচ ১১ টাকায় গিয়ে দাঁড়িয়েছে। চাষীদের পক্ষে স্থানীয় আওয়ামী লীগের প্রবীণ নেতা বিপুল চন্দ্র দাস চাঁদাবাজির প্রতিবাদ করায় শারীরিকভাবে লাঞ্ছিত হওয়ার ঘটনাও ঘটেছে। এ ঘটনায় ওই এলাকার ৪২ জন আওয়ামী লীগের নেতাকর্মীর পদত্যাগের ঘটনাও ঘটে।
এছাড়া গলাচিপায় সরকার দলীয় একদল ক্যাডার শাহ আলম নামের এক তরমুজ চাষীর ৫ একর জমির তরমুজ লুট করে নেয়। তরমুজ লুট করেই ক্ষান্ত হয়নি দুর্বৃত্তরা। তারা তরমুজ গাছগুলো ছিঁড়ে উপড়ে পুরো তরমুজ ক্ষেতটি তছনছ করে ফেলে। এ ঘটনায় দরিদ্র এ পরিবারটি বাকরুদ্ধ হয়ে পড়ে। ক্ষতিগ্রস্ত এ চাষী স্থানীয় সাংবাদিকদের জানায়, পূর্বশত্রুতার জের ধরে ক্ষমতাসীন দলের ইউনিয়ন সম্পাদক শামসুল হক ডাকুয়ার ইন্ধনে পূর্বশত্রুতার জের ধরে এ ঘটনা ঘটিয়েছিলেন। অভিযোগ মতে বাংলা বছরের শেষদিন যুবলীগ ও ছাত্রলীগের মহসীন, শাকিল ও বশিরের নেতৃত্বে ২৫ থেকে ৩০ জনের একদল দুর্বৃত্ত শাহ আলমের তরমুুজ ক্ষেতে এ তাণ্ডব চালায়। তবে অভিযুক্ত শামসুল হক ডাকুয়া এ ঘটনার সঙ্গে সংশ্লিষ্ট থাকার অভিযোগ অস্বীকার করে। গলাচিপা থানা পুলিশ ঘটনাস্থল পরিদর্শন করলেও অভিযুক্ত কাউকে গ্রেফতার করতে পারেনি।
লাভ-ক্ষতির হিসাব যাই হোক, প্রতিদিন বরিশাল থেকে হাজার হাজার পিস তরমুজ যাচ্ছে রাজধানী ঢাকাসহ দেশের বিভিন্ন স্থানে। প্রায় পুরো দেশের অর্ধেক চাহিদা মেটাচ্ছে বরিশালের তরমুজ। অনাবৃষ্টি, অতিবৃষ্টি, শিলাবৃষ্টিতে বিপর্যস্ত হয়েছেন তরমুজ চাষীরা। তার উপর ফড়িয়াল, কয়াল, মহাজন নামক মধ্যস্বত্বভোগীদের কারণে চাষীরা বঞ্চিত হচ্ছেন ন্যায্য দাম থেকে। অতিষ্ঠ চাঁদাবাজ-মাস্তান আর সরকারি দল আশ্রিত মাস্তানদের উত্পাতে। ফলে কৃষক তার উত্পাদিত ফসলের ন্যায্য দাম না পাওয়ায় তরমুজ চাষে আগ্রহ হারাচ্ছেন। এই অবস্থায় তাদের দাবি ফসলের ন্যায্যমূল্য ও সহজশর্তে কৃষি ঋণ। তাহলে দিনকে দিন বরিশালে তরমুজের আবাদ বাড়বে। প্রাকৃতিক দুর্যোগে বিপর্যস্ত বরিশাল বিভাগের কৃষিভিত্তিক অর্থনীতি মজবুত ভিত্তির ওপর দাঁড়াবে।
</doc>

<doc>
প্রধানমন্ত্রীর সফর ও কাতারে বাংলাদেশীদের হালচাল
তামীম রায়হান, কাতার থেকে
কাতারে বাংলাদেশী দূতাবাসের হিসাব মতে, এখানে বাংলাদেশী প্রবাসীর সংখ্যা এক লাখ পঞ্চাশ হাজার। পঞ্চাশের দশক থেকে এদেশে তত্কালীন পূর্ব পাকিস্তান থেকে বাংলাদেশীদের আগমন শুরু হয়। অর্ধশতাব্দী পার হয়ে যাওয়ার পরও সে তুলনায় বাঙালিদের তেমন কোনো উল্লেখযোগ্য অবদান এদেশে নেই, নেই সম্মানজনক অবস্থান। পূর্ণ অধিকার ও ন্যায্য সুযোগ-সুবিধাদি পাওয়ার নিশ্চয়তা নেই।
বাংলাদেশীদের ভাষাগত অজ্ঞতা, আইনকানুন সম্পর্কে উদাসীনতা, আরবদের মন-মানসিকতা অনুধাবনে ব্যর্থতা এবং কিছু কিছু শ্রমিকের নানাবিধ অপরাধে জড়িয়ে পড়া এর উল্লেখযোগ্য কারণ। এখানে সর্বক্ষেত্রে শ্রমিক ও কফিলের (নিয়োগকর্তা বা মালিক) মধ্যে সুসম্পর্কের খুব বেশি অভাব।
শ্রমিকদের ধারণা, কফিলরা তাদের শোষণ করছে, ঠকাচ্ছে প্রাপ্য মজুরির ক্ষেত্রে। কফিলদের ধারণা, বাঙালি মানেই প্রতারক, ধান্ধাবাজ, ধোঁকাবাজ, ফাঁকিবাজ, যাদের কোনো তুলনা নেই।
এসবের পাশাপাশি পারস্পরিক অনৈক্য ও সমন্বয়হীনতা আরও স্পষ্ট হয়ে ওঠে গোটা কাতারে কোনো বাংলাদেশী ক্লাব কিংবা সম্মিলিত অরাজনৈতিক কম্যুনিটি কল্যাণ সমিতির বিশাল শূন্যতা দেখে। যে কয়েকটি সংগঠন নামকাওয়াস্তে আছে এর সবই রাজনৈতিক উদ্দেশ্যে কিংবা নির্দিষ্ট পেশার লোকদের বিনোদনের জন্য প্রতিষ্ঠিত।
এই হতাশার গল্প শুধু এখানেই সমাপ্তি হলে ভালো হতো। কিন্তু আশাহত হই যখন দেখি, আরবি ভাষায় কথোপকথনের অজ্ঞতা তো আছেই, এখানকার বাংলাদেশীরা আরবি শিখতেও মোটেই আগ্রহী নয়। এর তুলনায় ভারতীয় ও পাকিস্তানিরা এদেশে এসে অল্প ক’দিনেই আরবিতে দক্ষ হয়ে উঠেছে। আরবদের কাছ থেকে তারা ঠিকমত সবকিছুই আদায় করে নিচ্ছে।
এখানে জন্মগ্রহণকারী পঁচিশ-ত্রিশ বছর বয়সী তরুণরা—যারা এখানকার বিভিন্ন স্কুল-কলেজে পড়াশোনা করছে, তারাও আরবিতে বাক্যবিনিময়ে অক্ষম। দৈনন্দিন প্রয়োজনে সাধারণ রাস্তাঘাটের কথাবার্তাটুকু কিংবা কুশল বিনিময়ও তারা করতে জানে না। এখানে চাকরিরত ইমাম মুয়াজ্জিনের সন্তানরা যারা সরকারি আরবি স্কুলে পড়াশোনা করছে, তাদের কয়েকজন ছাড়া সাধারণ আরবিতে পটু বাংলাদেশীর সংখ্যা গোটা কাতারজুড়ে শ’খানেক হবে কি-না সন্দেহ রয়েছে।
আমাদের স্বকীয় সম্মান ও অবস্থানকে আরও ডুবিয়েছে দেশের রাজনৈতিক পরিস্থিতির ঘোলাটে অবস্থা। চলমান যুদ্ধাপরাধের বিচার ইস্যুতে এক পক্ষ নিজেদের কৌশল ও সর্বোচ্চ হাইকমান্ড কাজে লাগিয়ে এখানকার প্রভাবশালী আলেম ও কর্তাদের কাছে নিজেদের ইসলামের পক্ষশক্তি এবং নির্যাতিত মজলুম হিসেবে তুলে ধরে দেশের বর্তমান মহাজোট শাসকগোষ্ঠী সম্পর্কে বিরূপ ধারণার জন্ম দিয়ে চলেছে। কাতারের এবং গালফ অঞ্চলের অন্যতম প্রভাবশালী আলেম আল্লামা কারযাভী সপ্তাহ খানেক আগে জুমার খুতবায় অধ্যাপক গোলাম আজমের গ্রেফতার সম্পর্কে ক্ষোভ প্রকাশ করেছেন। তার প্রতিটি খুতবা সরাসরি আরববিশ্বে আল জাজিরার মাধ্যমে সমপ্রচারিত হয়। এ নিয়ে তিনি বাংলাদেশ দূতাবাসে প্রতিবাদপত্রও পাঠিয়েছেন। সর্বশেষ গত ১০ এপ্রিল কাতারের প্রভাবশালী একটি দৈনিকে সাক্ষাত্কার প্রকাশিত হয়েছে জামায়াতের সহকারী সেক্রেটারি জেনারেল ব্যারিস্টার আবদুুর রাজ্জাকের। এর ফলে আরবদের ব্যক্তিগত মজলিসগুলোতে বাংলাদেশ ও রাজনীতি নিয়ে বদনাম ছাড়া অন্য সুনাম শোনা যায় না।
বাংলাদেশ ও বাংলাদেশী সংস্কৃতি এবং ভাষা থেকে উদাসীনতা এদেশের প্রবাসী শিশু-কিশোর ও তরুণ প্রজন্মের মধ্যে আশংকাজনক হারে বেড়ে চলেছে। কোথাও কোনো প্রোগ্রামে সবাই একত্রিত হলে প্রবাসী পেশাজীবীদের সন্তানরা পরস্পর ইংরেজিতে আড্ডা দিচ্ছে, আর হুজুর মাওলানা সাহেবদের কোনো প্রোগ্রাম হলে তাদের সন্তানরা আরবিতে কথা বলছে। বাংলা ভাষার সেখানে ‘নো এন্ট্রি’ অবস্থা। প্রবাসী এ নতুন প্রজন্মের কাছে মাতৃভাষাকে বাঁচিয়ে রাখার জন্য অভিভাবকদের তরফ থেকে নেই কোনো পদক্ষেপ, কোনো সহযোগিতা কিংবা প্রচার-প্রচারণা। দূতাবাসের পক্ষ থেকেও এ ব্যাপারে কোনো উদ্যোগের বালাই নেই।
নিজের জিনিসের চেয়ে অন্যের প্রতি আমাদের আকর্ষণ চিরন্তন। এখানে ‘সবেধন নীলমণি’ বাংলাদেশী একটি স্কুল থাকা সত্ত্বেও অনেক বাংলাদেশী পরিবারের সন্তান ইন্ডিয়ান স্কুলে পড়ছে। তাদের কাছে টানতে কিংবা নিজেদের স্কুলকে আরও আকর্ষণীয় মর্যাদার অবস্থানে নিতে তেমন কোনো উদ্যোগ কারও নেই।
এমনই শত বিভাজন আর বিভক্তি নিয়েই কাতারের বাংলাদেশী কমিউনিটি। মানসিক এ দৈন্যতা থেকে উন্নতি তাই আজ বড় প্রয়োজন। কাতারের সবচেয়ে বেশি বাংলাদেশী থাকেন ন্যাশনাল নামক এলাকায়। সন্ধ্যার পর সেখানে গেলে এমন অনেককে পাওয়া যায়, যারা দেড় থেকে দু’বছর আগে দেশ থেকে আসার সময় নিয়ে আসা ছেঁড়া পুরনো শার্ট-গেঞ্জি গায়ে দিয়ে ঘুরে বেড়াচ্ছেন। বিদেশের মাটিতে তাদের এ বাহ্যিক দৈন্যদশা আমাদের মানচিত্রের, পতাকার তথা রাষ্ট্র ও জাতিসত্তার মানহানি ঘটাচ্ছে। অথচ সামান্য কয়েক রিয়াল খরচ করলেই সুন্দর একটা জামা গায়ে দেয়া তার জন্য কোন ব্যাপার নয়। মানসিক হীনম্মন্যতা ছাড়া একে আর কী বলা যায়?
তবে সমষ্টিগত এতসব না পাওয়া ও ব্যর্থতার মধ্যেও কিছু সাফল্যের সংবাদ কানে আসে আমাদের। এগুলো নিতান্ত ব্যক্তিগত অর্জন হলেও কিছুক্ষণের জন্য বুক ভরে ওঠে আনন্দে। এখানে রয়েছে বেশ কয়েকবার কোরআনুল কারীম হিফজ প্রতিযোগিতায় প্রায় পনের লাখ টাকার পুরস্কার জেতা বাংলাদেশ থেকে আগত কয়েকজন সম্মানিত মানুষ, রয়েছে নিজস্ব অঙ্গনে সুনাম ও সার্থক জীবনের কয়েকজন ব্যক্তিত্ব। কিন্তু আমজনতা এদের নামও জানে না, খবরও রাখে না।
আমাদের প্রবাসী ভাইবোনদের আরেকটি অন্যতম সমস্যা হলো গা বাঁচিয়ে চলার প্রবণতা। যারা মোটামুটি ভালো ও প্রভাবশালী পদে রয়েছেন, তারা নিজেদের সাধারণ বাংলাদেশীদের থেকে সম্পূর্ণরূপে গুটিয়ে রাখেন, নিজেদের চাকরি ও পরিবার নিয়ে তারা সদাব্যস্ত। অথচ কয়েকজন এমনও রয়েছেন, যাদের সামান্য উদ্যোগ ও আন্তরিকতা এ কমিউনিটির অনেক সমস্যা সমাধানে কার্যকর ভূমিকা রাখতে পারে। কিন্তু বাংলাদেশ দূতাবাস কখনও তাদের সঙ্গে যোগাযোগ করে সম্মাননা কিংবা তাদের যোগ্যতা ও অভিজ্ঞতাকে কাজে লাগানোর কোনো চেষ্টা করেনি। বর্তমান রাষ্ট্রদূতের মেয়াদ প্রায় শেষের দিকে, আগামী রাষ্ট্রদূত যেন অন্তত আরবিতে দক্ষ হন এবং এ কমিউনিটিকে নিয়ে নতুন কিছু ভাবতে পারেন—সে প্রত্যাশা এখানকার সবার। কাতারজুড়ে এখানে ওখানে লেবার ক্যাম্পে পাখির খোঁপের মতো ছোট ছোট রুমে থাকেন বাংলাদেশী শ্রমিকরা, যাদের ঘাম ও শ্রমের বিনিময়ে গড়ে উঠছে কাতারের আকাশচুম্বী দালানকোঠা। কিন্তু নিজেদের এ মানসিক দৈন্যতা ঘুচিয়ে জাতিগত পরিচয়ের সুউচ্চ অবস্থান আর সম্মানের প্রয়োজনীয়তা ও উপায় বেমালুম ভুলে আছেন তারা। তাদেরই বা আর দোষ কী? তাদের মাঝে এ চেতনা জাগানোর জন্য যাদের দিকে আমাদের আশার চোখ তাকিয়ে থাকে, তারাও তো নিজেদের নিয়ে আত্মবিভোর কিংবা অন্যদের নিয়ে দলাদলিতে সদাব্যস্ত।
প্রধানমন্ত্রীর এবারের কাতার সফরকে ঘিরে প্রবাসীদের প্রত্যাশা—জাতিগত চেতনা ও সম্মানের অভাব অনুভবের দুয়ার যেন খুলে যায়।
</doc>

<doc>
টোকিও বৈশাখী মেলা যেন একখণ্ড বাংলাদেশ
টোকিও (জাপান) প্রতিনিধি
গত ১৫ এপ্রিল রোববার টোকিওর ইকেবুকুরোতে অবস্থিত নিশিগুচি উদ্যানে অনুষ্ঠিত হয়েছে জাপান প্রবাসীদের প্রাণের মেলা টোকিও বৈশাখী মেলা। বরাবরের মতো এবারও টোকিও এবং টোকিওর বাইরে জাপানের বিভিন্ন অংশ থেকে শত শত বাংলাদেশী সমবেত হয়েছিলেন এই মিলনমেলায়। এই মেলায় অনেকেই খুঁজে পান তাদের হারিয়ে যাওয়া পুরনো বন্ধু-বান্ধবদের। শুধু বাঙালিই কেন, পৃথিবীর বিভিন্ন দেশের নাগরিকরাও জড়ো হন বাঙালির এই মেলা দেখতে। সেই সঙ্গে অসংখ্য জাপানি তো আছেনই।
মেলায় আগত এক জাপানি কমিউনিটিকে তার প্রতিক্রিয়ায় জানালেন—এ অপূর্ব। আমি এ নিয়ে পরপর তিনবার এই মেলায় এলাম। প্রতিবারই সুস্বাদু তন্দুরি চিকেন আর অন্যান্য লোভনীয় খাবার থেকে নিজেকে সরিয়ে রাখা দুষ্কর। তবে এবার তিনি তন্দুরি চিকেনে গত বছরের স্বাদ পাননি বলেও জানালেন।
সকাল ১০টায় অনুষ্ঠানের উদ্বোধনের পর ছিল শিশু-কিশোরদের অংশগ্রহণে অনুষ্ঠান। এর মধ্যে শিশুদের ফ্যাশন শো ছিল খুবই আকর্ষণীয়। এরপর কোইয়ো গ্রুপের ঢোল বাজনো আগত দর্শকদের সবাই উপভোগ করেন।
আলোচনা অনুষ্ঠানে অংশ নেন এ বছর স্বাধীনতা দিবসে সম্মান জানানো আমাদের মুক্তিযুদ্ধে অবদান রাখা বিদেশিদের একজন তাকামাসু সুজুকি, জাপানের সাবেক প্রধানমন্ত্রী তাকাশি হায়াকাওয়ার ছেলে ওসামু হায়াকাওয়া, সাংবাদিক নোকি উসুই’র স্ত্রী উনিকো উসুই, জাপান-বাংলাদেশ পার্লামেন্টারি লিগের চেয়ারম্যান নাকাইয়ামা ইয়োশিকাসু, জাপানের সাবেক অর্থমন্ত্রী কোবায়শি কোউকি এমপি, তোশিমা-কু’র মেয়র তাকানো ইউকিও, জেবিএসের প্রধান ওসামু ওত্সুবু, তোশিমা-কু’র সংস্কৃতি ও বাণিজ্য বিভাগের প্রধান মাসাকি সাইকি এবং জাপানে বাংলাদেশের ভারপ্রাপ্ত রাষ্ট্রদূত ড. জীবন রঞ্জন মজুমদার। অতিথিদের ফুল দিয়ে স্বাগত জানানো হয়। মেলার থিম সং পরিবেশনের পর তোশিমা-কু’র মেয়রের হাতে বৈশাখী মেলা কমিটির পক্ষ থেকে গত বছরের প্রলয়ঙ্করী ভূমিকম্প ও সুনামিতে ক্ষতিগ্রস্তদের পুনর্বাসনের জন্য নগদ ৫ লাখ ইয়েন তুলে দেয়া হয়। সাংস্কৃতিক অনুষ্ঠানে সঙ্গীত পরিবেশন করে স্বরলিপি ও উত্তরণ। এবারের মেলা দেখতে আসা ভোরের কাগজের সম্পাদক শ্যামল দত্ত, বাংলাদেশ প্রতিদিনের সম্পাদক নইম নিজাম এবং বাংলাদেশ ক্রিকেট দলের সাবেক অধিনায়ক আমিনুল ইসলাম বুলবুলকে ফুল দিয়ে শুভেচ্ছা জানানো হয়। সবশেষে সঙ্গীত পরিবেশন করেন এবারের মেলার আমন্ত্রিত শিল্পী হায়দার হোসেন। তিনি গণতন্ত্র, মুক্তিযোদ্ধা, ফাইসা গেসিসহ তার বেশ কতগুলো জনপ্রিয় গান দর্শকদের উদ্দেশ্যে পরিবেশন করেন।
মেলার শেষ ভাগে সবাই মিলে মেলার গান ‘মেলায় যাইরে’ পরিবেশন করা হয়। সন্ধ্যার কনকনে শীতের মধ্য দিয়ে মেলার যবনিকা ঘটে।
</doc>

<doc>
মেজদার জীবনের হাফ সেঞ্চুরি!!!
সাধারন মধ্যবিত্তের সংসারে আমার বাবা মায়ের সন্তান সন্ততির সংখ্যা ছিল চারজন। তিন ছেলে ও এক মেয়ে। চারজনের মধ্যে আমার অবস্থান তিন নাম্বারে। আমার বাবা মা দুজনেই ছিলেন চাকুরীজীবি। বাবা চাকুরী করতেন অফিসে, মা ছিলেন মাধ্যমিক স্কুলের শিক্ষিকা। শৈশবে আমাদের দেখভাল করতেন আমাদের ঠাকুরমা (বাবার মা)।দেশ স্বাধীন হওয়া পর্যন্ত আমাদের ঠাকুমা আমাদের সাথে ছিলেন, দেশ স্বাধীন হওয়ার পরে ভারত থেকে আমার বাবা মা যখন দেশে ফিরে আসেন আমাদেরকে নিয়ে, আমার ঠাকুরমা আমাদের সাথে আর আসেননি, ওখানেই থেকে গেছিলেন আমার কাকাদের কাছে। এই হচ্ছে আমাদের সংসারের একটি মোটামুটি চিত্র।
আমার তিন ভাইয়ের মাঝে আমার বড় ভাই বরাবরই একটু সমীহ পেত ছোট বড় সকলের কাছ থেকে। পরিবারের প্রথম সন্তান হিসেব তো বটেই, অত্যন্ত সুবোধ ও মেধাবী ছেলে হিসেবে পরিবারের গন্ডি ছাড়িয়ে পাড়া মহল্লাতেও তার আলাদা একটি অবস্থান ছিল। আমি বরাবরই একটু ‘অহংকারী’ ছিলাম একটি মাত্র মেয়ে বলে। অহংকারী হওয়ার প্রশ্রয় পেতাম বাবার কাছ থেকে। আমার অসম্ভব রাগী বাবার আমার প্রতি দূর্বলতা ছিল সকল তর্ক বিতর্কের ঊর্ধ্বে। আমার ছোটভাই খুব বেশী সুন্দর ছিল দেখতে, বরাবর শান্ত স্বভাবের ভাইটিকে সকলেই আদর করতো। বাকী থাকলো আমার মেজভাই, আমার ‘মেজদা’।
জন্মের পরে শিশুর নামকরন করার সময় বেশীর ভাগ মানুষ শিশুটির উপর নামের প্রভাবের কথা বিবেচনায় রাখেনা, ইচ্ছেমত একটি নাম রেখে দেয়। ব্যাপারটি আমাদের ভাইবোনদের নামকরণের বেলাতেও মনে হয় ঘটেছিল। আর তাই ্না বুঝেই আমার মেজদার নাম রাখা হয়েছিল ‘চঞ্চল’। বড়দাকে ডাকা হতো ‘মানিক’ নামে। ব্যস! ওটুকুই যথেষ্ট। নামের প্রভাব বেশ ভালোভাবেই পড়েছিল আমার মেজ ভাইটির উপর। চঞ্চল নামের ছেলেটি শৈশবেই তার নামের প্রতি সুবিচার করা শুরু করেছিল।
আমার মেজদাটি ছিল ভীষন চঞ্চল। মেজদাকে তার চঞ্চলতার কারনেই আত্মীয়-স্বজন, পাড়া প্রতিবেশী সকলেই প্রচন্ড রকমের ভালোবাসত। সেই তিন চার বছর বয়স থেকেই চঞ্চল মিষ্টি খেতে খুব ভালোবাসত। এক জায়গাতে বসেই সে ৯/১০ টা রসগোল্লা খেয়ে ফেলতে পারতো। আমাদের ছেলেবেলাতে খেতে পারাটা ছিল একটি বিশেষ গুন। কোথাও নেমন্তন্ন খেতে গেলে দেখা যেত, আসরে যে ব্যক্তিটি যত বড় ভোজন রসিক, তার সমাদর ছিল তত বেশী। খাওয়ার আসরে তাকে ঘিরে থাকত লোকজন, শুধুমাত্র তার ‘দৃষ্টিনন্দন খাওয়া’ উপভোগ করার জন্য। আমার মেজদাটি সেই ছোটবেলাতেই তেমন একটি গুন অর্জন করেছিল বলেই বাইরে ঘরে তার আদর ছিল। আমাদের ভাইবোনদের মধ্যে সে দেখতেও ছিল ভারী মিষ্টি।
আমাদের চার ভাইবোনের মধ্যে আমি আর আমার মেজদা পেয়েছি বাবার গায়ের রঙ, কালো বা শ্যামলা, বাকী দুই ভাই পেয়েছে আমার মায়ের গায়ের রঙ, গৌর বর্ণ। ফলে তখন থেকেই ভাইবোনের মধ্যে একটি শ্রেণীভেদ তৈরী হয়ে যায়। আমি আর আমার মেজদা নিজেদের মধ্যে একধরনের একাত্মতা টের পাই। সেই ছোট্ট বয়সেই আমার মেজদাটি আমাকে অনেক বেশী ভালোবাসত। তার কাঁধে চড়িয়ে ‘দই নিবেন দই’ বলে সারা বাড়ী ঘুরত। আমি তার মাথার ঘন কোঁকড়া চুল জাপ্টে ধরে থাকতাম, ব্যথায় নিশ্চয়ই তার দম বেরিয়ে যেতে চাইতো, তার পরেও আমাকে কাঁধ থেকে নামাতোনা, শুধু বলতো ‘এত জোরে চুল টানিসনা, ব্যথা পাই’। তবে আমাকে যেমন কাঁধে চড়িয়ে ঘুড়াতো, তেমনি আবার খেতে বসলে আমার থালাতে যদি কোন একটা খাবার ভাগে বেশী পড়ে যেতো, বিনা বাক্যব্যয়ে সে সেটা তুলে নিত। এটাই ছিল আমাদের অলিখিত নিয়ম।
আমার মেজদাটিকে স্কুলেও টিচাররা অনেক আদর করতো। সারাদিন ‘বান্দরামী’ করা একটা ছেলে পরীক্ষার খাতায় কিভাবে এমন গড়গড় করে ইতিহাস, ভূগোলের মত খটমট জিনিস পাতার পর পাতা লিখে যেত, সেটাই ছিল আশ্চর্য্যের ব্যাপার। সারাদিন সে স্কুলে ‘বান্দরামী’ করতো, এই দেয়াল টপকাচ্ছে, এই গাছে ঝুলছে, স্কুল বিল্ডিং এর রেলিং বাইছে, মোটের উপর টিচারদের ভাষায় যা ছিল ‘পোলা বড় বান্দর’। আমার মা নিজেও শিক্ষিকা ছিলেন বলেই অন্য স্কুলের শিক্ষকরা মায়ের এই চঞ্চল ছেলেটির নামে নালিশ করা অবশ্য কর্তব্য মনে করতেন। আমার অতি নীতিবান মা, ছেলের বিরুদ্ধে অভিযোগ পাওয়ার সাথে সাথে আর দেরী করতেননা, বাসায় ফিরেই উচ্চ আদালতে তা পেশ করে দিতেন। আমার ‘বীর, পরাক্রমশালী’ বাবা এতটুকু সময় অপচয় করতেন না বিচারের দন্ড হাতে নিয়ে। দড়াম দড়াম করে শুরু করতেন পিট্টি। আহারে! আমার বাবা মা যদি আমেরিকাতে থাকতেন, কতবার যে তাঁদের জেলের ভাত খেতে হতো, সেটাই এখন ভাবি। আমার বাবা আমার মেজদাকে পিটাতেন, আমার মেজদা এতটুকু চিৎকার করতোনা, পিটানিগুলি সহ্য করতো, আর আমি পাশের ঘরে থেকে টের পেতাম কি ব্যথাই পাচ্ছে আমার প্রিয় ভাইটা। আমি ছোটভাইকে সাথে নিয়ে হাউমাউ করে চীৎকার শুরু করে দিতাম। আমার এখনও চোখ ফেটে জল আসছে, সেই সময়ের কথা মনে পড়ে। আমি কাঁদতাম আর বলতাম, ‘ও বাবা আর মাইরোনা, ও বাবা আর মাইরোনা’। আমার বাবার হাত অবশ হয়ে আসতো, মাইর বন্ধ হয়ে যেত। একঘন্টা পরেই বাবা যখন আমাদের সবাইকে নিয়ে খেতে বসতো, নিজের থালা থেকে মাছের টুকরাটা তুলে তাঁর ছেলের পাতে দিয়ে দিতেন। এটাই ছিল পরিচিত দৃশ্য। আমার মেজদার মনে হয় কোন মান অভিমান ছিলনা। বাবার কাছ থেকে মাছ পেয়ে মনে হয় পিটানি খাওয়ার কথা ভুলে যেত।
আমার মেজদার স্মৃতিশক্তি ও মুখস্থবিদ্যা ছিল ঈর্ষনীয় পর্যায়ের। একমাত্র অঙ্কে ছিল তার দারুন ভয়। অঙ্ক ভালো বুঝতোনা অথবা বুঝার চেষ্টা করতোনা। নাহলে আমাদের বাকী তিন ভাইবোনের সকলেই ছিলাম অঙ্কে দারুন ভাল, একমাত্র মেজদা ছাড়া। আমরা চার ভাইবোনই ছিলাম স্কুলের ফার্স্ট বয়/গার্ল। স্কুল থেকেই আমাদের উপর অনেক আশা ভরসা করা হতো। অংকে তেমন একটা ভালো ছিলনা (?) বলেই আমার মেজদা স্বাভাবিকভাবেই মানবিক বিভাগে পড়তো। আমাদের কোন প্রাইভেট টিউটর ছিলনা। ম্যাট্রিক পরীক্ষার আগে যখন প্রিটেস্ট পরীক্ষা হলো, মেজদা প্রিটেস্টে অঙ্কে পেয়েছিল ২৯। টিচার গ্রেস দিয়ে ওটাকে ৩৩ করে দিয়েছিল। আমাদের পরিবারে ফার্স্ট বয় অঙ্কে ফেল করেছে, এমন সংবাদ পরিবারের প্রধানের ভেতর কেমন ঘূর্ণী সৃষ্টি করতে পারে, তা মোটামুটি আশেপাশের সকলেই জানতো। অনেকেই মজা দেখার অপেক্ষায় থাকতো, কিভাবে চঞ্চল নামের চঞ্চল কিশোরটিকে তার বাবা বেধড়ক পিটায়, এটা দেখার জন্যও মনে হয়, প্রতিবেশীদের অনেকে ‘আহারে, মাস্টার দিদির পোলা অঙ্কে ফেল করছে’ বলে বাবাকে উসকে দিয়েছিল। বাবা যথারীতি পিটিয়ে ক্ষান্ত হলে পরে আমার বড়দা ম্যাট্রিকের আগের তিনমাস ছোট ভাইটিকে অংক শিখিয়েছিল। পরীক্ষা দিয়ে এলে পরে উৎকন্ঠিত সকলেই জিজ্ঞেস করেছিল, পরীক্ষা কেমন হয়েছে। মেজদা বলেছিল, ৬৫র উত্তর দিয়েছি। শুনে সকলের মুখ শুকিয়ে গিয়েছিল। ইংরেজী পরীক্ষা্র আগের দিন বাবা জানতে চেয়েছিলেন ‘প্যাট্রিয়টিজম’ Essay শিখেছে কিনা। মেজদা বলেছে, শিখে নাই। পরীক্ষার আগের দিন তাকে যথারীতি পিট্টি খেয়ে Essay নিয়ে বসতে হয়েছিল। মাত্র দুই ঘন্টা সময়ে চঞ্চল তিন চার পৃষ্ঠার রচনাটি গড়গড় করে মুখস্থ বলতে পেরেছিল। পরেরদিন পরীক্ষায় প্যাট্রিয়টিজম এসেটি এসেছিল। (অন্য এসেও কমন পড়েছিল, কিনতু আমার বাবা চাইতেন আমরা যেনো ্কঠিন টপিকের উপর লিখি)। ম্যাট্রিকের রেজাল্ট যখন বের হলো, দেখা গেল, ১৯৭৬ সালের ম্যাট্রিক পরীক্ষার ফলাফলে আমার মেজদা মানবিক বিভাগ থেকে ফার্স্ট ডিভিশান পেয়ে পাশ করেছে। বিস্তারিত জানা গেলো দুই এক ঘন্টা পরেই। মানবিক বিভাগে সারা ঢাকা বিভাগে মাত্র ৫৫জন এবং নারায়নগঞ্জ সাবডিভিশানে মাত্র একজন ফার্স্ট ডিভিশান পেয়েছিল। সেই একজনটি হচ্ছে ১৪ বছর বয়সী দুরন্ত, চঞ্চল কিশোর ‘অশোক কুমার দাস’। আমার বাবা মায়ের মুখে দেখা গেল বিজয়ীর হাসি। মার্কশীট এলে দেখা গেল, সে অংকে পেয়েছে ৬৪। তার ধারনা ছিল ৬৫ তে ৬৫ পাবে, হয়ত জ্যামিতিতে কোথাও ১ নম্বর কাটা গেছে। আর আমরা সকলেই অবাক হলাম, অংকও কিভাবে মুখস্থ করা যায়, তা দেখে।
কলেজে গিয়ে উচ্চমাধ্যমিক ক্লাসে ভর্তি হতেই মনে হয় সেই কৈশোরের চঞ্চলতা কমে যেতে শুরু করলো। উচ্চমাধ্যমিকে মানবিক বিভাগে কেউই ফার্স্ট ডিভিশান পায়নি, আমার মেজদাও ফার্স্ট ডিভিশান পায়নি তবে যুক্তিবিদ্যাতে লেটার মার্ক পেয়েছে। মেজদার পাশে থেকে তখনই শিখেছিলাম, গরু ঘাস খায়, মানুষ গরু খায় তাই মানুষ ঘাস খায়। কলেজে ভর্তি হওয়ার পরে আমার মেজদাকে আর পিটানি খেতে হয়নি। তারপরতো জাহাঙ্গীরনগর বিশ্ববিদ্যালয়ে বাবার ইচ্ছেতেই ইংলিশ অনার্স পড়তে শুরু করলো। বাড়ী থেকে এত দূরে গিয়ে ঘরের সবচেয়ে চঞ্চল ভোজন বিলাসী ছেলেটা কিভাবে থাকতো, তা নিয়ে আমাদের সকলের মনেই একটু চাপা কষ্ট ছিল। ১৯৮১ সালে বাসে করে মানিকগঞ্জ যাওয়ার পথে জাহাঙ্গীরনগর বিশেবিদ্যালয়কে পাশে রেখে বাস ছুটছিল, আমার দুই চোখ ছাপিয়ে জল চলে এসেছিল, শুধু ভেবে যে আহারে আমার মেজদাটা এত দূরে পড়ে আছে! কেউ নেই তাকে একটু আদর করার, হোস্টেলের খাওয়া দাওয়া তার ভালো লাগার কথা নয়। আমার বাবা একেবারে মাপা পয়সার বাইরে একটা টাকাও দিতে পারতোনা। কিভাবে আমার মেজদা এখানে আছে কে জানে! এমনটা ভেবেই কাঁদছিলাম।
আমরা জানতে পারিনি আমার মেজদা ছাত্র রাজনীতিতে জড়িয়ে পড়ছিল। এরপরে আমিও যখন জাহাঙ্গীরনগর বিশ্ববিদ্যালয়ে ভর্তি হতে গেলাম, ভর্তি পরীক্ষায় আমি খুবই ভালো রেজাল্ট করেছিলাম, আমার মেজদা রেজাল্টের কাগজটি হাতে নিয়ে আমাকে পাশে রেখেই হাঁটছিল, হঠাৎ করেই আমার মেজদা কাঁদতে শুরু করলো। আমি থতমত খেয়ে যেতেই সে বলতে পারলো, “ তোরা সবাই বাবার লক্ষ্মী ছেলেমেয়ে, আমি ছাড়া। তোরা সবাই কত ভাল রেজাল্ট করলি, আর আমি অনার্সে মনে হয় থার্ড ক্লাস পাব। আমি সারা জীবন বাবারে জ্বালিয়ে গেলাম। তোদের মত সায়েন্স পড়তে পারলামনা, আর্টস পড়লাম, এইবার যদি থার্ড ক্লাস পাই, কি যে হবে”। আমার যে মেজদা বাবার পিটানি খেয়েও কাঁদে নাই কোনদিন, সেই মেজদাকে কাঁদতে দেখে আমার যে কি কষ্ট হচ্ছিল, কিনতু আমি নিজেকে সামলে নিয়ে তখন থেকেই শুরু করলাম মেজদাকে অভয় দেয়া। আমি বাবাকে কিছুই বলিনি, আমার মেজদা রাজনীতি করতে গিয়ে পড়ালেখাতে ফাঁকী দিয়েছিল, ফলে ফার্স্ট ইয়ার, সেকেন্ড ইয়ারের রেজাল্ট বেশ খারাপ হয়েছিল, থার্ড ইয়ারে তাকে এত বেশী মেকাপ করতে হতো যে এমন অবস্থায় আমি হলে ফেল করতাম। আমি মেজদাকে সাহস দিতাম, জানিনা আমার অসম্ভব মেধাবী, তুখোড় স্মৃতিশক্তিসম্পন্ন মেজদার সেই দিনগুলোর কথা মনে আছে কিনা। আমার নিজের মাসের খরচ থেকে পয়সা বাঁচিয়ে মেজদাকে দিতাম, সে একটু খেতে ভালোবাসত বলে বাবার পাঠানো টাকায় তার চলতে চাইতোনা। আমি টাকা দিতাম বলে সে প্রান্তিকে গিয়ে কয়েকটা মাস বেশ ভালোই চলেছে মনে হয়।
১৯৮৩ সালে তুমুল ছাত্র আন্দোলন চলাকালীন সময়ে ১৪ই ফেব্রুয়ারী আমাকে না বলেই আমার মেজদা ঢাকা চলে গেছিল। ব্যস! আটকা পড়েছিল ঢাকা বিশ্ববিদ্যালয়ের কোন এক হোস্টেলে। তখন ফোন ছিলনা, হোস্টেলের একটিমাত্র ফোন থেকে কল দিতে গেলে বিরাট লাইনে দাঁড়াতে হতো। নওয়াব ফয়জুন্নেছা হল থেকে মীর মোশাররফ হোসেন হলে ফোন করার ব্যর্থ চেষ্টা করে সারারাত জেগে ছিলাম, মেজদার কোন খোঁজ না পেয়ে। পরের দিন কোন একফাঁকে সে ঢাকা থেকে ফিরে এসেছিল, বলেছিল আগের রাতে ঘটে যাওয়া অসম্ভব ঘটনার কিছু অংশ। প্রেসিডেন্ট এরশাদের সেনাবাহিনী হলগুলোতে ঢুকে সব কক্ষ তল্লাশী করে ছাত্রদের ধরে ধরে নিয়ে যাচ্ছিল। মেজদা যে রুমে আশ্রয় নিয়েছিল, সেই রুমে আরেকজন ভর্তিচ্ছু ছাত্র ছিল, সে এসেছিল মঠবাড়িয়া থেকে, তার কাছ থেকে মঠবাড়িয়ার কলেজের নামঠিকানা শুনে মেজদা মনে রেখেছিল, মিলিটারী এসে ঢুকে তল্লাশী চালাতেই সে অকপটে মঠবাড়িয়া থেকে ভর্তি পরীক্ষা দিতে এসেছে বলে পার পেয়ে গেছে। পরের দিন সে ফিরে এসেছে। এদিকে আমি প্রায়ই তাকে মনে করিয়ে দিতাম তার ফাইনাল পরীক্ষার কথা, সাহস দিতাম, ভরসা দিতাম। শেষ পর্যন্ত আমার মেজদা সকল প্রতিকূলতার ভেতর দিয়েই ইংলিশ অনার্স পরীক্ষায় ভালোভাবেই আকাংক্ষিত সেকেন্ড ক্লাস পেয়েছিল। হলে কি হবে, ‘চোরা না শুনে ধর্মের কাহিনী’ র মতই হয়েছে আমার ভাইটির অবস্থা। এরপরেও সে আবার আন্দোলনে যোগ দিত, শেষ পর্যন্ত আরেকবার ১৯৮৪ সালে এরশাদ ভ্যাকেশানের সময় আমার ভাইটির সাথে যোগাযোগ করতে ব্যর্থ হয়ে হোস্টেল ছেড়ে আমি বাড়ী চলে গেলাম, আর নারায়নগঞ্জ থেকে আমার বড়দা এলো ছোট ভাইটিকে ফিরিয়ে নিয়ে যেতে। বড়দা এসে দেখতে পেয়েছিল, মীর মোশাররফ হোসেন হলের সামনের মাঠে ঠা ঠা রোদে অনেক ছাত্রের সাথে রোদে ভাজা ভাজা হচ্ছিল তার ভাইটিও, মিলিটারীরা সবাইকে গার্ড দিয়ে রেখেছিল। সেইবার বড়দা আমার মেজদাকে ফিরিয়ে নিয়ে গেল, ঐ শেষ, এরপরে আর কখনও মেজদা ঐ পথে পা বাড়ায়নি।
আমার মেজদা অধ্যাপনা করতে চেয়েছিল, কিনতু আমার বাবার ইচ্ছেতে তাকে ব্যাঙ্কিং পরীক্ষায় বসতে হয়, এবং মাস্টার্স পাশ করার আগেই সে চাকুরী পেয়ে যায়। মাস্টার্স পাশ করেই সে যোগ দেয় চাকুরীতে। এত কম বয়সে এমএ পাশ করতে আর কাউকে দেখিনি ঐ সময়ে। যাই হোক, মেজদাকে অধ্যাপনা করতে দিতে রাজী না হওয়ার অন্যতম কারন ছিল, ছেলেকে আর চোখের সামনে থেকে ছাড়তে চায়নি আমার বাবা। আমরা অনেক পরে বুঝতে পেরেছি, আমার বাবা বাইরে দিয়ে বাঘ হলেও ভেতরে একজন স্নেহান্ধ বাবা ছাড়া আর কিছুইনা। উনার স্নেহের বলি হয়েছে আমাদের ভাইদের ক্যারিয়ার। কাউকেই কাছছাড়া করতে চাননি বলেই শেষ পর্যন্ত তাদের আর চাকুরী বদল করা হয়নি।
আমার মেজদা এখনও সোনালী ব্যাঙ্কে বহাল তবিয়তেই আছে। এক ছেলের বাবা সে। ছেলেটি অবশ্য বাবার চঞ্চলতার কিছুই পায়নি। আমার মেজদা নিজের বাবার হাতে অনেক পিট্টি খেয়েছে বলেই মনে হয় নিজের ছেলের গায়ে কখনও হাত তোলেনি। তবে মেজদা যেমন বাবার আদর পেয়েছে, সেই আদরটুকু কিনতু সেও করছে নিজের ছেলেকে। আমার মেজদাটি আমার অনেক আদরের একজন মানুষ, তার এতটুকু মানসিক কষ্টও আমাকে অনেক কাঁদায়। আমার মেজদা আমাকে সেই ছোটবেলাতে যেমন ভালোবাসত, আমার অত্যাচার সহ্য করতো, এখনও সে আমার অত্যাচার হাসিমুখেই সহ্য করে। আমি বিয়ের পরে সঞ্চয় করতামনা, সে নিজে উদ্যোগী হয়ে বাসে করে সাভার যেতো, প্রতি মাসে আমার কাছ থেকে টাকা এনে তার ব্যাঙ্কে জমা দিয়ে দিত, এভাবেই সে আমার পায়ের তলায় একটু শক্ত মাটি তৈরী করে দিয়েছে। আমার মেজদার কাছে পাড়া প্রতিবেশীরা আসে সঞ্চয়ের পরামর্শ নিতে, সে হাসিমুখে সবাইকে সাহায্য করে।
প্রতি বছর আমার মেজদার জন্মদিনে আমি আমেরিকা থেকে ফোন করি। সে খুশী হয়। সবার সব দিকে খেয়াল থাকেনা, হয়ত আমাদের অনেকেই ভুলে যায় তাকে ঠিক সময়ে শুভেচ্ছা জানাতে, মেজদা বাচ্চা ছেলেদের মতই অভিমান করে। আমি তাকে বুঝাতে চেষ্টা করি, এমন করোনা, তোমাকে সবাই ভালোবাসে, ভালোবাসা অনুভব করার ব্যাপার। আমার মেজদার অভিমান জল হয়ে যায়। ইদানিং আমি একটু লেখালেখি করি, আমার লেখালেখির ব্যাপারে পরিবারের আর কারো কোন প্রতিক্রিয়া আছে বলে মনে হয়না, ব্যতিক্রম মেজদা। ফেসবুকে প্রায় প্রায় সে আমাকে মেসেজ পাঠায়, “ মিঠু, আমার গর্বে বুকটা ভরে উঠে যখন আমার সহকর্মী কেউ বলে, আপনার বোনের লেখা ছাপা হয়েছে বাংলাদেশ প্রতিদিনে। আমি নিজেও অবাক হই, বোন হিসেবে না দেখে তোকে লেখিকা হিসেবেই দেখি, দুই একটা লেখা এমন চমৎকার হয়েছে যে বলে বোঝাতে পারবোনা”। এই আমার সেই মেজদা যে ছোটবেলাতে আমাকে কাঁধে চড়াতো, যে আমার খাবার থালা থেকে মাছের টুকরাটি অবলীলায় তুলে নিয়ে যেত, যে আমার ভর্তির রেজাল্ট দেখে কিছুটা আনন্দে কিছুটা দুঃখে কেঁদে ফেলেছিল, এই আমার সেই মেজদা যে আমার বকা খেয়েও আমার কাছ থেকে টাকা নিয়ে এসে আমার একাউন্টে জমা করে দিত, সেই মেজদাটি আমার ঘ্যান ঘ্যান সহ্য করতে না পেরে কিছু টাকা শেয়ার মার্কেটে খাটিয়ে দিয়েছিল, শেয়ার মার্কেটে ধ্বস নামার পরে আমার এই মেজদাটি আমাকে সান্ত্বনা দিয়েছিল, প্রয়োজনে সে নিজের গাঁটের টাকা খরচ করে হলেও আমার মূলধন ফিরিয়ে দেবে বলে। আমার মেজদা পৃথিবীতে একটাই হয়। এমন মেজদার উদাহরন আর কেউ দেখাতে পারবেনা, কারন আমি এই নাতিদীর্ঘ লেখাটিতে আমার মেজদার ভালোমানুষীর এক চতুর্থাংশ লিখেছি, বাকী তিন চতুর্থাংশ জমা করে রেখেছি, প্রয়োজনে লিখব।
আজ আমার মেজদার পঞ্চাশতম জন্মদিনে আমি ফোন করিনি। আমার স্বামীকে সে খুব পছন্দ করে। বয়সে অনেক ছোট হলেও বউএর বড় ভাই বলে কথা, কিনতু না, আমার স্বামীটিও চঞ্চল নামের সদা আনন্দময়, বেশ অভিমানী, ছেলেটিকে ছোটভাই বা বন্ধুর মত ভালোবাসে। আমার স্বামী তাকে ফোন করে উইশ করেছে আর আমি? এইতো মেজদার প্রতি আমার প্রীতি উপহার!!
শুভ জন্মদিন মেজদা!!!!!!!
</doc>

<doc>
বাংলাদেশের ‘রাজনীতি’???
যখন তৃতীয় শ্রেণীতে পড়তাম, আমাদের বাংলা পাঠ্য বইয়ে একটি কবিতা ছিল, যার প্রথম চারটি লাইন ছিল,
“মাথায় কত প্রশ্ন আসে
দিচ্ছেনা কেউ জবাব তার’
সবাই বলে, মূর্খ ছেলে
বকিসনে আর খবরদার”।
কবিতাটির মূল চরণটুকুই আমার মনে আছে, কবিতার নাম বা কবির নাম মনে পড়ছেনা। কবিতাটির সাথে যে কার্টুন মার্কা ছবি সংজোযিত ছিল, সেখানে একটি ছেলে তার তর্জনী মাথার দিকে পয়েন্ট করে চোখ জোড়া গোল গোল করে মুখ হাঁ করে বোকার মত তাকিয়ে ছিল। জীবনে অনেকবার কবিতার এই চারটি চরণ মনে পড়েছে, তবে ইদানীং চরণগুলো মনে পড়ার সাথে সাথে নিজেকেই সেই ছবির ছেলেটির মত মনে হচ্ছে।
আমাদের দেশের ঐতিহ্যবাহী খেলাগুলোর মধ্যে হাডুডু, কাবাডি, ফুটবল উল্লেখযোগ্য। এই খেলাগুলোতে নির্দিষ্ট সংখ্যক খেলোয়ার দুই দলে অংশগ্রহণ করে থাকে। বেশ জনপ্রিয় এই খেলাগুলো। কিনতু একাধারে ঐতিহ্যবাহী এবং সবচেয়ে জনপ্রিয় খেলাটি হচ্ছে রাজনীতির খেলা। এশিয়া মহাদেশে, বিশেষ করে আমাদের দেশে রাজনীতির খেলা এমনই জনপ্রিয় যে দেশের আবালবৃদ্ধবণিতা জেনে না জেনে, বুঝে না বুঝে এতে অংশগ্রহণ করে থাকে। হাডুডু বা ফুটবল খেলার নির্দিষ্ট কতগুলো নিয়ম আছে বলে খেলা চলাকালীন সমর্থকদের মাঝে উত্তেজনা থাকলেও বৈচিত্র্য নেই। কিনতু রাজনীতির খেলাটিতে মুহূর্মুহূ উত্তেজনা, নানা বৈচিত্র্য থাকাতে এই খেলার খেলোয়ার ও দর্শক সবচেয়ে বেশী।
রাজনীতির খেলাতে প্রধান দুইটি পক্ষ থাকলেও অপ্রধান আরও অনেক পক্ষ থাকে, যারা ‘সব নদী সাগরে মিশে’ র মত করেই দুই প্রতিদ্বন্দ্বী দলের সাথে মিলে মিশে থাকতে চায়। খেলোয়ারের অভাব কোন পক্ষেই সাধারনতঃ দেখা যায়না। ‘টোকাই’ নামের যে গুরুত্বপূর্ণ খেলোয়ারবৃন্দ সাইড লাইনে থাকে, রাজনীতির ‘জ্বালাও-পোড়াও’ অংশটিতে তাদেরকে সব সময় হাতের কাছে পাওয়া যায়। বুদ্ধিজীবি নামের যে সর্বজ্ঞাণী খেলোয়ারবৃন্দ আছেন, তাঁদেরকে ‘গোল টেবিল বৈঠক’, ‘পত্রিকায় বিবৃতিদান’, ‘টক শো’ ‘লাল, নীল, গোলাপী, বেগুণী’ অংশে তাঁদেরকে পাওয়া যায়। খেলোয়ারের সংখ্যা দিনে দিনে বেড়েই চলেছে। অতীতে সাংবাদিক বা কলাম লেখকেরা অংশগ্রহণ করতেন এই ‘রাজনীতি’ খেলাতে, কিনতু খেলাটির জনপ্রিয়তা বৃদ্ধির সাথে সাথে বর্তমানে পুরো মিডিয়াই খেলাটিতে অংশগ্রহণ করে। মূল দলের সমর্থণে দলীয় সংবাদপত্র, টিভি, ওয়েবসাইট, ব্লগও পাওয়া যায় এখন, এরা সকলেই যার যার মত করেই অংশ নিয়ে থাকে ‘রাজনীতি’র খেলাতে। আর এই খেলার সবচেয়ে দামী ও গুরুত্বপূর্ণ অংশ ‘জীবন উৎসর্গ’ বা ‘জান দেওয়া’ তে সাধারণ জনগন অংশ নেয়। এভাবেই ‘রাজনীতি’ নামের খেলাটি সারা দেশেই যুগ যুগ ধরে বছরের বারোমাস অনুষ্ঠিত হয়ে আসছে। ‘রাজনীতি’ খেলাটি দিনে দিনে অনেক বেশী উত্তেজনাপূর্ণ হয়ে উঠছে। এমনই উত্তেজনা খেলাটিতে যে ‘ক্রিকেটে’, ফুটবলেও এখন রাজনীতিকে পাওয়া যাচ্ছে। রাজনীতিকে আরও পাওয়া যাচ্ছে হাটে, বাজারে, অফিসে, ব্যাঙ্কে, চিকিৎসাকেন্দ্র, ব্যবসা-বানিজ্যে, সাংস্কৃতিক সংগঠন, শেয়ার মার্কেট, স্কুল-কলেজ-বিশ্ববিদ্যালয়ের ভর্তি বানিজ্যে, গৃহিণীর রান্নাঘর হয়ে মাঝে মাঝে ‘নিষিদ্ধ পল্লী’ তে (নিষিদ্ধ পল্লী শব্দটি পড়ে যাদের কপাল কুঁচকে উঠবে, তাদের জন্য শুধু বলে রাখা ভালো, কিছুদিন আগেই জনৈকা সংসদ সদস্যা ও মাননীয়া মন্ত্রীর পালটা যুক্তির মধ্যেই শব্দটি ব্যবহৃত হয়েছিল)।
‘রাজনীতি’কে আরও আকর্ষণীয়, আরও বেশী উত্তেজনাপূর্ণ করে তুলতে নতুন যে উপাদানটি যোগ হয়েছে তার নাম ‘দূর্নীতি’। রাজনীতি নামের খেলাটির সূত্র ধরেই বাংলাভাষাতে ইদানীং যে শব্দটি সবচেয়ে বেশীবার উচ্চারিত হচ্ছে, তা হলো ‘দূর্নীতি’। বর্তমানের রাজনীতিতে সবচেয়ে পাওয়ারফুল হচ্ছে ‘দূর্নীতি’। মূলতঃ এই একটিমাত্র শব্দই রাজনীতিকে জনপ্রিয়তার শীর্ষে নিয়ে গেছে। দূর্নীতি কখন ঢুকেছে রাজনীতিতে, সন তারিখ কেউ বলতে পারবেনা, কতটা গভীরে ঢুকে গেছে তাও নিরূপন করা সম্ভব না। এবং কোন শল্য চিকিৎসকের পক্ষেও সম্ভব নয় দূর্নীতির বিষাক্ত তীরটিকে রাজনীতির গভীর তলদেশ থেকে বের করে আনা। দূর্নীতিতে দুই তিনবার বিশ্বচ্যাম্পিয়ন পর্যন্ত হয়েছে আমাদের দেশটি। মাঝে এক দুইবার চ্যাম্পিয়ন হতে না পারলেও লড়াইয়ের মাঠে এখনও বাংলাদেশ প্রথম দিকেই আছে। ইদানিংকালের ঘটনাবলী দেখে প্রতীয়মান হচ্ছে, বাংলাদেশ আবারও দূর্নীতিতে প্রথম স্থানটি ফিরে পেলে পেতেও পারে।
ইদানিং ছোটবেলায় পড়া সেই কবিতাটির চরণগুলো সারাটাক্ষণ মাথায় ঘুরপাক খায়। কথা বলার সময় সকলেই গলা ফাটিয়ে ফেলি ‘ আমার দেশ, আমার জন্মভূমি, আমার মাতৃভূমি, প্রিয় বাংলাদেশ, জয় বাংলা’ শ্লোগানে। আর কাজের সময় কাজটা সারি টেবিলের নীচে হাত ঢুকিয়ে। দূর্নীতি কোন পর্যায়ে গেলে পড়ে এক সরকারের আমলে ‘বিশেষ ভবন’ গড়ে উঠে, আরেক সরকারের আমলে মন্ত্রীর এপিএস কোটি কোটি টকার মালিক হয়! দূর্নীতির শেকড় কোথায় ঢুকলে পরে বর্নাঢ্যময় রাজনৈতিক জীবনের একেবারে শেষের দিকে এসে মন্ত্রীত্ব পেয়েও মত্রীত্ব হারাতে হয়! দূর্নীতি কতটা আঠালো হলে পরে শুধুমাত্র ক্ষমতা ফিরে পাওয়ার লোভে ভাঙ্গা কোমড় নিয়েও বিদেশে বসে থেকেই মানুষ কলকাঠি নাড়ায়! দূর্নীতি ব্যাপারটা কতটা নেশালু হলে পরে যেন তেন প্রকারেন পদ্ধতিতে ক্ষমতায় যাওয়ার জন্য অথবা ক্ষমতা ধরে রাখার জন্য মানুষ মরিয়া হয়ে উঠে। আর মরিয়া হয়ে একে ‘গুম’ করছে তাকে ‘অপহরণ’ করছে, কেউ কেউ নিজেরাই ‘হাপিশ’ হয়ে গিয়ে অন্য পক্ষকে ফাঁসিয়ে দিতে চাইছে! রাজনীতির এমন দূর্বলতার সুযোগ নিয়ে আরেক শ্রেণীর সুবিধাবাদীরা খুন, অপহরন, রাহাজানিসহ নানা রকম অসামাজিক কাজ করে চলেছে।
মন্ত্রীত্ব হারানো নিয়ে কথা বলতে গিয়ে মাথায় একটাই প্রশ্ন ঘুরছে, একজন ডাকসাইটে রাজনীতিবিদ জীবন সায়াহ্নে এসে গুরুত্বপূর্ণ এক মন্ত্রনালয়ের দায়িত্ব পেয়েছিলেন, তাঁর তো রাজনীতির ভালো দিক মন্দ দিক সম্পর্কে স্বচ্ছ ধারণা থাকার কথা, উনিতো জানতেন রাজনীতিতে তাঁর শত্রুর অভাব নেই, সব জেনেশুনে কি উনি এমন পচা শামুকে পা কাটতে চাইবেন? আর একটি প্রশ্ন জাগে, বিতর্ক থামাতে গিয়ে যিনি পদত্যাগ করার মত সাহসী সিদ্ধান্ত নিতে পেরেছেন, একদিন পরেই কেনো দফতরবিহীন মন্ত্রীর পদটি ফিরিয়ে দিতে পারলেননা! কি জানি, কেনো শুধু প্রশ্নই জাগে, উত্তর তো পাইনা।
‘গুম’ হয়ে যাওয়া অথবা অপহরন করা প্রসংগ আসতেই নতুন আরেকটি প্রশ্ন জেগেছে মনে, অতি সম্প্রতি আর একজন ডাকসাইটে নেতা ঢাকা শহরের মত এমন জনাকীর্ণ একটি জায়গা থেকে কিভাবে নিখোঁজ হয়ে গেলেন! আর এমন একজন গুরুত্বপূর্ণ নেতার অন্তর্ধানে যেখানে সকলের কিংকর্তব্যবিমূঢ় হয়ে যাওয়ার কথা, তা না হয়ে যেভাবে একপক্ষ আরেক পক্ষকে দোষারোপ করছে, দেখেশুনে মাঝে মাঝেই মাথায় প্রশ্ন জাগছে, ‘সবই সাজানো নয়তো?’ সরকারকে দোষারোপ করা যায় দেশের আইনশৃংখলা পরিস্থিতির অবনতির জন্য, কিনতু আগে থাকতে না জানা থাকলে, ব্যক্তি নিখোঁজ হওয়ার কয়েক ঘন্টার মধ্যেই কি বলা যায়, আইনশৃংখলা বাহিণীর লোকজন তাকে অপহরণ করেছে? তাছাড়া একই নেতা কয়েকমাস আগেও যেখানে নিখোঁজ হয়ে গেছিলেন, তারপরে জানা যায় কাউকে কিছু না জানিয়ে নেতা বিদেশে গেছিলেন চিকিৎসা করাতে। এবারও এমন কিছু হয়নিতো! সব কিছু যাচাই না করে কি পাঁচ ছয় ঘন্টার মধ্যেই বলে দেয়া যায় যে সরকার এটা করেছে? যে সরকারের মাত্র দুই দিন আগেই মন্ত্রীর এপিএসের কেলেংকারী নিয়ে এত কান্ড ঘটে গেলো, সেই সরকার বিরোধী দলের এমন গুরুত্বপূর্ণ নেতাকে অপহরণ করার মত বোকামি করবে? কি জানি, প্রশ্ন তো আমার মাথায় এসেছে, এটা নিশ্চয়ই আমার মাথার দোষ, আমি মনেপ্রাণে চাই অপহৃত সকল মানুষ নিরাপদে মুক্তি পাক। কোন বাবা মায়ের বুক যেনো না ভাঙ্গে, কোন স্ত্রী যেনো স্বামীহারা না হয়, কোন সন্তান যেনো পিতৃহীন না হয়, কোন বোন যেনো ভ্রাতৃহীন না হয়।
কিনতু ‘রাজনীতি’র খেল সোজা খেল নয়! রাজনীতির মধু চক্রে পড়ে রাষ্ট্রপ্রধানকে হত্যা করতে হাত কাঁপেনা, দাপুটে রাষ্ট্রনায়ককে জেলে পাঠিয়ে আবার সেই পতিত মানুষটিকে নিয়ে টানাটানি করতেও কারো বিবেকে বাঁধেনা। রাজনীতি এমনই মিষ্টি যে তৃতীয় পক্ষও এর লোভ সামলাতে না পেরে দুই নেত্রীকে জেলে ঢুকিয়ে দিয়ে নিজেরা কিছুদিন ক্ষমতার স্বাদ ভোগ করতেও দ্বিধা করেনা। রাজনীতির মধু খেতে গিয়ে রাজনৈতিক প্রতিপক্ষ যেনো অপেক্ষা করতেই থাকে একটি ‘লাশের’ জন্য। কোনমতে একটি লাশ ফেলতে পারলে শুরু হয়ে যায় দেশজুড়ে ধ্বংসযজ্ঞ খেলা। এই খেলাটিও অনেক উত্তেজনাপূর্ণ। বাসে বা গাড়ীতে একটু পেট্রোল ঢেলে ম্যাচের কাঠি জ্বালিয়ে দিতে পারলেই হলো, দাউ দাউ করে আগুন জ্বলে উঠতে দেখলে মনে এক ধরনের যুদ্ধজয়ের আনন্দ পাওয়া যায়! আগুনে পুড়ে মানুষ মারা গেলেতো কথাই নেই, নতুন একটি ইস্যু পাওয়া যায়, আরেকদিন আগুন নিয়ে খেলা করার জন্য। মানুষের তো অভাব নেই, দেশটিতে মানুষ তো গিজ গিজ করছেই, একটা বোমা ফেললেও এক বোমাতে ২৪ জনকে মেরে ফেলা যায়, বাসে পুড়ে একসাথে নয়জন দগ্ধ হয়ে মারা যায়। দারুন উত্তেজনা ‘রাজনীতি’র খেলাতে। এইজন্যই মনে হয় ঝুঁকি পূর্ণ জেনেও মানুষ রাজনীতি করতে চায়! সমস্যা হয় সৎ মানুষদেরকে নিয়ে। সৎ মানুষেরাতো কিছু না পেয়েই রাজনীতি করে থাকেন। তাহলে যাঁরা সৎ রাজনীতিবিদ, তাঁরা কিসের আকর্ষনে রাজনীতি করেন, এই প্রশ্নটির উত্তরও এখনও পাইনি। তবে আকর্ষণ তো আছেই, নাহলে সৎ মানুষগুলো কেনো আসবে এই খেলাতে! হতে পারে, ‘রাজনীতি’ আসলেই একটি চক্রযান যেখানে সৎ, অসৎ, দুর্নীতিপরায়ন সকলেই ঘুরপাক খাচ্ছে, ঘূর্ণির দোলানি যারা সহ্য করতে পারছে তারাই টিকে থাকছে, বাকীরা রাজনীতির চক্রযান থেকে ছিটকে পড়ছে।
</doc>

<doc>
মিসিসিপির তীরেই বসবে পদ্মাপারের হাট!!!!
মিসিসিপি নদীর নাম সেই ছোটবেলা থেকেই জানি। ছাত্রছাত্রী মাত্রেই জানে পৃথিবীর দীর্ঘতম নদীগুলোর মধ্যে মিসিসিপি অন্যতম (চতুর্থ)। উত্তর আমেরিকার দীর্ঘতম নদী মিসিসিপির তীরে মিসিসিপি নামেই একটি রাজ্য আছে। আমেরিকা নামের ধনী দেশটির সবচেয়ে গরীব রাজ্য হচ্ছে এই মিসিসিপি। কালো জনগোষ্ঠী অধ্যুষিত মিসিসিপিতে আমরা কিছু বাঙ্গালী বাস করি। গরীব রাজ্যে আমাদের বাঙ্গালীর সংখ্যাটিও খুবই নগন্য। মিসিসিপির রাজধানী জ্যাকসন-এ বাংলাদেশ- পশ্চিমবঙ্গের মিলিত বাঙ্গালী সংখ্যা একশ’র বেশী হবেনা। আর মিসিসিপি স্টেট ইউনিভার্সিটি ক্যাম্পাস স্টার্কভিলের বাঙ্গালীর সংখ্যা, আমাদেরকে নিয়েও ত্রিশ-পঁয়ত্রিশের বেশী হবেনা। এর মধ্যে প্রায় বিশ জনই অস্থায়ী, কারন এরা পিএইচডি করতে আসা সব মেধাবী ছাত্র ছাত্রী, পড়ালেখা নিয়ে ব্যস্ত। যে চার পাঁচটি পরিবার আছি, তারাও কর্মজগতেই ব্যস্ত। এমন এক সদা ব্যস্ত পরিবেশে আমার মত বাঙ্গালের বেঁচে থাকা খুব কঠিন। মন খারাপ থাকে প্রায়ই, বিশেষ করে দেশে যখন ঈদ, দূর্গা পূজা, পহেলা বৈশাখ, স্বাধীনতা দিবস, বিজয় দিবস, রবীন্দ্র-নজরুল জয়ন্তীসহ নানা রকমের বাংলার ঐতিহ্যবাহী উৎসব মহাসমারোহে উদযাপিত হয়, ঠিক ঐ সময়টাতে সব ছেড়েছুঁড়ে একছুটে দেশে চলে যেতে ইচ্ছে করে।
যদিও আমাকে মোটামুটি পাকাপাকিভাবেই প্রবাসে থাকতে হবে ভেবে মন খারাপ হয়, কিনতু যারা পিএইচডি করতে এসেছে এখানে, তারাও মনে মনে সারাটাক্ষণ কাঁদে, দেশের জন্য, দেশে থাকা আপনজনের জন্য। সেটা প্রকাশিত হয়ে পড়ে নানাভাবে। ইয়াং সব ছেলেমেয়েকে নেমন্তন্ন করে খাওয়াতে গেলে পোলাও কোরমার বদলে যদি ভর্তা, নানারকম চচ্চড়ি, ইলিশ বা রুই মাছের ঝোল, শুটকী খেতে দেয়া যায়, খুশীতে ওদের মুখ ঝলমল করে উঠে। মাঝে মাঝে ঘরোয়া কোন গেট টুগেদারে রবীন্দ্র সংগীত, নজরুল গীতি, লালন গীতি, হাছন রাজার গানের প্রতি এদের খুব টান। ছোটখাটো কোন উছিলা পেলেই মেয়েরা সব শাড়ী পড়তে ভালোবাসে, আর ছেলেরা পাঞ্জাবী পড়ে। যে সমস্ত ছেলেমেয়েরা দেশে থাকতে মায়ের আঁচলের নীচে নিরাপদে ছিল, বাবার স্নেহে সিক্ত ছিল, তারাই আজ বিদেশ বিভুঁইয়ে এসে আমার মধ্যে মায়ের পরশ খুঁজে পেতে চায়। এইজন্যই আমরা ছোট্ট জনগোষ্ঠী হলেও অনেকটাই একান্নবর্তী পরিবারের মত আছি। ছোটখাটো মান অভিমান যেমন হয়, তেমনি কারো সুখে বা বিপদেও সকলে এক ডাকে ছুটে আসে।
আমি আছি কলম্বাস নামের ছোট্ট শহরে, যেখানে আমরা একটিইমাত্র বাঙ্গালী পরিবার। বাকীরা থাকে স্টার্কভিলে। আমেরিকার অন্যসব স্টেটে অবশ্য অন্যরকম চিত্র। নিউইয়র্ক, ফ্লোরিডা, টেক্সাস, ক্যালিফোর্ণিয়াতে প্রচুর বাঙ্গালী। ওখানে এত বেশী বাঙ্গালী যে তারা যে কোন অনুষ্ঠান জেলাভিত্তিকভাবেও উদযাপন করতে পারে। মিসিসিপির স্টার্কভিলে আমাদের সে সুযোগ নেই, তাই বলে আমরা হাত গুটিয়ে বসেও নেই। আমাদের সকলের ইচ্ছে, আন্তরিকতা, পরিশ্রমে কোন কমতি নেই। আমরা প্রতিটি উপলক্ষ্যে সকলে একসাথে মিলে মিশে খুবই ঘরোয়া স্টাইলে সময়টুকু উপভোগ করি। আমাদের এখানে সর্বজন শ্রদ্ধেয় ডঃ হক স্যার আছেন, যিনি সবাইকে উদার আহবান জানান যেনো ভেন্যু নিয়ে কোন রকম সমস্যায় পড়তে না হয়। উনার বাড়ী উনি খুলে দেন, নিজে পোলাও, বিরিয়ানী, চিকেন, মাটন রান্না করে সবাইকে আপ্যায়িত করেন। উনার এমন আন্তরিকতার কাছে আমরাও বশ মানি। আমরা অবশ্য আরও কিছু উপাদেয় খাবার রান্না করে, নিজেরাই গান বাজনা, কৌতুক, কবিতায় অনুষ্ঠানে পূর্ণতা আনার চেষ্টা করি। এভাবেই আমরা ঈদ, পূজা পুনর্মিলণীসহ নানা অনুষ্ঠান আয়োজন করে থাকি। পহেলা বৈশাখও উদযাপন করেছি এর আগে।
এবারের পহেলা বৈশাখও উদযাপন করবো, তবে একেবারে নতুন আঙ্গিকে। এমনটাই চিন্তা করছি আমরা। বাংলাদেশ স্টুডেন্টস এসোসিয়েশান নতুন কমিটি গঠিত হলো গত সপ্তাহে। হাতে গোনা বালাদেশী হলে কি হবে, সব নিয়ম নীতি মেনে এসোসিয়েশান গঠিত হয়েছে। সেই এসোসিয়েশানে স্টুডেন্টস এর বাইরে আমার মত যারা আছে, তারা পরামর্শকের দায়িত্বে থাকবে। তবে আমরা কেউই বাংলাদেশের রাজনৈতিক উপদেষ্টাদের মত গায়ের জোরে উপদেশ দেইনা। আমরা চেষ্টা করি, ছাত্রছাত্রীদের পাশে থাকতে। নতুন কমিটিতে বুয়েট থেকে পাশ করে আসা ফারহান সভাপতি নির্বাচিত হয়েছে। সবার সম্মতিতে নির্বাচিত ফারহান খুব ভয় পেয়ে গেছে পড়াশুনার অবসরে কি করে এমন গুরু দায়িত্ব পালন করবে ভেবে! ফারহানকে অভয় দিচ্ছে বুয়েটের শিমু (ভাইস প্রেসিডেন্ট), সেক্রেটারি অপূর্ব নন্দী (বুয়েট), ট্রেজারার তাসমিন(বুয়েট), ওয়েব মাস্টার রিফাত(বুয়েট), কালচারাল সেক্রেটারী ঈশান(চিটাগাং)। উপদেষ্টা ডঃ হক, ডঃ খালেদ, ডঃ জীবেন উপদেশমালা নিয়ে তৈরী আছেন। ফরিদ, রনি, শাহীন, আহাদ, তুষার, তন্ময়, মারুফ, আবদুল্লা পাশেই থাকবে, এরা প্রত্যেকেই বাবা মায়ের আদরের দুলাল, কিনতু এখানে তাদের কর্ম দক্ষতা দেখলে তাদের বাবা মায়ের বুকটা গর্বে ভরে উঠবে।
আমি প্রতি দুই বছর পর পর দেশে যাই, ফেরার সময় সাথে করে নিয়ে আসি দেশীয় জিনিস। এভাবেই আমার ভাঙ্গা ঘরে জমেছে হাতপাখা, বেতের ঝুড়ি, ডালা-কুলা, হারমোনিয়াম, বাঁশের বাঁশী, বাংলা ছড়াছবির বই, তাঁতের শাড়ী, পোড়ামাটির গ্লাস ও জলের জগ, মাটির গয়না, নানা রকম পটারি, মুখোশ, লাল টিপ, কাঁচের চুড়ি, পায়ের নূপুর, কোমড়ের বিছা, শ’খানেক নানা ডিজাইনের পাঞ্জাবী, বাংলাদেশের নানা প্রতিচ্ছবিতে টি-শার্ট, চুলের ফিতা, মেহেদীর টিউব—আর কি লাগে পহেলা বৈশাখের পসরা সাজাতে!
খাবার আয়োজনে মাথায় রেখেছি পান্তা ভাতের কথা। পান্তাভাতের জোগান দেবো আমি, ওপার বাংলার সোমা, সাথে আরও কেউ। পান্তাভাতের সাথে নানারকম ভর্তা থাকবে। শাহীন-নিশো করবে সীমের ভর্তা, আহাদ-তাসমিন করবে টম্যাটো ভর্তা, সোমা-দীপ করবে চিংড়ি ভর্তা, শিমু-আবদুল্লা করবে ডিমের ভর্তা, আমি করবো আলুভর্তা। পান্তা থাকবে, সাথে ইলিশ থাকবেনা!! এ কেমন কথা! কিনতু এটাই সত্যি। ইলিশ থাকার সম্ভাবনা খুবই কম। ইলিশ আনতে হলে কাউকে না কাউকে পাঁচ ঘন্টা গাড়ী ড্রাইভ করে আটলান্টা যেতে হবে। এখানে সকলেই তাদের রিসার্চ, থিসিস নিয়ে ব্যস্ত। পড়াশুনা করতে আসা ছেলেমেয়েদের পড়াশুনাটাই ফার্স্ট প্রায়োরিটি হওয়ার কথা। তাই আমি ওদেরকে বলেছি, ইলিশের জন্য দূর্ভাবনা করে লাভ নেই। এখানে বড় বড় ফ্রেশ তেলাপিয়া পাওয়া যায়। সেই তেলাপিয়া মাছ আমি এমন করে ভেজে দেবো যে ইলিশের কাছাকাছি পর্যায়ে নিয়ে যাবো ( ইলিশের তুলনা ইলিশ, তাই কাছাকাছি যাওয়ার প্রতিশ্রুতি দিয়েছি)। এই পর্যন্ত এতটুকু জেনেছি, বাকীদের কথা না জানলেও চলবে। কারন ফারহান এর মধ্যেই খুব নাম করে ফেলেছে পুরান ঢাকার ঐতিহ্যবাহী ডালের ভর্তা বানিয়ে। ইনটারন্যাশনাল ফিয়েস্তাতে বাংলাদেশের ছেলেমেয়েরা অলরেডী চটপটি, পকোড়া, সব্জী পোলাও, মিক্সড ভেজিটেবল, ফিরনী বানিয়ে সকলকে তাক লাগিয়ে দিয়েছে। মারুফের নতুন বউ রানতু এসেই কাজে লেগে গেছে। সে একাই এক ট্রে সব্জী পোলাও রেঁধে আমাদের মন জয় করে ফেলেছে। কাজেই খাবার নিয়ে কোন চিন্তা নেই। শাহীনের বউ নিশো (ডাক্তার) ভালো গান করে, আহাদের বউ তাসমিন(বুয়েট) কাজে কর্মে দারুন পাকা, সে কারনেই আমাদের দুশ্চিন্তা নেই। সংখ্যায় কম হলেও প্রত্যেকে দারুন গুনী।
কাউকেই জানানো হয়নি, আমি বাংলাদেশ থেকে আমেরিকান কাস্টমসের চোখ এড়িয়ে চ্যাঁপা শুটকী এনেছিলাম, এ পর্যন্ত কতজনকে যে শুটকী ভর্তা খাইয়েছি, সবার ধারনা এতোদিনে বোধ হয় আমার শুটকীর স্টক ফুরিয়ে গেছে। আমি সবাইকে সারপ্রাইজ দেবো পান্তার সাথে চ্যাঁপা শুটকীর ভর্তা দিয়ে। আমি এখানে সব ছেলে মেয়েদের মায়ের মত। আমাকে সবাই আন্টি ডাকতে ডাকতে আমাকে ইউনিভার্স্যাল আন্টির মর্য্যাদা দিয়ে ফেলেছে। আর আমিও মনে হয় তাদের মায়ের ভূমিকায় নিজেকে দেখে খুবই আহ্লাদিত বোধ করছি। সেই জন্যই এই প্রোগ্রামে আমি নানারকম পিঠা, নিমকী, দই, চিড়ার ব্যবস্থা করবো। আর ডঃ হকতো আছেন। উনি অনেকটাই মায়েদের মত করে সবাইকে খাওয়াতে ভালোবাসেন। উনি রান্না করবেন ভাত, মুরগীর ঝোল। ডঃ হক বলেন এক, করেন তার চেয়েও কয়েক গুন বেশী। পিঙ্কীর কথা এখনও জানা হয়নি, তবে বাঙ্গাল বাবা মায়ের মেয়ে পিঙ্কীর আত্মাটি বাংগালদের মতই বিশাল। তাকে শুধু দায়িত্ব একটা দিয়ে দিলেই হলো, সে আনন্দের সাথে দায়িত্ব পালন করে। দিপী ভাবি বর্তমানে ডালাসে চাকুরী করছেন, আমাদের অনুষ্ঠানের আগের দিন এসে পৌঁছাবেন স্বামী ডঃ খালেদ ও ছেলে মাহেরের কাছে। ভাবী এসে রান্না করে খালেদ ভাইকে টেনশানমুক্ত করবেন, যেমনটা আমি টেনশানমুক্ত রাখবো ডঃ রায়কে, অবশ্য তাঁর কাছ থেকে পাওয়া সহযোগীতার পুরোটাই সদ্ব্যবহার করবো।
আমরা স্টার্কভিলের সকল বাঙ্গালীকেই নেমন্তন্ন করেছি। ১৪ই এপ্রিল পহেলা বৈশাখ হলেও, ঐদিন আমাকে কাজে ছুটতে হবে, দিপী ভাবি ডালাস থেকে এসে পৌঁছাবে ঐদিন বিকেলে, অথচ আমরা সকলের উপস্থিতি কামনা করি। তাই ১৫ই এপ্রিল আমাদের অনুষ্ঠানের আয়োজন করা হয়েছে। ১৫ই এপ্রিল রবিবার দুপুরে ডঃ হকের বিশাল বড় বাড়ির আঙ্গিনাতে সবাই আসবে। মেলা বসাবো। বাচ্চাদের হাতে তুলে দেবো প্যাঁ পোঁ বাঁশী, মেয়েরা শাড়ি পড়ে মাথায় ফুল গুঁজবো, হাত ভর্তি চুড়ি, গলায় পোড়ামাটির মালা, কপালে লাল টিপ, ছেলেরা পড়বে পাঞ্জাবী। আমরা বাইরে থেকে শিল্পী ভাড়া করে আনতে পারবোনা, সেই ক্ষমতা আমাদের নেই। তাই আমরা নিজেরাই শিল্পী হয়ে যাবো, সেই একটা দিন। একসাথে গাইবো, “ এসো হে বৈশাখ, এসো এসো’। আহাদ, নিশো, দীপ, পিঙ্কী, ঈশান, মৌটুসী গাইবে। মিশা নাচ করবে। শাহীন দাঁতের মাজন, খুজলী পাঁচড়ার মলম বেচবে, মিথীলা কবিতা আবৃত্তি করবে, বাকী যারা থাকবে, সবার দেখাদেখি তারাও কিছু না কিছু করবেই।
অনেকদিন আগে ঘরোয়া একটি অনুষ্ঠানে আমি একটি গান করেছিলাম, “আমি মেলা থেকে তালপাতার এক বাঁশী কিনে এনেছি”, সেখানে এক জায়গাতে আছে “বাঁশী কই আগের মত বাজেনা”। গানটি শুনে আসরের সকলেই একটু আবেগাপ্লুত হয়ে পড়ে, বিশেষ করে শিমু। এরপর অনেকবার শিমু আমাকে গানটি গাইতে অনুরোধ করেছে, আমি এড়িয়ে গেছি। কারন আমি গানটির বিষাদময় দিকটিকে আর টেনে আনতে চাইনা। যা গেছে তা গেছে, হারিয়ে যাওয়া জিনিসের জন্য আক্ষেপ করতে চাইনা। আমি চাই নতুনকে বরন করতে। পদ্মাপারের মাঝি আমরা, দাঁড় বাইছি মিসিসিপিতে। আমরা মিসিসিপির তীরেই মেলা বসাতে চাই। সব নদীর জল সাগরে মেশে। পদ্মার সাথে মিসিসিপির যোগ হবে সাগরে গিয়ে। সকল গ্লানি মুছে যাবে, সকল জরা ঘুচে যাবে, আমরা মিসিসিপির তীরেই গাইবো, ‘আবার জমবে মেলা, বটতলা হাটখোলা’। সবার সাথে শুভেচ্ছা বিনিময় করবো, ‘ শুভ নববর্ষ, ১৪১৯’!
</doc>

<doc>
পরজন্মে বাংলাদেশের প্রধানমন্ত্রী হতে চাই!
এই প্রবাসে সকাল থেকে সন্ধ্যা, উদয়াস্ত পরিশ্রম, জীবনের অনুভূতিগুলোকে ভোঁতা করে দিচ্ছে। স্বপ্ন দেখতেও ভুলে যাচ্ছি। কারন স্বপ্ন দেখার সময় পাইনা। মানুষ যখন গভীর ঘুমে থাকে, তখন নাকি স্বপ্ন দেখেনা। আমি যখনই ঘুমাই, গভীর ঘুমে ডুবে যাই। কেননা সারাদিন অনেক পরিশ্রম করি, যখন কর্মস্থলে থাকি, সেখানেও সারাদিন বকবক করতে হয়, ফোন সার্ভিসের চাকুরীটাই যে এমন। কাজ শেষে বাড়ী ফিরে আসি, পরিবারের সদস্যদের দিকে একটু নজর দেই, তারপরেই বসে যাই কম্পিউটারে। অনলাইনে পত্রিকা পড়ি, পত্রিকাতে আমাদের প্রধানমন্ত্রী, বিরোধী নেত্রীর ছবি দেখি, তাদের গরম গরম বক্তব্য পড়ি। সাহিত্য পাতা পড়ি, কলাম লেখকদের কলাম পড়ি, বিনোদন বিচিত্রাও পড়ি, রান্নাঘরের সংবাদগুলোও পড়ি। সব পড়া শেষ করে মাঝরাতে বিছানায় ঢলে পড়ি। নিদ্রাদেবী অনেক আগেই দু’চোখ জুড়ে বসে থাকে, বিছানায় শরীর এলিয়ে দেয়ার সাথে সাথেই আমাকে গভীর ঘুমে আচ্ছন্ন করে দিয়ে নিদ্রাদেবী বসে পাহারা দিতে থাকেন, যেনো স্বপ্ন দেবী কোনভাবেই আমাকে নানা স্বপ্ন দেখিয়ে বিভ্রান্ত না করতে পারে। এই জন্যই আমি ঘুমের ঘোরে স্বপ্ন দেখিনা।
আমার চাকুরীতে শনি বা রবি ছুটি থাকেনা। সপ্তাহের অন্য দুই দিন ছুটি থাকে। শনি রবি উইকএন্ড হওয়াতে ফোন সার্ভিস নিতে গ্রাহকের ভীড় থাকে বলেই আমাদেরকে মাসে দুই একটি শনি রবি ছুটি দেয়া হয়, তাও সেটা আবার পালা করে। তাই কেউ কোন প্রোগ্রাম করতে চাইলে, তিন সপ্তাহ আগেই আমাকে জানিয়ে দেয়, আমি এডভান্স ছুটি নিয়ে রাখি। গত সপ্তাহের শনিবার আমার ছুটি ছিল, বন্ধুবান্ধবের সাথে মাঝরাত পর্যন্ত আড্ডা দিয়েছি, ভুলেই গিয়েছিলাম পরদিন রবিবার সকাল দশটাতেই আমাকে কাজে যেতে হবে। ঘড়ির এলার্ম বেজেছে, কিনতু আমি টের পাইনি। আমাকে জাগিয়ে দিতেই আমি হঠাৎ করে বাচ্চা মেয়েদের মত কান্না শুরু করলাম, কাজে যাবোনা বলে। তারপরেও চাকুরী বলে কথা, কেঁদেও লাভ নেই। কত আর সিক কল দেয়া যায়, তাই তাড়াতাড়ি রেডী হয়েই অভ্যাসমত একটু অনলাইনে ঢুঁ মারলাম। অনলাইনে ব্লগে ঢুকেই এক ব্লগারের লেখাতে শফিক রেহমানের নতুন বইয়ের মোড়ক উন্মোচনের খবর ছবিসহ পড়লাম। তাড়াহুড়ো ছিল, তাই ছবিটি ভালো করে দেখা হয়নি।
কাজে গিয়ে মন খারাপ করে ছিলাম। আমার সহকর্মী রয় শেফার্ড আমাকে প্রায়ই মন খারাপ করতে দেখে অভ্যস্ত। তাই রয় অন্যদিনের মতই প্রশ্ন করলো, দেশের জন্য মন কাঁদছে কিনা। আমি এবার একেবারে নতুন কথা বললাম, বললাম যে দেশের জন্য নয়, এই ফালতু একটা জীবনের জন্য মন খারাপ। বললাম, উইকএন্ডে প্রেসিডেন্ট এর বউ নাক ডাকিয়ে ঘুমাচ্ছে, আর আমি কিনা এখানে বসে আছি! রয় বললো, ” এই জীবনটা যদি কোন জাদুকর এসে পালটে দিতে চায়, তুমি কেমন জীবন চাইবে?” দীর্ঘশ্বাস ফেলে বললাম, ” আমিতো আর রাজকন্যা নই, তাই কোন জাদুকর আসবেনা আমার কাছে। তবে আমাদের ধর্মে পরজন্ম বলে একটা বিশ্বাস আছে। আমি নিজে পরজন্মে খুব একটা আস্থা রাখতে পারছিনা, তারপরেও যদি সত্যি সত্যি পরজন্ম বলে কিছু থাকে, ঈশ্বর যদি আমাকে সুযোগ দেন, আমি তাহলে বলবো, পরজন্মে আমি বাংলাদেশের প্রধানমন্ত্রী (অবশ্যই মহিলা) হতে চাই।”
স্বাভাবিকভাবেই রয় জানতে চাইলো, ” বাংলাদেশের প্রধানমন্ত্রী কেনো, আমেরিকার প্রেসিডেন্ট কেনো নয়, অথবা আমেরিকার ফার্স্ট লেডী হলেই বা ক্ষতি কি?”
আমার উত্তর, ” আমেরিকাতে থেকেইতো আমার এই অবস্থা, তাই পরজন্মে আর আমেরিকা নয়। তাছাড়া আমেরিকার প্রেসিডেন্ট হতে গেলে আমাকে পুরুষ হয়ে জন্মাতে হবে। এখানে কোন মহিলাকে প্রেসিডেন্ট বানানো হয়না। কিনতু পরজন্মেও আমি মেয়ে হয়েই জন্মাতে চাই, তবে আমেরিকার ফার্স্ট লেডী হতে চাইনা, বর্তমান ফার্স্ট লেডী স্মার্ট হলেও দেখতে সুন্দর না, আগের ফার্স্ট লেডী ছিল বয়স্ক ও কেমন যেনো সরল সোজা, তাছাড়া তার প্রেসিডেন্ট বর ছিল দুনিয়ার সবচেয়ে বোকা আর যুদ্ধবাজ, এমন স্বামীর বউ হতে চাইনা। হ্যাঁ হিলারী ক্লিনটনের মত হতে চাইতাম, যদি শেষ মুহূর্তে ক্লিনটন মনিকার সাথে লটর পটর না করতো। হিলারী যতই স্মার্ট, সুন্দরী হোক না কেনো, একটা জায়গাতে গিয়ে আমাদের বাঙ্গালী মেয়েদের মতই অসহায়। মান সম্মান রাখতে গিয়ে মনিকার সাথে স্বামীর এমন অনৈতিক কাজের পরেও মুখ বুজে থাকতে হয়েছে তাকে। কাজেই মেয়ে হয়েই যখন জন্মাতে চাই, তাহলে বাংলাদেশেই জন্মাতে চাই এবং পরবর্তীতে বাংলাদেশের প্রধানমন্ত্রী হতে চাই।”
এরপর রয়কে একটু বিশদভাবে বুঝিয়ে বললাম কেনো আমার এই চাওয়া, ” রয় তুমিতো জানো আমাদের দেশে দুইজন মাত্র মহিলা পালা করে প্রধানমন্ত্রী হচ্ছেন। কেউই কিনতু গায়ের জোরে প্রধানমন্ত্রী হচ্ছেন না! মানুষ ভোট দিয়ে তাদেরকে প্রধান মন্ত্রী বানাচ্ছে। যদিও আমেরিকার মত বাংলাদেশেও এখনও কোন মহিলা প্রেসিডেন্ট নির্বাচিত হননি, তারপরেও বাংলাদেশের প্রেসিডেন্ট পদটি একেবারেই নাম-কা-ওয়াস্তে একটি চেয়ার। তেমন প্রেসিডেন্টের বউ হলেও লাভ নেই। হ্যাঁ, ছিলো একসময় লাভ, এরশাদ যখন প্রেসিডেন্ট ছিলেন তখনকার ফার্স্ট লেডীর বেশ রমরমা সময় ছিল। তিনিও দেখতে সুন্দরী ছিলেননা, মানুষজন তাকে পছন্দ করতোনা, তারপরেও স্বামীর বলে বলীয়ান হয়ে উনি অনেক দাপট দেখিয়েছেন। কিনতু একটা জায়গাতে গিয়ে তাঁকেও হিলারীর মতই মাশুল গুনতে হয়েছে। তবে হিলারী যেহেতু নিজেই অনেক বেশী স্মার্ট আর উচ্চ শিক্ষিতা, তাই ফার্স্ট লেডী পদটি ছেড়েও উনি নিজের গুনেই পাদপ্রদীপের নীচেই আছেন। প্রেসিডেন্ট হলে হতেও পারতেন। কিনতু আমাদের সেই ফার্স্ট লেডী স্বামীর ক্ষমতা চলে যাওয়ার সাথে সাথেই লোকচক্ষুর অন্তরালে চলে গেছেন, হিলারীর মত সুন্দরী, স্মার্ট হলে হয়তবা এখনও দাপটের জায়গাটি ধরে রাখতে পারতেন। যেমনটি পেরেছেন আমাদের আরেক ফার্স্ট লেডী। এই ফার্স্ট লেডী অবশ্য ফার্স্ট লেডী থাকাকালীন সময়ে লোক চক্ষুর অন্তরালেই থাকতেন। মানুষজন বলে যে তার প্রেসিডেন্ট স্বামী তাকে বেশী বাইরে আনতোনা। স্বামীর মৃত্যুর পরে তার দলের লোকেরা তাঁকেই দলের নেত্রী বানিয়েছে। পরবর্তীতে জনগনের ভোটে উনি বাংলাদেশের প্রধানমন্ত্রী নির্বাচিত হয়েছেন।
এই প্রধানমন্ত্রী খুবই সুন্দরী ছিলেন। তাঁর শিক্ষাগত যোগ্যতা নিয়ে অনেকে অনেক প্রশ্ন তুলেছে, কিনতু সে সকল প্রশ্ন তাঁর রূপের তাপে ভস্ম হয়ে গেছে। উনি যে বছর প্রধানমন্ত্রী হলেন, সে বছরই বাংলাদেশের বিখ্যাত বুদ্ধিজীবি ফরহাদ মাজহার ‘গরীব গ্রহের সবচেয়ে সুন্দরী প্রধানমন্ত্রী’ শিরোনামে সাপ্তাহিক বিচিত্রাতেই মনে হয় একটি লেখা লিখেছিলেন। বিখ্যাত ঔপন্যাসিক হুমায়ুন আহমেদ এক সাক্ষাৎকারে বলেছিলেন, যেহেতু সুন্দরী নারীদের প্রতি উনার একটু দূর্বলতা আছে,তাই সুন্দরী নারী হিসেবে খালেদা জিয়াকেই ভোটটি দিতে চান।’ এতো গেলো একদিক, প্রধানমন্ত্রী হয়েই কি উনাদের অনেক কাজ করতে হয়! না, কাজ যাঁরা করেন, তারা কখনও বেলা সাড়ে এগারোটায় ঘুম থেকে উঠতে পারেননা! বেলা এগারোটায় দিনের প্রধান অংশটি চলে যায়। তাহলে কিভাবে দেশ চলছে! অন্য কেউ চালাচ্ছে, অথবা আদৌ দেশ চলছে নিজের মত করে। প্রধানমন্ত্রী হয়েও ইনাদের কোন কাজই করতে হয়না। কথিত আছে, প্রাক্তন সুন্দরী প্রধানমন্ত্রী নাকি বেলা সাড়ে এগারোটা পর্যন্ত ঘুমান, তারপরে উনাকে সাজানোর জন্য মেকাপম্যান বা মেকাপ উয়োম্যান রেডি থাকে, উনার শাড়ী আসে ফ্রান্স থেকে, উনি এমনিতেই সুন্দর, এর উপর আরও চড়া মেকাপ দিয়ে বাড়তি সৌন্দর্য্য যোগ করা হয়। সেজেগুজে উনি যখন জনসভার মঞ্চে উঠেন, উনার পায়ের নীচেই টপাটপ করে বসে পড়েন এককালের সব তুখোর রাজনৈতিক নেতা, আমলা, বুদ্ধিজীবির দল।
উনাকে বক্তৃতা দিতেও কোন পড়াশুনা করতে হয়না। অন্যের লিখে দেয়া বক্তব্য উনি মাঝে মাঝেই শুধু আঙ্গুল উঁচিয়ে উঁচিয়ে পড়ে যান। উনি এখন বিরোধী দলে আছেন, তারপরেও উনার স্তাবকের সংখ্যা কমেনি। অনেক সময় অযথা প্রশংসা করা হয় উনার সম্পর্কে। উনাকে মিতভাষীনি বলা হয়, একবারও বলা হয়না যে প্রধানমন্ত্রী থাকাকালীন সময়ে বিরোধী দলের এক সাংসদকে ‘চুপ বেয়াদব’ বলে বকা দিয়েছিলেন। দেশের প্রয়োজনেও উনি মুখ খোলেননা, এমনই মিতভাষী উনি, তবে নিজের ব্যক্তিগত প্রয়োজনে যখন গরম গরম বক্তৃতা দেন, সেটা নিয়ে কেউ সমালোচনা করেনা, সৌন্দর্য্যের এমনই মহিমা। এককালের ডাকসাইটে বুদ্ধিজীবি উনার উপর দুই তিনটি বই লিখে ফেলেছেন। গত রবিবার উনাকে দিয়ে বইয়ের মোড়ক উন্মোচন করিয়েছেন, হাতে লাল গোলাপ তুলে দিয়েছেন। পত্রিকার ছবিতে দেখে মনে হয়েছে বই লেখকের মুখ থেকে আহ্লাদে গদগদ হাসি ঠিকরে বের হচ্ছে। সে ভালো করেই জানে, তার লেখা এই বই তাকেই পড়ে শোনাতে হবে। নাহলে বইটি যেমন দিয়েছেন, তেমনিই থেকে যাবে। কারন যাকে বইটি দেয়া হলো, তার যদি পড়ালেখার প্রতি বিশেষ উৎসাহ থাকতো, তাহলে যেমন করেই হোক স্কুল ফাইন্যাল পরীক্ষাটা পাশ করতে পারতো। আবার ভাবি স্কুল ফাইন্যাল পাশ করেনি বলেতো কিছু আটকে থাকেনি, আমি নিজেতো ডিগ্রীর পর ডিগ্রী অর্জন করেছি, লাভটা কি হয়েছে, রবিবারের সকালে ঘুম থেকে উঠে কাজে যাবোনা বলে কান্নাকাটি করছি।
বাংলাদেশের আরেক মহিলা নেত্রী, যাঁকে তাঁর পিতার মৃত্যুর পরে দলের লোকেরা নেত্রীর মর্য্যাদা দিয়েছে, সেই নেত্রীও পালা করেই ভোটে জিতে বাংলাদেশের প্রধান মন্ত্রী হয়েছেন। উনি অবশ্য সকালেই উঠেন ঘুম থেকে। উনার শিক্ষাগত যোগ্যতাও যথেষ্ট ভাল। বিএ পাশ করে ঢাকা ইউনিভার্সিটিতে এমএ ক্লাসে ভর্তিও হয়েছিলেন। বিজ্ঞানী স্বামীর সাথে বিদেশ চলে যাওয়াতে এমএ ডিগ্রী শেষ করা হয়নি। উনার স্তাবকের সংখ্যা কম, কারন উনি সাধারন বাঙ্গালী নারীদের মতই আটপৌরে চেহারার সুন্দরী। তাকে ডাকসাইটে সুন্দরী বলা চলেনা। তার উপর কথা একটু বেশী বলেন বলে উনার বদনাম আছে। অকপটে সব কথা বলে ফেলেন বলে যেমন উনার সুনাম আছে, আবার এত কথার ফাঁক গলে অপ্রয়োজনীয়, অপ্রাসঙ্গিক অনেক কথা বেরিয়ে যায় বলে উনার দূর্নামও হয়। উনাকে একবার আদালত থেকেও কথা কম বলতে বলা হয়েছিল। মাঝে কয়েক বছর বেশ মাপা কথা বলতেন। কিনতু হঠাৎ করেই আবার পুরানো অভ্যাসে ফিরে যাচ্ছেন। উলটা পাল্টা মন্তব্য করে বসেন প্রায়ই। তবে মানুষকে কাছে টানার এক অনবদ্য গুনের অধিকারী তিনি।
উনার বেশভুষা এমনই আন্তরিক যা মানুষকে আপন করে কাছে টানে। উনি অবশ্য দেশী শাড়ী পড়েন। দেশের দামী তাঁত বা জামদানীতেই উনাকে দেখা যায়। অবসরে পড়াশুনা করেন, তা তাঁর বক্তৃতা বা সাক্ষাৎকার থেকেও বুঝা যায়। প্রায়ই রবীন্দ্রনাথ থেকে উদ্ধৃতি দিয়ে থাকেন। এই নেত্রীকে অবশ্য অন্য নেত্রীর মত অতটা আয়েসী মনে হয়না। এককালে হয়ত আমার মতই কাজকর্ম করতে হয়েছে, তাই সাজগোজে আটপৌরে ভাবটাই বেশী চলে আসে। রসবোধ আছে। তবে দেখতে সাধারন হলেও উনারও চোটপাট আছে কম না। উনিও যখন বক্তৃতা দিতে সভামঞ্চে উঠেন, অন্যান্য ডাকসাঁইটে নেতারা তখন চুপসে থাকেন। তিনি কাউকেই পাত্তা দেন বলে মনে হয়না। কারো পরামর্শ শোনেন বলেও মনে হয়না। তাঁদের দুজনেরই অনেক ক্ষমতা। দুই নেত্রীই ক্ষমতাবলে যার যার দলের বড় বড় নেতাদেরকে বোবা ও অকর্মণ্য করে রেখেছেন। নেতাদের সকলেই সচেষ্ট থাকেন নেত্রীদের মনোরঞ্জন করার জন্য। দুই নেত্রীই দেশের মানুষের কাছে খুবই পপুলার। দুই দল থেকেই অনেক চেষ্টা করা হয়েছে নেত্রীদেরকে হটিয়ে দেয়ার জন্য। কিনতু কোন অপচেষ্টাই কাজে আসেনি। দুজনকেই জেলে ঢুকানো হয়েছিল, যাঁরা তাঁদেরকে জেলে ঢুকিয়েছিল, তারাই এখন পালিয়ে বেড়াচ্ছে। এমনই গ্রহনযোগ্যতা ও দাপট এই দুই নেত্রীর।”
দুই নেত্রীর মধ্যে তুলনা করলে দেখা যায়, দুজনেই আরামেই আছেন। নিজেরা প্রধানমন্ত্রী পদ অলংকৃত করে আছেন, কিনতু কাজ করে দেয় অন্যেরা। দুজনেই জনগনের প্রধানমন্ত্রী, অথচ জনগনের থেকে অনেক দূরে থাকেন। তাই জনগনের ক্যাঁও ম্যাঁও শুনে মাথা নষ্ট হয়না। দুজনেরই স্তাবক আছে, যারা সারাক্ষন নেত্রীদের গুনবন্দনা করে যায়। সুন্দরী নেত্রী এদিক দিয়ে এক কাঠি উপরেই আছেন, গুনের সাথে সাথে চলে উনার রূপবন্দনা। সুন্দরী নেত্রীর দোষঘাট সব ম্লান হয়ে যায় উনার রূপবন্দনার কাছে। আটপৌরে যিনি, উনার একটু রূপবন্দনাতে ঘাটতি আছে। উনার রূপের প্রশংসা কেউ করেনা, তাই উনার দোষঘাট মাফ হয়না। নিন্দুকেরা অহরহ উনার সমালোচনা করতেই থাকেন।
এতোসব জেনেবুঝেও আমার বাংলাদেশের প্রধানমন্ত্রী হওয়ার শখ হয়েছে। এই জনমে না হলেও পরজন্মে। আমাদের দেশের প্রধানমন্ত্রী হতে গেলে যে সমস্ত গুন থাকা দরকার আমার সেগুলো আছে। এমনকি শিক্ষাগত যোগ্যতা উনাদের চেয়ে বেশী আছে। দেখতে শুনতেও অতটা খারাপ নই, আমার সেবায় নিয়োজিত মেকাপওয়ালীরা একটু ঘষামাজা করলেই কালো মুখে আলো ফুটবে। আমি খুব সকালেও ঘুম থেকে উঠিনা, আবার বেলা বারোটা পর্যন্ত ঘুমাইনা। সকাল সাতটায় ঘুম ভাঙ্গে আমার। আমি গালে আঙ্গুল ঠেকিয়ে চুপ করেও থাকিনা আবার লাগামছাড়া কথাও বলিনা। আমি কাউকেই আঘাত করে কথা বলিনা বা বেয়াদব বলে গালিও দেইনা। আমি প্রতিদিন পড়াশুনা করি। পত্রিকা পড়ি, গল্প-উপন্যাস পড়ি, টিভির নিউজ দেখি, গানবাজনা করি, রান্নাবান্নাও ভালো জানি। আমি গরীব দুঃখীদের সাহায্য করার চেষ্টা করি। তোষামোদী আর সত্যিকারের প্রশংসার পার্থক্য বুঝতে পারি। তাই আমার অন্ধ বা বধীর হয়ে থাকার কোন সুযোগ নেই। আমার শুধু দিনরাত পরিশ্রম করতে ভালো লাগেনা। এত কাজ করতে করতে বিতশ্রদ্ধ হয়ে গেছি। এইজন্যই এমন আকাশ কুসুম কল্পনা করছি। উনাদেরকে হিংসে করছিনা, শুধু উনাদের মত জীবন চাইছি। এ জীবনে যখন সম্ভব হলোনা, পরজন্মে যেনো বাংলাদেশের প্রধানমন্ত্রী হতে পারি, এটা আশা করতেতো দোষ নেই। সেজন্যই আমি পরজন্মে বাংলাদেশের প্রধানমন্ত্রী হতে চাই।”
[রয় শেফার্ড কাল্পনিক]
</doc>

<doc>
তালপাতার বাঁশী
আমি ইদানিং দুই একটা দৈনিক পত্রিকায় মাঝে মাঝে ফিচার লিখে থাকি। একটি দৈনিক পত্রিকা থেকে প্রবাসে নববর্ষ উপলক্ষে একটি লেখা চেয়ে পাঠিয়েছিলো। লেখা একটি তৈরী করে পাঠিয়েছি, জানিনা ছাপার যোগ্য হয়েছে কিনা! কেননা, প্রবাসে কি আর নববর্ষ উদযাপনের কোন সুযোগ আছে! আমরা এখানে যা করি, তা নিছক সান্ত্বণা ছাড়া আর কিছুই না। এখানে শনি রবি ছাড়া কিছুই করা যায়না। সব উৎসব শনি রবি ধরে আসেওনা। ফলে দেশে যখন সব আনন্দ উল্লাস শেষ হয়ে যায়, আমরা তখন কোন একটা শনিবারে বাসি উৎসব পালন করে থাকি। এ যে কি কষ্টের, কি কষ্টের তা বলে বা লিখে বুঝানো যাবেনা। তারপরেও নিউইয়র্ক, হিউস্টন, ডালাস, ফ্লোরিডা, ক্যালিফোর্ণিয়া হলেও একটা কথা ছিল, আমি থাকি একেবারে বাংলার ছোঁয়ার বাইরে। মিসিসিপিতে বাঙ্গালী নেই বললেই চলে, হাতে গোনা চল্লিশ পঞ্চাশ জন নিয়ে কি কিছু করা যায়? তবুও চেষ্টা করছি কিছু একটা করতে। পহেলা বৈশাখের আয়োজন করতে গিয়ে দেখি চোখের সামনে হুড়মুড় করে এসে ভীড় করছে নানা বয়সের স্মৃতি। কি মধুময় সেসব দিন, অর্থের প্রাচুর্য্য ছিলোনা, কিনতু প্রাণের প্রাচুর্য্যে ভরা ছিল সমস্ত শৈশব, কৈশোর, যৌবন।
শিশুকালের স্মৃতিতে শুধু দিদিমার হাত ধরে বৈশাখী মেলাতে যাওয়া, মাটির হাঁড়ি পাতিল আর প্লাস্টিকের রঙিন চুড়ি নিয়ে বাড়ী ফেরা। আমি ছিলাম দিদিমার একটা মাত্র নাতনী। দাদু নারায়নগঞ্জ শহরেই সারা জীবন মোক্তারী করেছেন, ফলে নারায়নগঞ্জের সকলেই আমার দাদুকে নামে চিনতো। আমার সুন্দরী দিদিমাকে মেলার দোকানীরা ডাকতো, ‘ঠাইরেন’ বলে। ঠাইরেনের মতোই সুন্দরী আর ব্যক্তিত্বময়ী ছিল আমার দিদিমা। দিদিমার সাথে যাওয়ার আরেকটি মজা ছিল, তেলেভাজার দোকানে নিমকী ফুলুরী কিনতে গেলেই দোকানী আমার হাতে কিছু না কিছু দিতই। আহামরী কিছুনা, কিনতু আমার মনে হতো আমি বুঝি দুনিয়া জয় করে বাসায় ফিরছি। হাতের মুঠির মধ্যে রেখে দিতাম ঐ কয়েয়কটা নিমকী। বাসায় এনে আমার মেজদাকে দেখাতাম সবার আগে।, ভাবটা ছিল ‘দেখো আমাকে সবাই কত ভালোবাসে’ বলে বাহাদুরী নেয়া। আমার কাছে এখনও আমার পাঁচ বছর বয়সে তোলা একটি ছবি আছে। ছবিটি তোলা হয়েছিল নারায়ঙ্গঞ্জের ‘প্রিন্স’ স্টুডিও তে গিয়ে। পায়ে ছিলো সাদা রঙের টেডী জুতা আর হাতে ছিল মেলা থেকে কিনে আনা নীল প্লাস্টিকের চুড়ি।
স্বাধীনতার পরে আস্তে আস্তে চৈত্র সংক্রান্তি, পহেলা বৈশাখসহ নানা দেশীয় উৎসবের পার্থক্যগুলো বুঝতে শুরু করলাম। চৈত্র সংক্রান্তিতে গ্রামে হিন্দু মুসলিম নির্বিশেষে সকলেই একভাবেই পালন করতো কিনা তা আমার জানা হয়নি কোনদিন। তবে শহরে থেকে দেখতাম, চৈত্র সংক্রান্তি আর পয়লা বৈশাখে মুসলিমদের চেয়ে হিন্দুদের ভুমিকাই যেনো বেশী ছিল। চৈত্র সংক্রান্তির দিন প্রতিটি হিন্দু বাড়ীতে ‘তেতো’ খাওয়ার হিড়িক পড়ে যেতো। বাজার ঘুরে যত রকম তিতা জিনিস কিনতে পাওয়া যায়, সব কিনে আনা হতো। ‘পাঁচন’ নামে বিশ্রী স্বাদের কিছু একটা রান্না করা হতো প্রায় সব বাড়ীতে। আমার মা অবশ্য একটু ভালো ছিলো, এমনিতে সারাক্ষন শাসনের উপরে রাখলে কি হবে, আমরা অত তিতা জিনিস খেতে পারতামনা বলে পাট শাকের বড়া করতো, করলা ভাজা করতো, কাঁচা আমের ডাল করতো। আমার বয়সী বাচ্চারা যখন আমার কাছে এসে বাহাদুরী নিত ‘পাঁচন’ এর মত এমন কঠিন তিতা খেয়েছে বলে, আমার মনে এক মিশ্র প্রতিক্রিয়া হতো। ওদের মত তিতা খেতে পারিনি বলে নিজেকে পরাজিত মনে হতো আবার ওদের মত অমন বিশ্রী তিতা খেতে হয়নি বলে নিজেকে ভাগ্যবতী মনে হতো। তারপর কারো কারো বাড়ীতে দৈ চিড়া, খৈ, ক্ষীর, আম, কলা, বাতাসা দিয়ে অপূর্ব স্বাদের ‘ফলার’ খাওয়া হতো। সবই অবশ্য হিন্দু বাড়ীগুলোতে হতো। আমাদের বাড়ীওয়ালা অথবা পাশের বাড়ীর ডাক্তার চাচার বাড়ীতে এর কোনটাই হতোনা। আমার বন্ধু মুন্নী বলতো, ‘হিন্দু হইলে অনেক কষ্ট। কি সব তিতা, লতা পাতা খাইতে হয়’।
পরের দিন পয়লা বৈশাখে সকাল থেকেই সব বাড়ীতে সাজ সাজ রব পড়ে যেতো। বাজারে গিয়ে কে কত বড় মাছ কিনে আনলো, কার বাড়ীতে কত সের মাংস আসলো, দৈ মিষ্টি আনার ধুম লেগে যেতো। আর আমাদের ঘরেও অন্য রকম এক ফুরফুরে হাওয়া বইতো। আমরা জানতাম বছরের প্রথম দিন যেমন যায়, সারা বছর তেমনই কাটে। সারা বছর যেনো ভালো কাটে ঐ আশায় বছরের প্রথম দিন চেষ্টা করতাম ভালো হয়ে চলতে। তবে জানতাম কথাটা ঠিক না। আমরা শুধুমাত্র পয়লা বৈশাখ আর দূর্গাপূজাতেই আমাদের ঘরে খাসীর মাংস আসতে দেখতাম। আমার বাবার মত এমন সৎ ও পরোপকারী মানুষ, আমার জীবনে এখনও আমি দেখিনি। তবে সৎ ও পরোপকারের ধকল আমাদের উপর দিয়েই গেছে। আশেপাশে সব বড়লোক প্রতিবেশীর মাঝখানে আমরা ছিলাম অতি সাধারণ মধ্যবিত্ত যাদের বাড়ীতে বছরে তিন চারবারের বেশী মাংস আসতোনা। পয়লা বৈশাখের দুপুরে আমাদের খাবারের তালিকায় থাকতো, রুই মাছের কালিয়া, মাছের মাথার মুড়িঘন্ট, মুগ ডাল, খাসীর মাংস, আমের চাটনী, আর দই। তোফা খানা। বছরের প্রথম দিন খেতাম, আবার ঠিক দূর্গা পূজার সময় খেতাম। বছরের বাকী দিনগুলিতে ডাল, একটা তরকারী আর একটা মাছের ঝোল। তবে আমাদের মনে প্রশ্ন জাগেনি, পয়লা বৈশাখে যা খেয়েছি, বছরের বাকী দিন কেনো তা পাচ্ছিনা!
আমরা থাকতাম আমলাপাড়া নামের এলাকাতে। সেখানে জুয়েলারী দোকান আগেও ছিল, এখনও আছে। আরও নানা রকম দোকান আছে। আমার মামীর বাবার একটি মিষ্টির দোকান ছিল। পয়লা বৈশাখের দিন ঐ দোকান গুলোতে ‘হালখাতা’ নামে একটা পর্ব ছিল। সেদিন কোন ব্যবসা চলতোনা। সকালে দোকানগুলো খোলা হতো, পূজা হতো, তারপরেই পাড়ার গন্যমান্যদের ডেকে বসিয়ে মিষ্টি খাওয়ানো হতো। আমার মেজদা ছিল ওস্তাদ। সে মিষ্টি খেতে ভালোবাসত, আর আমার দাদুর নাতি সে, সব দোকানে তাকে বসিয়ে মিষ্টি খাইয়ে দিত। বাসায় এসে মিষ্টি খাওয়ার গল্প রসিয়ে রসিয়ে করতো, আর আমি ‘মেয়ে’ হয়ে জন্মানোর দুঃখে মনের ভেতর জ্বলতাম। আর কিছু না পেয়ে মামীর বাবার দোকানেই চলে যেতাম। দাদু ডেকে মিষ্টি খাওয়ায়ে দিত, সেটাই ছিল আমার সান্ত্বণা।
দুই তিনদিন পরেই মায়ের সাথে বা দিদিমার সাথে মেলায় যেতাম। এক বয়সে কিনেছি চুড়ি, টিনের বা মাটির রান্না হাঁড়ি কুড়ি, এরপর কিনেছি রঙীন ফিতা, কাঁচের চুড়ি, নাহলে খেলনা টেলিভিশন (চাবি ঘুরালে একটা একটা সস্তা রঙের কাগজের ছবির রীল ঘুরতো, যেখানে নায়িকাদের ছবি থাকতো), বাঁশী কিনতাম, ঢোল কিনতো আমার ছোট ভাই। এরপরই তেলেভাজার দোকানে চলে যেতাম। মুরলী ভাজা, পিঠি ভাজা, নানা ছাঁচে তৈরী চিনির খেলনা, তিলা, কদমা, গুড়ের তক্তি, সাদা বাতাসা, গুড়ের বাতাসা দিয়ে পসরা সাজিয়ে দোকানী বসে থাকতো। মানুষের ভীর উপচে পড়তো। বড় বড় মাছি ভন ভন করে উড়তো, আর দোকানীরা কাঁধের থেকে নোংরা গামছা নামিয়ে, সেটা দিয়ে বাতাস করে মাছি তাড়াতো আর দাঁড়ি পাল্লাতে মাপামাপি করতো নিমকী, মুড়ুলী, পিঠি, বাতাসা। কেনাকাটির এই পর্ব শেষ হলেই সবচেয়ে বিরক্তিকর পর্ব শুরু হতো। মা দিদিমাদের দা, বটি, পাটা-পুতা, হাতা, চামচ, সিলভারের ঘটি, মাটির কলস, বেলন-পিঁড়ি, বেতের মোড়া সহ অন্যান্য যাবতীয় জিনিস কেনাকাটা শুরু হতো। আর আমি খাবারের পোটঁলা হাতে দাঁড়িয়ে থাকতাম। তর সইতোনা, কখন বাসায় যাব, তবে কুড়ুমুড় কুড়কুড় করে সব খেতে পারবো। মেলায় কাঠের নাগরদোলা ছিল, ওটাতে আমার সমবয়সী সবাই চড়তো, আমি ছাড়া। আমাদের মনে হয় অনেক বেশী মাপা পয়সা ছিল তাই ফালতু খরচ করতে চাইতোনা মা অথবা আমার মা ভয় পেত যদি নাগরদোলা থেকে পড়ে যাই, একটা মাত্র মেয়ে আমি, হাত পা ভাঙ্গলে বিয়ে দিতে পারবেনা, এই ভয় নিশ্চয়ই ছিল।
বিয়ের পরেতো অন্যরকম পহেলা বৈশাখ। নিজের সংসারে নিজেই রানী। আমি যা চাই তাই হবে, এমন একটা ভাব চলে এসেছে। কিনতু অবাক ব্যাপার, যে তেতো ব্যাপারকে খুবই তেতো একটি বিষয় মনে হতো, সেই আমিই চৈত্র সংক্রান্তিতে তেতো রান্না করতে শুরু করেছি যা এই বিদেশ বিভুঁইয়েও চালিয়ে যাচ্ছি। এভাবেই বংশ পরম্পরায় মানুষের কৃষ্টি, ঐতিস্য বেঁচে থাকে, বাঁচিয়ে রাখতে হয়। বিয়ের পরে প্রথমেই চলে যেতাম রমনা বটমূলে, তারপর ঢাকার রাস্তায় রাস্তায় হেঁটেছি, চারিপাশে মানুষের ভীড় দেখতে কি যে ভালো লাগতো। মানুষের ভীড়তো সহজে শেষ হওয়ার নয়, তাই দুপুরের আগেই নারায়নগঞ্জ চলে যেতাম বাবার বাড়ীতে। জামাই যাচ্ছে শ্বশুরবাড়ী, ঝুড়ি ভর্তি আম, মিষ্টি নিয়ে যেতাম। আহা! সে আরেক মহামিলনমেলা। এরপর মেয়েরা জন্মালো, কিছুটা বড় হতেই টের পেলাম, মেয়েগুলোও আমার মতই বাউন্ডুলে স্বভাবের হয়েছে। পয়লা বৈশাখ এলেই তাদেরও রমনা বটমূলে যেতেই হবে। যেতাম, আমিতো একপায়ে দাঁড়িয়েই থাকতাম, কাজেই গাড়ী থেকে ফুলার রোডে নেমেই হাঁটা দিতাম, মানুষের মিছিল চলতো রমনা বটমূলের দিকে। একবার রমনা বটমূল থেকে বের হবার মুখে আমি আমার দ্বিতীয় মেয়েটাকে নিয়ে মানুষের ভীড়ে আটকে গেছিলাম। আমার দম বন্ধ হয়ে আসছিলো, নড়তেও পারছিলামনা, মেয়েটা মনে হয় কেউ টুপ করে তুলে সামনে এগিয়ে দিয়েছে, আমি মানুষের চাপে মৃত্যু কিভাবে হয়, তার একটা মহড়া দিয়ে ফেলেছি।
যে বছর রমনার মূলে বোমা ফেটেছিলো, সেখানে আমার থাকার কথা ছিলো। কিনতু পরের দিন আমার বি এড পরীক্ষা ছিলো বলে উত্তরা থেকে অত সকালে আর যাওয়া হয়নি। তবে টিভিতে বোমার ঘটনা দেখে আর থাকতে পারিনি, বিকেলের দিকে গিয়েছি খুব কাছাকাছি। এরপর চলে এসেছি। পরদিন পরিক্ষা দিয়েছি, সব পরীক্ষা শেষে বাংলাদেশ থেকে আমেরিকা চলে এসেছি। মনটা খারাপ লাগে, দেশের শেষ পয়লা বৈশাখটা আমার করে আসা হলোনা। মেয়েদেরকে নিয়ে এতোকাল ঘরেই পয়লা বৈশাখ করেছি, কিনতু এবার তাও হবেনা। আমেরিকাতেতো আর আমাদের নববর্ষের হিসেব অনুযায়ী স্কুল কলেজ চলেনা। তাই দুই মেয়েরই সোমবারে পরীক্ষা আছে, তাই রবিবারে ওরা আসতে পারবেনা, ওদের খুব মন খারাপ। ওরা হয়তো ভাবছে, বছরের প্রথম দিন মন খারাপ করে থাকলে সারা বছর মন খারাপ যাবে। কারন আমিই আমার মেয়েদেরকেও শিখিয়েছি, বছরের প্রথম দিন যা করবে, সারা বছর তাই করবে। ভাল করলে ভাল খারাপ করলে খারাপ। শিখিয়েছিতো অনেক কিছুই, কে জানে ওরা কতখানি ধরে রাখতে পারবে! একবার মনে হয় মেয়েরা তাদের ছেলেমেয়েদের এগুলো শেখাবেনা, পরক্ষনেই মনে হয়, অবশ্যই শেখাবে, প্রতিটি মানুষ তার শেকড় ধরে রাখতে চায়। আমি থাকবোনা, আমাকে পেতে গেলেতো ওভাবেই খুঁজতে হবে, শেকড়ের মাঝেই খুঁজতে হবে।
বিয়ের আগে পর্যন্ত আমাদের বাসায় পহেলা বৈশাখে আমরা ভাই-বোন, মা বাবা সব সময় একসাথে কাটিয়েছি। এখন মনে হয়, কি ভুল বিশ্বাস মনে আঁকড়ে ছিলাম যে বছরের প্রথম দিন যা করা হবে সারা বছর সেভাবেই দিন যাবে। তা-ই যদি হতো, তাহলে আমরা চার ভাইবোন চার জায়গায় ছিটকে পড়তামনা। আবার ভাবি, একসাথে থাকতে পারিনা ঠিকই, কিনতু প্রতিটা দিন আমরা একের সাথে অন্যের রক্তের বন্ধন টের পাই, খুব বেশীই টের পাই। আমরা ভাইবোনেরা বুঝতেই পারিনা, আমরা পরস্পর থেকে সাত সমুদ্দুরসম দূরত্বে আছি।
আমাদের এখানে পহেলা বৈশাখ উদযাপন করছি ছাত্র ছাত্রী, পরিবার মিলিয়ে যে কজন বাংগালী আছি, সে কজনে মিলে যেমন পারি তেমন। নিমকী, পিঠি আমিই ভাজবো, বকফুল বানাবো, পান্তা করবো, আলু ভর্তা করবো, দই বানাবো। আহাদ-তাসমিন করবে দই, আর ভর্তা। শাহীন -নিশো করবে ভর্তা, রনি করবে পান্তা, ফারহান করবে ডাল ভর্তা, সোমা করবে মালপোয়া, তন্ময়-তুষার-সৌম্য-শুভঙ্কর মিলে বানাবে সরষে বাটা দিয়ে বরবটি, শিমু ভাজবে মাছ, পিঙ্কী আনবে গ্রীষ্মের ফল আর বেগুন পোড়া ভর্তা, করবী মনে হয় কোন একটা ভর্তা আনবে। ডঃ হক করবেন সাদা ভাত, মুরগীর ঝোল, আমের ডাল, আর গুড়ের পায়েস, বাকী যারা থাকলো, তারাও সবাই কিছু না কিছু আনবেই।
বাচ্চাদের জন্য প্যাঁপোঁ বাঁশী কিনবো, মেয়েদের জন্য চুলের রঙীন ক্লিপ, চুলের ফিতা, ঘর সাজাবো ফুল পাতা দিয়ে, ধূপের মিষ্টি গন্ধ ছড়িয়ে দেবো। দেবীশ্রী সাহায্য করবে আসর সাজাতে। আমি যোগান দেবো যত তাঁতের শাড়ী, ডালা-কুলা, হাঁড়ি কুড়ি, বাঁশী, হারমোনিয়াম, একতারা সহ এমনি আরও টুকিটাকী । নববর্ষের খেতাব দেবো, রুমাল চোর খেলবো, কিত কিত খেলবো, আর কি করবো জানিনা। গান, কবিতা, মলম বিক্রী, সেগুলোতো পহেলা বৈশাখ ছাড়াও করে থাকি। ওটা নিয়ে চিন্তা নেই। এই দুই দিন অস্থিরতায় কাটবে। কি করে রমনা বটমূলকে আমাদের ম্যাগনোলিয়া গাছের নীচে আনা যায়, তা ভাবতে ভাবতে হিমশিম খাচ্ছি। একবার শুরু করে দিতে পারলেই পরের বছর থেকে আরও সহজ হয়ে যাবে ব্যাপারগুলো। কারো মাথায় নেই, কততমবর্ষ উদযাপন করতে যাচ্ছি আমরা। এটা একটা ধাঁধা দিয়ে দেবো আসরের মাঝে। ডঃ হকতো ভুল করবেনই, দেখি কে শুদ্ধ করে বলতে পারে ‘শুভ নববর্ষ ১৪১৯’। যে প্রথম ঠিক করে বলতে পারবে তাকে একটা মিষ্টি বেশী খেতে দেবো, মিষ্টি দিয়েই বছর শুরু করবো যেনো বছরের বাকী দিনগুলো মধুময় হয়ে উঠে সকলের জন্য।
</doc>

<doc>
ইস্টার বানি-শিশুদের দ্বিতীয় বন্ধু!!
বাংলাদেশে বারো মাসে তেরো পার্বণ, আর আমেরিকাতে বারো মাসে মনে হয় চব্বিশ পার্বণ! প্রতি মাসে একটা না একটা কিছু আছেই। এখানে মুলতঃ সেপ্টেম্বার মাস থেকে শিক্ষা প্রতিষ্ঠানগুলোর সেশান শুরু হয়, তাই সেপ্টেমবার মাস থেকেই যদি উৎসব গননা শুরু করি, তাহলে সেপ্টেম্বার মাসে গ্র্যান্ড প্যারেন্টস ডে, অক্টোবারে ভুত উৎসব ‘হ্যালুইন’, নভেম্বারে থ্যাঙ্কস গিভিং ( টার্কী) উৎসব, ডিসেম্বারে ক্রিসমাস (স্যান্টা ক্লজ) উৎসব। জানুয়ারীতে নিউ ইয়ার’স, ফেব্রুয়ারীতে ভ্যালেন্টাইন’স ডে (ভালোবাসার সমারোহ), মার্চে সেইন্ট প্যাট্রিক’স ডে( সবুজে সবুজ) এবং মার্ডিগ্রা উৎসব (বেগুণী, সবুজ, সোনালী বিডস এর সমাহার)। এপ্রিলে ইস্টার সানডে (ইস্টার বানি (খরগোশ) উইথ চকোলেট ডিম) উৎসব। ক্রিসমাস ও ইস্টারের সাথে ধর্মীয় সম্পর্ক থাকলেও, উৎসব দুটি শিশুতোষ আনন্দে ভরপুর থাকে। ক্রিসমাস মানেই যেমন স্যান্টা ক্লজ, তেমনি ইস্টার সানডে মানেই চকোলেট ডিম নিয়ে ইস্টার বানি বা খরগোশ!
কেনো খরগোশ!
জীবনের মূল লক্ষ্যইতো সুখ আর সমৃদ্ধি। উৎপাদনের সাথে সমৃদ্ধি ওতপ্রোতভাবে জড়িত। চান্দ্রমাসের হিসেব অনুযায়ী ইস্টার উদযাপিত হয় বসন্তকালে, এপ্রিল মাসে। বছরের এই সময়টাতেই খরগোশ বাচ্চা প্রসব করে থাকে। একমাত্র খরগোশই একেকবারে প্রচুর বাচ্চা প্রসব করে। তাই প্রানীকুলের মধ্যে খরগোশকে ‘সিমবল অফ ফার্টিলিটি’ মনে করা হয়। ইস্টার খরগোশকে নিয়ে অনেক মিথ চালু থাকলেও, দ্বিতীয় শতাব্দীতে শুরু হওয়া ইস্টার উৎসবের ঐ সময়কালীন প্রেক্ষাপটে বিস্তৃতি ও সমৃদ্ধিই ছিলো ্মানুষের মূল চেতনা। তাই মানুষের সুখ-সমৃদ্ধি কামনা করে খরগোশ ঝুড়ি ভরে ভরে ডিম নিয়ে আসে এই পৃথিবীর প্রতিটি মানুষের ঘরে ঘরে। চাঁদের হিসেব অনুযায়ী সাধারনতঃ এপ্রিল মাসের দ্বিতীয় রবিবারটিতেই ইস্টার বানি আসে।
ইস্টার বানি এপ্রিলে আসলেও মার্চ মাসের তৃতীয় সপ্তাহ থেকেই এখানের স্টোরগুলোতে সাজ সাজ রব পড়ে যায়। নানা সাইজের খরগোশ ও নানা রঙের ডিম দিয়ে দোকানগুলো সাজানো হয়। স্টাফড খরগোশ, গল্পের বইয়ে খরগোশ, এনিমেটেড ছবিতে খরগোশ, ডিভিডিতে খরগোশ, বাচ্চাদের পোষাকে খরগোশ, চুলের হেয়ার ব্যান্ডে খরগোশ, বাচ্চাদের প্লেট গ্লাস, ওয়াটার বটল, পায়ের জুতা মোজা সবকিছুতেই খরগোশের লোগো থাকে। ডিমগুলো নানা বর্ণের হয়ে থাকে, কারন সময়টা বসন্তকাল, প্রকৃতি সাজে নানা রঙে তাই বানির (খরগোশ) ডিমগুলোও হয় নানা রঙের। আর চকোলেট দিয়ে বানানো নানা সাইজের খরগোশ গাজর হাতে নিয়ে দাঁড়িয়ে থাকে, শিশুদের কাছে টানে!
এগ হান্টিং
ইস্টার উৎসবের মূল আনন্দই হচ্ছে এগ হান্টিং। বাচ্চাদের ধারণা, ইস্টার বানি তাদের জন্য চকোলেট ডিম নিয়ে এসে বাড়ির চারিদিকে লুকিয়ে রেখে যায়। পরের দিন সবগুলো ডিম খুঁজে বের করাই তাদের একমাত্র কাজ। অনেক কঠিন এই খেলা, কারন বানি বাচ্চাদের সাথে মজা করতে ভালোবাসে। সে চকোলেট ডিম বাগানে রাখে, বারান্দার কোনে কোনে রাখে, ঘরের ভেতর ঢুকে কত জায়গায় যে লুকিয়ে রেখে তার ঠিক নেই। বালিশের নীচে, বেডের চার কোনাতে, খেলনার ঝুড়িতে, বুকসেলফ এর আড়ালে, টিভির আড়ালে (এটা বিপদজনক, চকোলেট খুঁজতে গিয়ে টিভি উলটে পড়ে দূর্ঘটনা ঘটেছে অনেকবার), কিচেনে চিনির বোয়ামে, এমনি আরও অনেক কিছুর আড়ালে রেখে যায় ডিমগুলোকে। সারাটাদিন পার হয়ে যায় ডিমগুলোকে খুঁজে বের করতে। শুধু কি নিজের বাড়িতে এগ হান্টিং চলে? গ্র্যান্ডমা, আন্টি, আঙ্কলদের বাড়িতেও যেতে হয়, বানি ওখানেও রেখে আসে ডিম।
বাচ্চারা শনিবারের রাতেই তাদের মাথার টুপী বা বাস্কেট বাগানের গাছের ঝোপে রেখে দেয়। তারা জানে, ইস্টার বানি রাতের আঁধারে এসে বাস্কেটগুলো ভরে দিয়ে যাবে ‘চকোলেট এগ’ দিয়ে। রবিবার ভোরে ঘুম ভেঙ্গেই বাচ্চারা ছুটে যায় বাগানে। আগের রাতে রেখে আসা হ্যাট বা বাস্কেট ভর্তি নানা রঙের ডিম দেখে তাদের খুশীর সীমা থাকেনা। তারা ঘরে এসে শুরু করে এগ হান্টিং। দিনের শেষে দেখা যায় ঝুড়ি উপচে পড়ছে চকোলেট ডিমে। পড়বে নাইবা কেনো, ইস্টার বানিতো বাচ্চাদের বন্ধু। স্যান্টা ক্লজের মতই বানিও সারা পৃথিবী দৌড়ে বেড়ায় আর বাচ্চাদেরকে ঝুড়ি ভর্তি ডিম দিয়ে আসে। শুধুওই কি ডিম, কত রকমের উপহারও নিয়ে যায় বাচ্চাদের জন্য। বাচ্চারা বানির কাছ থেকে পাওয়া চকোলেট সবার সাথে শেয়ার করে, একা একা সব খেয়ে ফেলেনা।
ইস্টার বানি কেনো আসে
এভাবেই একজন স্যান্টা ক্লজ অথবা একটি ইস্টার বানির কাছ থেকে বাচ্চারা জীবনে শেয়ারিং করতে শিখে, ‘দেওয়ার মধ্যেই আনন্দ’ শিখে, দুঃখীর মুখে হাসি ফোটাতে শিখে। বাচ্চা বয়সে শেখা এই মহৎ গুনগুলো জীবনের শেষ পর্যায় পর্যন্ত বহন করে যাওয়া খুবই কঠিন। কৈশোর পেরোলেই মানুষের মনে স্বার্থচিন্তা ঢুকে যায়, তখন মানুষ দিয়ে সুখ পায়না, নিয়ে সুখ পায়। আর তাই পৃথিবীতে এত হানাহানি, এত বেশী আগ্রাসন। তাই বুঝি এমনই অশান্তিময় সময়ে স্যান্টা ক্লজ বা ইস্টার বানি বছরের নির্দিষ্ট সময়ে নেমে আসে এই ধরণীতে, ছুটে ছুটে যায় প্রতিটি শিশুর কাছে। চেষ্টা করে শিশুদের মধ্যে ভালোবাসার বীজ বপন করে দিতে। শিশুরা নির্মল, শিশুরা পবিত্র, এই শিশুরাই আগামীর ভবিষ্যত। প্রতি একশত শিশুর মধ্যে একজন শিশুও যদি পারে জীবনের শেষ দিনটি পর্যন্ত আর্তের জন্য নিজেকে উৎসর্গ করতে, তাহলেই পৃথিবীটা হয়ে উঠবে অনেক আনন্দের, অনেক ভালোবাসার। এই আশাতেই স্যান্টাক্লজ ও ইস্টার বানি এখনও পিঠে উপহারের ঝোলা নিয়ে ছুটে ছুটে আসে এই ধরণী মাঝে, শিশুদের কাছে। 
</doc>

<doc>
টর্নেডো ও আমাদের তাসের ঘর!
আমরা আমেরিকার মিসিসিপি রাজ্যে এসেছি ২০০৪ সালের আগস্ট মাসে।। এর আগের তিন বছর ছিলাম ওয়েস্ট ভার্জিনিয়াতে। আমাদের জীবনে প্রথম তুষারপাত দেখেছি ওয়েস্ট ভার্জিনিয়াতে। প্রথম যেদিন তুষারপাত দেখি, সেদিনের অনুভূতি একেবারেই আলাদা। তিন বছরে প্রচুর তুষারপাত দেখেছি, কখনও কখনও রাস্তায় থেমে থাকা গাড়ীগুলো চার পাঁচ ফুট স্নো এর নীচে ঢাকা পড়ে গেছে। রাস্তাঘাটে বা বাড়ীর সামনে তুষার জমে যেনো বরফ না হয়ে যায়, তার আগাম ব্যবস্থা হিসেবে আবহাওয়ার পূর্বাভাস অনুযায়ী এক ধরনের সল্ট ছড়িয়ে দেয়া হয় রাস্তায় ও বাড়ীর সামনে। এটা একটি কঠিন ও দায়িত্বপূর্ণ কাজ। এর চেয়েও কঠিন কাজ হচ্ছে দুই তিন ফুট স্নো বা জমাটবাঁধা বরফ সরিয়ে নিজের গাড়ীটাকে পরিস্কার করা। কাজগুলো অবশ্যই কঠিন, কিনতু তুষারপাতে ঘর-বাড়ী উড়িয়ে প্রানহানি বা ঠিকানাবিহীন হওয়ার ভয় নেই। কিনতু মিসিসিপিতে এসে তুষারপাতের মত প্রকৃতির সুন্দর দৃশ্য হারিয়ে, বদলে পেয়েছি প্রকৃতির ভয়ংকর রূপ, ‘টর্নেডো’।
ওয়েস্ট ভার্জিনিয়া একটি পাহাড়ঘেরা অপূর্ব সুন্দর রাজ্য। তবে পাহাড়ী রাস্তায় হাঁটার সময় সৌন্দর্য্যের চেয়ে শারীরিক কষ্টটাই বড় হয়ে দেখা দেয়। ফলে যখনই শুনেছি মিসিসিপি হচ্ছে সমতল এবং একেবারেই বাংলাদেশের মতই আবহাওয়া, অপূর্ব সুন্দর ওয়েস্ট ভার্জিনিয়া ছেড়ে যেতে খুব একটা কষ্ট হয়নি। মিসিসিপির ছোট্ট শহর কলম্বাস, আমরাই একমাত্র বাঙ্গালী পরিবার। প্রথম পনেরো দিন বিশ্ববিদ্যালয়ের গেস্ট হাউজে থেকে নিজেদের ভাড়া করা এপার্টমেন্টে এসে উঠেছিলাম। ক্যাম্পাসে একটি মাত্র সাউথ ইন্ডিয়ান ফ্যামিলিকে পেয়েছিলাম, যারা আমাদেরকে নানাভাবে সাহায্য করেছে। এপার্টমেন্ট হাউজে আসার সাত দিনের মধ্যেই এক গভীর রাতে বুক হিম করা সাইরেনের শব্দে আমাদের সকলের ঘুম ভেঙ্গে যায়। ধড়মড় করে বিছানার উপর বসেই কিছু না বুঝেই ভয়ে অস্থির হয়ে যাচ্ছিলাম সবাই। সেই গভীর রাতেই সাউথ ইন্ডিয়ান মেয়েটি আমাদেরকে ফোন করে জানালো, যে এটা ‘টর্নেডো’ ওয়ার্নিং। সাইরেন যতক্ষন বাজবে ততক্ষন যেনো আমরা সবাই বাথরুমে ঢুকে গিয়ে চুপ করে বাথটাবের মধ্যে বসে থাকি। সবার হাতেই যেনো একটি করে বালিশ থাকে যা দিয়ে মাথা ও ঘাড় ঢেকে রাখা যায়। একেতো গভীর রাতের সাইরেন, তার উপর এমন অদ্ভুত সতর্কতা ব্যবস্থা, বুঝিনি বলে আমরা কিছুই করিনি। সাইরেন এক সময় থেমে গেছে।
পরের দিন বিশ্ববিদ্যালয়ে গিয়ে আমার স্বামী কলিগদের সাথে কথা বলে জেনে এসেছে, মার্চ-এপ্রিল থেকে শুরু হওয়া টর্নেডো যে কোন সময় এসে আঘাত হানতে পারে, যে কোন কিছুর উপর। তাই টর্নেডোর সময় নিরাপদে থাকার জন্য বেসমেন্ট (মাটির নীচে ঘর) হচ্ছে সবচেয়ে ভালো জায়গা। (নিউইয়র্কে প্রতিটি বাড়ীতেই বেসমেন্ট থাকে, মিসিসিপিতে কোন বাড়ীতেই বেসমেন্ট নেই)। বেসমেন্ট না থাকলে ঐভাবে বাথরুমে গিয়ে কাঁথা কম্বল দিয়ে মাথা ঢেকে বসে থাকতে হবে। কারন সারা বাড়ীতে বাথরুম হচ্ছে সবচেয়ে নিরাপদ। ছোট্ট পরিসরের রুমটিতে জানালা থাকেনা, বাতাস ঢুকতে পারেনা বলে টর্নেডোর আঘাতে সম্পূর্ণ বাড়ী উড়িয়ে নিয়ে গেলেও বাথরুমগুলো হয়তোবা আড়ালে থাকে। ঘর-বাড়ী উড়িয়ে নিয়ে যায় শুনে আমার একটু অবিশ্বাস হতেই জানলাম, আমরা আসার তিন চার বছর আগেই বিশ্ববিদ্যালয়টির জিমনেসিয়ামের ছাঁদ টর্নেডোর ছোবল খেয়ে উড়ে গেছে। কোন প্রানহানি না ঘটলেও একটি জিমনেসিয়ামের ছাঁদ উড়ে যাওয়া, ভাবতেই ভয়ে বুক কাঁপতে লাগলো। আমেরিকাতে বাড়ী-ঘরগুলো দেখতে সুন্দর, বাড়ীর সামনে ফুলের বাগান তারও চেয়ে বেশী সুন্দর। কিন্তু বাড়ীর কাঠামো যে কি পলকা থাকে, তা টের পাওয়া যাচ্ছে আবহাওয়া পরিবর্তনের সাথে সাথে। বাড়ীগুলোর বাইরের চাকচিক্য আছে, অথচ হালকা পলকা কাঠামোর উপর দাঁড়ানো। রুমের দেয়ালগুলোতে আঙ্গুলে টোকা দিলেই ফাঁপা আওয়াজ পাওয়া যায়। সলিড কিছু নেই ভেতরে, হার্ডবোর্ড দিয়ে মনে হয় বানানো। টর্নেডো যেখানে শক্তপোক্ত জিমনেসিয়াম উড়িয়ে নিতে পারে, সেখানে মানুষের বাড়ীগুলোকে ধূলায় মিশিয়ে দেবে, এতে আর বিচিত্র কি!
সেই থেকে আজ অবধি টর্নেডোর মাঝেই বসবাস আমাদের। প্রথম কয়েক বছর আমার স্বামী পাত্তা দিতনা এইসব টর্নেডো ফর্নেডোকে। গ্রামে বেড়ে উঠা মানুষ সে, কালবোশেখী, ঝড় ঝঞ্ঝা, বন্যা সাইক্লোন দেখেই বড় হয়েছে, আর আমেরিকাতে এসে টর্নেডো নিয়ে মাথা ঘামাবে!! আমাকে ভীতু বলে অনেক উপহাস করেছে সে। বাংলাদেশের এই বীর শেষ পর্যন্ত টর্নেডোকে ভয় পেতে শুরু করলো। ইদানীং প্রায়ই টিভিতে দেখাচ্ছে, রাস্তায় চলতে থাকা আঠারো চাকার ট্রাকগুলো পর্যন্ত উলটে যায়। ভয় না পেয়ে উপায় কি!
২০১০ সালের ৩১শে ডিসেম্বার রাতে আমাদের বাড়ীতে বাংগালী ছাত্রছাত্রীদের নিমন্ত্রন করেছিলাম। তাদের মধ্যে শাহীন-নিশোও ছিল। ছিলোনা শুধু গার্গী-জীবনানন্দ। ওদের নেমন্তন্ন ছিল ওদেরই আরেক আমেরিকান বন্ধুর বাড়ীতে। আমাদের বাড়ী থেকে রাত একটা দেড়টার দিকে সকলে বিদায় নিয়ে চলে যাওয়ার ঘন্টা খানেকের মধ্যেই টর্নেডো সাইরেন বাজতে শুরু করেছিল। আমাদের বর্তমান বাড়ীটির নীচের ফ্লোরেই (বেসমেন্ট নয়) আমি মেয়েদেরকে নিয়ে চুপ করে বসে থাকি, যতক্ষন সাইরেন বাজে। আর বাংলাদেশের বীর ঐ সময়ে টিভি অন করে ওয়েদার চ্যানেল দেখে একবার, জানালার কাছে গিয়ে উঁকি মেরে বাইরেটা দেখে একবার। পরদিন খুব সকালেই জানলাম, ঐ টর্নেডোটি যাওয়ার সময় শাহীন-নিশো এবং গার্গী-জীবনানন্দদের এপার্টমেন্টের ছাঁদ উড়িয়ে নিয়ে গেছে। বিরাট বড় এপার্টমেন্ট কম্পলেক্সে সব দেশের ছাত্রছাত্রীরাই থাকে, বাইরে থেকে দেখলে বুঝার উপায় নেই, দালানগুলো এমন পলকা! গার্গী-জীবনানন্দ তখনও বাড়ী ফেরেনি বলে প্রানে বেঁচেছে, আর শাহীন-নিশো পাশের রুমে থাকাতে বেঁচে গেছে।
২০১১ তেই আরেক টর্নেডো এসে আঘাত করেছে আমাদের কলম্বাস শহরের কাছের শহর টাস্কালুসাতে। আমি ছিলাম ঐ মুহূর্তে ওয়াল মার্টে কর্মরত অবস্থায়, বিকেলের দিকে ঘটনা। ওয়ালমার্ট হচ্ছে সুপার সেন্টার, যে কোন খবর মুহূর্তে চলে আসে সবার কাছে। ওয়েদার চ্যানেলে শোনাচ্ছিল, কিছুক্ষনের মধ্যেই আমাদের শহরের উপর দিয়ে টর্নেডোটি আঘাত হেনে যাবে, সকলেই শুধু ভয়ার্ত চোখে সর্বনাশের অপেক্ষায় ছিলাম। কর্মী থেকে শুরু করে সেন্টারে আসা শত লোককে একটি জায়গাতে এনে জড়ো করা হয়েছিল। সবার হাতের সেল ফোন বেজে চলেছে। সকলেই যার যার আপন মানুষের খোঁজ নিচ্ছে। দোয়া দরুদ পড়ছে, আমিও ঘরে ফোন করে আমার ছোট্ট মেয়েটাকে সাবধানে থাকতে বলে, বীরপুরুষটিকে বিশেষ অনুরোধ করলাম একটু সাবধানে থাকতে। কারন আমেরিকার মানুষ এগুলোর সাথে পরিচিত, সেই মানুষগুলোই এমন ভয় পাচ্ছে, তার মানেই এটা কোন ছেলেখেলা নয়। সেদিন টর্নেডোটি আঘাত হেনেছিল, ভয়ঙ্কর আঘাত হেনেছিল, বিকেলের সেই টর্নেডোতে কত বাড়ীঘর উড়ে গেছে, কত দালান মাটির সাথে শুয়ে গেছে, আর ১৬০ জনের প্রানহানি হয়েছে। আমাদের শহরের উপর দিয়ে যে টর্নেডোটি যাওয়ার কথা ছিল, মুহূর্তের খেয়ালে একটু বাঁক নিতেই তা গিয়ে আঘাত করেছে পাশের শহরটিকে। মাত্র চল্লিশ পঞ্চাশ মাইল দূরের শহরটি ১০-১৫ মিনিটে বিধ্বস্ত হয়ে গেছে। আমেরিকাতে সাধারন মানুষগুলোও খুব এডভেঞ্চারপ্রিয় হয়ে থাকে। অমন শক্তিশালী টর্নেডোর ভিডিও পর্যন্ত করে ফেলেছে কিছু মানুষ। সাথে সাথে ইউটিউবে আপলোড করে দিয়েছে। টাস্কালুসা টর্নেডো টাইপ করলেই অনেক ভিডিও ক্লিপ দেখা যায়। হাতির শুঁড়ের মত দেখতে ঘূর্ণীকে সত্যি সত্যি উন্মাদ হাতীর মতই লাগে!
এরপরেও নিয়মিত টর্নেডো হচ্ছেই। আজ এখানে তো কাল ওখানে। যেখান দিয়েই যাক, তার প্রলয় নাচনে ঘরবাড়ী গুলো উড়ে যায়, মাটির সাথে শুয়ে যায়, রাস্তার গাড়ীগুলো খেলনা গাড়ীর মত উড়ে গিয়ে হয়তো অন্য কোথাও আছড়ে পড়ে। এই বছরে টর্নেডো শুরু হয়েছে। গত পরশু মানে ৩রা এপ্রিল তারিখে বড় শহর ডালাসে টর্নেডো আঘাত হানলো। নিজে টিভি অন করে রাস্তার উপর বিশাল বিশাল ট্রাকগুলোকে উলটে থাকতে দেখে কেমন এক ধরনের অস্থিরতা টের পাই। ডালাস অনেক বড় শহর, দালান কোঠা বাড়ীঘর, লোকজন ভরপুর শহরটি অনেক বছর পরে আবার স্তব্ধ হয়ে আছে। মুহূর্তের টর্নেডো এসে দুমড়ে মুচড়ে দিয়েছে বিশাল এক এলাকা। অন্য জায়গাতেও টর্নেডো হচ্ছে, কিনতু ডালাসের কথা আমার কাছে গুরুত্বপূর্ণ কারন এই ডালাসেই যাচ্ছে আমাদের বড় মেয়ে ডাক্তারীর ইনটার্নশীপ করতে। নিজের প্রানের জন্য আর ভয় করিনা, কিনতু সন্তানের জন্য চিন্তা হয়। মানুষের হাত থেকে যদিওবা পরিত্রান পাওয়া যায়, প্রকৃতির হাত থেকে পরিত্রান পাবো কি করে! যাবোটা কোথায়! আমার কেবলই মনে হয়, আমার ভয় থেকে মুক্তি পাওয়ার আর কোন রাস্তা খোলা নেই। কোথায় যাবো, সবখানেইতো বিপদ! তবে ইদানিং একটা পরিবর্তন লক্ষ্য করছি আমার স্বামীর মধ্যে। সে এখন আর জানালার কাছে গিয়ে দাঁড়ায়না ( জানালার কাছে দাঁড়ালে কাঁচ ভেঙ্গে দূর্ঘটনা ঘটতে পারে বলে সতর্কতা বাণীতে এটা করতে মানা করা হয়)। চুপচাপ নীচের ঘরেই বসে থাকে। তাছাড়া আরতো কিছু করার নেই। মেয়েরাই এখন এক ধমকী দিয়ে বসিয়ে রাখে।
পৃথিবীর আবহাওয়া পালটে গেছে। গ্রীন হাউজ ইফেক্ট বলে যে গালভরা শব্দগুলো শুনতে পাই, এর ইফেক্ট যে কি ভয়াবহ হচ্ছে দিন দিন, তা আমরা হাড়ে হাড়ে টের পাচ্ছি। কোথায় গেলে শান্তি পাই তাও জানিনা। ভুমিকম্প, সাইক্লোন তো আছেই। তুষারপাত দেখতে যতই মোহনীয় হোক না কেনো, এটাও দিন কে দিন ভয়াবহ হয়ে উঠছে। এমন পরিস্থিতিতে আমেরিকা নামের শক্তিশালী দেশের বাড়ী ঘরগুলোকে সত্যি সত্যি তাসের ঘরই মনে হয়। ইদানিং টিভিতে নানা রকম বিজ্ঞাপন দেখি, টর্নেডোর হাত থেকে বাঁচতে হলে বাড়ীতে নতুন করে বেসমেন্ট বানানোর বিজ্ঞাপন, আমার আর সাড়া দেওয়ার উপায় নেই। আমাদের বাড়ীগুলোতে বেসমেন্ট নেই। কারো বাড়ীতেই বেসমেন্ট নেই, কারন মিসিসিপিতে মাটির লেভেল সমুদ্রের লেভেলের নীচে বলেই নাকি মাটির নীচে ঘর বানানো হয়নি। কি জানি, ভূগোলের এইসকল বিষয় আমার মাথায় ঢুকেনা। সমুদ্র লেভেলের নীচে বলেই হ্যারিকেন ক্যাটরিনা নিউ অর্লিন্স নামের বড় শহরটিকে ধ্বংস করে ফেলেছিল। (যদিও মানুষই দায়ী সব কিছুর জন্য)। আসলে মৃত্যুভয় এমনই এক অনুভূতি, মৃত্যুর কাছাকাছি দাঁড়িয়ে তত্বকথা শুনতে ভালো লাগেনা, অসহায় মানুষ প্রকৃতির রুদ্ররোষের শিকার হয়ে কপাল চাপড়ায়, নিজের কর্মফল নিয়ে চিন্তা করার বোধটুকুও লোপ পেয়ে যায় তাসের ঘরের ভেতর বসবাস করা মানুষগুলোর।
</doc>

<doc>
নির্দোষ কৌতুকময় ১লা এপ্রিল!
এপ্রিলের এক তারিখটিতে পৃথিবীর অনেক দেশেই কিশোর কিশোরীরা পরস্পরকে বোকা বানানোর প্রতিযোগিতায় মেতে উ্ঠে। একজন আরেকজনকে কোনভাবে ধোঁকা দিতে পারলেই ‘এপ্রিল ফুল’ বলে বিজয়োল্লাস করতে থাকে। আমরাও খেলতাম পরস্পরকে বোকা বানানোর খেলাটি। কিনতু আমাদের কারো মনে কোনদিন প্রশ্ন জাগেনি, এই বোকা বানানো দিবসটির উৎপত্তি কোখায়, অথবা কবে এর উৎপত্তি হয়েছিল! কৈশোর তো এমনই হয়, যে কোন কিছুতেই বাঁধভাঙ্গা উচ্ছাসে উত্তাল হওয়া, প্রতিটি মুহূর্তে শুধুই মজা করা, মজার উৎস নিয়ে মাথা ঘামিয়ে সময় নষ্ট করার মত বোকামি কেউ করতে চায়না। আর তাই ‘এপ্রিল ফুল’ ডে স্কুল জীবনেই বেশী পালিত হতে দেখা যায়।
ছোটবেলাতে এপ্রিলের এক তারিখে অনেককেই ঠকাতাম। নানা ফন্দী ফিকির বের করতাম। ‘এই তোর মাথায় কি দেখতো!” বললেই অন্যজন মাথায় হাত দিয়ে দেখতো, সেখানে কিছুই নেই, সাথে সাথে উল্লাসে ফেটে পড়তাম, ‘এপ্রিল ফুল’ বলে। অথবা সাথের বন্ধুটিকে বলতাম, অমুকে তোকে ডাকছে। বেশীর ভাগ সময়ে বন্ধুরা ছুটে যায়, কেনো তাকে ডাকা হচ্ছে তা জানতে। গিয়ে ধোঁকা খায়, কারন আসলে কেউই ডাকেনি। ঠিক এমনটিই হয়ে থাকে পৃথিবীর নানা দেশে, তবে একেক দেশের আনন্দের ধরনটা হয়ত ভিন্ন হয়ে থাকে।
আমেরিকাতে একটি কমন ট্রিক হচ্ছে, ১লা এপ্রিলে সকাল থেকেই একজন অন্য আরেকজনকে বলে, ‘তোমার জুতোর ফিতে বাঁধা নেই কেনো?” অন্যজন সাথে সাথে চমকে গিয়ে পায়ের দিকে তাকাতেই সকলে বলে উঠে, ‘এপ্রিল ফুল’। আরেকটি ট্রিক হচ্ছে, (এটা অবশ্য খুব পরিচিতজনের সাথে করা হয়ে থাকে), আগে থেকেই চিনির পটে লবন ভর্তি করে রাখা হয়, ‘এপ্রিল বোকা’ যখন চিনি ভেবে লবনটাকে খাবারে মিশিয়ে খেতে শুরু করে, তখনই মনের আনন্দে এক চীৎকার, ‘এপ্রিল ফুল’! হোস্টেলে বা ডর্মে ছাত্রছাত্রীরা যেটা করে তা হলো, বন্ধুর ঘড়ির এলার্ম এক ঘন্টা পিছিয়ে রাখে। পরের দিন সকালের সেই ক্লাশটি বন্ধু মিস করে, ওটাতেই সকলের আনন্দ!
‘এপ্রিল ফুল’ ধারণাটি কোথা থেকে এসেছে, এখন পর্যন্ত তা নির্দিষ্টভাবে বের করা যায়নি। নানা মুনির নানামত আছে। তবে জানা যায়, ষোড়শ শতাব্দীতে জুলিয়ান ক্যালেন্ডারে নতুন বর্ষ শুরু হয়েছিল ২৫শে মার্চ থেকে। কিনতু মার্চের শেষ সপ্তাহ ‘হলি উইক’ হওয়াতে নতুন বছর উদযাপন করা হতো ১লা এপ্রিল তারিখে। এভাবেই চলেছে ১৫৮২ সাল পর্যন্ত। এরপরে গ্রেগরিয়ান ক্যালেন্ডারে বছর শুরু হয়েছে ১লা জানুয়ারী থেকে। কিনতু তখন জনসংযোগ বা তথ্যপ্রবাহ খুবই ধীর লয়ে চলতো বলে অনেকেই জানতো না ক্যালেন্ডারের এই পরিবর্তনের কথা। ফলে ফ্রান্সের প্রায় সকলেই ১লা জানুয়ারী ‘নিউ ইয়ার’ সেলিব্রেট করলেও কিছু মানুষ এরপরেও জুলিয়ান ক্যালেন্ডার অনুযায়ী ১লা এপ্রিলই ‘নিউ ইয়ার’ সেলিব্রেট করতো। সেই কতিপয় মানুষকেই গ্রেগরিয়ান ক্যালেন্ডার অনুসারীরা ‘এপ্রিল ফিশ’ বলে উপহাস করতো। কেননা ছোট ছোট মাছ খুব সহজেই ধরা পড়ে বলেই বোকা বনে যাওয়া মানুষগুলোকে ‘এপ্তিল ফিশ বলেই ঠাট্টা করা হতো। কালের আবর্তে তখনকার সেই উপহাস আর নিছক উপহাস হিসেবে এখন আর মনে করা হয়না। পৃথিবীব্যাপী দিবসটি ‘ফান’ হিসেবে পালিত হয়ে থাকে। এখনও ফ্রান্সে ১লা এপ্রিলের এইদিনে বাচ্চারা কাগজ কেটে মাছের আকৃতি তৈরী করে বন্ধুদের অজান্তেই তাদের পিঠে মাছটি সেঁটে দেয়। বন্ধুটি যখন জানতে পারে তার পিঠে মাছটি সাঁটা হয়েছে, তখন আর কিছু করার থাকেনা ‘এপ্রিল ফিশ’ উল্লাসধ্বনি শোনা ছাড়া!
ফ্রান্স থেকে শুরু হওয়া ১লা এপ্রিলের এই নিছক কৌতুকে ভরা দিবসটির মজা পৃথিবীর অন্যান্য দেশেও ছড়িয়ে পড়ে। অষ্টাদশ শতাব্দীতে ব্রিটেন ও স্কটল্যান্ডেও এপ্রিল ফুলস ডে পালন করা শুরু হয়। পরবর্তীতে ইংলিশ ও ফ্রেঞ্চ অভিবাসীদের মাধ্যমেই আমেরিকাতেও এপ্রিল ফুলস ডে প্রচারিত হয়ে থাকে।
ইংল্যান্ডে ১লা এপ্রিল বেলা বারোটা পর্যন্ত চলে এপ্রিল ফুলের মজা। আমেরিকাতে চলে সম্পূর্ণ দিন। পর্তুগালে ‘লেন্ট (খৃস্টান সম্প্রদায়ের অনেকেই ইস্টারের আগে ৪০ দিন রোজা রাখে, প্রার্থনা করে) শুরুর আগের রবিবার ও সোমবারে এপ্রিল ফুল পালিত হয়। ঐদিনে অনেকেই পরস্পর পরস্পরের প্রতি আটা বা ময়দা ছুঁড়ে দিয়ে মজা করে। রোমে এপ্রিল ফুলস ডে’র সমতুল্য কৌতুকের দিনটি হচ্ছে ‘ফেস্টিভ্যাল অব হিলারিয়া’ অথবা ‘রোমান লাফিং ডে’। ভারতে ‘হোলী’ বা রঙ খেলা উৎসবটি এপ্রিল ফুলস উৎসবের সমতুল্য বিবেচনা করা হয়। কারন একজন আরেকজনকে নানা বর্ণে রঙীন করে দিয়ে আমোদ পায়।
সুতরাং, যে যেভাবেই পালন করুক, ২৫শে মার্চ থেকে ১লা এপ্রিল, যে দিনটিতেই এই কৌতুক বা ঠাট্টা দিবসটি পালন করা হোক না কেন, আসল উদ্দেশ্য হচ্ছে আনন্দ করা, একা নয়, বন্ধুদেরকে সাথে নিয়ে মজা করা। বসন্তকালে প্রকৃতির রঙ বদলের সাথে সাথে মানুষের মনও রঙীন হয়, মনে থাকে আনন্দ উৎসবের আমেজ, সেই থেকেই মার্চের শেষ সপ্তাহটি থেকে শুরু হওয়া আনন্দ বা মজা শেষ হয় এপ্রিলের এক তারিখটিতে। কাজেই পৃথিবীর যে প্রান্তেই যাওয়া যাবে, এপ্রিলের এই দিনটিতে কারো কাছে বোকা হয়ে গেলেও অবাক হওয়ার কিছু থাকবেনা।
[এই রচনাটি আজকের বাংলাদেশ প্রতিদিনে 'এপ্রিল ফুল' নামে প্রকাশিত হয়েছে]।
</doc>

<doc>
নির্দোষ কৌতুকময় ১লা এপ্রিল!
এপ্রিলের এক তারিখটিতে পৃথিবীর অনেক দেশেই কিশোর কিশোরীরা পরস্পরকে বোকা বানানোর প্রতিযোগিতায় মেতে উ্ঠে। একজন আরেকজনকে কোনভাবে ধোঁকা দিতে পারলেই ‘এপ্রিল ফুল’ বলে বিজয়োল্লাস করতে থাকে। আমরাও খেলতাম পরস্পরকে বোকা বানানোর খেলাটি। কিনতু আমাদের কারো মনে কোনদিন প্রশ্ন জাগেনি, এই বোকা বানানো দিবসটির উৎপত্তি কোখায়, অথবা কবে এর উৎপত্তি হয়েছিল! কৈশোর তো এমনই হয়, যে কোন কিছুতেই বাঁধভাঙ্গা উচ্ছাসে উত্তাল হওয়া, প্রতিটি মুহূর্তে শুধুই মজা করা, মজার উৎস নিয়ে মাথা ঘামিয়ে সময় নষ্ট করার মত বোকামি কেউ করতে চায়না। আর তাই ‘এপ্রিল ফুল’ ডে স্কুল জীবনেই বেশী পালিত হতে দেখা যায়।
ছোটবেলাতে এপ্রিলের এক তারিখে অনেককেই ঠকাতাম। নানা ফন্দী ফিকির বের করতাম। ‘এই তোর মাথায় কি দেখতো!” বললেই অন্যজন মাথায় হাত দিয়ে দেখতো, সেখানে কিছুই নেই, সাথে সাথে উল্লাসে ফেটে পড়তাম, ‘এপ্রিল ফুল’ বলে। অথবা সাথের বন্ধুটিকে বলতাম, অমুকে তোকে ডাকছে। বেশীর ভাগ সময়ে বন্ধুরা ছুটে যায়, কেনো তাকে ডাকা হচ্ছে তা জানতে। গিয়ে ধোঁকা খায়, কারন আসলে কেউই ডাকেনি। ঠিক এমনটিই হয়ে থাকে পৃথিবীর নানা দেশে, তবে একেক দেশের আনন্দের ধরনটা হয়ত ভিন্ন হয়ে থাকে।
আমেরিকাতে একটি কমন ট্রিক হচ্ছে, ১লা এপ্রিলে সকাল থেকেই একজন অন্য আরেকজনকে বলে, ‘তোমার জুতোর ফিতে বাঁধা নেই কেনো?” অন্যজন সাথে সাথে চমকে গিয়ে পায়ের দিকে তাকাতেই সকলে বলে উঠে, ‘এপ্রিল ফুল’। আরেকটি ট্রিক হচ্ছে, (এটা অবশ্য খুব পরিচিতজনের সাথে করা হয়ে থাকে), আগে থেকেই চিনির পটে লবন ভর্তি করে রাখা হয়, ‘এপ্রিল বোকা’ যখন চিনি ভেবে লবনটাকে খাবারে মিশিয়ে খেতে শুরু করে, তখনই মনের আনন্দে এক চীৎকার, ‘এপ্রিল ফুল’! হোস্টেলে বা ডর্মে ছাত্রছাত্রীরা যেটা করে তা হলো, বন্ধুর ঘড়ির এলার্ম এক ঘন্টা পিছিয়ে রাখে। পরের দিন সকালের সেই ক্লাশটি বন্ধু মিস করে, ওটাতেই সকলের আনন্দ!
‘এপ্রিল ফুল’ ধারণাটি কোথা থেকে এসেছে, এখন পর্যন্ত তা নির্দিষ্টভাবে বের করা যায়নি। নানা মুনির নানামত আছে। তবে জানা যায়, ষোড়শ শতাব্দীতে জুলিয়ান ক্যালেন্ডারে নতুন বর্ষ শুরু হয়েছিল ২৫শে মার্চ থেকে। কিনতু মার্চের শেষ সপ্তাহ ‘হলি উইক’ হওয়াতে নতুন বছর উদযাপন করা হতো ১লা এপ্রিল তারিখে। এভাবেই চলেছে ১৫৮২ সাল পর্যন্ত। এরপরে গ্রেগরিয়ান ক্যালেন্ডারে বছর শুরু হয়েছে ১লা জানুয়ারী থেকে। কিনতু তখন জনসংযোগ বা তথ্যপ্রবাহ খুবই ধীর লয়ে চলতো বলে অনেকেই জানতো না ক্যালেন্ডারের এই পরিবর্তনের কথা। ফলে ফ্রান্সের প্রায় সকলেই ১লা জানুয়ারী ‘নিউ ইয়ার’ সেলিব্রেট করলেও কিছু মানুষ এরপরেও জুলিয়ান ক্যালেন্ডার অনুযায়ী ১লা এপ্রিলই ‘নিউ ইয়ার’ সেলিব্রেট করতো। সেই কতিপয় মানুষকেই গ্রেগরিয়ান ক্যালেন্ডার অনুসারীরা ‘এপ্রিল ফিশ’ বলে উপহাস করতো। কেননা ছোট ছোট মাছ খুব সহজেই ধরা পড়ে বলেই বোকা বনে যাওয়া মানুষগুলোকে ‘এপ্তিল ফিশ বলেই ঠাট্টা করা হতো। কালের আবর্তে তখনকার সেই উপহাস আর নিছক উপহাস হিসেবে এখন আর মনে করা হয়না। পৃথিবীব্যাপী দিবসটি ‘ফান’ হিসেবে পালিত হয়ে থাকে। এখনও ফ্রান্সে ১লা এপ্রিলের এইদিনে বাচ্চারা কাগজ কেটে মাছের আকৃতি তৈরী করে বন্ধুদের অজান্তেই তাদের পিঠে মাছটি সেঁটে দেয়। বন্ধুটি যখন জানতে পারে তার পিঠে মাছটি সাঁটা হয়েছে, তখন আর কিছু করার থাকেনা ‘এপ্রিল ফিশ’ উল্লাসধ্বনি শোনা ছাড়া!
ফ্রান্স থেকে শুরু হওয়া ১লা এপ্রিলের এই নিছক কৌতুকে ভরা দিবসটির মজা পৃথিবীর অন্যান্য দেশেও ছড়িয়ে পড়ে। অষ্টাদশ শতাব্দীতে ব্রিটেন ও স্কটল্যান্ডেও এপ্রিল ফুলস ডে পালন করা শুরু হয়। পরবর্তীতে ইংলিশ ও ফ্রেঞ্চ অভিবাসীদের মাধ্যমেই আমেরিকাতেও এপ্রিল ফুলস ডে প্রচারিত হয়ে থাকে।
ইংল্যান্ডে ১লা এপ্রিল বেলা বারোটা পর্যন্ত চলে এপ্রিল ফুলের মজা। আমেরিকাতে চলে সম্পূর্ণ দিন। পর্তুগালে ‘লেন্ট (খৃস্টান সম্প্রদায়ের অনেকেই ইস্টারের আগে ৪০ দিন রোজা রাখে, প্রার্থনা করে) শুরুর আগের রবিবার ও সোমবারে এপ্রিল ফুল পালিত হয়। ঐদিনে অনেকেই পরস্পর পরস্পরের প্রতি আটা বা ময়দা ছুঁড়ে দিয়ে মজা করে। রোমে এপ্রিল ফুলস ডে’র সমতুল্য কৌতুকের দিনটি হচ্ছে ‘ফেস্টিভ্যাল অব হিলারিয়া’ অথবা ‘রোমান লাফিং ডে’। ভারতে ‘হোলী’ বা রঙ খেলা উৎসবটি এপ্রিল ফুলস উৎসবের সমতুল্য বিবেচনা করা হয়। কারন একজন আরেকজনকে নানা বর্ণে রঙীন করে দিয়ে আমোদ পায়।
সুতরাং, যে যেভাবেই পালন করুক, ২৫শে মার্চ থেকে ১লা এপ্রিল, যে দিনটিতেই এই কৌতুক বা ঠাট্টা দিবসটি পালন করা হোক না কেন, আসল উদ্দেশ্য হচ্ছে আনন্দ করা, একা নয়, বন্ধুদেরকে সাথে নিয়ে মজা করা। বসন্তকালে প্রকৃতির রঙ বদলের সাথে সাথে মানুষের মনও রঙীন হয়, মনে থাকে আনন্দ উৎসবের আমেজ, সেই থেকেই মার্চের শেষ সপ্তাহটি থেকে শুরু হওয়া আনন্দ বা মজা শেষ হয় এপ্রিলের এক তারিখটিতে। কাজেই পৃথিবীর যে প্রান্তেই যাওয়া যাবে, এপ্রিলের এই দিনটিতে কারো কাছে বোকা হয়ে গেলেও অবাক হওয়ার কিছু থাকবেনা।
[এই রচনাটি আজকের বাংলাদেশ প্রতিদিনে 'এপ্রিল ফুল' নামে প্রকাশিত হয়েছে]।
</doc>

<doc>
গণতন্ত্রের মডেল থেকে অস্তিত্বের সংকটে
পশ্চিম আফ্রিকার দারিদ্র্যক্লিষ্ট দেশ মালিকে ওই অঞ্চলের উন্নয়ন ও গণতন্ত্রের মডেল হিসেবে বিবেচনা করা হচ্ছিল। সেই দেশেই ঘটে গেল সেনা অভ্যুত্থান। শুধু তা-ই নয়, উত্তরাঞ্চলের একটি অংশ দখলে নিয়ে এর স্বাধীনতা ঘোষণা করেছে বিদ্রোহীরা। ফলে দেশটি আবার পিছিয়ে যাবে বলে আশঙ্কা সবার। সত্যি বলতে, অস্তিত্বের সংকটেই পড়েছে মালি। বলা হচ্ছে, ১৯৬০ সালে ফ্রান্সের কাছ থেকে স্বাধীনতা লাভের পর এমন নজিরবিহীন সংকটে আর কখনোই পড়েনি দেশটি।
আপাতদৃষ্টিতে মনে হচ্ছে, পশ্চিম আফ্রিকার দেশগুলোর অর্থনৈতিক জোট ইকোয়াসের মধ্যস্থতায় মালি সংকট সমাধানের দিকেই এগোচ্ছে। কিন্তু কেন এই অভ্যুত্থান?
ঘটনার শুরু
ক্ষমতাচ্যুত প্রেসিডেন্ট আমাদু তুমানি তুরের বিরুদ্ধে অভিযোগ, দেশটির উত্তরাঞ্চলে তুয়ারেগ বিদ্রোহীরা দীর্ঘদিন থেকে সক্রিয় থাকলেও তাদের বিরুদ্ধে কঠোর ব্যবস্থা নিতে ব্যর্থ হয়েছেন তিনি। সাবেক জেনারেল আমাদু ১৯৯১ সালে এক অভ্যুত্থানে মালির তখনকার সামরিক জান্তাকে সরিয়ে ক্ষমতায় আসেন। পরের বছর বেসামরিক সরকারের কাছে ক্ষমতা হস্তান্তর করেন। এ কারণে গণতন্ত্রপন্থীদের কাছে সমাদৃত হন তিনি। তাঁর নাম হয় ‘গণতন্ত্রের প্রতি একাত্ম’। ২০০২ সালে মালির প্রেসিডেন্ট নির্বাচিত হন তুরে। ২০০৭ সালে প্রেসিডেন্ট পদে পুনর্নির্বাচিত হন। চলতি মাসেই তাঁর মেয়াদ শেষ হওয়ার কথা ছিল।
আমাদু তুয়ারেগ বিদ্রোহীদের সঠিকভাবে মোকাবিলা করতে ব্যর্থ হয়েছেন, এ অভিযোগ মালির সাধারণ মানুষেরও। বিশেষ করে, লিবিয়ার নেতা মুয়াম্মার গাদ্দাফি নিহত হওয়ার পর তুয়ারেগ বিদ্রোহীরা যখন মালিতে ফিরছিল, তখন সঠিক পদক্ষেপ নিতে ব্যর্থ হয়েছেন আমাদু। তুয়ারেগ বিদ্রোহীরা গাদ্দাফির পক্ষ নিয়ে যুদ্ধ করেছিল। এ ছাড়া গত জানুয়ারিতে সাহারায় বিদ্রোহীদের হাতে মালির যে সেনারা হতাহত হয়, তাদের পরিবারের প্রতি যথেষ্ট সহানুভূতি দেখাননি প্রেসিডেন্ট আমাদু। বিষয়টি সেনাবাহিনীকে ক্ষুব্ধ করে তোলে।
অভ্যুত্থান
সেনাবাহিনীর ক্যাপ্টেন আমাদু সাঙ্গো গত ২২ মার্চ প্রেসিডেন্টকে সরিয়ে দিয়ে ক্ষমতা দখল করেন। অভ্যুত্থানকারীরা দাবি করে উত্তরাঞ্চলের বিদ্রোহীদের মোকাবিলা করতে প্রেসিডেন্টের ব্যর্থতার কারণেই তারা অভ্যুত্থান করতে বাধ্য হয়েছে। তারা বেসামরিক সরকারের হাতে দ্রুতই ক্ষমতা ছেড়ে দেওয়ার অঙ্গীকার করে।
ক্যাপ্টেন আমাদু সাঙ্গো মালির সেনাবাহিনীর মধ্যসারির কর্মকর্তা। মালির দ্বিতীয় বৃহত্তম শহর সেগুরে জন্মগ্রহণ করেন সাঙ্গো। সেখানে তাঁর বাবা একটি স্বাস্থ্যকেন্দ্রে কাজ করেন। সাংবাদিকেরা সাঙ্গোকে সাহসী, আত্মবিশ্বাসী ও সম্মোহনী ক্ষমতাসম্পন্ন নেতা হিসেবে উল্লেখ করেছেন। যুক্তরাষ্ট্র থেকে সামরিক ও গোয়েন্দা প্রশিক্ষণ আছে তাঁর।
উত্তরাঞ্চলের স্বাধীনতা
এই অভ্যুত্থানের সুযোগ নিয়ে উত্তরাঞ্চলের গাও, টিম্বাকটু ও ফিদলিসহ বেশ কিছু এলাকায় পূর্ণ নিয়ন্ত্রণ প্রতিষ্ঠা করে তুয়ারেগ বিদ্রোহীরা। তারা আজাওয়াদ নাম দিয়ে ওই এলাকার স্বাধীনতা ঘোষণা করে। ন্যাশনাল মুভমেন্ট ফর দ্য লিবারেশন অব আজাওয়াদকে (এমএনএলএ) ‘নতুন দেশের’ কর্তৃপক্ষ বলে দাবি করে তুয়ারেগ বিদ্রোহীরা। পরাশক্তি যুক্তরাষ্ট্র ও ফ্রান্সসহ বিশ্বের অনেক দেশ এই স্বাধীনতার ঘোষণা প্রত্যাখ্যান করেছে।
মালির উত্তরাঞ্চলে এমএনএলএ ছাড়াও কয়েকটি বিদ্রোহী গোষ্ঠী আছে। এর একটি ইসলামপন্থী আনসার দিন। দুটিই তুয়ারেগ বিদ্রোহীদের। তবে আনসার দিন ও এমএনএলএর আদর্শ ভিন্ন। এমএনএলএ ধর্মনিরপেক্ষতায় বিশ্বাসী। আর আনসার দিন চায় শরিয়া আইন প্রতিষ্ঠা করতে। এরই মধ্যে তারা বেশ কিছু এলাকায় শরিয়া আইন চালু করার চেষ্টা করছে বলে জানা গেছে। আদর্শ আলাদা হলেও এ দুটি পক্ষ একজোট হয়ে সরকারি বাহিনীর বিরুদ্ধে বিভিন্ন সময় লড়াই করেছে। এমএনএলএর মূল নিয়ন্ত্রণ দুজনের হাতে। একজন সংগঠনের সাধারণ সম্পাদক বিলাগ চেরিক ও অন্যজন এর সামরিক শাখার প্রধান মোহাম্মদ আগ নাজিম। তাঁরা উভয়েই জাতিগতভাবে তুয়ারেগ। দুজনই লিবিয়ায় গাদ্দাফির পক্ষে লড়াই করেছিলেন। গাদ্দাফি ক্ষমতাচ্যুত হলে ফিরে আসেন মালিতে। ফেরার সময় প্রচুর অস্ত্র ও বিস্ফোরক আনতে সক্ষম হন তাঁরা।
আর আনসার দিন নেতার নাম ইয়াদ আগ ঘালি। তিনিও তুয়ারেগ। সাবেক এই বিদ্রোহী নেতার সঙ্গে আল-কায়েদার উত্তর আফ্রিকা শাখা আল-কায়েদা ইন দি ইসলামিক মাগরেবের যোগাযোগ রয়েছে।
এমএনএলএর এক বিবৃতিতে দাবি করা হয়েছে, তারা উত্তরাঞ্চলের সব এলাকা নিয়ন্ত্রণ করছে। অধিকৃত এলাকার অধিবাসীদের সুখ-শান্তি ও নিরাপত্তা রক্ষায় কাজ শুরু করে দিয়েছে তারা।
পক্ষান্তরে আনসার দিন বলেছে, তারা উত্তরাঞ্চলের স্বাধীনতার জন্য যুদ্ধ করছে না। বরং পুরো মালিতে শরিয়া আইন প্রতিষ্ঠাই তাদের লক্ষ্য।
ইকোয়াসের মধ্যস্থতা
একপর্যায়ে মালি সংকট সমাধানে মধ্যস্থতা শুরু করে পশ্চিম আফ্রিকার দেশগুলোর অর্থনৈতিক জোট ইকোয়াস। ইকোয়াসের সঙ্গে চুক্তির আওতায় ক্ষমতা ছাড়তে রাজি হন ক্যাপ্টেন সাঙ্গো। যদিও ক্ষমতা ছাড়ার তারিখ এখনো জানানো হয়নি। এই চুক্তির ফলে মালির ওপর থেকে অর্থনৈতিক নিষেধাজ্ঞা প্রত্যাহার করে নেয় ইকোয়াস। চুক্তিতে অভ্যুত্থানকারীদের সাধারণ ক্ষমা ঘোষণা করা হবে বলেও উল্লেখ রয়েছে।
ইকোয়াসের সঙ্গে চুক্তি অনুযায়ী অভ্যুত্থানকারীরা সংসদের স্পিকার দিওয়ান কাউন্দ্রা ত্রাউরের কাছে ক্ষমতা হস্তান্তর করবে। ৪০ দিনের মধ্যে পার্লামেন্ট নির্বাচনের আয়োজন করবেন ত্রাউরে। একই সঙ্গে উত্তরাঞ্চলের তুয়ারেগ বিদ্রোহীদের বিরুদ্ধে ব্যবস্থা নেবে। আর ক্ষমতাচ্যুত প্রেসিডেন্ট আমাদু তুমানি মালিতে যেখানে খুশি থাকবেন। তাঁকে প্রয়োজনীয় নিরাপত্তা দেওয়া হবে।
সামনের চ্যালেঞ্জ
প্রথমত, ক্ষমতা ছাড়ার সুনির্দিষ্ট তারিখ ঘোষণা করেননি ক্যাপ্টেন আমাদু। তাঁর ক্ষমতা ছাড়ার পর আসবে রূপরেখা বাস্তবায়নের কথা। মালির অনেকেই তাঁদের বর্তমান অবস্থার সঙ্গে গিনির তুলনা করছেন। ২০০৮ সালে গিনির সামরিক শাসক মুসা দাদিস কামারা ক্ষমতা দখল করেন। ক্ষমতার স্বাদ পেয়ে ভুলে যান বেসামরিক নেতৃত্বের কাছে ক্ষমতা হস্তান্তরের কথা। এখানেও হয়তো একই ঘটনা ঘটতে যাচ্ছে।
আর যে রূপরেখা দেওয়া হচ্ছে, তাতে স্পিকারের ক্ষমতা নেওয়ার ৪০ দিনের মধ্যে নির্বাচন দেওয়ার কথা বলা হয়েছে। বাস্তবে তা সম্ভব কি না, তা নিয়ে অনেকের মনেই প্রশ্ন রয়েছে। প্রশ্ন আরও আছে। এত কম সময়ে দেশে স্বাভাবিক পরিবেশ ফিরিয়ে আনা, বিশেষ করে উত্তরাঞ্চলের বিদ্রোহীদের নিয়ন্ত্রণে আনা কি সম্ভব? ওই বিদ্রোহীদের ব্যাপারে কী করা হবে, তা নিয়েও চুক্তিতে কোনো দিকনির্দেশনা নেই।
তাই সব মিলিয়ে গত ২০ বছরে গণতন্ত্র ও উন্নয়নের মডেল হিসেবে পরিচিতি পাওয়া মালি আবারও সেই পরিচয় ফিরে পাবে কি না, তা নিয়ে সংশয় থেকেই যাচ্ছে।
</doc>

<doc>
পেসমেকারঃ হৃদস্পন্দনের কথা
হৃৎপিণ্ডের রক্তনালি ব্লক কথাটির সাথে আমরা কমবেশি পরিচিত। হার্টের স্বাভাবিক পাম্পিং কাজ অর্থাৎ ছন্দোবদ্ধ সংকোচন ও প্রসারণের জন্য পর্যাপ্ত রক্ত সরবরাহের পাশাপাশি হার্টের যথাযথ বিদ্যুৎ সরবরাহের কাজটিও নির্বিঘ্নে হওয়া প্রয়োজন। হার্টের প্রকোষ্ঠ বা চেম্বারগুলোকে যদি একটি ঘরের বিভিন্ন কক্ষের সাথে তুলনা করি-তাহলে এর পানি ও বিদ্যুৎ সরবরাহ এবং দরজাগুলোকে যথাক্রমে হার্টের রক্ত সরবরাহ, বিদ্যুৎ সরবরাহ (ইম্পালস্‌ তৈরি এবং সরবরাহ) ও ভাল্বসমূহের সাথে তুলনা করা যায়। হৃৎপিণ্ডে বৈদ্যুতিক স্পন্দন বা ইম্পালস তৈরি এবং তা হৃৎপিণ্ডের প্রত্যন্ত অঞ্চল পর্যন্ত পৌঁছানো একটি সুনির্দিষ্ট নিয়মে একজন মানুষের সারাজীবন ধরে চলতে থাকে। ফলে হৃৎপিণ্ডের সংকোচন ও প্রসারণের কাজটি যা দ্বারা হৃৎপিণ্ড তার নিজের দেহে এবং ব্যক্তির সারা শরীরে নির্বিঘ্নে এবং ক্রমাগতভাবে রক্ত পাম্প করে থাকে। কখনো কখনো হার্টের এই ইলেকট্রিকাল সাপ্লাইতে ব্যাঘাত বা ব্যত্যয় ঘটতে পারে। সাধারণভাবে যাকে হার্ট ব্লক বলা হয়ে থাকে (এটি হার্টের ইলেকট্রিক্যাল ব্লক, রক্তনালির ব্লক নয়)
হার্ট ব্লকের কারণ
১.    হৃৎপিণ্ডের রক্তনালিতে ব্লক
২.    হার্টঅ্যাটাক
৩.    কিছু ওষুধের কারণে (যেমন বিটাব্লকার, ডিগক্সিন, ভেরাপাসিল, এমাইওডেরোন জাতীয় ওষুধের কারণে)
৪.    কিছু ইনফেকশনের কারণে (যেমন লাইম ডিজিজ)
৫.    অন্যান্য কিছু রোগের কারণে (যেমন-রিউমাটয়েড আর্থ্রাইটিস, এস.এল.ই)
৬.    জন্মগত কিছু কারণ
৭.    হৃদস্পন্দনের উৎপত্তিস্থলে বা মাইনাস নোড কোনো কারণে স্বাভাবিকভাবে কাজ করতে না পারলে।
উপসর্গ
এটা হার্টব্লকের ধরন এবং তা কতটুকু মারাত্মক তার ওপর নির্ভর করে। হৃদস্পন্দনের গতি যখন অনেক কমে যায় বিশেষত মিনিটে ৪০ বারের নিচে-তখন নিুাকে্ত উপসর্গগুলো দেখা দিতে পারে।
   মাথা ঘোরা অথবা ঝিমঝিম করা
   মাথা ঘুরে পড়ে যাওয়া বা পড়ে যাওয়ার মতো অবস্থা হওয়া
   বুকে ব্যথা
   শারীরিক পরিশ্রমের পর শ্বাসকষ্ট হওয়া
   কখনো কখনো মস্তিষ্কে অপর্যাপ্ত রক্ত সরবরাহের কারণে খিঁচুনি হওয়া
এখানে মনে রাখা ভালো যে নিয়মিত অ্যাথলেটিক ট্রেনিংয়ের মধ্যে যারা থাকেন, তাদের হৃদস্পন্দনের গতি সাধারণত স্বাভাবিকের নিচে থাকে, এটাই তাদের জন্য স্বাভাবিক।
হার্টব্লক নির্ণয়
অধিকাংশ ক্ষেত্রেই রোগীর উপসর্গ এবং তার সাথে ই.সি.জি এবং হন্টার মনিটরিং নামক একটি পরীক্ষার মাধ্যমে হার্টব্লক রোগ নির্ণয় করা যায়
কখন হার্টব্লকের চিকিৎসা প্রয়োজন
১.    ফাস্ট ডিগ্রি হার্টব্লকের জন্য বিশেষ কোনো চিকিৎসা প্রয়োজন হয় না।  রোগীকে আশ্বস্ত করতে হয় এবং কিছু ওষুধের পুনর্বিন্যাস প্রয়োজন হতে পারে।
২.    সেকেন্ড ডিগ্রি হার্টব্লক দুই ধরনের যেমন-
(ক)    মবিজ টাইপ-১, সাধারণত এটিরও কোনো চিকিৎসা লাগে না।
(খ)    মবিজ টাইপ-২-এর জন্য পূর্বে উল্লেখিত উপসর্গ দেখা দিলে কিংবা তা মাঝারি বা বড় ধরনের হার্টঅ্যাটাকের পর হয়ে থাকলে রোগীর হৃৎপিণ্ডে  পেসমেকার স্থাপন করতে হয়। অনেক সময় মবিগ টাইপ ১ ধরনের ব্লক যদি মবিগ টাইপ-২-এ রূপান্তরিত হয় তাহলেও একই চিকিৎসা প্রয়োজন হয়।
৩.    থার্ড ডিগ্রি হার্টব্লকের চিকিৎসাও সেকেন্ড ডিগ্রি মবিগ টাইপ-২-এর মতোই অর্থাৎ পেসমেকার ইমপ্লান্ট করা।
৪.    হৃৎপিণ্ডের যে জায়গা থেকে হৃৎস্পন্দন তৈরি হয় সাইনো অ্যাট্রিয়াল নোড সেটি কোনো কারণে রোগাক্রান্ত হলে (সিক সাইনাস সিনড্রোম) স্বাভাবিক হৃৎস্পন্দন তৈরি হতে পারে না। এ ক্ষেত্রেও রোগীর হৃৎপিণ্ডে পেসমেকার স্থাপন প্রয়োজন হয়।
৫.    অনেক সময় ওষুধের কারণে হার্টব্লক হলে সংক্ষিপ্ত ওষুধ বন্ধ করেও পর্যবেক্ষণ করা যেতে পারে।
পেসমেকার কী
এটি একটি ম্যাচ বক্সের প্রায় সমান একটি ডিভাইস যন্ত্র যা রোগীর বুকের উপরের দিকে কলার বোনের নিচে সাধারণত বাম দিকে চামড়ার নিচে বসানো হয়। যন্ত্রের এই অংশটিকে ‘জেনারেটর’ বলে। এটি হার্টের চেম্বারের সাথে সাধারণত একটি বা দুটি সরু, লম্বা, ‘লিড’-এর দ্বারা যুক্ত থাকে। এই পেসমেকারটি হৃৎপিণ্ডের নিজস্ব বৈদ্যুতিক স্পন্দনকে সেন্স করে এবং তদনুযায়ী হৃৎপিণ্ডকে নিয়মিত গতিতে পাম্প করানোর জন্য ক্রমাগত বৈদ্যুতিক সিগনাল প্রেরণ করে। পেসমেকার হৃদযন্ত্রকে একটি নির্দিষ্ট গতিতে কিংবা হৃদস্পন্দনের গতি একটি নির্দিষ্ট সীমার নিচে চলে গেলে তাকে স্পন্দিত করাতে পারে। আজকাল অনেক উন্নত প্রযুক্তির পেসমেকার ব্যবহৃত হচ্ছে, যেগুলো রোগীর শারীরিক পরিশ্রমের ধরন কিংবা মানসিক অবস্থার ওপর ভিত্তি করে হৃদস্পন্দনের গতি নিজ থেকেই বাড়াতে কিংবা কমাতে পারে, সুস্থ স্বাভাবিক মানুষের ক্ষেত্রে যেমনটা হয়ে থাকে।
পেসমেকার স্থাপন
এটি সাধারণত কার্ডিয়াক ক্যাথল্যাবে হয়ে থাকে। পেসমেকারের জেনারেটরটি ইমপ্লান্ট করার জন্য বুকের নির্দিষ্ট স্থানে স্থানীয়ভাবে অবশ করা হয় কেবল। রোগীকে অজ্ঞান করার কোনো প্রয়োজন হয় না। পুরো প্রক্রিয়াটি সাধারণত এক থেকে দেড় ঘণ্টা সময়ের মধ্যে সম্পন্ন হয়।
</doc>

<doc>
বসে থাকার বিপদ
আরাম করে চেয়ারে বসে ভাবছেন, কী শান্তি! কিন্তু এই চেয়ারই হতে পারে আপনার অশান্তির কারণ। বিশেষ করে যাঁদের কাজের কারণে দীর্ঘ সময় চেয়ারে বসে থাকতে হয়, তাঁদের ক্ষেত্রে চেয়ার বন্ধু নয়, শত্রু। প্রতিদিন সকালে দৌড়ান বা জিমে যান, সেটা কাজে দেবে না যদি বাকি দিনের বেশির ভাগ সময় বসে কাটে। সেটা হতে পারে গাড়িতে, অফিসের চেয়ারে, পড়ালেখার টেবিলে কিংবা বাসার সোফায়। বহু কারণে দিনের বেশির ভাগ সময় অনেককেই বসে কাটাতে হয়। হয়তো ভাবছেন, এর জন্য আবার গুরুতর কী সমস্যা হবে! আসলে মানবদেহের কাঠামো, বিশেষ করে মেরুদণ্ডের হাড়গুলো বেশি সময় একটানা বসে কাটানোর জন্য উপযুক্ত নয়। এ কারণেই দীর্ঘ সময় বসে থাকার পরিণতি শরীরের জন্য কষ্টদায়ক। এ ধরনের লাইফস্টাইলে অভ্যস্তদের শরীরের নানা অংশে ব্যথা অনুভূত হওয়া খুবই স্বাভাবিক। সেই সঙ্গে আছে মুটিয়ে যাওয়া, ডায়াবেটিস, হৃদরোগসহ বিভিন্ন ক্যান্সার ও অল্প বয়সে মৃত্যুর ঝুঁকি পর্যন্ত।
বসে থাকার হিসাব-নিকাশ
একবার হিসাব করে দেখুন দিনের কতটা সময় বসে কাটান। এই বসে থাকার মধ্যে রয়েছে অফিসে বা কর্মক্ষেত্রে বসে থাকা, খাওয়ার টেবিলে বসে থাকা, টিভি বা সিনেমা দেখার জন্য বসে থাকা; এমনকি মেহমানদের সঙ্গে বসে আলাপচারিতার সময়টাও। হিসাব করুন, এ ধরনের বসে থাকার মোট সময়। নিজেই চমকে উঠবেন! আরে এতটা সময় বসে বসে কাটাচ্ছি! বর্তমানে কাজের পদ্ধতি পরিবর্তনের কারণে মানুষের গড়পড়তা বসে থাকার সময় বেড়ে গেছে। ভাবলে অবাক লাগে, কিন্তু এখন মানুষ ২৪ ঘণ্টায় গড়ে ৯.৩ ঘণ্টা বসে থাকে। এটা ঘুমের (৭-৮ ঘণ্টা) সময়ের চেয়েও বেশি। ইউনিভার্সিটি অব সাউথ ক্যারোলিনা এবং পেনিংটন বায়োমেডিক্যাল রিসার্চ সেন্টারের এক গবেষণায় জানা গেছে, তিন ঘণ্টা বা তার বেশি সময় বসে কাটাতে অভ্যস্তদের হার্টের অসুখে মৃত্যুর ঝুঁকি বেড়ে যায় ৬৪ শতাংশ। অনাকাঙিক্ষতভাবেই বিজ্ঞানীরা দেখতে পান, যারা দিনে অনেক সময় বসে কাটান ও হার্টঅ্যাটাকে আক্রান্ত হন তাদের অনেকেরই ব্যায়াম করার অভ্যাসও ছিল। কিন্তু ব্যায়ামের মাত্রা তাদের বসে থাকার ক্ষতিকর প্রভাব কাটাতে পারেনি। দৈহিক পরিশ্রমের পরিমাণের সঙ্গে বসে বসে কাটানো সময়ের ভারসাম্যকে তাই এখন মেডিক্যাল বিশেষজ্ঞরা গুরুত্ব দিচ্ছেন। অন্যান্য গবেষণায় দেখা যায়, বসে বসে কাটানোর সঙ্গে হৃদরোগ ছাড়াও ক্যান্সার, ডায়াবেটিস ও ওজন বেড়ে যাওয়ার সম্পর্ক রয়েছে।
যেভাবে বিপদ আসে
বসে পড়ার সঙ্গে সঙ্গে পায়ের মাংসপেশির ইলেকট্রিক্যাল অ্যাক্টিভিটি বন্ধ হয়ে যায়, প্রতি মিনিটে ক্যালরি পোড়ানোর হার কমতে থাকে এবং চর্বি ভাঙতে সাহায্যকারী এনজাইমের পরিমাণ ৯০ শতাংশ কমে যায়। দুই ঘণ্টা পর দেহের ভালো কোলেস্টেরল কমে যায় ২০ শতাংশ। ২৪ ঘণ্টা পর ইনসুলিনের কার্যকারিতা ২৪ শতাংশ কমে যায় এবং ডায়াবেটিসের ঝুঁকি বাড়ে। দাঁড়িয়ে কাজ করতে হয় এমন ব্যক্তিদের চেয়ে বসে কাজ করা ব্যক্তিদের হৃদরোগের ঝুঁকি দ্বিগুণ। বসে থেকে তেমন কোনো এনার্জিই খরচ হয় না শরীরে। বরং দাঁড়ানো বা নড়াচড়ার মধ্যে থাকলে শক্তি খরচ হয়। বসে থাকার প্রভাব কেবল দীর্ঘমেয়াদি নয়; বসে পড়লে শরীর নিষ্ক্রিয় অবস্থায় চলে যায়। বসে বসে মানুষ মুটিয়ে যায়। যারা দিনের অর্ধেকের বেশি সময় বসে থাকেন, তাদের ক্ষেত্রে হার্টঅ্যাটাকের প্রবণতা বেড়ে যায়, ফলে মৃত্যুর হারও বাড়ে। অনেকে আবার অসাবধানতায় ভুল ভঙ্গিতে বসে থাকেন। দীর্ঘ সময় মেরুদণ্ড বাঁকা করে বসে কাজ করলে এর ওপর সব সময় একটা চাপা টান থাকে। ফলে স্বাভাবিক রক্ত চলাচল ব্যাহত হয়ে পিঠে আর্থ্রাইটিস হয়ে যেতে পারে।
চেয়ারের ফাঁদ এড়াতে
এ সময়ে বেশির ভাগ লোককেই দিনে আট ঘণ্টা বসে থাকার কাজ করতে হয়। এর বাইরে দিনের অন্যান্য সময় বসে থাকাটাই বাড়তি ক্ষতির কারণ হয়ে দাঁড়ায় স্বাস্থ্যের জন্য। দিনে অন্তত ৩০ মিনিট ব্যায়াম বা দৈহিক পরিশ্রম করার কথা প্রায়ই বলা হয়। কিন্তু শুধু এটুকুই যথেষ্ট নয়। যখনই সম্ভব বসা থেকে উঠুন। হাত-পা বা পুরো শরীর স্ট্রেচিং করতে পারেন, কাজের জায়গার মধ্যেই হাঁটাহাঁটি করতে পারেন, কিংবা সুযোগ থাকলে লাফঝাঁপ করাও মন্দ নয়। হাঁটায় বসে থাকার চেয়ে ৩-৫ গুণ বেশি ক্যালরি খরচ হয়। অফিসের আশপাশে হাঁটাহাঁটির সুযোগ মিস করবেন না। অনেক সময় ডেস্কে কিংবা গাড়িতে বাধ্য হয়েই একটানা অনেক সময় বসে থাকতে হয়। পিঠ সোজা টানটান বা ঝুঁকে বসার চেয়ে কোমরে ১৩৫ ডিগ্রি কোনা করে হেলান দিয়ে বসলে পিঠে কিছুটা কম চাপ পড়ে। চেয়ারে বসে পড়া অথবা কম্পিউটারের কিবোর্ডে টাইপ করার সময় পুরো মাথা সামনের দিকে বাঁকা না করে শুধু চোখ নিচের দিকে তাকিয়েও তা করতে পারেন। অফিসে সাধারণ কাজ করার সময় মেরুদণ্ডের কাঠামোগত দিকটি স্থিতিশীল রাখতে পিঠের নিচের দিকে একটি ব্যাক-রেস্ট কুশন বা বালিশ ব্যবহার করতে পারেন। এখন কেউ কেউ একই সঙ্গে দাঁড়িয়ে ও বসে কাজ করার উপযোগী ডেস্ক ব্যবহার করেন। এগুলো ব্যবহার করা সম্ভব হলে খুবই ভালো। কারণ যখন ইচ্ছা বসা থেকে উঠে ডেস্কটির উচ্চতা বাড়িয়ে কাজে মন দেয়া যায়।
সুস্বাস্থ্যের জন্য উঠে দাঁড়ান
মানুষের শরীর আসলে কোনোভাবেই বেশিক্ষণ বসে থাকার উপযুক্ত নয়। আজ থেকে মাত্র ১০০ বছর আগেও মানুষ যখন ক্ষেতখামার আর শিল্প-কারখানায় কাজ করত, তখন মুটিয়ে যাওয়া মানুষ সচরাচর দেখা যেত না। কিন্তু দিনের শেষ মুহূর্তেও এখন খোলা মাঠে মুক্ত হয়ে ছোটার সময় পাই না আমরা, তাই নিজের দেহকে অন্যভাবে সাহায্য করতে হবে। আমেরিকান ক্যান্সার সোসাইটির গবেষণায় জানা যায়, যারা বেশি সময় বসে না থেকে শারীরিক পরিশ্রম করে তাদের ক্ষেত্রে মৃত্যুর ঝুঁকি অনেক কম। তাই বেশি বসে না থেকে প্রতিদিন স্বাভাবিক কার্যক্ষমতা বাড়ান এবং সুস্থ-সবল থাকুন। নিয়মিত ব্যায়াম করার অভ্যাস করুন। দীর্ঘ সময় বসে থাকতে হলেও বিজ্ঞানসম্মতভাবে শরীরের কাঠামোগত দিকটি সব সময় বিবেচনায় রেখে নিজের কাজ করুন। আর যখনই সময় পান উঠে দাঁড়ান।
দৈহিক পরিশ্রম করলে ওষুধ হিসেবে ভাবলে ব্যায়ামের নিরাময় ক্ষমতা বিস্ময়কর। নিয়মিত ব্যায়াম ও নড়াচড়ায় ঠান্ডা-সর্দির মাত্রা কমে যায়, এমনটাই জানিয়েছেন গবেষকরা। এর পাশপাশি-
  স্ট্রোকের ঝুঁকি কমে ২৭ শতাংশ।
  ডায়াবেটিস হওয়ার ঝুঁকি কমায় ৫০ শতাংশ।
  উচ্চরক্তচাপ হওয়ার ঝুঁকি কমায় প্রায় ৪০ শতাংশ।
  ব্রেস্ট ক্যান্সারের ঝুঁকি কমাতে পারে প্রায় ৫০ শতাংশ।
  কোলন ক্যান্সারের ঝুঁকি কমায় ৬০ শতাংশেরও বেশি।
  অ্যালঝেইমার্স হওয়ার ঝুঁকি কমায় প্রায় ৪০ শতাংশ।
  বিষণ্নতা কমায় ঠিক যেমন কমে ওষুধ বা বিভিন্ন থেরাপি নিলে।
</doc>

<doc>
আব্রাহাম লিঙ্কন
আব্রাহাম লিঙ্কন শুধু আমেরিকান নন, পৃথিবীর ইতিহাসের যে কয়জন মানবতাবাদী গণতন্ত্রপ্রেমী মহান রাষ্ট্রনায়ক জন্মগ্রহণ করেছেন তিনি তাদের অন্যতম।
লিঙ্কনের জন্ম হয় আমেরিকার কেন্টাকি প্রদেশের একটি ছোট গ্রামে। লিঙ্কনের বাবা টমাস লিঙ্কন ছিলেন ছুতোর মিস্ত্রি। লেখাপড়া কিছুই জানতেন না। অতি কষ্টে দীনদরিদ্রের মতো তিনি সংসার চালাতেন। লিঙ্কনের যখন চার বছর বয়স তার বাবা ইন্ডিয়ানা প্রদেশের অরণ্যময় অঞ্চলে গিয়ে পাকাপাকিভাবে বসবাস করার সিদ্ধান্ত গ্রহণ করলেন। বাড়ির চারদিকে জন্তু-জানোয়ারের হাত থেকে বাঁচার জন্য বড় বড় খুঁটি পোঁতা থাকত। কাঠের কাজ আর শিকার করেই লিঙ্কনের বাবা সংসার চালাতেন। এই কঠিন প্রতিকূল পরিবেশের মধ্যে বসবাস করতে করতে লিঙ্কন হয়ে ওঠেন পরিশ্রমী সাহসী।
লিঙ্কনের তখন ছয় বছর বয়স। হঠাৎ তার মা গুরুতর অসুস্থ হয়ে পড়লেন। তখন সেখানে কোনো চিকিৎসার ব্যবস্থা ছিল না। এক গ্রাম্য ডাক্তার থাকতেন পঁয়ত্রিশ মাইল দূরে। প্রায় বিনা চিকিৎসাতেই সাত দিন পর মারা গেলেন লিঙ্কনের মা।
মা মারা যাওয়ার পর একটি বছর অতিক্রান্ত হলো। লিঙ্কনের বাবার পূর্বপরিচিত এক মহিলার কিছুদিন আগে স্বামী মারা গিয়েছিল। সংসারে একজন মহিলার প্রয়োজন বিবেচনা করেই তাকে বিয়ে করে নিয়ে এলেন টমাস।
সৎ মায়ের আগ্রহে তিনি শিখেছিলেন লিখতে, পড়তে, অঙ্ক করতে। পরবর্তীকালে তিনি লিখেছেন, আমার স্কুল জীবন সর্বসাকল্যে এক বছরের বেশি নয়।
ধীরে ধীরে কৈশোর অতিক্রম করে যৌবনে পা দিলেন লিঙ্কন। দীর্ঘ দেহ, উচ্চতায় ছয় ফুট চার ইঞ্চি। লম্বা হাত, বলিষ্ঠ দেহ। দেহ অনুপাতে মাথাটি ছোট, যখন হাঁটতেন শরীরটা সামনের দিকে ঝুঁকে পড়ত।
উনিশ বছরে পা দিলেন লিঙ্কন। এই সময় নিউ অর্লিয়েন্স বন্দরে কিছু পণ্য নিয়ে যাওয়ার ভার পড়ল তার ওপর। একটি বড় নৌকা বোঝাই পণ্য নিয়ে রওনা হলেন লিঙ্কন। যথাসময়ে এসে পৌঁছালেন নিউ অর্লিয়েন্সে। এখানে এসেই লিঙ্কন প্রথম দেখলেন নিগ্রো শিশু নারী পুরুষদের দাস হিসেবে বিক্রি করা হচ্ছে। দাসপ্রথার ব্যাপকতা দেখে তিনি এতখানি বিচলিত হয়ে পড়েছিলেন তার এক সঙ্গীকে বলেছিলেন যদি আমি কোনো দিন সুযোগ পাই এই জঘন্য প্রথার বিরুদ্ধে চরম আঘাত হানব।
নিউ অর্লিয়েন্সের বন্দরে পণ্য বিক্রয় করে যথেষ্ট লাভ করলেন লিঙ্কন। তার কাজে খুশি হয়ে পণ্যের মালিক তাকে নিউসালেমের গুদামে ম্যানেজার করে দিলেন। এখানে কাজের তেমন চাপ ছিল না। সমস্ত অবসরটুকু তিনি নানা বিষয়ের বইয়ের মধ্যে ডুবে থাকতেন।
প্রকৃতপক্ষে এখানেই তার রাজনৈতিক কাজকর্মের সাথে পরিচয় হয়। একটি প্রাদেশিক নির্বাচনের সময় তিনি নির্বাচন কেন্দ্রে কাজকর্ম দেখাশোনার দায়িত্বে ছিলেন। নিজের অজ্ঞাতসারেই রাজনীতির প্রতি আকৃষ্ট হয়ে পড়লেন। লিঙ্কনের মধুর ব্যক্তিত্ব, তার জ্ঞান, সহযোগিতামূলক আচরণ, স্পষ্টবাদিতার কারণে অল্পদিনে তিনি নিউসালেমে জনপ্রিয় হয়ে ওঠেন। এই সময় তিনি পরিচিত হলেন স্থানীয় একটি সরাইখানার মালিক জেমস রুটলেজর সাথে। তিনি লিঙ্কনকে স্থানীয় রাজনীতিতে অংশগ্রহণ করার জন্য উৎসাহিত করেন।
জেমসের সাথে থাকত তার একমাত্র মেয়ে অ্যানি। সুন্দর চেহারা, মধুর ব্যবহার। জীবনে এই প্রথম কোনো নারীর সংস্পর্শে এলেন লিঙ্কন। প্রথম পরিচয়ে মুগ্ধ হলেন। কিন্তু অল্প কয়েক দিনে জানতে পারলেন, অ্যানি ম্যাকলিন নামের এক যুবকের বাগদত্তা। সাময়িক আঘাত পেলেও মনকে শক্ত করে নিলেন লিঙ্কন।
ইলিনয় প্রদেশের প্রাদেশিক নির্বাচন শুরু হয়েছে। কয়েকজনের উৎসাহে নির্বাচনে অংশগ্রহণ করলেন লিঙ্কন। কিন্তু রাজনৈতিক অভিজ্ঞতার অভাবে তিনি নির্বাচনে পরাজিত হলেন। হাতে কোনো কাজ নেই, নির্বাচনে সাফল্য পেলেন না। বাধ্য হয়ে নিউসালেমে পিয়নের চাকরি নিলেন।
১৮৩৪ সালে আবার নির্বাচনে অংশগ্রহণ করলেন। এবার তিনি জয়লাভ করলেন। নির্বাচিত প্রতিনিধি হিসেবে তাকে যেতে হলো ইলিনয়ে। পরিষদের কাজকর্মের অবসরে অখণ্ড সময়, তেমন কোনো পরিচিত মানুষজন নেই। লিঙ্কন স্থির করলেন তিনি আইন পরীক্ষা দিয়ে ওকালতি করবেন। শহরের লাইব্রেরি থেকে বই এনে পড়াশোনা শুরু করলেন।
১৮৩৬ সালে লিঙ্কন কৃতিত্বের সাথে আইন পরীক্ষায় উত্তীর্ণ হয়ে ওকালতি আরম্ভ করলেন। বিচিত্র পোশাক-পরিচ্ছদ থাকা সত্ত্বেও অল্প দিনেই লিঙ্কন আইনজীবী হিসেবে খ্যাতি অর্জন করলেন। একটি বড় কারণ ছিল তার সততা, নির্লোভ মন। তিনি কখনো কোনো অন্যায়কে মেনে নিতেন না। যদি তিনি বুঝতে পারতেন মিথ্যা মোকদ্দমায় তাকে নিযুক্ত করা হয়েছে সাথে সাথে ওকালতনামা ফিরিয়ে দিতেন।
আইনজীবী হিসেবে নিজেকে প্রতিষ্ঠিত করার চেয়ে রাজনীতির প্রতিই লিঙ্কন ক্রমশ আকৃষ্ট হয়ে পড়লেন। ১৮৩৮-১৮৪০ সালে পরপর দুবার তিনি ব্যবস্থাপক সভার সভ্য হিসেবে নির্বাচিত হলেন।
এই সময় ব্যবস্থাপক সভার আরেক সভ্যের সাথে পরিচয় হলো লিঙ্কনের। তার নাম স্টিফেন ডগলাস। এই ডগলাস পরবর্তী জীবনে ছিলেন লিঙ্কনের প্রধান প্রতিদ্বন্দ্বী। এই প্রতিদ্বন্দ্বিতার সূত্রপাত এক নারীকে কেন্দ্র করে। মেরি টড নামের এক সুন্দরী তরুণী তার বোনের বাড়িতে বেড়াতে এসেছিল।
এক রাত্রে ডগলাস আর লিঙ্কন গিয়েছেন নাচের আসরে। সেই আসরে এসেছে মেরি। ডগলাস ছিলেন সুদর্শন। অপর দিকে লিঙ্কন ছিলেন তার সম্পূর্ণ বিপরীত, তার মধ্যে প্রকাশ পেত এক আদিম রুক্ষতা। লিঙ্কনের সেই রুক্ষতার প্রতিই আকৃষ্ট হলেন মেরি।
কিছুদিন পর মেরিকে বিবাহের প্রস্তাব করলেন লিঙ্কন। কিন্তু মেরি ছিলেন উচ্চাকাঙক্ষী, তাছাড়া সন্দেহ, ঈর্ষাবোধও ছিল প্রবল। কোনো কিছুতেই সহজে মানিয়ে নিতে পারতেন না। বিবাহের ব্যাপারে কিছুতেই লিঙ্কনের সাথে একমত হতে পারছিলেন না।
এই সময় লিঙ্কন গুরুতর অসুস্থ হয়ে পড়লেন। সুস্থ হয়ে উঠতেই মেরি বিবাহের সম্মতি দিলেন। ১৮৪২ সালের ৪ নভেম্বর তাদের বিবাহ হলো। বিয়ের পর লিঙ্কন স্থির করলেন যৌথ উদ্যোগে আইন ব্যবসা শুরু করবেন। দীর্ঘদিন আইনের ব্যবসা করা সম্ভবপর হলো না লিঙ্কনের। কারণ তার স্ত্রী মেরি স্থানীয় ব্যবস্থাপক সভার সভ্য হিসেবে লিঙ্কনের কাজকর্মকে মেনে নিতে পারছিলেন না। মেরির ইচ্ছা ছিল লিঙ্কন কেন্দ্রীয় ব্যবস্থাপক সভার সভ্য হিসেবে নিজেকে প্রতিষ্ঠা করুক।
রাজনীতির স্রোতে পুরোপুরি নিজেকে ভাসিয়ে দিলেন লিঙ্কন। অল্পদিনের মধ্যেই ইলিনয়ের রাজনৈতিক জগতে নিজেকে অন্যতম প্রধান ব্যক্তি হিসেবে প্রতিষ্ঠা করলেন। অবশেষে ১৮৪৭ সালে ওয়াশিংটন পার্লামেন্টের সদস্য নির্বাচিত হলেন। সংসদ সদস্য হিসেবে তিনি প্রত্যক্ষ করলেন ওয়াশিংটনের রাষ্ট্রপতির প্রাসাদ হোয়াইট হাউসের অদূরেই গড়ে উঠেছে নিগ্রো দাসদের খোঁয়াড়। বিভিন্ন জায়গা থেকে নিগ্রো দাসদের এখানে নিয়ে আসা হতো তারপর দক্ষিণের বাজারে চালান করে দেয়া হতো।
দীর্ঘদিন ধরেই লিঙ্কন ছিলেন এই প্রথার বিরোধী। তিনি মনে করতেন এই প্রথা যদি অন্যায় না হয় তবে পৃথিবীতে কোনো কিছুই অন্যায় নয়। লিঙ্কন পার্লামেন্টের সভায় কলম্বিয়া প্রদেশে দাসব্যবসা বন্ধ করার জন্য একটি বিল উত্থাপন করলেন। সম্মিলিত বিরোধিতায় সেই বিল অগ্রাহ্য হলো।
ব্যর্থমনোরথ লিঙ্কন ফিরে এলেন সিপ্রংফিল্ডে। আবার আইনের ব্যবসা শুরু করলেন। তিনি স্থির করেছিলেন আর রাজনীতির আঙিনায় ফিরে যাবেন না। কিন্তু নিগ্রো ক্রীতদাসদের ওপর ক্রমাগত অত্যাচার শোষণ অবিচার দেখে তিনি এতখানি বিচলিত হয়ে পড়লেন দাস ব্যবসায়ের বিরুদ্ধে পুনরায় তীব্র ভাষায় সরব হয়ে উঠলেন।
১৮৫৪ সালে গড়ে উঠল নতুন রিপাবলিকান পার্টি। এই পার্টির অন্যতম প্রধান সংগঠক ছিলেন আব্রাহাম লিঙ্কন। তিনি এই দলের রাজনৈতিক আদর্শের কথা এত সুস্পষ্ট ও যুক্তিপূর্ণভাবে ব্যাখ্যা করলেন, সমস্ত দেশ তার বাগ্মিতায় মুগ্ধ হলো।
এর অল্পদিনের মধ্যে এক ঐতিহাসিক বিতর্কে জড়িয়ে পড়লেন লিঙ্কন। দক্ষিণের দেশগুলো দাসপ্রথার সমর্থনে যুক্তরাষ্ট্র থেকে বিচ্ছিন্ন হওয়ার দাবি তুলতে আরম্ভ করেছিল। ডেমোক্রেটিক পার্টির সদস্য ডগলাস প্রবলভাবে দাসপ্রথার সমর্থন করতে আরম্ভ করলেন। লিঙ্কন তীব্র ভাষায় তার প্রতিবাদ করলেন।
দক্ষিণের রাষ্ট্রগুলো যখন বিচ্ছিন্ন হওয়ার জন্য জোরাল দাবি পেশ করছিল লিঙ্কন বলিষ্ঠ কণ্ঠে বললেন একটি রাষ্ট্র কখনো দ্বিধাবিভক্ত হতে পারে না। আমেরিকা অবশ্যই এক এবং ঐক্যবদ্ধ থাকবে। এই সময় রিপাবলিকান দলের জাতীয় সম্মেলনে সর্বসম্মতভাবে আমেরিকার রাষ্ট্রপতি পদে প্রার্থী হওয়ার জন্য লিঙ্কনের নাম ঘোষণা করা হলো। রিপাবলিকান পদের হয়ে প্রতিদ্বন্দ্বিতায় নামলেন লিঙ্কন আর তার বিরুদ্ধে ডেমোক্রেটিক দলের হয়ে প্রার্থী হলেন চিরপ্রতিদ্বন্দ্বী ডগলাস।
আমেরিকার অধিকাংশ জনগণই সেদিন উপলব্ধি করতে পেরেছিল রাষ্ট্রের এই চরম সংকটের মুখে যিনি যোগ্য হাতে নেতৃত্ব দিতে পারবেন তিনি একমাত্র লিঙ্কন। ডগলাসকে হারিয়ে লিঙ্কন আমেরিকার ১৬তম প্রেসিডেন্ট হিসেবে নির্বাচিত হলেন।  ১৮৬১ সালের ফেব্রুয়ারি মাসে লিঙ্কন সিপ্রংফিল্ড ছেড়ে ওয়াশিংটনের দিকে রওনা হলেন। সঙ্গে স্ত্রী মেরি। তার এত দিনের স্বপ্ন পূর্ণ হয়েছে। কিন্তু এই জয় আমৃত্যু লিঙ্কনের সমস্ত মানসিক শান্তিকে কেড়ে নিয়েছিল।
মার্চ মাসের চার তারিখে রাষ্ট্রপতি হিসেবে শপথ গ্রহণ করলেন। উপস্থিত স্বল্পসংখ্যক মানুষের সামনে দাঁড়িয়ে দীপ্ত কণ্ঠে ঘোষণা করলেন দেশ থেকে দাসপ্রথা নির্মূল করতে হবে এবং কোনো কারণেই দেশ বিভক্ত হবে না।
দাসপ্রথা সমর্থনের ব্যাপারে ইতিপূর্বে উত্তর ও দক্ষিণের রাষ্ট্রগুলোর মতবিরোধ ছিল। দক্ষিণের রাষ্ট্রগুলো স্থির করল তারা যুক্তরাষ্ট্র থেকে বিচ্ছিন্ন হয়ে যাবে। সাউথ ক্যারোলিনার নেতৃত্বে আলাবামা, ফ্লোরিডা, মিসিসিপি, লুসিয়ানা, টেক্সাস ও জর্জিয়া যুক্তরাষ্ট্র থেকে নিজেদের স্বতন্ত্র অস্তিত্ব ঘোষণা করে এক পৃথক যুক্তরাষ্ট্র স্থাপন করল। এই নবঘোষিত যুক্তরাষ্ট্রের রাষ্ট্রপতি হিসেবে জেফারসন ডেভিসের নাম ঘোষণা করা হলো।
লিঙ্কন চেয়েছিলেন দাসপ্রথা নির্মূল হোক, কিন্তু দেশ বিভক্ত হলে কখনোই তার সেই ইচ্ছা পূর্ণ হবে না। তাই নিজের সীমিত শক্তিকে সম্বল করেই দক্ষিণের বিরুদ্ধে যুদ্ধ ঘোষণা করলেন। শুরু হলো আমেরিকার রক্তক্ষয়ী গৃহযুদ্ধ।
১৮৬৩ সালের ১ জানুয়ারি লিঙ্কন চূড়ান্তভাবে ক্রীতদাসদের মুক্তি ঘোষণায় স্বাক্ষর দেয়ার সঙ্গে সঙ্গে আইনত ক্রীতদাস প্রথার অবসান ঘটল। এই ঘোষণায় তিনি বলেছিলেন, ‘আমি আব্রাহাম লিঙ্কন আদেশ দিচ্ছি এবং ঘোষণা করছি যে উল্লিখিত রাষ্ট্রগুলোতে ক্রীতদাসরূপে যারা বন্দি রয়েছে তারা এখন থেকে স্বাধীন মুক্ত।’
এই আদেশ জারি করার সময় তিনি সাংবাদিকদের বলেছিলেন, ‘যদি কোনো দিন আমার নাম ইতিহাসে স্থান পায় তাহলে আমার এই কাজটির জন্যই পাবে, এতে আমি নিজেকে পরিপূর্ণভাবে সমর্পণ করেছি।’
যুদ্ধের প্রথম পর্যায়ে দক্ষিণের সেনাপতি লির অসাধারণ নৈপুণ্যের জন্য উত্তরাঞ্চলের সেনাবাহিনী যুদ্ধের বিভিন্ন পর্যায়ে পরাজিত হতে থাকে। লিঙ্কন দেশের সমস্ত মানুষের কাছে আহ্বান জানালেন যুদ্ধে যোগ দেয়ার জন্য। তার আহ্বানে সাড়া দিয়ে সৈন্যদলে নাম লেখাল চল্লিশ বছরের এক প্রাক্তন ক্যাপ্টেন, নাম গ্র্যান্ট। গ্র্যান্ট সৈনিক হিসেবে ছিলেন খুব বীর সাহসী। কিন্তু তার প্রধান দোষ ছিল অত্যধিক পরিমাণে মদ্যপান করতেন আর এই দোষেই তার চাকরি গিয়েছিল।
শেষ পর্যন্ত গ্র্যান্টের প্রচণ্ড আক্রমণের মুখে পিছু হটতে আরম্ভ করলেন লি। দক্ষিণের একটার পর একটা শহর তার হাতছাড়া হয়ে গেল। শেষে লি আশ্রয় নিলেন রিচমন্ড শহরে। শহরের উপকণ্ঠে তখন গ্র্যান্টের কামান গর্জন করছে। এখন শুধু অপেক্ষা লির আত্মসমর্পণের।
দেশবাসীর কাছে লিঙ্কন তার ঐতিহাসিক ভাষণ দিলেন। তিনি বললেন, ‘কারোর প্রতি বিদ্বেষ পোষণ না করে সকলের প্রতি উদার মনোভাব নিয়ে...আসুন আমরা সকলে মিলে আরদ্ধ কাজগুলো শেষ করি। জাতির ক্ষত আরোগ্য করা, এই যুদ্ধের গুরুভার যিনি বহন করেছেন তাকে অথবা তার বিধবা পত্নী ও পিতৃহীন সন্তানদের পালন করা, নিজেদের মধ্যে ও সকল জাতির সঙ্গে ন্যায্য এবং স্থায়ী শান্তি অর্জন ও পোষণের ব্যবস্থা-এই আমাদের কর্তব্য।’ অবশেষে দীর্ঘ পাঁচ বছর পর যুদ্ধ শেষ হলো। লি আত্মসমর্পণ করলেন।
ওয়াশিংটনে ফিরে এলেন লিঙ্কন। শত শত মানুষের অভিনন্দনের জোয়ারে ভেসে গেলেন তিনি। জনগণের ভিড় কমতেই একে একে মন্ত্রিপরিষদের সদস্যরা এসে ভিড় করে সেখানে। এখনো কত কাজ বাকি। রাতের বেলায় থিয়েটারে যাওয়ার কথা। অনেকটা মেরির অনুরোধেই তিনি রাজি হলেন। থিয়েটার হলে পৌঁছাতেই সমস্ত দর্শক তাকে অভিনন্দন জানাল। নিজের আসনে গিয়ে বসলেন লিঙ্কন আর মেরি। দু ঘণ্টা কেটে গেছে, বক্সের দরজার সামনে যে প্রহরী ছিল তার কাছে একজন লোক এসে বলল প্রেসিডেন্টকে একটা সংবাদ দিতে হবে। রক্ষী ভেতরে যাওয়ার অনুমতি দিতেই আততায়ী ভেতরে ঢুকেই লিঙ্কনের মাথা লক্ষ্য করে গুলি চালাল। চেয়ারের ওপর লুটিয়ে পড়লেন লিঙ্কন।
লিঙ্কনকে ধরাধরি করে নিয়ে যাওয়া হলো থিয়েটার হলের সামনের একটা বাড়িতে। আঘাতের বিরুদ্ধে তার বলিষ্ঠ দেহের প্রাণসত্তার দ্বন্দ্ব চলল নয় ঘণ্টা ধরে। লিঙ্কন অচেতন, সেখানে উপস্থিত মেরি, লিঙ্কনের বড় ছেলে, তার মন্ত্রিপরিষদের সবাই। সকাল সাতটায় অজ্ঞান অবস্থায় লিঙ্কন শেষ নিঃশ্বাস ত্যাগ করলেন।
মৃত্যুর সময় লিঙ্কনের বয়স হয়েছিল ছাপ্পান্ন বছর। এই জীবনের মধ্যেই তিনি যে শুধু যুক্তরাষ্ট্রের অখণ্ডতা এবং মানুষের স্বাধীনতা অক্ষুণ্ন রাখার জন্য সংগ্রাম করেছেন তাই নয়, তিনি তার কাজের মধ্যে দিয়ে মানুষের মর্যাদার দিগন্তকে প্রসারিত করেছেন। তার জীবনকে উৎসর্গ করেছেন এক সার্বজনীন আদর্শের জন্য-জনগণের জন্য, জনগণের দ্বারা, জনগণের শাসন যা কখনো পৃথিবী থেকে বিলুপ্ত হবে না।
</doc>

<doc>
মনোবিজ্ঞানে হাসি’র গুরুত্ব
সে দিনটাই সবচেয়ে খারাপ যে দিনটায় আমরা হাসতে পারি না। আপনি কি বিশ্বাস করবেন হাসি কেবল আমাদের মনের স্বতঃস্ফূর্ত সুখ/আনন্দের প্রকাশ ঘটায় না, এর মধ্য দিয়ে ব্যক্তির সাইকোলজিক্যাল বা মনস্তত্ত্ব, পার্সোনালিটি বা ব্যক্তিত্ব সবকিছুই কমবেশি মাত্রায় ফুটে ওঠে। সমীক্ষায় দেখা গেছে যে, হাসির মাধ্যমে প্রায় ১৩-২৫% ব্যক্তির ব্যক্তিত্ব বা পার্সোনালিটি ফুটে ওঠে। হাসি আমাদের মনের আচরণের একটা বিশেষ অভিব্যক্তি। এর ব্যাপ্তি সার্বজনীন হলেও প্রকাশের দিক থেকে নানা বৈচিত্র্য আর রকমারিতা দেখা যায়।

    কেউ মুচকি হাসিতে অভ্যস্ত
    কেউ আবার অট্টহাসিতে পরিবেশ গরম করে তোলেন
    কারো বেলায় হাসলেও দাঁত দেখা যায় না
    কারো বেলায় আবার দাঁতের পাটি জোড়া পর্যন্তও দেখা যায়

হাসির এত বৈচিত্র্য দেখা যায়, এর কারণ ব্যক্তির সাইকোলজিক্যাল বা মনস্তত্ত্ব। মানব মনের গড়নকাঠামো হাসি প্রকাশে কতগুলো সুনির্দিষ্ট স্বতন্ত্র্য দান করে থাকে। আমরা চলতে-ফিরতে প্রতিনিয়ত নানা মানুষের মুখোমুখি হচ্ছি। মার্কেটিং/ভ্রমণ/অফিস বা কর্মক্ষেত্র/ ঘোরাফেরা সব জায়গায়ই নানা লোকের সাথে মিথস্ক্রিয়ান্বিত হচ্ছি- এটি কিন্তু দ্বিমুখী। আপনার সামনের লোক আপনার মনে এক ধরনের অনুভূতি জাগায়, আমরা পরক্ষণেই আমাদের আচরণে সে অনুভূতি প্রকাশ করি। আমরা আশপাশের মানুষদের কোন অভিব্যক্তিকে সবচেয়ে ইতিবাচক সাড়া দিয়ে থাকি? কোন অনুভূতি অভিব্যক্তি প্রকাশ করলে আশপাশের লোকজন হতে সবচেয়ে বেশি ইতিবাচক সাড়া আর প্রতিক্রিয়া পাওয়া যায়? সাইকোলজিস্টদের উত্তর হলো- হাসি। মনোবিজ্ঞানীরা বলেন যে, হাসিমুখে থাকুন, দেখবেন আপনার আশপাশের ব্যক্তিরাও হাসিভরা মুখে তাদের মিষ্টি প্রতিক্রিয়া জানাবে। কিন্তু মুখ গোমড়া করে রাখলে, দেখবেন আপনার এ অভিব্যক্তির সুন্দর প্রতিক্রিয়া কেউ প্রকাশ করবে না, কেবল এক আপনাকেই এর ক্রিয়া ভোগ করতে হবে।

মানুষ প্রাণী, পশু-পাখিরাও প্রাণী। কিন্তু পশু-পাখিরা হাসে না, হাসে একমাত্র মানুষ। তাই তো মানুষ এত সুন্দর। হাসি হলো মানুষের মনুষ্যত্বের অস্তিত্বের প্রতীকস্বরূপ। হাসি মানব জীবনের সবচেয়ে সুন্দরতম অভিব্যক্তি। যে অভিব্যক্তি সবার দৃষ্টি কাড়ে, মনকে প্রফুল্ল করে। মুহূর্তের অতৃপ্ত মনকে তৃপ্ততায় ভরে দেয় হাসি। দৈনন্দিন জীবনে মানুষকে নানা স্ট্রেসের শিকার হতে হয়, হাসি মানসিক চাপের এ প্রভাব দূর করতে সাহায্য করে থাকে। বিজ্ঞান প্রমাণ পেয়েছে যে, হাসি আনন্দিত থাকার, সুস্থ থাকার চিহ্ন। মনের ওপর হাসির প্রভাব অনেক ব্যাপক। প্রত্যেকের মনেই দুশ্চিন্তা আছে, যা অনেক রকম ব্যাধির সৃষ্টি করতে পারে। কিন্তু হাসি দুশ্চিন্তা কমানোর জন্য অন্যতম। দুশ্চিন্তা, উৎকণ্ঠা কমানোর জন্য অহীরবঃু ঊীবৎপরংব-এর অন্যতম হলো হাসি। যে কয়েকটি বিশেষ হরমোন দুশ্চিন্তা বা উৎকণ্ঠা কমায় হাসি তাদের ক্ষরণে ঝঃরসঁষধঃরড়হ-এর কাজ করে। শুধু তাই নয়, নিয়মিত হাসলে নিজেকে বেশ ফুরফুরে ও সতেজ লাগে। হাসি কখনো বৃথা যায় না। কারণ আমাদের দেহ-মনের ওপর এর রয়েছে দারুণ প্রতিক্রিয়া। দেহের এমন কোনো অর্গান নেই যা কিনা হাসির দ্বারা প্রভাবিত হয় না। নানা মেডিকেল গবেষক হাসিকে উন্নতমানের চমৎকার মেডিসিন বলে থাকেন। হাসির ওপর যে কজন স্বনামধন্য ব্যক্তিত্ব গবেষণা চালিয়েছেন তাদের অন্যতম হলেন সাইকিয়াট্রিস্ট ডাক্তার উইলিয়াম ফারি। তার গবেষণা ভাষ্য-‘হাসিকে বিজ্ঞানের আঙ্গিকে গবেষণা করা হয়েছে ও গবেষণায় দেখা গেছে মানব মনের গভীর হতে বেরিয়ে আসা অকৃত্রিম হাসির অনুভূতি মানব মন ও দেহ বা শারীরবৃত্তীয়তার সবকটা দিককে আলোড়িত করে। প্রকৃতপক্ষে হাসির ইতিবাচক প্রভাবের কোনো অন্ত নেই। আদিম মানুষের হাসি ছিল পরিতৃপ্ত, আনন্দ আর তৃপ্তির প্রকাশ। আজও তা সমানভাবে সত্য। যদিও আজকের সভ্যতার হাসিতে আছে অনেক জটিলতা ও সূক্ষ্মতা। যদি প্রশ্ন করা হয় আনন্দ কেন শুধু হাসির মাধ্যমেই প্রকাশ পায়? অন্য কোনোভাবে প্রকাশ পায় না কেন? এ প্রশ্নের জবাব দেয়া কিন্তু অতটা সহজ নয়। বিজ্ঞানী স্পেন্সার এবং পরবর্তীতে বিজ্ঞানী ডারউইন এই অদ্ভুত কিন্তু চমৎকার প্রশ্নের জবাব দেয়ার চেষ্টা করেছেন। বিজ্ঞানী স্পেন্সার মনে করেন, হাসি মানুষের উদ্বৃত্ত শক্তির বহিঃপ্রকাশ। এই উদ্বৃত্ত শক্তিটিই বা আসে কোথা থেকে? তার মতে, এটা ঘটে থাকে যখন কোনো সংকটপূর্ণ পরিস্থিতিকে মোকাবিলা করার জন্য আমরা অপেক্ষা করি, যদি তা হঠাৎ করেই সহজ হয়ে আসে এবং যখন আমরা কোনো একটি ইমোশন বা আবেগ প্রকাশের জন্য উন্মুখ থাকি সেই মুহূর্তেই এর প্রাসঙ্গিকতা দূর হয়ে যায়- এ দুটি ক্ষেত্রেই আমাদের যথেষ্ট পরিমাণ প্রস্তুতি সম্পন্ন হয় কিন্তু যে মুহূর্তে সে প্রয়োজন ফুরিয়ে গেল সেই মুহূর্তে এ শক্তি নির্গত হয়ে যায় এবং তা মুখের হাসি হিসেবে প্রকাশ পায়। বিজ্ঞানী ডারউইন হাসির অভিব্যক্তি সম্পর্কে বিশদ বর্ণনা দিয়েছেন। তার মতে, আমাদের ঠোঁটের সাথে চোখের গোলাকৃতি পেশির সংযোগ রয়েছে। আর হাসির সময় এদের এক সঙ্গে ক্রিয়াশীল দেখা যায়। মুখের কোণ দুটি বিপরীত দিকে প্রসারিত হওয়ার সাথে সাথে ওষ্ঠ পেছনে ও উপরে আকর্ষিত হতে থাকে এবং চোখের নিচের চামড়া কুঁচকে যায়। হাসির সময় চোখ উজ্জ্বল ও জলে টলটল হয়ে আসে। এ সময় ফুসফুসের মাধ্যমে মুখ থেকে এক ধরনের সবিরাম শব্দ বের হয়।

    মুখ
    গহ্বর
    দাঁত ও
    ঠোঁটের বিভিন্ন ধরনের ক্রিয়ার ফলে নানা ধরনের হাসির শব্দ বেরিয়ে আসে যেমন-
    হা! হা!
    হি! হি!
    হো! হো! ইত্যাদি।

মানুষের সেই বিকাশকাল থেকে সভ্যতার প্রকাশকাল পর্যন্ত সময়ে আধুনিকতার সব পর্যায়েই বিভিন্নরূপে হাসি বিদ্যমান ছিল। আগুনে ঝলসানো মাংসে কামড় দিয়ে তৃপ্তি স্বাদের যে হাসি আদিম মানুষ হেসেছিল তার সাথে মোনালিসার সূক্ষ্ম অথচ রহস্যমণ্ডিত হাসিকে মেলানো কঠিন। আদিম মানুষ যে হাসি হেসেছে তা ছিল নিতান্ত স্থূল। আর মোনালিসার মোহিনী হাসিতে পাওয়া যায় একটা সভ্যতা ও ঐতিহ্য, রুচির চরমতম উৎকর্ষের চমৎকার প্রতিফলন। এই দুই হাসি ইতিহাসের ধারাবাহিকতা ও একটি নির্দিষ্ট ক্রমপরিণতিকেই চিহ্নিত করে। আসলে হাসির উন্মেষ ও বিবর্তনের ইতিহাসের সাথে মিলিয়ে নেয়া যেতে পারে মানব সভ্যতার উন্মেষ আর নব আবিষ্কার এবং অগ্রযাত্রাকে। গুহা মানব যেদিন পাথরে পাথরে ঘষে আগুন জ্বালাতে শিখল, যেদিন লাঙল আবিষ্কার করল, স্টিম ইঞ্জিনের ধোঁয়া দূর দিগন্তে উড়িয়ে দিতে জানল আর বিজ্ঞানী নিউটন যেদিন গাছের আপেল পড়া থেকে পৃথিবীর আলোড়ন সৃষ্টিকারী মাধ্যাকর্ষণের তত্ত্ব বের করলেন, সেই প্রতিটি মুহূর্তেই মানুষ হেসেছে খুশিতে-আনন্দে। শরীর-মন ভালো রাখার জন্য অনেক কিছুই করা যেতে পারে, তার মধ্যে এমনই একটি বিষয় হলো হাসি। প্রবাদ আছে খধঁমযঃবৎ রং ঃযব নবংঃ গবফরপরহব. এখন প্রশ্ন উঠতে পারে যে, শুধু হেসে হেসেই কি শরীর-মন ভালো রাখা যায়? এ প্রশ্ন ওঠা স্বাভাবিক। হাসিতে আরোগ্য- এর প্রবক্তারা বলেছেন- হ্যাঁ, শরীর-মন ভালো রাখা যায়। আমরা সবাই জানি, অভিজ্ঞতায় দেখেছি যে, আমরা যখন হাসি তখন অন্তত কয়েক মুহূর্তের জন্য আমাদের মন বেশ ভালো থাকে। শরীরের কোনো অসুবিধা যদি থেকে থাকে তাহলেও অন্তত হাসির মুহূর্তে আমাদের শরীর ও মানসিক কষ্টের কথা মনে থাকে না। এই অতি স্বাভাবিক অভিজ্ঞতাই হাসির রোগ নিরাময়তা গুণের রহস্য উদঘাটনে সাহায্য করবে।

হাসির সঙ্গে সৌন্দর্যের সম্পর্ক খুব নিবিড়। সত্যিকারের সৌন্দর্য লুকিয়ে থাকে মানুষের মনে। যার মন যত খোলামেলা ও প্রফুল্ল থাকবে তার ছাপ চেহারায় ফুটে উঠবেই। আর নিশ্চিন্ত মনই তো দিতে পারে নিশ্চিন্ত সুখ। যার ভধপরধষ মাসল যত বেশি হাসতে পারবে তার মুখের উজ্জ্বলতা তত বেশি বৃদ্ধি পাবে। তবে এর সাথে ঘুমেরও একটা ভূমিকা আছে। দেখা গেছে একমাত্র দুশ্চিন্তা-উৎকণ্ঠামুক্ত মানুষই মন খুলে হাসতে পারে, বন্ধু-বান্ধবদের সঙ্গে খোশগল্পে মেতে উঠতে পারে। মনখোলা হাসি মনের গ্লানি, মনের জড়তা, মনের ভঙ্গুরতা দূর করে সতেজ করে তোলে। যার মাঝে যত বেশি বিরক্তি ও রাগ এবং নিরস ভাব থাকে তার তত বেশি সৌন্দর্যহানি ঘটে। আর এসবের প্রকাশ দেখা যায় মুখে। ‘ভ্রূ’ দীর্ঘক্ষণ কুঁচকে থাকলে মুখের পেশি ঠিকমতো তার সতেজতা, সৌন্দর্যময়তা প্রকাশ করতে পারে না। ফলে তখন সুন্দরীকেও অসুন্দর দেখায়। কথাতেই আছে ঋধপব রং ঃযব সরৎৎড়ৎ ড়ভ সরহফ.

পৃথিবীতে এমন বহু ব্যক্তিত্ব রয়েছেন যাদের যৌবন বয়সনির্ভর নয়। এদের প্রত্যেকের মধ্যেই রয়েছে সুন্দর সুকুমার হাসির পরশ। যিনি বেশি হাসেন তার মুখশ্রীতে স্থায়ী হয়ে থাকে যৌবনের প্রভাব লাবণ্য। হাসি সুন্দরকে দ্বিগুণ সুন্দর করে তোলে, আর অসুন্দরকে করে তোলে সুন্দর। হাসিভরা মুখ আর হাসিবিহীন মুখের সঙ্গে রয়েছে আকাশ-পাতাল পার্থক্য। যৌবন স্থায়ী করতে, আরো সুন্দর করতে স্বাস্থ্যের নিয়মিত যত্নের সাথে হাসির চর্চাও করা প্রয়োজন। আপনি যত দিন মুখে হাসি বজায় রাখবেন সৌন্দর্য ও যৌবন তত দিনই বিকশিত হবে, সৌন্দর্যময়তা ছড়াবে।
মানব মুখের হাসি নিয়ে গবেষকরা যত গবেষণা বা চিন্তা-ভাবনা করেছেন সেসবকে মনোবিজ্ঞানী আইজেক ৩টি প্রধান দৃষ্টিকোণ থেকে বিবেচনা করেছেন। এগুলো হলো-

    জ্ঞানগত বা ধারণাগত দিক
    ইচ্ছাগত বা ক্রিয়াগত দিক এবং
    অনুভূতিগত দিক

মানুষের প্রতিটি মানসিক প্রক্রিয়ার পেছনে এই ৩টি অবয়বের ক্রিয়াশীলতা কমবেশি বিদ্যমান, যদিও ক্ষেত্রভেদে কোনো কোনোটির প্রাধান্য অনুভূত হয় বেশি। হাসির বেলায়ও একথা প্রযোজ্য। বিজ্ঞানী আইজেক হাসির অবয়বের প্রাধান্য প্রদানের মাত্রানুযায়ী হাসি বিশারদদের ৩টি শ্রেণীতে বিভক্ত করেছেন। তার মতে, হাসি সম্পর্কে পাশ্চাত্যের যেসব লেখকের লেখায় জ্ঞানগত অবয়ব বেশি প্রাধান্য পেয়েছে তারা হলেন-

    সিসেরো
    শোপেন হাওয়ার
    কান্ট ড্রাইডেন
    লিপসি
    লকবেটি
    কোয়ানটিলিন এবং
    স্পেন্সার প্রমুখ

ইচ্ছা বা ক্রিয়াগত অবয়ব প্রাধান্য পেয়েছে যাদের লেখায় তারা হলেন-

    প্লেটো
    অ্যারিস্টটল
    লুডোভিসি
    হবস
    বেইন
    হোগেল
    বার্গসন
    কিমেনিসম ও আরো অনেকে।

অনুভূতিগত অবয়বের প্রাধান্য লক্ষ করা যায়-

    দেকার্তে
    ম্যাকডুগাল
    হকডিং
    হটিলে প্রমুখের লেখায়। এ জাতীয় শ্রেণী বিন্যাসকরণ অবশ্য উপযুক্ত নয়, কারণ অনেক গবেষক দুটি কখনো বা তিনটি অবয়বের দিকেই স্পর্শ করেছেন। যেমন বিজ্ঞানী আইজেক এ প্রসঙ্গে মনেবিজ্ঞানী ফ্রয়েডের নাম উল্লেখ করেছেন। ফ্রয়েড হাসির পেছনে মনের কৌতুকপূর্ণ অবস্থাকেই চিহ্নিত করেছেন। তার মতে, যেখানে মূল কথাই হলো আনন্দ লাভ করা। বাস্তবতার কাঠিন্যকে ভুলে যাওয়া। মানুষ বাস্তবতার কাঠিন্য থেকে মুক্তি খোঁজে আর হাস্য কৌতুকের মাধ্যমেই সেই মুক্তি অর্জন করে। হাস্য কৌতুকের মধ্যে তাই হয়তো লক্ষ করা যায় ছেলেমানুষি। মানুষ যেন কিছুক্ষণের জন্য সবকিছু ভুলে গিয়ে সেই ছেলেবেলার খেলাধুলা ও কল্পনাময় বাস্তবতায় ফিরে যেতে চায়। গবেষণায় দেখা গেছে, যে শিশু মৃদু হাসে সে-ই পরবর্তীতে উচ্চস্বরে হাসতে শেখে। কিন্তু প্রশ্ন হলো- এ সরব ও নীরব হাসি কি সামাজিকভাবে নাকি জৈবিকভাবে নিয়ন্ত্রিত হয়। বিজ্ঞানী ম্যাকডুগালের মতে, এটি মানুষের প্রবৃত্তিগত ব্যাপার-স্যাপার। সে জন্য আমরা সবাই একজনের হাসি দেখে ইনফেক্টেট বা সংক্রমিত হই এবং হেসে ফেলি। তার মতে, এ হলো হাস্যরত ব্যক্তির প্রতি আমাদের সুপ্ত সহানুভূতি। আর এই সহানুভূতি হাস্যরত ব্যক্তির মতোই অনুভূতি আমাদের মাঝেও জাগিয়ে তোলে।

আমরা যখন হাসি তখন দেহ-মনে ঘটে বিপ্লব, ঘটে যায় পরিবর্তন। হাসি যত সহজ এর উৎপত্তির কারণ ও প্রকৃতি বোঝা কিন্তু মোটেই ততটা সহজ নয়। হয়তো সে কারণেই যুগে যুগে, দেশে দেশে দার্শনিক, পণ্ডিত ও মনোবিজ্ঞানীরা হাসির কারণ ও এর প্রকৃতি এবং কার্যকারিতা নিয়ে অনেক মাথা ঘামিয়েছেন, চিন্তা-ভাবনা করেছেন। চিহ্নিত করেছেন শরীর-মনের বিভিন্ন অবস্থা, বিভিন্ন প্রকাশময়তা, যে সবের কারণে মানুষ মুহূর্তে হাস্যোজ্জ্বল হয়ে ওঠে। গবফরপধষ ঝপরবহপব দেখেছে যে, মানব শরীরের বেশির ভাগ রোগ-বালাইয়ের পেছনে কোনো না কোনোভাবে কাজ করে সাইকোলজিক্যাল স্ট্রেস, মানসিক চাপ।

    দুঃখ
    হতাশা
    বিষাদ
    উদ্বেগ
    অশান্তি
    দুর্ভাবনা ইত্যাদি অবস্থা যদি অব্যাহতভাবে কারো মনের মধ্যে চলতে থাকে, বিরাজ করতে থাকে তাহলে সেই ব্যক্তির স্বাভাবিক শারীরিক ক্রিয়া-প্রক্রিয়া দারুণভাবে ব্যাহত হয়। গবেষণায় দেখা গেছে যে, দুশ্চিন্তা বা দুর্ভাবনা কমাতে হাসি কাজ করে ম্যাজিকের মতো। দুশ্চিন্তা-দুর্ভাবনা মানসিক অবস্থায় প্রভাব ফেলে, তাই চেহারায়ও ফুটে ওঠে মলিনতার ছাপ। বিশেষজ্ঞরা বলেছেন, হাসি হচ্ছে এমন একটি ব্যাপার যা সারা শরীরে চমৎকার প্রতিক্রিয়া সৃষ্টি করে, ফলে শরীরের বিভিন্ন অঙ্গ-প্রত্যঙ্গ অনেক ভালোভাবে কাজ করে। সে সঙ্গে মনের ভার অনেকটা কমে যায়, মন হালকা হয়।

যখন মানুষের মন আনন্দে ভরে যায় তখন তার শরীরে অফৎবহধষরহব ঐড়ৎসড়হব তৈরি হয়, আর মস্তিষ্ক তা পুরো শরীরে ছড়িয়ে দেয়। এ কেমিক্যাল বা রাসায়নিক যৌগটির কার্যকারিতায় আফিমের সাথে যথেষ্ট মিল রয়েছে। এই অফৎবহধষরহব ঐড়ৎসড়হবটি মানুষের উদ্দীপনাকে সতেজ ও ফুরফুরে করে রাখে। আরেক ধরনের রাসায়নিক পদার্থ হাসিতে সৃষ্টি হয় আর তা হলো ঙীরঃড়পরহ। এটি পিটুইটারি গ্ল্যান্ডে তৈরি হয়। এর প্রভাবে মানুষ প্রশান্তি ও মানসিক সৃজনশীলতার অনুভূতি লাভ করে। ডাক্তার উইলিয়াম ফ্রাই বিশ্বাস করেন যে, ১ মিনিটের প্রাণখোলা হাসি কয়েক মিনিটের জগিং-এর মতো উপকারী। শুধু তাই নয়, চংুপযড় ঘবঁৎড় ওসসঁহড়ষড়মু-এর গবেষণায় প্রমাণিত হয়েছে যে, নেতিবাচক আবেগ শরীরের ওসসঁহড় ঝুংঃবস কে দুর্বল করে দেয়। ফলে ঠান্ডা লাগা থেকে শুরু করে ভাইরাসের আক্রমণ, ক্যান্সার পর্যন্ত যে কোনো ব্যাধিই সহজে আক্রমণ করতে পারে মানব দেহকে। পক্ষান্তরে হাসি ওসসঁহড় ঝুংঃবস কে শক্তিশালী করে এবং রোগ প্রতিরোধ ও রোগ নিরাময়ে দারুণ সাহায্য করে। মানব দেহের যে হাজার হাজার শিরা-উপশিরা রয়েছে তার মধ্য দিয়ে রক্ত চলাচল করছে। ঝুসঢ়ধঃযবঃরপ ঘবৎাঁং ঝুংঃবস আর অ্যাড্রিনালিন সিক্রিয়েশন স্বাভাবিক থাকলে ব্লাড ভ্যাসেলের টোন নর্মাল থাকবে। কিন্তু যেই মুহূর্তে আপনি চিন্তাগ্রস্ত হয়ে টেনশনে জর্জরিত হবেন, সেই মুহূর্তে নার্ভাস সিস্টেমের ওপর অনবরত চাপ বাড়তে শুরু করবে। চাপ যত বাড়বে অ্যাড্রিনালিন সিক্রিয়েশনে ব্যাঘাত তত ঘটবে। ব্লাড ভ্যাসেলের টোন অ্যাবনরমাল হবে। ফলে-

    মস্তিষ্কের রক্তক্ষরণ বা স্ট্রোক হতে পারে
    লিভার ফাংশনে গোলমাল দেখা দিতে পারে
    হার্টের সমস্যা দেখা দিতে পারে
    কিডনির ফাংশনে গোলমাল দেখা দিতে পারে

তাই তো মানসিক চাপ কমাতে হবে। আর হাসি এক্ষেত্রে মনোমুগ্ধকরভাবে কাজ করে।
মনোবিজ্ঞানীদের একদল কেবল বডি ল্যাংগুয়েজ নিয়ে গবেষণা করে থাকেন। ক্রিস্টোফার ব্রানি গান আর ডেভিড হ্যামফ্রে এ ধরনের গবেষণার জন্য একেবারে জগদ্বিখ্যাত। এরা মানুষের মুখাবয়ব, দেহ আর মাথায় ১৩৫টি স্বতন্ত্র সুনির্দিষ্ট ধরনের ভাব প্রকাশক ভঙ্গিমা লক্ষ করেছেন। এদের মাঝে ৮০টি (শুধু মুখাবয়ব আর মাথার ভঙ্গিমা ভাব প্রকাশ পায়) মুখাবয়বের গুরুত্বপূর্ণ অংশ হলো ঠোঁট। গবেষণায় দেখা গেছে, ঠোঁটে যে হাসির প্রকাশ ঘটে তাতেও ৯ ধরনের ভঙ্গিমা আছে। এদের মাঝে ৩টি ধরন বেশ সাধারণ, যা আমাদের আশপাশে হরহামেশাই দেখা যায়। হাসির লক্ষ্যণীয় ৩টি ধরন হলো

    সাধারণ হাসি
    ওপরের হাসি
    বিস্তৃত হাসি

সাধারণ হাসি
এটা হলো সাদামাটা ধরনের হাসি। ঠোঁটের মাঝে হাসির অভিব্যক্তি প্রকাশ পায়। এতে ব্যক্তির ঠোঁট জোড়া বড় জোর কুঞ্চিত হয়ে আসে কিন্তু দাঁত দেখা যায় না। কোনো ব্যক্তি যখন একা থাকে তখন তার মাঝে কোনো কারণবশত হাসির এমন অভিব্যক্তির প্রকাশ ঘটতে পারে। সাধারণত আত্মতৃপ্তিপ্রদ কোনো সুখের অনুভূতিতে ক্ষণিকের জন্য এই হাসির প্রকাশ ঘটে থাকে। ব্যক্তি এ ক্ষেত্রে ক্ষণিকের জন্য আনমনা হয়ে যায়।

ওপরের হাসি
এ ধরনের হাসিতে দাঁতের প্রকাশ ঘটে। সাধারণ হাসি হতে এর মূল পার্থক্য এখানেই। এ হাসিতে কেবল ওপরের পাটির দাঁত দেখা যায়। এটিকে সাদর-সম্ভাষণের হাসি বা অভিবাদনের হাসি বলা হয়। যখন অনেক দিন পর কোনো আপনজন বা প্রিয়জন বা বন্ধু-বান্ধবীর সাথে দেখা হয়, তখন এ রকম হাসির প্রকাশ ঘটে থাকে। আবার দীর্ঘদিন পরে বাড়ি ফিরে এলে প্রথম সাক্ষাতে এই হাসির প্রকাশ পায়। এ হাসির একটা বাড়তি বৈশিষ্ট্য হলো যাকে ঘিরে এ অভিব্যক্তি তার চোখের সাথে ব্যক্তির চোখের সম্মিলন ঘটে। সাইকোলজির ভাষায়, এর নাম হলো ঊুব ঃড় ঊুব ঈড়হঃধপঃ. চোখের সাথে চোখের চাহনি এ অভিব্যক্তিকে বাড়তি প্রাণময়তা দান করে এবং পুরো আচরণকে আন্তরিক করে তোলে। করে তোলে প্রাণবন্ত।

বিস্তৃত হাসি
বিস্তৃত হাসিতে আগের দু ধরনের হাসির তুলনায় ঠোঁটের বেশির ভাগ জায়গাজুড়ে তার প্রকাশ ঘটায়। এতে ওপরের আর নিচের সবকটা সামনের দাঁত দেখা যায়। দাঁতের পাটির ফাঁক দিয়ে মুখগহ্বর আর জিহ্বাও সামনের জনের নজরে চলে আসতে পারে। বিস্তৃত হাসি অনেকটা অট্টহাসির মতো। সুখপ্রদ উত্তেজনার মুহূর্তে মানুষ প্রায়ই এমনটি হেসে থাকে। কিছু কিছু ক্ষেত্রে এ হাসির কিছুটা সংস্কার দেখা যায়। কেউ কেউ ঠোঁট কামড়ানো হাসি হাসে, এটাও আসলে বিস্তৃত হাসি। কিন্তু এক্ষেত্রে ব্যক্তির নিচের দাঁত প্রকাশ পায় না। কারণ নিচের ঠোঁটে কামড়ে ধরার কারণে এমনটা হয়। সাধারণত লজ্জাশীল মেয়েদের মাঝে এমন হাসি দেখা যায়। এ হাসিতে সামনের জনের দৃষ্টির সাথে চোখাচোখি হয় না। অনেক ক্ষেত্রে এ হাসির সময়ে চোখ নিজের মনের অজান্তে বন্ধ হয়ে আসতে পারে বা দৃষ্টি নিচের দিকে থাকতে পারে।

সাধারণ হাসি, ওপরের হাসি এবং বিস্তৃত হাসি ছাড়াও আরো কয়েক ধরনের হাসি দেখা যায়। যেমন-

    প্রাণখোলা হাসি
    মুচকি বা মৃদু হাসি এবং
    সিউডো হাসি

প্রাণখোলা হাসিতে রক্ত সঞ্চালনের গতিময়তা দারুণভাবে বেড়ে যায়। স্কেলিটাল পেশি সক্রিয় করে ফুসফুসকে সতেজ ও তরতাজা করে তোলে।
মৃদু বা মুচকি হাসিতে মুখের পেশিতে ভাঁজ পড়ে। এতে পেশির ভেতর দিয়ে বয়ে যাওয়া রক্তনালিতে স্বয়ংক্রিয়ভাবে ঘটে যায় ম্যাসেজ। আর এই ম্যাসেজের ফলে রক্তনালি উদ্দীপ্ত হয় দ্রুত লাভ করে রক্তের প্রবাহ, সহজেই মস্তিষ্কে পৌঁছে যায় প্রয়োজনীয় রক্ত। ফলে মস্তিষ্কে তখন যথেষ্ট অক্সিজেনের সমারোহ ঘটে। শিশুরা তার প্রাণপ্রিয় মাকে সব সময় আঁকড়ে থাকতে চায়। কিন্তু মাকে ব্যস্ত থাকতে হয় নানা কাজে-কর্মে তাই নানাভাবে শিশুকে ভুলিয়ে-ভালিয়ে মা তার নিজ কাজে ব্যস্ত হয়ে পড়েন।

বিজ্ঞানী ডেসমন্ড মরিসের গবেষণা থেকে প্রকাশ পায় যে, শিশুর মৃদু বা মুচকি হাসি যখন শিশুর নিষ্পাপ মুখে ফুটে ওঠে তখন শিশুর সান্নিধ্য ছেড়ে মা কোনোভাবেই যেতে পারে না। শিশুর এই পবিত্র হাসি মায়ের মনে এক স্বর্গীয় মমতার সৃষ্টি করে। ফলে মা তার নিজের অজান্তেই শিশুকে বেশি কাজের মধ্যেও বেশি সময় দিয়ে থাকেন এবং বেশি বেশি কোলে তুলে তাকে আদর আর সোহাগে ভরিয়ে তোলেন। শিশুকাল কাটিয়ে বড় হওয়ার পরও আমরা এরকম মুচকি হাসি বা মৃদু হাসি হেসে থাকি। কারো প্রতি সহানুভূতি প্রকাশ করার সময় আমরা মৃদু হাসি বা এক ঝলক মুচকি হাসি দিই।

    আদর-সোহাগ করার সময়ও আমরা মুচকি হাসি
    কারো কাছে কোনো ব্যাপারে ক্ষমা চাওয়ার সময়ও মৃদু হাসি এবং
    কারো প্রশংসা করার সময়ও আমরা এরকম মৃদু হাসি হেসে থাকি
    আবার এমনও দেখা যায় যে, প্রিয় কারো মৃত্যুসংবাদে মানুষ নাবোধক মনোভাব নিয়ে হাল্কা মাত্রায় হেসে ওঠে। আশ্চর্য লাগলেও প্রকৃতপক্ষে এটি হচ্ছে নিজেকে আয়ত্ত করার সময় খুঁজে নেয়া, যতক্ষণ পর্যন্ত মস্তিষ্ক থেকে কোনো প্রতিক্রিয়া জানানোর সংকেত না আসে ততক্ষণ পর্যন্ত এমনটি ঘটে থাকতে পারে।
    প্রাণখোলা হাসির পর মনের মাঝে যে ধরনের সুখ আসে ঠিক সে ধরনের অনুভূতিও আনা যায় মুচকি হাসির মাধ্যমে।

অনেক মনোবিশেষজ্ঞ মনে করেন যে, ব্যক্তির নিজের মাঝে যদি সব সময় মৃদু হাসি বা মুচকি হাসির ভাব ধরে রাখা যায় তাহলে সহজেই মনের সুখানুভূতি নিজের আয়ত্তে রাখা যাবে। আর মজার কথা হলো, সব সময় যাদের মুখে হাসি বজায় থাকে তাদের দেখতেও দারুণ আকর্ষণীয় লাগে।

আরেক ধরনের হাসির কথা না বললেই নয়। সেটা হলো সিউডো হাসি। সিউডো মানে ভ্রান্ত বা নকল হাসি বা ভান করা হাসি। এ হাসিতে ব্যক্তির ঠোঁট জোড়া প্রসারিত হয়ে ঠোঁটের কোণা অনেকটা পেছনে সরে যায় ও আয়ত কার মুখের ‘হাঁ’ প্রকাশ পায়। এর  প্রকাশ দেখতে হাসির মতো কিন্তু তা ভান করা হাসি বা সিউডো হাসি। এ হাসির সাথে আবেগের অনুভূতি থাকে না। এটাকে বলা যায় অভিনয়ের হাসি। অফিস-আদালতে বা কোনো সিনিয়র অফিসারের সামনে এই হাসি হাসা হয়। গণ্যমান্য কোনো ব্যক্তিদের আড্ডার আসরে কিংবা কারো তোষামোদে এরকম হাসির আশ্রয় নেয়া হয়। আবার অনেক সময় সামাজিকতা প্রকাশ করতেও প্রায়ই এমন হাসি হাসতে হয়। এ বিষয়টা অনেকটা চঁনষরপ ফবসধহফ-এর মতো। হাসির এত রকমারিতার পরও দেখা যায় আরো কিছু ধরনের হাসির অস্তিত্ব আছে। এগুলো হলো-

    টেনশন লুকানোর জন্য কৌশলপূর্ণ হাসি
    বিদ্রূপাত্মক চাপা হাসি
    লজ্জাজনক বা শরমের অবস্থা লুকানোর জন্য মুখ চেপে হাসি

বিভিন্ন সমাজে হাসির বিভিন্ন ব্যবহার দেখা যায়। বিভিন্ন সমাজে এবং গোত্র ও গোষ্ঠীতে হাসি বিভিন্ন অর্থে ও উদ্দেশ্যে ব্যবহৃত হয়। যেমন লেমু নামে একটি নৃ-গোষ্ঠীর মধ্যে দেখা গেছে যে, স্ত্রী স্বামীকে তার কর্তব্য কর্মে নিষ্ঠাবান করার জন্য হাসিকে ব্যবহার করে থাকে। সেখানে কোনো পুরুষ অলস ও অকর্মণ্য হলে স্ত্রী চিৎকার করে পাড়া-পড়শিদের উদ্দেশ্যে স্বামীকে ব্যঙ্গ করে একটি ভাষণ দেয়- যা উচ্চ যা উচ্চহাস্য রোলের মধ্য দিয়ে গৃহীত হয়। ফলে বেচারা স্বামীর কাজে হাত না দিয়ে আর কোনো উপায় থাকে না। চীন বা জাপানে যখন কোনো অধস্তন কর্মচারী তার ঊর্ধ্বতন কর্মকর্তার সামনে তার কোনো দুরবস্থা বা দুঃখের কথা বর্ণনা করে তখনই সে ব্যক্তিকে হাসি হাসি মুখ করে রাখতে হয়, যাতে তার দুরবস্থার কথা সেই ঊর্ধ্বতন কর্মকর্তাকে বিরক্ত বা বিব্রত না করে। চীনে কোনো মনিব যখন তার কর্মচারী বা ভৃত্যকে প্রহার করে তখন তাকে হাসতে হয় অর্থাৎ কিনা তিনি তার কর্মচারীকে বা ভৃত্যকে হাসতে হাসতে মেরে শাস্তি দেন। আমেরিকায় ইন্ডিয়ানদের মাঝে অধিকাংশ সামাজিক অন্যায়, অনাচারকে হাসির মাধ্যমে দমন করা হয়। একজন গবেষক দেখেছেন যে, ক্রোধের মধ্যে কোনো ব্যক্তি যদি কোনো মারাত্মক নৈতিক অপরাধ করে বসে তাহলে গোষ্ঠীর সবার উপস্থিতিতে তাকে তার কৃতকর্ম সম্পর্কে জিজ্ঞেস করা হয়। এ সময় উপস্থিত অন্য ব্যক্তিরা উচ্চস্বরে এবং ব্যঙ্গাত্মক স্বরে হাসতে থাকে, এতে করে দোষী ব্যক্তিটি সেখান থেকে পালিয়ে যায় এবং যত দিন না সে নিজেকে শুধরিয়ে উঠতে পারে তত দিন সে বাইরে বাইরেই থাকে। এ ধরনের হাসির অনেক মজার মজার ঘটনা দেখতে পাওয়া যায়।

কোনো লোক যখন হাসে তখন কিন্তু তার শরীর ও মন হয়ে ওঠে উত্তেজনাশূন্য। উত্তেজনা ও টেনশনে মানুষের রক্তে কতগুলো হরমোনের লেভেল হঠাৎ করে বেড়ে যায়। ব্যস বেড়ে গেল রক্তচাপ। আর বয়স্কদের রক্তচাপ বা বিপি বাড়লে প্রভাব পড়ে    মস্তিষ্কে, হার্টে, ধাক্কা লাগে লিভার, কিডনিতে। শরীরের এই অংশ বা অঙ্গগুলোতে রক্তচলাচল কমে গেলে হার্টব্লক পর্যন্ত হতে পারে। হার্টব্লক কয়েক ধরনের হয়ে থাকে। রক্তচাপ বাড়লে রক্তবাহী নালিকাগুলো সংকুচিত হয়ে আসে। তার মধ্য দিয়ে কম রক্ত যায় এবং সময় লাগে। কিডনিতে রক্ত চলাচল কমলেও বিপত্তি কম নয়। প্রস্রাব কম হয়। ইনফেকশন থেকে রেনাল ফেইলিওর হতে কতক্ষণ! আমরা খাবার কিংবা ওষুধ যা-ই খাই না কেন তার মন্দ বা বিষাক্ত অংশটা বেরিয়ে যায়, লিভারে রক্ত চলাচল কম হলে এই সুন্দর প্রক্রিয়া ব্যাহত হয়। আমরা অসুস্থ হয়ে পড়ি, মস্তিষ্কে রক্তচলাচল কমে গেলে মস্তিষ্ক তার কাজ করার শক্তি হারিয়ে ফেলে। তাই টেনশন মানেই অসুস্থ হওয়ার প্রবল সম্ভাবনা। হাসির সাহায্যে আপনি টেনশন দূর করে অনেক অসুস্থতা থেকে দূরে থাকতে পারেন। মন খুলে হাসতে পারলে অ্যাজমা, এমফাইসেমিয়া বা সাইনোসাইটিস রোগে আক্রান্ত হওয়ার সম্ভাবনা অনেক কমে যায়। শিশুকে বেশির ভাগ সময়ে হাসি-খুশির মধ্যে রাখতে পারলে তার লিভার ও ডাইজেস্টিভ সিস্টেম-এর ক্ষমতা বৃদ্ধি পাবে এবং শিশুর বৃদ্ধি ব্যাহত হয় না। ছোট পরিবার, তীব্র সামাজিক প্রতিযোগিতা ইত্যাদির ফলে কিশোর-কিশোরী বা তরুণ-তরুণীদের মাঝে মানসিক সংকট বাড়ছে। ফলে অসুস্থ হয়ে পড়ছে কিংবা মাদকাসক্ত বা নেশায় আসক্ত হয়ে পড়ছে। কেউ কেউ ডিপ্রেশনেরও শিকার হচ্ছে। ফলে মানসিক রোগ যাতনা সইতে না পেরে কেউ কেউ আত্মহত্যাও করছে। মুখে বয়সের ছাপ পড়ুক আজকাল এটা কেউই চায় না। তার জন্য কত পরিচর্যা। কাজটা কিন্তু হেসে খেলে করা যায়। কারণ

    হাসলে মুখের পেশিগুলোর সঞ্চালন ঘটে। ফলে মুখে রক্তচলাচল হয় বেশি। তাই বার্ধক্যজনিত চামড়ার কুঞ্চন হয় কম। মুখ থাকে সতেজ।
    চোখের নিচে কালি পড়ে না সহজে।
    অনেকে ঘুমহীনতায় ভোগেন। তাই সারা দিন সময় সময় হাসতে পারলে দেখা যাবে সেই পরিশ্রম রাতের বেলা নিয়ে যাচ্ছে ঘুমের শান্তিময় জগতে।বিদেশে আজকাল চিকিৎসকরা রোগীকে সুস্থ করতে হাসির সাহায্য নিচ্ছেন অনেক ক্ষেত্রে। বিহেভিয়ার ইনস্টিটিউটে হাসানোর ব্যবস্থা রাখা হচ্ছে। বিদেশে যাদের ঘুমের সমস্যা হয় ডাক্তাররা তাদের ২-৩ মাসের জন্য ‘লাফিং ক্লাবে’ পাঠান। লাফিং ক্লাব বা হাসির ক্লাব এ কথা শুনে আশ্চর্য হওয়ার কিছু নেই। বর্তমানে বিশ্বের অনেক দেশেই হাসির ক্লাব খোলা হচ্ছে। প্রাতঃভ্রমণের মতো অতি ভোরে সদস্যরা হাজির হন হাসির ক্লাবে। এখানকার পরিবেশই স্বতঃস্ফূর্ত হাসিতে উদ্বুদ্ধ করে তোলে প্রতিটি সদস্যকে। হাসির ক্লাবে হাসির রয়েছে নানা রকম সমাহার। রয়েছে নানা পদ্ধতি, নানা টেকনিকের অবস্থান। এখানে সদস্যরা সমস্বরে হাসে। হা! হা! হা! করে, কখনোবা হো! হো! হো! করে আওয়াজ করে, আওয়াজ না করে হাসে নানা ঢঙে-নানা রঙে। নানা ব্যায়ামের সঙ্গে সঙ্গে। এতে করে মেম্বাররা আনন্দ পায়, হাল্কা হয়, টেনশনমুক্ত হয়, সতেজ হয় আর এভাবেই তারা শুরু করে দিনের যাত্রা। লাফিং ক্লাব বা হাসির ক্লাবের কয়েকজন সদস্যের কথা জানা যাক।
    এক মহিলার স্পনডেলোসিসের সমস্যা। বয়স ৫২ বছর। তার বছর পাঁচেক আগে বাথরুমে পা পিছলে পড়ে গিয়ে স্পাইন ফ্র্যাকচারও হয়। বহু ডাক্তার দেখিয়েছেন, অনেক এক্সারসাইজ করেছেন, চিকিৎসা করিয়েছেন। প্রচুর ওষুধও সেবন করেছেন। ইনজেকশন শরীরে নিয়েছেন। কিন্তু কোনো কিছুতেই যেন পরিপূর্ণভাবে কাজ হচ্ছিল না, ফল আসছিল না। দীর্ঘদিনের রোগভোগে মনে চলে এসেছিল অবসাদ, রাতে ঠিকমতো ঘুমও হতো না। যে কারণে ভোর হতে না হতে চলে আসতেন লেকের ধারে, মর্নিং ওয়াক করতে। লেকের ধারে আসতে আসতেই দেখতে পান লাফিং থেরাপির ক্লাব। সারিবদ্ধভাবে সকলকে একসাথে হাসতে দেখে প্রথম প্রথম আশ্চর্য লাগে এবং সে সাথে বেশ মজাও পাচ্ছিলেন তিনি। তিনিও সে ক্লাবের সদস্য হয়ে যান। ক্লাবের নিয়মিত সদস্য হয়ে দেখেছেন আশ্চর্য রকমের উপকার পাচ্ছেন। ১ মাস ক্লাব করার পর তার শরীরে সেই সারাক্ষণের যন্ত্রণা উধাও হয়ে গেছে। আগে একেবারেই হাঁটু গেড়ে বসতে পারতেন না। এখন পারেন। তার কথায়, ‘আমি এখন স্বাভাবিক জীবন উপভোগ করছি। এখন সংসারের সব কাজ করতে পারি। আমাকে দেখে আমার এক বোনও হাসির ক্লাবে ভর্তি হয়েছে। ফলও পাচ্ছে।’
আরেক পুরুষের কথাই বলা যাক। বয়স ৫৫ বছর। বরাবরই উচ্চরক্তচাপ ছিল এবং তা বেশিই থাকত। হাসির ক্লাবে ভর্তি হওয়ার দিন পর্যন্ত তার প্রেসার ছিল সিস্টোলিক ১৬৫ এবং ডায়াস্টোলিক ১৩৫ কিন্তু হাসির ক্লাবে ভর্তি হওয়ার ২ মাসের মধ্যে তার প্রেসার নেমে হয়েছে সিস্টোলিক ১৪৭ এবং ডায়াস্টোলিক ৯৫।
আরেক ব্যক্তির বয়স ৬০ বছর। সমস্যা ছিল কোমরে ব্যথা ও অনিদ্রা। ঘুম না হওয়ার জন্য বাধ্য হয়ে অনেক দিন যাবৎ ভ্যালিয়াম ওষুধ খেয়েছেন। কিন্তু হাসির ক্লাবে নিয়মিত হাসির চর্চা করার পর দারুণ সুফল পান। সুন্দর ঘুম আসতে শুরু করে। কোমরের ব্যথা অনেক কমে আসে।
হাসিকে বলা হয় বেস্ট মেডিসিন। হাসির উপকারিতা অনেক। হাসির উপকারী দিকগুলো হলো
   এটি মানুষের মানসিক চাপ ও দুশ্চিন্তা কমায় এবং দেহের স্ট্রেস হরমোন কর্টিসলের ক্ষরণ মাত্রা কমিয়ে দেয়। এই কর্টিসল হরমোন মানবদেহের রোগ প্রতিরোধ সিস্টেমকে উন্নত করে।
    হাসি মানব ক্ষমতার উৎকর্ষতা বৃদ্ধি করে
    এটি মস্তিষ্কের বৈদ্যুতিক কর্মকাণ্ড বৃদ্ধি করে
    এটি ব্যথা কমায়
    এমনকি এটি নানা ধরনের অস্ত্রোপচারের শেষে দ্রুত সুস্থ হয়ে উঠতে সাহায্য করে
    হাইপারটেনশন বা রক্তচাপ নিয়ন্ত্রণে রাখতে সহায়তা করে
    যাদের মারাত্মক রকমের উচ্চরক্তচাপ আছে তাদের নেতিবাচক প্রভাব কমিয়ে দিতে কাজ করে
    হাসি রিউমাটয়েড আর নিউরালজিয়ার ব্যথা সাময়িকভাবে কমিয়ে দিতে পারে
    এটি মাইগ্রেনের কঠিন মাথাব্যথাকে নিয়ন্ত্রণে রাখতে ভূমিকা রাখে
    এটি মানব দেহের বিভিন্ন অঙ্গ-প্রত্যঙ্গ আর টিস্যুতে বাড়তি পুষ্টির সঞ্চার করে
    হাসি কোনো ভয়ের মাঝেও ভিন্ন অনুভূতি সৃষ্টি করে
    হাসি সৃজনশীলতা বাড়ায়
    এটি মানুষের একাকিত্ব কমায়
    হাসি মানেই আপনার আশপাশের লোকজনের সাথে বন্ধুত্ব তৈরি করা, এটি বন্ধুত্ব তৈরি করতে সাহায্য করে। মানুষের সাথে সুসম্পর্ক তৈরি করতে সাহায্য করে।
১৯৯১ সালের এক মনোগবেষণা। মনোবিজ্ঞানী ভার্লিন আর জুডিথ হাসি নিয়ে গবেষণা চালিয়েছিলেন। গবেষণায় তারা দেখতে পান যে, হাসিমুখে কথা বলা হলে বা মুখ গোমড়া করে রাখা হলে আপনার ঠিক সামনের জন কেমন প্রতিক্রিয়া বা অভিব্যক্তি দেখাবে? এ জন্য একদল কলেজ ইউনিভার্সিটি পড়ুয়া ছাত্রকে এতে ভলেন্টিয়ার বানানো হয়। এতে-
    লাইব্রেরি
    মার্কেট জোন
    শপিং সেন্টার এবং
    রাস্তাকে স্পট বানানো হয়
প্রতিটি ভলেন্টিয়ারকে চলতে-ফিরতে ৩ ধরনের অভিব্যক্তি দেখাতে বলা হয়।
    একটা হলো একেবারে হাসিমাখা মুখ
    অপরটি হলো গোমড়া মুখ এবং
    আরেকটি হলো নিরপেক্ষ অভিব্যক্তি
পেছনে নিরীক্ষক দেয়া হয় যিনি ভলেন্টিয়ারের অভিব্যক্তিতে ব্যক্তির প্রতিক্রিয়া নিরীক্ষণ করবেন। গবেষণা রিপোর্ট হলো যখন হাসির অভিব্যক্তি প্রকাশ করা হয়, সেখানে প্রায় সবখানেই সামনের জন হাসির অভিব্যক্তি প্রকাশ করেছিল। যেখানে অভিব্যক্তি নিরপেক্ষ ছিল, সেখানে মাত্র ২০% ক্ষেত্রে সামনের জন হাসিমাখা মুখ নিয়ে প্রতিক্রিয়া প্রকাশ করেছিল এবং যেখানে একেবারে মুখ গোমড়ার চেয়ে অনেকটা ভ্রূকুঞ্চনের অভিব্যক্তি দেখানো হয়েছিল সেখানে সামনের জন একেবারে নিরপেক্ষ নীরব দর্শকের ভূমিকা নিয়েছিল, কোনো রকম প্রতিক্রিয়া প্রকাশ করেনি। এ গবেষণা থেকে বোঝা যায় যে হাসিভরা মুখের অনুভূতি সামনের জনের ওপর চমৎকার প্রতিক্রিয়া সৃষ্টি করতে পারে।
হাসির বিভিন্ন নিয়ামক রয়েছে। এসব নিয়ামক সবারই কম-বেশি জানা থাকা প্রয়োজন। এই নিয়ামকগুলো হলো-
    হাসি পরম আনন্দ বা ইউফোরিয়া-এর অনুসারী
    হাসির মাঝে আছে আকস্মিকতা ও অপ্রত্যাশিততা
    বিশেষ ধরনের শারীরিক উদ্দীপকের সাথে এটি সম্পর্কিত, বিশেষত সুড়সুড়ির সাথে
    হাসি মানুষের আবেগ-অনুভূতি বা মানব প্রবৃত্তিগত বিষয়ের সাথে সম্পর্কিত, যেমন সাফল্য, উচ্চমনা চেতনা, ব্যর্থতা, ভয়, রাগ ইত্যাদি।
    হাসি সামাজিকভাবে অর্থবহ।
এমন বিভিন্ন অবস্থা রয়েছে যা হাসি সৃষ্টি করে থাকে বা সৃষ্টি করতে পারে। সাইকোলজিস্ট ভ্যালেন্টাইন বহু গবেষণা পর্যালোচনা করে দেখতে পেয়েছেন যে, কমপক্ষে ১৫ ধরনের পরিবেশ, পরিস্থিতি, শারীরিক ও মানসিক অবস্থা মাঝে মাঝে মানুষের মাঝে হাসির উদ্রেক করে থাকে। এগুলো হলো-
    কোনো সুন্দর দৃশ্য দেখে মুগ্ধতার হাসি
    পরম আনন্দের কারণে হাসি
    সুড়সুড়ির কারণে হাসি
    কোনো অসামঞ্জস্যতা দেখার কারণে হাসি
    কোনো কিছু বারবার ঘটার কারণে হাসি
    নতুন কোনো কাজ করলে হাসি
    বিস্ময়ের হাসি
    আয়নায় নিজেকে দেখেও আমরা হাসি, নিজের নাম অন্যের মুখে শুনে তৃপ্তির হাসি হাসি
    খেলাধুলার সময় জয়ের সম্ভাবনা দেখে হাসি
    আবোল-তাবোল কোনো কথা বলার কারণে হাসি
    অন্যের সামনে কিছু অসুবিধা সৃষ্টি করে তার রাগ দেখে হাসি
    অন্যকে উত্ত্যক্ত বা জ্বালাতন করে হাসি
    কোনো দুষ্টামি করার পর অন্যকে হাসানোর জন্য হাসি
    অন্যকে হাসতে দেখে হাসি
    নিছক কোনো ঘটনা মনে পড়া থেকেও হাসি, বোকামি করে হাসি। এছাড়া ক্ষমা চাওয়ার সময় হাল্কা হাসি, বিদ্রূপ করে বা উপহাস করেও হাসি। মজার মজার কথা শুনে মনের আনন্দে হাসি। কোনো কোনো সময় দুঃখেও হাসি।
হাসি হলো সৌন্দর্যের প্রতীক। হাসলে সবাইকে ভালো লাগে। হাসির গুরুত্ব অপরিসীম। শুধু ঠোঁট-মুখ দিয়ে হাসলেই চলবে না। হাসি সুন্দর ও আকর্ষণীয় করতে নিয়মিত যত্ন নিতে হবে দাঁত ও ঠোঁটের। কালো ছোপ পড়া দাঁত বা অপরিষ্কার ঠোঁট নষ্ট করে দিতে পারে হাসির মাধুর্যকে। দাঁত সুন্দরের জন্য প্রতিদিন নিয়মিতভাবে দু বেলা করে দাঁত ব্রাশ করা প্রয়োজন। রাতে ঘুমানোর আগে এবং সকালে নাস্তা খাওয়ার পর দাঁত ব্রাশ করা দরকার। কমপক্ষে ৩-৪ মিনিট করে দাঁত ব্রাশ করা উচিত। টুথব্রাশ ভিজিয়ে ১ সেন্টিমিটার পরিমাণ টুথপেস্ট নিয়ে দাঁতের পুরো অংশ বৃত্তাকার মুভমেন্টে ওপর-নিচ করে আলতো করে ব্রাশ করা দরকার। এরপর মুখ ধুয়ে মাঢ়ি ম্যাসেজ করুন কমপক্ষে এক মিনিট। এতে করে রক্তসংবহন ভালো হয়। বৃদ্ধি পায়। প্রতিদিনকার খাদ্য তালিকায় পর্যাপ্ত তাজা ফল-মুল, সবুজ শাকসবজি, পাতাওয়ালা সবজি, ভুসিসমেত রুটি ও কিছুটা মাংস থাকা প্রয়োজন। খাওয়ার পর নিয়মিত ১টা করে গাজর বা আপেল অথবা কলা খেতে পারেন। এতে করে ভিটামিন ‘এ’ পাওয়া যাবে। আর ভিটামিন ‘এ’ দাঁত এবং মাঢ়ির স্বাস্থ্য ভালো থাকতে সাহায্য করে। চিনি আছে এমন খাদ্য পরিহার করা উচিত। কারণ বেশি বেশি চিনি বা চিনিজাতীয় মিষ্টি খাবার খেলে তা দাঁতের ওপর ক্যারিজ হতে সাহায্য করে থাকে। আর ডেন্টাল ক্যারিজ হলে সুন্দর হাসি অসুন্দরে রূপ নিয়ে নেবে অনায়াসেই। রাতে দাঁত ব্রাশ করার আগে এক গ্লাস দুধ খাওয়া ভালো। দুধে রয়েছে ক্যালসিয়াম, আর ক্যালসিয়াম দাঁতকে করে মজবুত, তরতাজা। প্রতি ৬ মাস অন্তর একবার করে দাঁতের ডাক্তার বা ডেন্টিস্ট-এর কাছে দাঁত পরীক্ষা করানোর জন্য যাওয়া উত্তম কাজ হবে। সবারই দাঁতের গোড়ায় কিছু না কিছু পাথর জমে বা সৃষ্টি হয়। এসব পাথর বছরে একবার পেশাদার লোককে দিয়ে পরিষ্কার করানো জরুরি। দাঁতে ছোপ পড়লে তা হাসির সৌন্দর্যকে নষ্ট করে দেবে। তাই দাঁতের ছোপ এড়ানো দরকার। পাঠক-পাঠিকাদের জন্য দাঁতের ছোপ এড়াতে কিছু টিপসের বর্ণনা করা হলো। এগুলো হলো-
    সোডা বাই কার্বোনেট আধা চা চামচ অল্প পানিতে মিশিয়ে পেস্ট করে দাঁতে লাগিয়ে আলতো করে মাজা যেতে পারে কিছুক্ষণ
    তেজপাতার গুঁড়ো দিয়ে দাঁত মাজলেও দাঁতের ঔজ্জ্বল্য বৃদ্ধি পাবে।
    কমলা লেবুর খোসার ভেতরের দিকের সাদা অংশটি দিয়ে দাঁত ঘষলে দাঁত উজ্জ্বল সাদা হবে।
    নিমপাতা শুকিয়ে গুঁড়ো করে দাঁত মাজলেও দাঁতের ঔজ্জ্বল্য বৃদ্ধি পাবে।
    আপেল কেটে সেই টুকরোটি দিয়ে দাঁত ঘষলেও দাঁত হবে ঝকঝকে তকতকে।
    লেবুর রস ও লবণ একসঙ্গে মিশ্রিত করে সেটি দিয়ে দাঁত মাজলে দাঁতের হলদেটে ছোপ উঠে যাবে।
    সেলারি পাতার টুকরো বা গাজর দিয়ে দাঁত ঘষলে উপকার পাওয়া যাবে।
    এক গ্লাস পানিতে একটি গোটা লেবুর রস নিঙড়ে সেটি দিয়ে মাউথ ওয়াশ হিসেবে ব্যবহার করতে পারেন।
    সমপরিমাণ ভিনিগার ও পানি মিশিয়ে সেটি দিয়ে মুখ ধোয়া যেতে পারে।
    জিভ পরিষ্কার রাখতে হবে। এ কাজের জন্য অন্যান্য উপায়ের সাথে সাথে তেঁতুল আর লবণ দিয়ে আলতো করে জিভ পরিষ্কার করা যেতে পারে।
    গোলাপ পাপড়ির পরিষ্কার নির্যাস দিয়ে মখকুল ধোয়া যেতে পারে। আর সর্বোপরি নিয়মিতভাবে দাঁত ব্রাশ করতে হবে এবং মিষ্টিজাতীয় খাবার খাওয়ার পর পানি দিয়ে কুলি করা উচিত।
    দাঁতের পরিষ্কার পরিচ্ছন্নতা ও যত্নের পর এবার আসা যাক ঠোঁটের যত্ন প্রসঙ্গে। সর্বপ্রথম একটা কথা মনে রাখা প্রয়োজন যে, ঘুমানোর সময় ঠোঁটে লিপস্টিক রেখে ঘুমাতে যাওয়া উচিত নয়। কারণ সারারাত ঠোঁটে লেগে থাকা বাসি লিপস্টিক ঠোঁট কালো করে দেয়।
    কোনো কারণে ঠোঁটে কালো ছোপ পড়লে সেই ছোপ তুলতে গ্লিসারিন ও লেবুর রসের মিশ্রণ ঠোঁটে লাগিয়ে রাখতে পারেন কিছু সময়ের জন্য।
    ঠোঁটের নাজুক চামড়া ফেটে কুঁকড়ে গেলে রাতে ঘুমানোর সময় দুধের সর ও আর্মন্ড তেলমিশ্রিত করে কিছু সময়ের জন্য ঠোঁট ভিজিয়ে রাখা যেতে পারে।
    দিনের বেলা সামান্য মাখন হাতে নিয়ে ঠোঁটে লাগালে এটি গ্লেসের কাজ করবে এবং ঠোঁট থাকবে মসৃণ- মোলায়েম।
    ঠোঁট সুন্দর রাখতে মেয়েরা হাল্কা মেকআপ-এর সাহায্য নিতে পারেন।
    দিনের বেলায় বাদামি ন্যাচারালস লাগানো যেতে পারে, কারণ বাংলাদেশীদের ত্বকের রঙের সঙ্গে বাদামি মানায় ভালো।
    ঠোঁট যদি খুব মোটা হয় তাহলে লিপ ব্রাশ দিয়ে ঠোঁটের বাইরের অংশ ছেড়ে ও ঠোঁট খুব পাতলা হলে ঠোঁটের স্বাভাবিক রেখার কিছু অংশ নিয়ে আউট লাইন আঁকা যেতে পারে ও ভেতরের অংশ ভালো মানের হাল্কা লিপস্টিক দিয়ে ভরে দেয়া যেতে পারে। তখন হাসি হয়ে উঠবে আরো সুন্দর মনোরম।
হাসি খুবই মিষ্টি ব্যাপার। হাসিতে মিষ্টি ঝরে। কোনো জটিল পরিস্থিতির মুখোমুখি হওয়ার কারণে মানসিকভাবে বিধ্বস্ত হয়ে আছেন? কোনো সমস্যা নেই। হা! হা! হা! হো! হো! হো! করে ইচ্ছাকৃতভাবে হাসতে শুরু করুন- হাসির দাপটে দেহ-মনে চলে আসবে এক পরম শান্তি-সুখ। শান্তি তো অমূল্য ধন- মানিক রতন। যার মনের মাঝে শান্তি নেই- তার সব থেকেও যেন কিছুই নেই! সর্বদা হাসিমুখে থাকার চেষ্টা করবেন। স্বতঃস্ফূর্ত হাসিভাব না এলেও অন্তত কিছুটা নিজের মনে মনে হাসির ভান করুন, ভাবছেন ওমা! এ তো নকল হাসি! সিউডো হাসি! কথাটা সত্যি, তারপরও দেখবেন যখন আপনার আশপাশের লোকজন হাসিভরা মুখ নিয়ে আপনার সাথে কথা বলছে বা প্রতিক্রিয়ান্বিত হচ্ছে তখন তা আপনার মনে সত্যিকার হাসির অনুভূতি জাগাবে, আর মন চাঙ্গা হয়ে উঠবে। ব্যাপারটা আসলে অনেকটা ‘ফিডব্যাক-প্রক্রিয়ার’ মতো। হাসির চর্চা করা দরকার, এক দিনের চর্চা নয়। নিয়মিত চর্চার মাধ্যমে দেহ-মনকে সজীব করে তুলতে পারেন হাসির চর্চার মাধ্যমে।
হাসিমুখে কথা বলা যেমন নিজের জন্য উপকারী তেমনি তা অন্যের জন্যও কম উপকারী নয়। হাসি হচ্ছে ইনফেকশনের মতো সংক্রামক। আপনি হেসে কথা বলুন, দেখবেন অন্যের মাঝেও তা সংক্রমিত হয়ে গেছে, অন্যের মাঝেও সেই হাসির প্রভাব পড়বে চমৎকারভাবে, তখন অন্যের হাসিহীন চেহারায়ও হাসির চমক ফুটে উঠবে। সুন্দর হাসির গুরুত্ব অনেক। মহানবী, বিশ্বনবী হজরত মুহাম্মদ (সা.) হাসিমুখে কথা বলার প্রতি গুরুত্ব আরোপ করেছেন। তিনি বলেছেন, ‘কারো সাথে হাসিমুখে কথা বলাও একটা দান’।
হাসুন দেখবেন অর্ধেক রোগ সেরে গেছে, দুঃখ অনেক কমে গেছে। হাসলে মানুষকে সুন্দর দেখায়। যখন কেউ হাসে তখন সে অন্য মানুষের প্রতি রাগান্বিত হতে পারে না। হাসি ধৈর্যের শিক্ষা দেয়। যে হাসতে জানে না সে জীবনের বৈরী পরিস্থিতিকে মোকাবিলা করতে পারে না। যে বিপদ বা সমস্যার শেষ পর্যন্ত হেসে যেতে পারে সে সবচেয়ে উৎকৃষ্টভাবে হেসে যেতে পারে। প্রাণখোলা হাসি সূর্যোদয়ের মতো উজ্জ্বল। মানুষই একমাত্র সৃষ্টি যাকে পরম করুণাময় সৃষ্টিকর্তা হাসার শক্তি দিয়েছেন। হাসি মানুষের জন্য এক বিরাট ও সুন্দর উপহার। তাই এর সদ্ব্যবহার করতে হবে, হাসতে হবে। হৃদয় ও মনের একেবারে গভীর থেকে হাসার চেষ্টা করুন। দুঃখের মাঝে আমরা হাসব, সুখে তো হাসবই। হাসুন- সুস্থ থাকুন।
</doc>

<doc>
বিজ্ঞান ও তথ্যপ্রযুক্তি
মোহাম্মদ মোয়াজ্জেম হোসেন
সময়ের সঙ্গে সঙ্গে তথ্য ও যোগাযোগ প্রযুক্তির (আইসিটি) ব্যবহার ক্রমশ বৃদ্ধি পাচ্ছে। বিশ্বের কোথাও আইসিটিবিহীন উন্নয়ন অকল্পনীয়। বাংলাদেশেও এর ব্যবহার ধীরে ধীরে বাড়ছে। গত ৫ জানুয়ারি অনুষ্ঠিত কুমিল্লা সিটি কর্পোরেশন নির্বাচন পুরোপুরি তথ্য-প্রযুক্তিভিত্তিক ইলেকট্রোনিক ভোটিং মেশিনে (ইভিএম) সম্পন্ন করা হয়েছে। এই প্রথম দেশে কোনো নির্বাচনে ব্যালট পেপারের বিষয়টি ছিল না। ইভিএম সম্পর্কে এখনো আমাদের ধারণা স্পষ্ট নয়। জুন ২০১১-এ বাংলাদেশ নির্বাচন কমিশন প্রকাশ করেছে ইলেকট্রোনিক ভোটিং মেশিনের পরিচিতিমূলক নানা তথ্য। এখানে মূলত সেটিই তুলে ধরা হলো।
ইলেকট্রোনিক ভোটিং মেশিন
ইলেকট্রোনিক ভোটিং মেশিন বা ইভিএম হলো ভোট দেয়ার সহজতর এক ব্যবস্থা। এতে কাগজের ব্যালট ও ব্যালট বাক্স নেই। এই ব্যবস্থায় ব্যালট কাগজে সিল মেরে ভোট প্রদানের পরিবর্তে ভোটার পছন্দের প্রতীকের পাশে সুইচ টিপে ভোট প্রদান করবেন। সারা দিনের ভোট প্রদান শেষ হলে মেশিন অতি দ্রুত জানিয়ে দেবে কোন প্রার্থী কত ভোট পেয়েছেন।
ইভিএম ব্যবহারের সুবিধা
ইভিএম ব্যবহার করার ফলে আমরা যে সুবিধাসমূহ পাব তা হলো (১) কোটি কোটি সংখ্যক ব্যালট ছাপানোর জন্য কাগজের খরচ, ছাপানোর খরচ, সেগুলো পরিবহনের খরচ, ভোট গণনার সঙ্গে সংশ্লিষ্ট লোকবলের খরচ সবই সাশ্রয় হবে। (২) ভোটের ফলাফল হবে নির্ভুল। (৩) নির্বাচনের ফলাফল দ্রুত পাওয়া যাবে। এটি এর সবচেয়ে বড় সুবিধা (৪) ইভিএম যেহেতু কোনো বাতিল ভোট গ্রহণ করে না তাই প্রতিটি নাগরিকের ভোটের মূল্যায়ন হবে (৫) একই মেশিন পরে যে কোনো নির্বাচনে ব্যবহার করা যাবে (৬) কেন্দ্র দখল করে ভোটের ফলাফল পাল্টিয়ে ফেলা সম্ভব হবে না।
ইভিএমের ইউনিটগুলো
প্রতিটি বুথের জন্য একটি করে ইভিএম ব্যবহার করতে হয়। প্রতিটি ইভিএমের দুটি ইউনিট বা অংশ রয়েছে; ব্যালট ইউনিট ও কন্ট্রোল ইউনিট। দুটি ইউনিট একটি তারের মাধ্যমে সংযুক্ত থাকে। মেশিনটি সম্পূর্ণ ব্যাটারিচালিত।
১. ব্যালট ইউনিট
ব্যালট ইউনিটটি থাকে বুথের ভেতরে। ব্যালট ইউনিটের ওপর প্রার্থীর নাম ও প্রতীক ছাপানো থাকে। প্রতিটি প্রতীকের পাশে রয়েছে একটি করে সুইচ। কোনো প্রতীকের পাশের সুইচটা চেপে দিলে তার পাশে একটি ছোট সবুজ বাতি জ্বলে ওঠে ও একবার দীর্ঘ বিপ ধ্বনি শোনা যায়। বাতি জ্বলা ও বিপ ধ্বনি শুনে ভোটার বুঝতে পারবেন যে তার ভোট গৃহীত হয়েছে। অক্ষরজ্ঞানহীন লোকও সহজেই ইভিএমের সাহায্যে ভোট প্রদান করতে পারবেন। ভোটার ভোট প্রদানের সঙ্গে সঙ্গে যন্ত্রটি ভোটের তথ্য তার মেমোরিতে নিয়ে নেয়। ইভিএমের মেমোরি ন্যূনতম ১০ বছর তথ্য অবিকৃতভাবে ধরে রাখে।
২. কন্ট্রোল ইউনিট
কন্ট্রোল ইউনিট থাকে সহকারী প্রিসাইডিং অফিসারের সামনের টেবিলে। এই ইউনিটে ‘ব্যালট’ নামক একটি সুইচ রয়েছে যা চাপলে বুথের মধ্যে রাখা সংযুক্ত ব্যালট ইউনিটটি একটি ভোট নেয়ার জন্য কার্যকর হয়। ‘ব্যালট’ সুইচ চেপে সহকারী প্রসাইডিং অফিসার ভোটারকে ভোট দিতে বুথে পাঠান। ভোটার ভোট প্রদানের সঙ্গে সঙ্গে ব্যালট ইউনিটটি অকার্যকর হয়ে যায়। সেই অবস্থায় বারবার আরো ভোট দিলেও মেশিন তা গ্রহণ করে না। ভোট দান শেষে ভোটার বুথ থেকে বেরিয়ে গেলে সহকারী প্রিসাইডিং অফিসার কন্ট্রোল ইউনিটের ‘ব্যালট’ সুইচটি চেপে পরবর্তী ভোটারের জন্য ব্যালট ইউনিটটি কার্যকর করতে পারেন। কন্ট্রোল ইউনিটে আরো কয়েকটি সুইচ রয়েছে। সেগুলো সম্পর্কে পরবর্তীতে বলা হয়েছে।
কন্ট্রোল ইউনিটের সামনের দিকে একটি বড় ডিসপ্লে সংযুক্ত রয়েছে যা সবাই দেখতে পারেন। ভোটার সঠিকভাবে ভোট দিতে পারলে ডিসপ্লেটির সংখ্যা এক বেড়ে যায়। এর ফলে সহকারী প্রিসাইডিং অফিসার বা পোলিং এজেন্টরা সহজে বুঝতে পারেন যে ভোটারের ভোটটি মোট ভোটের সঙ্গে যোগ হলো অর্থাৎ ভোটটি গৃহীত হলো। ব্যালট ইউনিটে প্রার্থীর সংখ্যা প্রতিটি ব্যালট ইউনিটে ১২ জন প্রার্থীর জন্য ব্যবস্থা থাকে। তবে কোনো আসনে প্রার্থীর সংখ্যা ১২-এর বেশি হলে দুটি কিংবা তিনটি এমনটি পাঁচটি পর্যন্ত ব্যালট ইউনিট একের সঙ্গে অন্যের সংযোগ দিয়ে সর্বমোট ৬০ জন পর্যন্ত প্রার্থীর ভোট নেয়া সম্ভব। প্রার্থীর সংখ্যা যদি ১২-এর কম হয় তাহলে অপ্রয়োজনীয় সুইচগুলোকে অকার্যকর করে রাখা হয়। ধরা যাক কোনো আসনে ৭ জন প্রার্থী আছেন। সেই ক্ষেত্রে ব্যালট ইউনিটের ১ থেকে ৭ নম্বর সুইচ কার্যকর থাকবে বাকি সুইচগুলো অকার্যকর করে রাখা হবে বিধায় কেউ ওগুলোর কোনোটায় চাপ দিতেই পারবে না।
ভোট গণনার পদ্ধতি
প্রতিটি বুথের ফলাফল আলাদাভাবে দেখা যায়। ভোট গ্রহণ শেষ হলে প্রথমে সহকারী প্রিসাইডিং অফিসার কন্ট্রোল ইউনিটের ‘ক্লোজ’ সুইচটা চেপে ভোট গ্রহণের সমাপ্তি টানবেন। এই সুইচটা চাপার পর ব্যালট ইউনিটটি আর কার্যকর করা যাবে না। এরপর সহকারী প্রিসাইডিং অফিসার ‘ফাইনাল রেজাল্ট’ সুইচটা চাপলে ব্যালটে প্রথম প্রার্থীর প্রতীকের নাম ও প্রাপ্ত মোট ভোট কন্ট্রোল ইউনিটের ডিসপ্লেতে দেখা যাবে। ‘ফাইনাল রেজাল্ট’ সুইচটি দ্বিতীয়বার চাপলে দ্বিতীয় প্রার্থীর এভাবে একে একে সব প্রার্থীর প্রাপ্ত মোট ভোট দেখা যাবে। কেন্দ্র থেকে সরবরাহ করা একটি ফরমে প্রাপ্ত ভোট সংখ্যাগুলো লিখে সহকারী প্রিসাইডিং অফিসার কেন্দ্রের প্রিসাইডিং অফিসারকে দেবেন। প্রতিটি বুথের ফলাফল একীভূত করে প্রিসাইডিং অফিসার অন্য একটি ফরমে তুলে সই-স্বাক্ষর করে রিটার্নিং অফিসারের কাছে তা পাঠানোর ব্যবস্থা নেবেন।
নির্বাচনের প্রকারভেদে ইভিএম
সংসদ নির্বাচন ছাড়াও ইউনিয়ন পরিষদ, উপজেলা, পৌরসভা কিংবা সিটি কর্পোরেশন নির্বাচনে ইভিএম ব্যবহার করা সম্ভব।
ইভিএমে আগে থেকেই ভোট ঢুকিয়ে রাখা
ভোট শুরুর আগে একটি ইভিএমে যে আগে থেকেই কোনো ভোট ঢুকিয়ে রাখা হয়নি তা পরীক্ষা করে নিতে হয়। কন্ট্রোল ইউনিটের ‘রেজাল্ট’ সুইচটি পরপর চাপ দিলে একে একে সব প্রার্থীর বিপরীতে কত ভোট মজুদ আছে তা ইউনিটটির ডিসপ্লেতে দেখা যায়। প্রতিটি প্রার্থীর প্রাপ্ত ভোটের সংখ্যা শূন্য হলে বুঝতে হবে যে কোনো প্রার্থীর নামে পূর্ব থেকে ভোট জমা নেই।
পরীক্ষামূলক বা Demo ভোট
ভোট শুরুর আগে প্রতিটি ইভিএম পরীক্ষামূলক বা Demo Mode মুডে থাকে। সহকারী প্রিসাইডিং অফিসার নির্বাচনের দিন সকালে ভোট শুরুর পূর্বে পোলিং এজেন্টদের উপস্থিতিতে পরীক্ষামূলক ভোট আয়োজন করবেন। পোলিং এজেন্টরা সবার সামনে ইচ্ছামতো এক এক করে ভোট দেবেন। কোনো প্রার্থীকে কত ভোট দেয়া হলো তা লিখে রাখতে হবে। পরীক্ষামূলক ভোট প্রদান শেষ হলে সহকারী প্রিসাইডিং অফিসার কন্ট্রোল ইউনিটে ‘ডেমো রেজাল্ট’ সুইচ চেপে চেপে একে একে প্রার্থীদের প্রাপ্ত ভোট দেখাবেন। এতে করে মেশিনের কার্যকারিতা প্রমাণিত হবে।
আসল ভোট শুরুর আগে পরীক্ষামূলক ভোট মুছে ফেলা
আসল ভোট শুরু করার আগে পরীক্ষামূলক ভোটগুলো মুছে ফেলতে হয়। কন্ট্রোল ইউনিটে ‘ক্লিয়ার’ নামক একটি সুইচ রয়েছে যেটা চেপে পরীক্ষামূলকভাবে নেয়া সব ভোট মুছে ফেলা যায়। সেটা চেপে সব ভোট মুছে ফেলার পর সত্যি সত্যি তা মোছা হয়েছে কি না তা ‘ডেমো রেজাল্ট’ সুইচ চেপে পোলিং এজেন্টদের দেখানো হবে।
আসল ভোট শুরু করা
আসল ভোট শুরুর জন্য কন্ট্রোল ইউনিটের ‘স্টার্ট’ সুইচ চাপতে হয়। মেশিনে যদি কোনো ভোট জমা থাকে তা হলে ‘স্টার্ট’ সুইচ চাপলেও মেশিন চালু হবে না, আগে ‘মেমোরি ক্লিয়ার’ সুইচ চেপে পরীক্ষামূলকভাবে নেয়া সব ভোট মুছতে হবে, তারপর আসল ভোট ‘স্টার্ট’ করা যাবে। ‘স্টার্ট’ সুইচ চাপার সঙ্গে সঙ্গে ‘মেমোরি ক্লিয়ার’ সুইচটি অকার্যকর হয়ে যায়, এটি আর কখনো কাজ করবে না। তাই আসল ভোট মুছে ফেলার কোনো সুযোগ নেই।
ইলেকট্রিক শক খাওয়ার ভয়
ইভিএম ব্যবহারকালে ইলেকট্রিক শক খাওয়ার কোনো সম্ভাবনা নেই। কারণ এটি চলে ১২ ভোল্টের ব্যাটারির সাহায্যে। তাই এই মেশিন সম্পূর্ণ নিরাপদ। ব্যাটারির চার্জ শেষ হয়ে গেলে বা দুর্বল হয়ে পড়লে এই ইভিএমে এমন ব্যাটারি ব্যবহার করা হয়েছে যা একটানা ১২ ঘণ্টা ধরে মেশিনটিকে চালাতে পারে। তাই ভোট গ্রহণকালে মাঝপথে ব্যাটারির চার্জ শেষ হয়ে যাওয়ার কোনো সম্ভাবনা নেই। তারপরও যদি মাঝপথে ব্যাটারি নষ্ট হয়ে যায় তাহলে এটি পাল্টে একটি ভালো ব্যাটারি লাগালেই মেশিনটি ত্রুটিহীনভাবে চালু হবে, কোনো ভোটই নষ্ট হবে না।
ব্যালট ইউনিট অথবা কন্ট্রোল ইউনিট বিকল হলে প্রতিটি কেন্দ্রে একটি অতিরিক্ত ইভিএম দেয়া হবে। প্রদত্ত ভোটের হিসাব কন্ট্রোল ইউনিটে সংরক্ষিত থাকে, তাই কোনো ব্যালট ইউনিট বিকল হলে ভালো ইউনিট দিয়ে সেটিকে প্রতিস্থাপন করলেই চলবে। কন্ট্রোল ইউনিটও অনুরূপভাবে প্রতিস্থাপন করা যায়; এক্ষেত্রে বিকল কন্ট্রোল ইউনিটে সংগৃহীত ভোট কোনোভাবেই নষ্ট হবে না। নতুন কন্ট্রোল ইউনিটের ফলাফলের সঙ্গে বিকল কন্ট্রোল ইউনিটের ফলাফল যোগ করে ভোটের ফলাফল প্রকাশ করা যাবে।
একসঙ্গে একাধিক সুইচ চাপলে
ভোটার যদি একসঙ্গে দুটি সুইচ চাপেন তাহলে ভোট গৃহীত হবে না এবং ভোটার তিনটি বিপ ধ্বনি শুনতে পাবেন। তার অর্থ হলো ইলেকট্রোনিং ভোটিং মেশিনে ভোট বাতিল হওয়ার কোনো বিষয় নেই। বাস্তবক্ষেত্রে বিগত নির্বাচনগুলোতে দেখা গেছে যে, কয়েকটি আসনে বিজয়ী প্রার্থী আর নিকটতম প্রতিদ্বন্দ্বীর মধ্যে প্রাপ্ত ভোটের ব্যবধানের চেয়ে বাতিল ভোটের সংখ্যা বেশি। অর্থাৎ ভোটগুলো বাতিল না হলে ফলাফল উল্টোও হতে পারত। ইলেকট্রোনিক ভোটিং মেশিনে এ ধরনের কোনো ঘটনা ঘটার সম্ভাবনা নেই।
এক ব্যক্তি একাধিক ভোট প্রদান করতে চাইলে
একজন ভোটার তার পছন্দের প্রার্থীর পাশের সুইচ যতবারই চাপুন না কেন, প্রথমবার যে ভোটটি দিয়েছেন শুধু সেটিই গৃহীত হবে।
সহকারী প্রিসাইডিং অফিসারের সঙ্গে
ভোটারের গোপন আঁতাত
একজন ভোটার ভোট প্রদানের সঙ্গে সঙ্গে সহকারী প্রিসাইডিং অফিসার আবারও ‘ব্যালট’ সুইচ চেপে ভোটারকে আরেকটি ভোট প্রদানের সুযোগ করে দিতে চাইতে পারেন। এভাবে সহকারী প্রিসাইডিং অফিসারের সঙ্গে ভোটারের গোপন আঁতাতের মাধ্যমে ভোটার বুথের ভেতরে থাকা অবস্থায় বারবার ব্যালট ইউনিট চালু করে দেয়া প্রতিরোধে দুটো ব্যবস্থা রাখা হয়েছে। প্রথমত ভোটার সুইচ চেপে ভোট প্রদানের পর ১০ থেকে ১২ সেকেন্ডের মধ্যে পোলিং অফিসার চাইলেও ব্যালট ইউনিট চালু করতে পারবেন না। একজন ভোটার ভোট দিয়ে বের হওয়ার পর অন্য একজন ভোটার বুথে প্রবেশ করার মধ্যে এই রকম সময় এমনিতেই লেগে যায় বিধায় ইচ্ছাকৃতভাবে এই বিরতি রাখা হয়েছে। দ্বিতীয়ত ভোটার ভোট প্রদানের সঙ্গে সঙ্গে কন্ট্রোল ইউনিটের সঙ্গে সংযুক্ত বড় ডিসপ্লেতে ভোটের সংখ্যা এক বেড়ে যায়। সুতরাং পোলিং এজেন্টরা সহজেই ধরে ফেলতে পারবেন যে একই ভোটার উপস্থিত থাকা অবস্থায় ব্যালট ইউনিট দ্বিতীয়বার চালু করা হয়েছে কি না। তাই সহকারী প্রিসাইডিং অফিসার চাইলেও এমন কাজ সহজে করতে পারবেন না।
কন্ট্রোল ইউনিট ব্যবহারকারীর 
যাচাইয়ের ব্যবস্থা
প্রতিটি ইভিএমের সঙ্গে একটি করে স্মার্ট কার্ড রয়েছে। এই কার্ডটি কন্ট্রোল ইউনিটের নির্দিষ্ট স্থানে ঢুকিয়ে না রাখলে ইভিএমটি কাজ করবে না। অর্থাৎ নির্বাচন কমিশন কর্তৃক সরবরাহকৃত স্মার্ট কার্ড ছাড়া মেশিন কাজ করবে না। আর নির্বাচন কমিশন শুধুমাত্র অনুমোদিত ব্যক্তিদেরই স্মার্ট কার্ড সরবরাহ করবে।
কেন্দ্র দখল করার বিরুদ্ধে প্রতিরোধমূলক ব্যবস্থা
আমাদের দেশে ‘কেন্দ্র দখল’-এর ঘটনা কখনো কখনো ঘটে থাকে। ইভিএমের বিরুদ্ধে প্রতিরোধমূলক ব্যবস্থা আছে। প্রথমত এমন পরিস্থিতিতে সহকারী প্রিসাইডিং অফিসার কন্ট্রোল ইউনিটের ‘ক্লোজ’ সুইচটি চেপে দিলেই দখলকারীরা কোনো ভোট দিতে পারবে না। তা ছাড়া ইভিএমের ঝসধৎঃ ঈধৎফ সরিয়ে ফেললেও মেশিনটি চালূ করা যাবে না। দ্বিতীয়ত প্রচলিত পদ্ধতিতে যেখানে কেন্দ্র দখল করে অতি দ্রুত সিল মেরে ব্যালট বাক্স বোঝাই করা যায়, ইভিএমের ক্ষেত্রে কাজটি ততটা সহজ নয়। মেশিনের সামনে বসে সুইচ চেপে চেপে ভোট দিতে হয় এবং এভাবে প্রতি মিনিটে ৫টির বেশি ভোট দেয়া যাবে না। এসব ব্যবস্থা কেন্দ্র দখলকারীদের নিরুৎসাহিত করবে।
ইভিএমের প্রোগ্রাম
প্রতিটি ইভিএমে একটি প্রোগ্রাম থাকে যা নির্বাচনী বিধিমালা অনুসরণ করে কাজের ধাপগুলো সম্পন্ন করে। মেশিনে প্রোগ্রাম ভরার পরে নির্বাচন কমিশন প্রোগ্রামটি পুঙ্খানুপুঙ্খভাবে পরীক্ষা করার জন্য একটি বিশেষজ্ঞ প্যানেল গঠন করবেন। তাদের অনুমোদন পেলেই কেবল মেশিনে প্রোগ্রাম ভরা হবে। প্রোগ্রামটি মেশিনে যে চিপের মধ্যে ভরা হবে তা One Time Programmable (OTP) চিপ। একবার প্রোগ্রাম করা হলে সেই চিপটিতে নতুন করে আর প্রোগ্রাম করা যায় না। তাই মাঠ পর্যায়ে প্রোগ্রাম পরিবর্তন করার কোনো আশঙ্কা নেই।
নির্বাচন ব্যবস্থায় আইসিটির ব্যবহার কেবল কাজের সুবিধা বা সময় বাঁচানোর জন্য নয় বরং স্বচ্ছতা ও জবাবদিহিতা তৈরি করাও এ প্রযুক্তি ব্যবহারের অন্যতম কারণ। তবে এটাও মনে রাখতে হবে সুষ্ঠু ও সঠিক বাস্তবায়নের মাধ্যমেই কেবল প্রযুক্তির সুফল পাওয়া সম্ভব। সুতরাং বিষয়টিকে রাজনৈতিক ইস্যু হিসেবে না নিয়ে বরং সুষ্ঠু ও সঠিক বাস্তবায়নের কথা বিবেচনায় এনে প্রয়োজনে এ যন্ত্র জাতীয় পরিচয়পত্রের বারকোড পাঠকরণের ব্যবস্থা কিংবা বায়োমেট্রিকস ফিচার যোগ করা যেতে পারে। যন্ত্রটি নিয়ে বিতর্ক হওয়া স্বাভাবিক তবে ভোটদান পদ্ধতি ডিজিটালাইজড করা নিয়ে বিতর্ক সমীচীন নয়।
রাস্তায় ও পানিতে চলতে সক্ষম ‘অ্যাকুয়া কার’
আহমেদ ইফতেখার
প্রযুক্তি দুনিয়ায় নতুন বছরের আসন্ন কিছু প্রযুক্তির আভাস দিয়েছেন প্রযুক্তি বিশ্লেষকেরা।
স্বাস্থ্য খাতের প্রযুক্তি
বর্তমানে ক্লাউড কম্পিউটিং নিয়ে কাজ করছেন গবেষকেরা। আফ্রিকার এক রোগী তার এক্স-রে রিপোর্ট ক্লাউড কম্পিউটিং ব্যবস্থায় আপলোড করে দেয়ার সাথে সাথে তার তথ্য পৌঁছে গেল একজন চিকিৎসকের কাছে। তিনি সেগুলো বিশ্লেষণ করে রোগীকে জানিয়ে দিলেন তার করণীয়। ভাবতে অবাক লাগলেও চলতি বছরে এর প্রসারতা লাভ করবে। অন্যদিকে রোগীদের তথ্য সংরক্ষণের উদ্যোগ নিচ্ছে স্বাস্থ্যসেবা প্রতিষ্ঠানগুলো। বর্তমানে অনলাইনের কল্যাণে একজন রোগীর জিনের তথ্য উদঘাটন ও সংরক্ষণের জন্য খরচ হয় ৫ হাজার ডলার। আর কয়েক বছর আগে এর পরিমাণ ছিল প্রায় ১০০ কোটি ডলার। এ বছরের শুরুতে টুয়েন্টি থ্রি অ্যান্ড মি নামের একটি প্রতিষ্ঠান জিন উদঘাটনের জন্য এসএনপি পরীক্ষাসহ সবকিছু করে দিতে চাইছে মাত্র ৯৯৯ ডলারে। টেলিমেডিসিন এখন সহজ হয়ে গেছে। স্কাইপে কিংবা ফেসটাইমের মতো যোগাযোগমাধ্যমগুলোর কল্যাণে চিকিৎসকের সাথে যোগাযোগ আরো সহজ হয়েছে। এসব প্রযুক্তি এ বছর আরো প্রসারতা লাভ করবে বলে আশা করছেন প্রযুক্তি বিশ্লেষকেরা।
টেলিকম খাতের প্রযুক্তি
বর্তমানে বিশ্বব্যাপী সব ধরনের অর্থ আদান-প্রদানে মোবাইল ব্যাংকিং জনপ্রিয় হয়ে উঠেছে। এর ফলে নিজের কাছের স্মার্টফোনটিই হয়ে উঠছে ভার্চুয়াল পেমেন্ট কার্ড। এ প্রযুক্তির ফলে ই-কমার্স ব্যবস্থাপনাও আরো সুবিসতৃত হয়েছে। কানাডায় এ প্রযুক্তির বিকিকিনি ব্যবস্থাপনায় সুপ্রতিষ্ঠিত প্রতিষ্ঠানগুলো ‘ডিজিটাল ওয়ালেট’ প্রবর্তনে আগ্রহী হয়ে উঠেছে। অচিরেই আইফোনের মাধ্যমে কফি শপের বিলও দেয়া যাবে। এটি একটি ক্রেডিট কার্ডের মতো কাজ করবে। বর্তমানে স্বল্প পরিসরে ‘ওয়ালেট’ সেবা চালু করেছে গুগল। সাধারণ মোবাইল ফোনের রাজত্ব এখন শেষ হতে বসেছে। এসেছে স্মার্টফোনের হাতছানি। সাথে আছে অ্যানড্রয়েড অপারেটিং সিস্টেমের হাতছানি। বর্তমানে অ্যানড্রয়েড সিস্টেমের সিপ্রন্ট নেক্সাস এস ফোরজি মডেল থেকেই গুগল ওয়ালেটের কেনাকাটার সুবিধা উপভোগ করা যাচ্ছে। আর এ সেবা জনপ্রিয় হলে পণ্য ক্রয়-বিক্রয়ে স্মার্টফোন হয়ে উঠবে লাইভ মানিব্যাগ। গুগল ওয়ালেটের সুবিধা এখন শুধু যুক্তরাষ্ট্রেই উপভোগ করা সম্ভব। এ সেবাকে নিয়ার ফিল্ড কমিউনিকেশন (এনএফসি) হিসেবে অভিহিত করা হচ্ছে। এ বছরে প্রায় প্রতিটি অ্যানড্রয়েডযুক্ত স্মার্টফোনেই গুগল ওয়ালেট সুবিধা পাওয়া যাবে।
যোগাযোগ খাতের প্রযুক্তি
ভাবতে অবাক লাগলেও সত্য গাড়ি এখন চলবে পানিতে, ঠিক রাস্তার মতো করেই। কোথাও যানজট দেখলেই গাড়ি নেমে পড়তে পারবে পাশের নদীতে এবং পানিপথে চলে যেতে পারবে নির্দিষ্ট গন্তব্যে। বছরের শুরুতে এমন গাড়ি সম্পর্কে অবহিত করেছেন চীনা মোটর স্পেশালিস্ট ইঞ্জিনিয়ার ইয়ুহান ঝ্যাং। তিনি আবিষ্কার করেছেন এমন একটি গাড়ি, যা রাস্তায় তো চলবেই, এর সাথে একই গতিতে চলবে বরফে আর পানিতেও। ঘণ্টায় ৬২ মাইল বেগে চলা এই গাড়ির নাম দেয়া হয়েছে ‘অ্যাকুয়া কার’। আকর্ষণীয় এই গাড়ি সম্বন্ধে নির্মাতা ইয়ুহান ঝ্যাং বলেন, এর চেয়ে ভালো ও আধুনিক যোগাযোগের মাধ্যম আর হতে পারে না। রাস্তায় এর পারফরম্যান্স যেমন, ঠিক তেমনই দ্রুত সে পানিতেও চলতে সক্ষম। এই গাড়ি রাস্তায় চলবে যে গতিতে, পানিতে নামলেও তার গতি থাকবে অপরিবর্তিত। তিনি আরো জানিয়েছেন, আশা করছি ‘অ্যাকুয়া কার’ অচিরেই জনসাধারণের কাছে পৌঁছে দেয়া সম্ভব হবে। এ জন্য এখন শুধু একটু ধৈর্য ধরতে হবে। মাত্র ২১ বছর বয়সী চীনা মোটর ইঞ্জিনিয়ার ইয়ুহান ঝ্যাং ‘ভক্সওয়াগন’ কোম্পানির জন্য এই গাড়িটি তৈরি করেছেন। সমপ্রতি গাড়িটি প্রদর্শিত হয়েছে ‘জার্মান কার ম্যানুফ্যাকচারার’ আয়োজিত একটি প্রতিযোগিতায়। চকচকে স্লিম এই গাড়িটিতে আছে চারটি ফ্যান এবং এয়ারব্যাগ, যা এটিকে পানিতে ভাসিয়ে রাখতে সাহায্য করে। পানিতে চলার পাশাপাশি ‘অ্যাকুয়া কার’ একটি পরিবেশবান্ধব গাড়ি, যাতে আছে ‘ইকো-ফ্রেন্ডলি মোটর’। এই মোটরে আছে হাইড্রোজেন ফুয়েল সেল, যা থেকে কার্বন নির্গত হয় না। গাড়িটি চলতি বছরে জনসাধারণের জন্য বাজারে ছাড়া হবে।
অনলাইনে ঘরে বসে কর্মসংস্থান
মামুন আল করিম
ভার্চুয়াল দুনিয়ায় মানুষের জন্য রয়েছে সম্ভাবনার বিপুল সমাহার। কর্মসংস্থানের একটি বড় জায়গা হয়ে উঠেছে অনলাইন দুনিয়া। বর্তমানে অনেকেই ঘরে বসে ইন্টারনেটে আয়-রোজগারকে পেশা হিসেবে নিচ্ছেন। তবে এ ক্ষেত্রে একটু সাবধান থাকতে হবে। ইন্টারনেটে বহু ফোরাম ও ব্লগ আছে, যারা সদস্যদের কাছে নিয়মিত ইন্টারনেটে আয়বিষয়ক তথ্য দিয়ে থাকে। কিছু দিন পর দেখা যায় সাইটটি ভুয়া। এ জন্য এ বিষয়ে আপনাকে চোখ-কান খোলা রেখে কাজ করতে হবে।
গুগল অ্যাডসেন্স
গুগলের এনে দেয়া বিজ্ঞাপন নিজের ওয়েবসাইটে দিয়ে আয় করা সম্ভব। এ ক্ষেত্রে কেউ ওয়েবসাইটে ভিজিট বা বিজ্ঞাপনে ক্লিক করলেই আপনার অ্যাকাউন্টে টাকা জমা হয়ে যাবে। আপনার আয়ের পরিমাণ ১০০ ডলার হলেই গুগল চেকের মাধ্যমে টাকা পাঠিয়ে দেয়। গুগল অ্যাডসেন্স সম্পর্কে জানতে www.google.com/adsense সাইটটি ভিজিট করতে পারেন।
ওয়েবসাইট ডেভেলপিং
ওয়েবসাইট ডেভেলপ করার কাজ পেতে আপনাকে অনলাইনে বিড করতে হবে। অন্যদের থেকে নিজেকে যোগ্য প্রমাণ করতে অবশ্যই জুমলা জানা থাকতে হবে। এ ছাড়া অনলাইনে অনেক সাইট রয়েছে যেখানে ফ্রিল্যান্সার হিসেবে কাজ করা যায়। ডিজাইন, ডাটা এন্ট্রি লেখালেখি করা যায় এসব সাইটে। এ জন্য ওডেক্স, গেট আ কোডার, রেন্ট আ কোডার, টপ কোডার সাইটগুলো বেশ জনপ্রিয়। ফ্রিল্যান্সিংয়ের কাজ করতে শুরুতেই আপনার প্রোফাইল তৈরি করতে হবে। বিভিন্ন সাইটে কাজের নমুনা দেয়া থাকে। www.odesk.com, www.getacoder.com  ইত্যাদি সাইট দেখে নিজেকে যোগ্য মনে করলে বিড করে কাজটি করতে পারেন। এ ক্ষেত্রে আপনি যত বেশি প্রজেক্টের কাজ করবেন তত বেশি অভিজ্ঞতা যোগ হবে আপনার প্রোফাইলে।
গ্রাফিকস ডিজাইন
আপনি গ্রাফিকস ডিজাইনের দক্ষতাকে কাজে লাগিয়ে অনলাইনের বিভিন্ন সাইটে কাজ করতে পারবেন। এ ক্ষেত্রে বিভিন্ন প্রতিষ্ঠানের লোগো, প্যাড, বিজনেস কার্ড, লেটার হেড তৈরি করার মতো কাজ পাওয়া যায় অনলাইনে। এ সংক্রান্ত বিভিন্ন তথ্য জানতে পারবেন design.com, www.graphiccompetitions.com ইত্যাদি সাইট থেকে।
অ্যাপ্লিকেশন ডেভেলপার
অ্যাপ্লিকেশন ডেভেলপমেন্ট আউটসোর্সিংয়ের একটি জনপ্রিয় কাজ। আপনি ভালো একটি গেমস অ্যাপ্লিকেশন তৈরি করে প্রচার করলে ফেসবুক সেটি কিনে নিতে পারে। ফেসবুকে বিভিন্ন অ্যাপ্লিকেশন ডেভেলপের কাজ পাওয়া যায়। এ সম্পর্কিত তথ্য জানতে ভিজিট করতে পারেন www.developers.facebook.com সাইটে।
এ ছাড়া টেমপ্লেট ডিজাইন, ফ্ল্যাশ তৈরি, প্রোডাক্ট রিভিউ, ব্লগ তৈরি, প্রজেক্ট টেস্টারের মতো অসংখ্য কাজ রয়েছে অনলাইন জগতে। আপনার কারিগরি জ্ঞান না থাকলে অনলাইনে প্রচুর টিউটোরিয়াল রয়েছে, সেগুলো দেখে আপনি কাজগুলো শিখে নিতে পারবেন। এখানে আপনি আপনার সৃজনশীলতাকে যত বেশি কাজে লাগাতে পারবেন তত বেশি অর্থ উপার্জন করতে পারবেন।
</doc>

<doc>
মনের জানালা
প্রিয় মেঘলা, মাঘ-ফাল্গুনের শহুরে ল্যান্ডস্কেপে কখন যে ছড়িয়ে পড়ে অফুরন্ত রোদ্দুর বুড়িগঙ্গার বিষণ্ন উপকূলে সঙ্গোপনে, সে খবর আমরা কেউ রাখি না। তারপর সময় বয়ে চলে। দুপুর পেরিয়ে বিকেল; সন্ধ্যা; রাত। আমি সেই হাওয়ায় ইথারে ভেসে আসা কান্নার শব্দ শুনতে পাই। বহুদিন বহু বছর পর। কে কাঁদে? হয়তো আমিই, আমার ভেতরে অন্য আর এক সত্তা। তাই জয়পরাজয়ের হিসাব কষতে নয়, কাগজ তুলে নিই চিঠি লিখব বলে।
তুমি জান এই মোবাইল, ইন্টারনেটের যুগে চিঠি লেখা কতটা ধৈর্য পরীক্ষার কাজ। কিন্তু বিশ্বাস কর মৃত শব্দেরা আমার আকাশে যখন লুকোচুরি খেলায় তখন আমার কান ওস্নায়ুতন্ত্র অদ্ভুত এক বধিরতায় মেতে ওঠে। আমি মূক হয়ে টেনে নিই কাগজ-কলম।
নৈঃশব্দেরও নাকি ভাষা থাকে। সে ভাষা বুঝে নিতে হয় হৃদয় থেকে, হৃদয় দিয়ে। তুমি কি বুঝেছিলে সে ভাষা কোনোকালে কোনো দিন? নৈঃশব্দকে তুমি চিরকাল নীরব আর স্তব্ধতা হিসেবেই জেনে এসেছ। এতটুকু বুঝতে চাওনি যে নীরবতার মাঝে নিজের মতো করে কল্পনায় পৃথিবীকে আঁকা যায়। সেই কল্পলোকে তুমি নাও থাকতে পার। নাকি ভাবনার সে অধিকারটুকুও আজ আমার নেই। মনে আছে একদিন এ অধিকার আমিই তোমাকে দিয়েছিলাম। জোর করে নয় ভালোবেসে, ভালোবাসায়। হয়তো কতকটা তুমি আদায় করে নিয়েছিলে।
‘ভালোবাসা’ কী তুমি বোঝ? আমি আজও বুঝিনি। মনে পড়ে ফ্রেমে বাঁধানো পুরানো দিনের একগুচ্ছ স্মৃতি। সময় যেন সেখানে একদম স্থির হয়ে আছে। অথচ তুমি আর আমি কত বদলে গেছি। দুজনের পথও আজ দুদিকে। তুমি স্রোতের উজান বাও আর আমি ভাটির টানে ভেসে যাই ক্রমাগত দূরে। কিন্তু ওই ফটোগ্রাফগুলোই তোমাকে আমার খুব কাছাকাছি নিয়ে আসে। আমি হারিয়ে যাই পুরানো দিনে। বিশ্ববিদ্যালয়ের ক্যাম্পাস, ক্লাস, খাওয়া, ঘুম এর বাইরে জীবনের সংজ্ঞা আমার জানা ছিল না। ভালোই তো চলছিল সব। তারপর হঠাৎ একদিন তোমায় দেখি। ব্যস, আর দশটা প্রেমের গপপোর মতোই এ গল্পটাও নায়কের পাগলামি অথবা রোমান্সের মাধ্যমে শুরু হয়ে সময়ের গহ্বরে হারিয়ে যেতে পারত। কিন্তু হারায়নি। আচ্ছা, বলতে পার কতটুকু কষ্ট পেলে মানুষ কেঁদে বুক ভাসায়? আমি ঠিক জানি না। জীবনের ঘানি আর কষ্টের বোঝা টেনে আমার গা সয়ে গেছে। তাই আমার দুচোখে এখন চৈত্রের দুপুর। তবুও আমি নিজেকে মানুষ বলেই দাবি করি। অকারণে কেন যেন লেখাটি দীর্ঘ হয়ে যাচ্ছে; বিরক্তি লাগলে টুকরো করে বাতাসে ভাসিয়ে দিয়ো। সেই প্রথম দেখা, ভালো লাগার অনুক্ষণ। এলোমেলো শিহরণে ব্যাকুল মনকে সেদিন প্রবোধ দিতে পারিনি। আজ সব কেমন স্বপ্নের মতো লাগে। তুমি কেন যেচে এসে ধরা দিলে? দিব্যি তোমায় খুঁজে ফিরছিলাম মেঘ থেকে মেঘে, মাটিতে, ঘাসে, গাছের পাতায় পাতায়।
তুমি জানো, ‘ভালোবাসা’ কতটা মধুর হয়। নৈঃশব্দের ভেতরই আমাদের দুজনের যত না বলা কথা বলাবলি, কুশল বিনিময়, তার চেয়ে অনেক বেশি উচ্চারণহীন চেয়ে থাকা ছুঁয়ে থাকা। না হলে পাশাপাশি শুধু হেঁটে চলা কত পথ; কত না পথ। আজ এসব পুরানো কেচ্ছা ঘেঁটে শুধু লেখার কলেবরই বৃদ্ধি করছি-অর্থহীনভাবে। তারপরও সব গল্পেরই বোধ হয় একটা নাটকীয় সমাপ্তি থাকে। কিন্তু গল্পের ভেতরেও যে নতুন গল্প লুকিয়ে থাকে তার খোঁজ কি তুমি কখনো করেছ?
আমার শোবার ঘরের পাশের জানালার ভেন্টিলেটরে ইদানীং একটি অচেনা পাখি ডেকে ডেকে হয়রান হয়। নিষ্পলক চেয়ে থাকি। বুঝতে অসুবিধা হয় না ভালোবাসার দায়...। আমিও কাটিয়েছি অসংখ্য অভুক্ত নির্ঘুম রাত। ভালোবাসলে বুঝি এমনই হয়। আমি ভালো নেই। ভালোবাসা, তুমি ভালো থেকো!
অনন্ত পৃথ্বিরাজ
জগন্নাথ বিশ্ববিদ্যালয়, ঢাকা
ফোন : ০১৭২৫-৪১২১৮৬
  অব্যক্ত ভালোবাসা   
এই পৃথিবীর সবাই ভালোবাসার কাঙাল। সবাই চায় তাকে কেউ না কেউ ভালোবাসুক। হয়তো আমিও এর ব্যতিক্রম নই। মাঝে মাঝে গভীর রাতে যখন আকাশের দিকে তাকিয়ে থাকি তখন কোথায় যেন একটা শূন্যতা কাজ করে। এক সময় তারা গুনতে গুনতে ঘুমিয়ে যাই। ঘুমের মধ্যে স্বপ্ন দেখি, আমার স্বপ্নকন্যা আমার পাশে এসে বসেছে। আমার সাথে গল্প করছে। ভোরবেলা মায়ের ডাকে ঘুম ভাঙে। আবার একরাশ হতাশা এসে বাসা বাঁধে আমার বুকে। ভাবি কেন এমন স্বপ্ন দেখলাম? যা কখনো বাস্তবে হওয়ার নয়। এই পৃথিবীতে কি এখনো সত্যিকার ভালোবাসা বলে কিছু আছে? আমার মনে হয় না। প্রিয় পাঠক, হয়তো আমার ওপর অনেক রাগ হচ্ছে আপনার, তাই না? কিন্তু অপ্রিয় হলেও এ কথাটিই সত্য। আমাদের বর্তমান যুগের ভালোবাসার মান কতটা বিশুদ্ধ এ নিয়ে আমি সন্দিহান। আমাদের প্রত্যেকটি ভালোবাসার পেছনেই লুকিয়ে থাকে কোনো না কোনো স্বার্থ। আমরা বর্তমান যুগে স্বার্থহীনভাবে কেউ কাউকে ভালোবাসতে পারি না। আসলে এমনটা কি হওয়া উচিত? নিজ স্বার্থসিদ্ধির জন্য কাউকে ভালো না বেসে তাকে ঘৃণা করাটাও অনেক উত্তম। আর তাই তো স্বার্থসিদ্ধির এই যুগে আমার কল্পনার স্বপ্নকন্যাকে নিঃস্বার্থভাবে ভালোবাসতে ভয় পাই। যদি সে আমাকে স্বার্থপরের মতো ভালোবাসে তাই। থাক না সে আজীবন আমার কাছে মরীচিকা হয়ে...।
তানভীর মাহমুদ সৈকত
সরকারি এডওয়ার্ড কলেজ, পাবনা
ফোন : ০১৯১৫-৯৯৭০৯৪
  প্রথমত এবং শেষতম   
শিরিন, তুমি ভালো আছ? জানি ওসব উন্নত দেশের জীবনযাত্রা তোমার গতিকে মন্থর করেছে। তোমার স্বপ্নকে চুরমার করেছে আর আমাকে? সব সৃজনশীলতা কিনে নিয়ে দিয়ে গেছে এক বুক ব্যথা। বেঁচে থাকার অধিক যন্ত্রণায় কখনো কখনো কেঁদে উঠি আমি, তবুও বয়ে যাই। সে তোমার দেয়া বলে। স্বামী-সংসার নিয়ে কখন ফিরে আসবে দেশে সে অপেক্ষায় বসে আছি আজও। অপেক্ষায় থাকব চিরকাল। সে শুধু তোমাকে দেখাব বলে তীর্থের কাক আর কাকে বলে?
আমি জানি শুরুর সবকিছুই আলাদা। স্থান পায় হৃদয়ে, আলাদা বিশ্বাস জাগায় মনকে। শুরুর স্বপ্ন নিয়েই গড়ে ওঠে স্বপ্নের ইমারত। সেই কবে ক্লাস টেনের কথা। চিন্তা করো তখনো আমরা বুঝতাম না প্রেম কী! অথচ দুজন একাকার হয়েছিলাম জীবনের প্রথম আহ্বানে। কত পত্র বিনিময়। বানান আর শব্দবিন্যাস দেখে হয়তো ব্যাকরণও হেসে উঠতে অলক্ষ্যে। তবুও ঠিক বুঝে নিতাম আমরা। বোঝার সে ক্ষমতা কোথায় ছিল জান? তোমার আমার দুটি চোখে। আর দশজনের মতো স্বাভাবিক আবেগ আর উচ্ছ্বাসে সেই রাস্তা-স্কুল ক্যাম্পাস বড় বেশি নস্টালজিক করে দেয় আমাকে। মনে করে দেয় এই রাস্তায় হাঁটতে হাঁটতে বিনিময় হয়েছিল প্রেমপত্র কিংবা ডায়রি-কলম। ক্লাসরুমে শিক্ষককে ফাঁকি দিয়ে চলত হাসি বিনিময়! কত স্মৃতি, কত মায়া জড়িয়ে আছে পরশে তা বিধাতাই জানে। ওসব ভাবতে ভাবতে ভেতরের ঝড় প্রবল আকার ধারণ করে বলে উঠি ফিরে এসো, ফিরে...।
এসএসসি পাস করে কলেজে পা দিয়ে বুঝতে শিখলাম ভালোবাসা কী। দুমেরুর দুজন বাসিন্দা এক হয়েছিলাম সময়ের প্রয়োজনে। তুমি গ্রামে আর আমি শহরের কলেজে। স্থানের দূরত্ব, সময়ের ব্যবধান আমাদের মনকে করত অস্থির। চিঠি লিখতাম হাজারটা, কবিতাও। তুমি আমার কবিতার রানি কিংবা ওস্তাদি। তোমার প্রবল উৎসাহে ডায়রি ভরেছি কবিতার লাইন দিয়ে। বুঝতে চেষ্টা করতাম জীবন প্রেম সবই কবিতার অনুষঙ্গ, তুমিও।
তোমার বিয়ে হলো প্রবাসী ছেলের সাথে। তাতে কি? আমার প্রেম মরে গেছে? না। যে প্রেম ভেতরে দোলা দেয় তা কি সহজেই মরতে পারে? বরং তোমার অপেক্ষা আমার মনে সাহস জোগায়। বন্ধুরা অনেকেই বলে-‘কি রে দোস্ত এখনো পাগলামি করিস’? শিরিন তো স্বার্থপর, বিয়ে করে সন্তানের মা হয়ে গেছে। আমি নিরুত্তর কেন জানো? তোমার এ ছাড়া পথ ছিল না। আমার মতো ইন্টার পড়ুয়াকে দিয়ে কি জীবন চলত? সামাজিকতা নামে একটা কথাও আছে। মনে-প্রাণে কামনা করি তুমি সুখী হও।
তুমি হয়তো আমার কথা এখনো ভাব? নইলে আমিই বা কেন? একতরফা কি সম্পর্ক টেকে? শিরিন তোমাকে ভালোবেসে যাব আজীবন। তুমি দেশে এলে সামনে দাঁড়িয়ে অনুমতি নেব নতুন জীবনে পা দেয়ার। তার আগে নয়। কারণ তুমিই আমার জীবনের প্রথম নায়িকা। সম্ভবত শেষতমও।
এম ইলিয়াস বাবর
সরকারি সিটি কলেজ, চট্টগ্রাম
ফোন : ০১৮২১-৫৮৯৬৯৮
  মনের দরজা চিরকাল খোলা   
প্রথমেই জানতে চাই তুমি কে, তুমি কি সেই মনের রাজ্যের মানুষ, যাকে আমি খুঁজতে খুঁজতে অন্ধ হয়ে গেছি। সাথী আমি জানি না তুমি কোন রাজ্যের মধ্যে বসবাস করো। আমি তোমার জন্য চিরকাল অপেক্ষা করব। সাথী তোমাকে যখন বিয়ের অনুষ্ঠানে দেখেছিলাম তখন থেকে তোমাকে আমার মনে জায়গা দিয়েছিলাম। জানি না তুমি এখন কোথায় আছ। আমি জানি আমার কোনো নাম্বার তোমার হাতে পৌঁছার পর একবার কথা বলে আমার হৃদয়কে শান্তি দেবে। সাথী যদি তোমার কারণে মন কষ্ট পায় তাহলে কাল কিয়ামতের দিন তুমি মহান প্রভুর কাছে দায়ী থাকবে। আমার মনে হয় আমি যদি কোনো পাপ কাজ না করে থাকি তাহলে মহান    আল্লাহ আমার মনের রাজ্যে যার জন্য সিংহাসন সৃষ্টি করেছেন অবশ্যই সেই একদিন আসবে। সাথী ভালোবাসা এমন একটা জিনিস সেটা পৃথিবীর কোনো প্রকার বাধা মানে না। পাহাড়, নদী, সাগর পেরিয়ে সেই স্থানে পৌঁছাতে চেষ্টা করে। সাথী তুমি একদিন আমার সাথে ফোনে কথা বলার পর আমার মনকে পাগল করে দিলে। এরপর থেকে খুঁজতে খুঁজতে পাগলপারা হয়ে গেলাম। আমার বিশ্বাস পৃথিবীটা যখন গোল, ঘুরতে ঘুরতে একদিন তোমার সাথে আমার দেখা হয়ে যেতে পারে। আমি তোমাকে মনের রাজ্যে বসাব। তোমার অপেক্ষায় চিরকাল বসে থাকব।
মো. ইমন হাসান
চট্টগ্রাম বিশ্ববিদ্যালয়
ফোন : ০১৬৮৩-২৮২৯২৬
  যুবসমাজের অবক্ষয়ের নেপথ্যে   
আমি প্রথমে ধন্যবাদ জানাচ্ছি জনাব অধ্যাপক ডা. এ এইচ মোহাম্মদ ফিরোজ সাহেবকে মনোজগতের মতো একটি মানসম্মত ও বিভিন্ন সমস্যার সমাধানমূলক পত্রিকা প্রকাশ করার জন্য। এ পত্রিকাটি বিভিন্ন সমস্যার সমাধান তুলে ধরার কারণে অনেক মানুষ উপকৃত হচ্ছে। বর্তমানে আমি এ পত্রিকাটির নিয়মিত পাঠক। পড়তেও বেশ ভালো লাগে। মনোজগত পড়তে গিয়ে মনের জানালা বিভাগে দুটো চিঠি পড়লাম। চিঠি দুটোর একটি লিখেছেন মোহাম্মদ হুমায়ুন কবির, ক্যান্টনমেন্ট কলেজ, যশোর। অন্যটি প্রদীপ ইসলাম, সিলেট সরকারি কলেজ, সিলেট থেকে। তাদের দুজনকেই আমি আন্তরিক ধন্যবাদ ও শুভেচ্ছা জানাচ্ছি তাদের চিন্তা-ভাবনার জন্য। অনেক দিন ধরেই ইভটিজিং ও আধুনিকতার নামে অশালীনতা নিয়ে লিখব ভাবছিলাম। কিন্তু কীভাবে শুরু করব, কোথায় লিখব, এ লেখা গ্রহণযোগ্য হবে কি না ইত্যাদি ভাবতে ভাবতে ওই লেখা দুটো পড়ে আশ্বস্ত হলাম। বুঝলাম আমার মতো অনেকেই সত্যিকার সমস্যা নিয়ে ভাবছেন। আমাদের যুবসমাজের অবক্ষয়ের দিকে ধাবিত হওয়ার অন্যতম মূল কারণগুলো প্রতিফলিত হয়েছে ওই দুজনের লেখনির মাধ্যমে। এর সাথে অল্পকিছু কথা আমি যুক্ত করতে চাই।
আমাদের বাংলাদেশে শতকরা ৯৫ ভাগ মানুষই মুসলিম। আমরা ইসলাম ধর্ম পালন করি। বাকি শতকরা ৫ ভাগ মানুষ হিন্দু, খ্রিষ্টান, বৌদ্ধ ইত্যাদি ধর্ম পালন করে। শুধু ইসলাম নয় বরং অন্য সকল ধর্মেই নারীদের পর্দা ও শালীনতা বজায় রাখতে বলা হয়েছে। আমরা মায়েরা করছি কি নিজ হাতে নিজ মেয়েদের সাজিয়ে গুছিয়ে, মাথার চুলগুলো খুলিয়ে, পাতলা উড়না গলায় অথবা কাঁধে ঝুলিয়ে মেয়েকে নিয়ে মায়েরা নিজেরা আপদমস্তক বোরকা পরে রাস্তায় বের হচ্ছি। স্বভাবত মা অর্থাৎ ওই বয়স্ক মহিলার দিকে যুবকরা তাকাবে না, তাকাবে ওই অল্পবয়স্ক মেয়েটার দিকে। ইভটিজিংয়ের নামে কত প্রতিভা অকালে ঝরে পড়ছে, দগ্ধ হচ্ছে এসিডে কতগুলো সন্দর চেহারা, কত মেয়ের হারিয়েছে মানসম্মান, সম্ভ্রম, কেউ কি একবার হিসেব করে দেখেছেন? তবুও অভিভাবক মহলের টনক নড়ছে না। যে কোনো সময় আপনাদের যে কারো মেয়েরই পরিণতিও হতে পারে এমনই ভয়াবহ। মেয়েদের পোশাক-পরিচ্ছদ দিন দিন এতটাই অশালীন হচ্ছে যে, নারীরাই দেখে লজ্জিত হয়। কামিজগুলো দিন দিন খাটে হয়ে উপরে উঠে যাচ্ছে, উড়নাগুলো হয়ে যাচ্ছে পাতলা ফিনফিনে। আমি তো মনে করি আজ যে যুবসমাজের চরম অবক্ষয় এর জন্য মেয়েদের অশ্লীল পোশাক ও বেপর্দাই শতভাগ দায়ী। যে আধুনিকতা মানুষকে নিয়ে যায় পঙ্কিলতা, পাপ কিংবা গোনাহের দিকে তা অবশ্যই পরিত্যাজ্য। মহান আল্লাহ তায়ালা পবিত্র কোরআনে নারীদের আদেশ দিয়েছেন ‘তোমরা বর্বর যুগের মতো সৌন্দর্য প্রদর্শন করে বেড়িয়ো না।’ তারা (নারীরা) যেন গ্রিবা ও বক্ষদেশ কাপড় দ্বারা আবৃত করে রাখে। তাছাড়া তারা (নারী ও পুরুষ) উভয়েই যেন দৃষ্টিকে হেফাজত করে। এ আদেশ আমরা নারী সমাজ যদি মেনে চলি তাহলে সমাজ থেকে ইভটিজিং, এসিড নিক্ষেপ, মাদক সেবন, সম্ভ্রমহানির মতো বর্বরতা সহজেই বন্ধ হয়ে যেতে পারে। আইনের প্রয়োগ প্রয়োজন কিন্তু এর চেয়ে বেশি প্রয়োজন নৈতিকতা ও সামাজিক পরিবর্তন।
মায়েরা সন্তানদের সবচেয়ে বেশি কাছে থাকে তাই তাদেরই খেয়াল রাখতে হবে ছোটবেলা থেকে মেয়েরা যেন বাইরে বের হওয়ার সময় সংযত হয়ে সম্পূর্ণ শরীর ঢেকে বের হয়। এমন কোনো অশালীন পোশাক না পরে যা পুরুষদের আকর্ষণ করে। ভারতীয় অশালীন কুরুচিপূর্ণ টিভি সিরিয়ালের কাহিনী ও পোশাকের অনুসরণ করে আমাদের মেয়েরা যেন নিজেদের সেভাবে না সাজায়। ছোটবেলা থেকে ধর্মীয় অনুশাসনের মাধ্যমে মেয়েদের লজ্জাশীলতা ও পর্দা সম্পর্কে শিক্ষা দিতে হবে। তাই আমার শ্রদ্ধেয় মা-বোনদের প্রতি একান্ত অনুরোধ আপনারা পশ্চিমা ও ভারতীয় অপসংস্কৃতি ও অশালীনতার মরীচিকায় হারিয়ে না গিয়ে ফিরে আসুন ধর্মীয় সুস্থ সংস্কৃতির আলোয়।
রিজিয়া আকতার
আগ্রাবাদ, চট্টগ্রাম
ফোন : ০১৯২৫-৩৪৬৮৬৮
  সেই তুমি   
অনিন্দ্য সুন্দর এই পৃথিবীতে কোটি কোটি মানুষের ভিড়ে আমার অশ্রুসজল এ দুটি চোখ খুঁজে ফেরে শুধু তোমাকে। সেই তোমাকে। বুকের ভেতর অস্ফুট রবে ক্রন্দন করে যাচ্ছে। প্রাত্যহিক জীবনের কোনো ঝড়-ঝাপটাই সে ক্রন্দনকে অবহেলা করতে পারে না। রাতে ঝিঁ ঝিঁ পোকার ডাক শুনে আঁতকে উঠি, মনে হয় তুমি ডাকছ সেই মধুর কণ্ঠে। গভীর ঘুমে নিস্তব্ধ পৃথিবীতে একা একা বসে থাকি ব্যালকনিতে-একটা প্রতীক্ষায়। যদি একটু ফোন করে বলো ‘তুমি কেমন আছ সোনাপাখি!’ ভাবতে ভাবতে কখন যে দুচোখে বন্যা বয়ে যায়, কখন যে সকালের সোনালি সূর্য হেসে ওঠে বুঝি না। কষ্টের নীল চাদরটা আমাকে জড়িয়ে দিয়ে চলে গেলে তুমি। একবারও ভাবলে না কীভাবে যাচ্ছে আমার অবর্ণনীয় দিনগুলো। বিশাল পদ্মা পার হয়ে ছুটে যেতে আমাকে একটু দেখার জন্য। রাতে কথা না বললে ঘুমাতে পারতে না তুমি। বুঝতে পারিনি সবই ছিল তোমার প্রহসন। ভালোবাসার লেশমাত্র সেখানে ছিল না। আসলে আমার জীবনটাই একটা দুঃস্বপ্ন।
অনেক সাধনার পরিকল্পিত একটা ভুবন ছিল আমার। আর তুমি ছিলে আমার সেই ভুবনের ভুবনমোহিনী আনন্দ। সেখানে এখন শুধু কষ্টের বিচরণ। তুমি নেই কিন্তু তোমার ভালোবাসা, তোমার স্মৃতিগুলো বুকের ভেতর জ্বলন্ত আগুন হয়ে জ্বলছে অনিশ্চয়তার সন্ধানে। তোমার নিয়মেই তুমি চলছ। আমার দিনগুলোও যাচ্ছে তবে এলোমেলো, অগোছালো। কল্পনার রঙে তোমাকে সাজিয়েছিলাম বর্ণিলভাবে, কিন্তু পেয়েছি শুধু শূন্যতা। দিনটা পার হয়ে রাত আসে। সেই রাত যেন অনন্তকালের, শেষ হতে চায় না। খুব খু-উ-ব ইচ্ছা করে তোমাকে একটু দেখতে কিন্তু জানি না কোথায় সেই আমার ‘তুমি’।
মুক্তা
ঢাকা
ফোন : ০১৭১৬-৮১০৬০৫
  মাঝরাতে আকাশ দেখতে ইচ্ছা হলো   
রাত ১টা বেজে ২০ মিনিট খোলা জানালা দিয়ে বয়ে আসছে দখিনা বাতাস। কোনো এক অজানা টানে জোনাকিরা ছুটে যায় আঁধারের পথ ধরে। নিশি ফোটা ফুলেদের বুকে শিশির দল বাসা বাঁধতে শুরু করেছে। তাই দেখে সবুজ ঘাসের মরীচিকা স্বপ্নগুলো আর স্বপ্ন দেখায় না। সবুজ ধানগুলো পাতার আড়ালে লুকিয়ে থাকে, খোলা মাঠজুড়ে কেবলই অন্ধকার আর অন্ধকার। দৈত্যের মতো দাঁড়িয়ে থাকে বড় বড় বৃক্ষ, আমার মতো ওরা বড় একা! কেউ কি জেগে আছে? মাঝরাতের এই মায়াজালে জড়ানো পৃথিবীর বুকে। জানতে ইচ্ছা করে খুব বেশি। আমার মতো কেউ কষ্টের ফুল হয়ে ফুটেছে কি না।
নরম বিছানা কিংবা শক্ত ইটে মাথা রেখে হয়তো সুখের ঘুম ঘুমাচ্ছে অনেকেই। আমার চোখেই কেবল ঘুম নেই। চোখের পাতা দুটো আমাকে অভিশাপ দিয়ে মরে সারাক্ষণ, কেন ওদের মিলন ঘটাই না। আমার হৃদয়ের সপ্তডিঙ্গায় প্রতিনিয়ত কত বেদনার বোঝা আমি বয়ে বেড়াচ্ছি, তা এই জগতের কেউ জানে না। ভালোবাসার মহাপ্রলয়ের আঘাতে আমার স্বপ্ন দিয়ে সাজানো তরী আমার চোখের সামনে ডুবে গেছে। আমার হাতে গড়া সব সুখস্মৃতি হয়ে আমার ধূসর মনের মাঝে চাপা দেয়া কষ্টগুলো জাগিয়ে তোলে। আজ আমি বিশ্বাস করতে ভুলে গেছি। ভুলে গেছি কাউকে আপন করতে। রাতের নীরব বার্তা ভেঙে উড়ে যায় বাঁদুড়ের দল। অদ্ভুতভাবে জেগে ওঠে আমার মন, প্রাণ আর চোখের স্বপ্নগুলো। আমার হৃদয় পুড়িয়ে দিয়েছে সে। বিষের বাঁশির মায়াবী সুরের নগ্ন তরঙ্গে আমার জীবন প্রদীপ নিভে গেছে। এখন কেবলই অন্ধকারে ভরা আমার পৃথিবী।
এক অন্য শিহরণে কেঁপে ওঠে আমার সমস্ত শরীর। ওই তো সেই মায়াবতী তরুণীর পায়ের নূপুরের শব্দ শোনা যায়। এই নূপুরের সুর আমার যুগ যুগ ধরে চেনা। এই তো মনে হয় সেদিনও এই নূপুরের শব্দে ভালোবাসার স্বর্গ রচেছিলাম। কবি হয়ে কবিতা লিখেছিলাম। কিন্তু আজ...আজ আর সেই সুর নেই...নেই সুর তোলার মানুষটিও। আমার বুকের ভেতর অশান্তির ঝড় তুলে সেই সুর থেমে গেছে। তার কথা মনে পড়লে শুরু হয় ঘুণপোকাদের সুখ কাটার শব্দ। আমি সে শব্দে দুঃখের সাথে মিতালি করি।
জানালা দিয়ে যত দূর চোখ যায় খোলা মাঠ আর আঁধারের মহাস্রোত। আমার এই একলা জীবনে চলন্ত রেলগাড়ি হয়ে দেখা দিয়েছিল সে। এলই আমার জীবনে, দাঁড়াল না। ক্ষণিকের জন্য এল আবার হারিয়ে গেল আড়ালে আঁধারে। শুধু আমায় তলিয়ে দিয়ে গেল অন্ধকারের গহিন সাগরে। তারপর থেকে এই একা আমি আরো একলা হয়ে গেলাম। অনেক দিন দুচোখ ভরে আকাশ দেখি না, আমার প্রিয় রং ছিল নীল। তাই তো আকাশ আর আমার প্রিয়ার মাঝে কোনো পার্থক্য করতাম না। আকাশ ক্ষণে ক্ষণে রং বদলায় আর আমার প্রিয় সুযোগ বুঝে রং বদলায়। আজ এই মাঝরাতে কেন যেন বড্ড বেশি আকাশ দেখতে ইচ্ছা করছে। হয়তো আমার প্রিয় এই সময় কারো হাতে হাত রেখে আকাশের সুখতারা গুনছে।
ঘর ছেড়ে ছাদের ওপর উঠে এলাম। নিঃশব্দ পৃথিবীর বুকে কত সুখ আর কত দুঃখের হিসেবের কষাকষি। অথচ মাঝরাতের এই আকাশটার দিকে তাকালে মনে হয় এই পৃথিবীটা কত সুখের, কত সুখভরা মানুষের মন। প্রিয়তমার কালো কেশের মতো মেঘ উড়ে যায়। দু হাত বাড়িয়ে আকাশটাকে ছুঁয়ে দেখতে ইচ্ছা হয় আমার। ইচ্ছা হয় চিৎকার করে বলি জীবন কেন এত কষ্টের হয়। যে কষ্ট কাউকে বলা যায় না, আবার হৃদয় মাঝে পুষেও রাখা যায় না। বৃক্ষের মতো কেবল তা সয়ে যেতে হয় নীরবে। আঁধারকে ভালোবাসার সঙ্গী ভেবে হাত বাড়ালাম, কিন্তু শূন্য হাত শূন্যই রয়ে গেল। মেঘের আড়ালে চাঁদ হারিয়ে গেছে। আবারো আঁধারের সাগরে হারিয়ে গেছে পৃথিবী। চোখ বেয়ে আমার অশ্রুকণাগুলো ঝরে পড়ে মাটির বুকে। যেমন আজ সুখের ভুবনে ঝরে পড়ে আমার প্রিয়তমার সুখগুলো। থেমে যেতে চায় নিঃশ্বাস, যেমন অন্য কারো জীবনে থেমে গেছে আমার প্রিয়ার চলন্ত মন। জমে থাকা কষ্টগুলো বারবার ফিরে আসে, শুধু ফিরে আসে না আমার জীবনে সুখের দিনগুলো। শত দুঃখের মাঝে আমি বেঁচে আছি যেমন বেঁচে থাকে আজীবন সাজাপ্রাপ্ত আসামি, বিচ্ছিন্ন দ্বীপ, কষ্টে কাতর জোনাকির দল, দলছুট মেঘ আর একলা বয়ে চলা নদী। জীবন আজ আমার ঝরা পাতার মতো। তবু আজ স্বপ্ন দেখতে ইচ্ছা হয়। ইচ্ছা হয় মাঝরাতে আকাশের দিকে তাকিয়ে প্রিয়ার হাতে হাত রেখে বহুদূর হেঁটে যেতে।
</doc>

<doc>
হিজড়ারা স্বাভাবিক জীবনে ফিরে যাবে 
দেখতে পুরুষ কিন্তু স্বভাব চরিত্রে, বলা-কওয়ায়, ভাব-ভঙ্গিতে মেয়েলি ভাব এরা হিজড়া। আমাদের দেশে জš§গত হিজড়ার চেয়ে কৃত্রিম বা বানানো হিজড়ার সংখ্যাই বেশি। বাংলাদেশ মানবাধিকার সূত্রে জানা যায় সারাদেশে হিজড়ার সংখ্যা ৫০ হাজার। কৃত্রিম হিজড়া ২০ হাজার। একটি চক্র সরল সুন্দর সপ্তম-অষ্টম শ্রেণীর বারো-তেরো বছরের ছেলেদের ফুসলিয়ে প্রতারণায় ফেলে নিয়ে যায়। হাসপাতাল ক্লিনিকে শিক্ষিত ডিগ্রিধারী ডাক্তারের মাধ্যমে পুরুষাঙ্গ কেটে, ওষুধ খাইয়ে আকৃতি বিকৃত করে, ইনজেকশন দিয়ে বা অপারেশন করে স্তন বড় করে এদের হিজড়ার খাতায় নাম লেখায়। পরে চাঁদাবাজি, মাদক ব্যবসা, পতিতাবৃত্তির মতো জঘন্য অপরাধে জড়িত হয় এরা। ইচ্ছে করলেও বাড়ি ঘরে ফিরে যেতে পারে না। ফ্যামিলি এবং সমাজ থেকে দূরে থেকে যাচ্ছেতাই করে বেড়ায়। সামাজিক অধিকার থেকে বঞ্চিত হিজড়াদের দাবি সাধারণ মানুষের মতো কবর না দিয়ে পানিতে ভাসিয়ে বা মাটির গর্তে পুঁতে রাখা হয় তাদের। কোন প্রতিষ্ঠানে চাকরিতে নিয়োগ পায় না তারা।
শান্তি এবং মানবতার ধর্ম ইসলাম সব মানুষের বেঁচে থাকার মৌলিক অধিকার নিশ্চিত করেছে। হিজড়াদের ইসলামে কীভাবে দেখা হয় এ প্রসঙ্গে কথা হয় দু’জন বিশিষ্ট ব্যক্তির সঙ্গে।
এ সময়ের সচেতন ও বিচক্ষণ আলেম, বেশক’টি মাদ্রাসার শায়খুল হাদিস ও বাংলাদেশ কওমি কাউন্সিলের চেয়ারম্যান প্রিন্সিপাল মাওলানা আবদুস সামাদ। হিজড়াদের ইসলামে কীভাবে দেখা হয়? জানতে চাইলে বলেন, ‘ইসলাম হিজড়াদের ওপর অবিচার করেনি। অন্যসব মানুষের মতো একজন মানুষ হিসেবে দেখেছে হিজড়াদের। পুরুষ হলে পুরুষের, নারী হলে নারীর বিধান মেনে চলতে হবে তাদের। একজন নারীর যেমন নামাজ, রোজা ও পর্দাসহ ইসলামের সব বিধান মানতে হয়, একজন নারী হিজড়াকেও এগুলো মেনে চলতে হয়। এভাবে পুরুষের মতো পুরুষ হিজড়াকেও। মৃত সাধারণ মানুষের মতো তাদেরও কাফন, দাফন ও জানাজা দিয়ে কবর দেয়ার হুকুম। তারা এগুলো মানে না বলেই তো তাদের এ করুণ অবস্থা।’
একটি চক্র সুস্থ মানুষের অঙ্গহানি করে হিজড়া বানিয়ে ফেলছে। কেউ নিজের আগ্রহে হিজড়া হচ্ছে। এদের ব্যাপারে ইসলামের বিধান কী? উত্তরে তিনি বলেন, ‘অঙ্গহানি নাজায়েজ। মারাত্মক অপরাধ। কারও জটিল দুরারোগ্য ব্যথা হলেও ধার্মিক অভিজ্ঞ ডাক্টারের পরামর্শ ছাড়া অঙ্গ কাটার কোন সুযোগ ইসলাম দেয়নি। এ ছাড়া একজন সুস্থ মানুষের অঙ্গহানি করে অসুস্থ বানানো, সমাজ ও পরিবার থেকে বিচ্ছিন্ন করা অমার্জনীয় অপরাধ। কঠোর হস্তে দমন করা উচিত।’
চাঁদাবাজি, মাদক ও পতিতাবৃত্তির মতো জঘন্য অপরাধে জড়িত দেখা যায় হিজড়াদের, এর কারণ কী? এ প্রশ্নে তিনি বলেন, ‘হিজড়া বানানো বা হওয়ার লক্ষ্য কিন্তু ইনকাম। হিজড়াদের কোন আইনি জটিলতা না থাকায় তারা অবাধে অপরাধ বিস্তার করে যাচ্ছে।’
হিজড়াদের স্বাভাবিক জীবনে ফিরিয়ে নেয়ার জন্য কী করা উচিত? এমন প্রশ্নে মাওলানা সামাদ বলেন, ‘প্রথমত হিজড়াপ্রজনন কেন্দ্র বন্ধ এবং এর কারিগর ডিগ্রিধারী ডাক্টারদের বিরুদ্ধে পদক্ষেপ নিয়ে এগুলো দমন করতে হবে। বিভিন্ন পত্রিকায় এদের চিহ্নিতও করা হয়েছে। তাতে হিজড়া উৎপাদন বন্ধ হবে। এরপর সামাজিকভাবে আড়চোখে না দেখে একজন মানুষের মতো সুবিধা দিতে হবে। এছাড়া মৌলিক হিজড়াদের সমাজকল্যাণ মন্ত্রণালয় থেকে স্থায়ী ব্যবস্থা নিলে হিজড়ারা স্বাভাবিক জীবনে ফিরে যাবে বলে আশা করা যায়।’
পুরুষাঙ্গ কেটে সুস্থ মানুষকে হিজড়া বানানো হয় একথা শুনে আঁতকে উঠলেন দেশ মাটি হাউজিং লিমিটেডের ভাইস চেয়ারম্যান, অত্যন্ত ধার্মিক ব্যক্তি আলহাজ মোহাম্মদ আবুল খায়ের ভূঁইয়া। তিনি বলেন, ‘অভাব এবং অসচেতনতাই এ কাজকে ত্বরান্বিত করেছে। মানুষের সম্মানের ভয় হিজড়াদের অপরাধপ্রবণতা বাড়িয়েছে। তারা যেখানে সেখানে কাপড় উদাম করে ফেলে। হিজড়া, অসহায় এবং অভাবীদের জন্য কারিগরি প্রশিক্ষণের মাধ্যমে কর্মসংস্থানের ব্যবস্থা করলে অপরাধপ্রবণতা কমবে। তারা স্বাভাবিক ও সুন্দর জীবন লাভে ধন্য হবে।’ 
</doc>

<doc>
নারীর অস্তিত্বের অধিকার 
একের পর এক স্কুলগুলোতে মেয়েদের বোরকা ব্যবহারে নিষেধাজ্ঞা আরোপের খবর আসছে। সর্বশেষ খবর হচ্ছে, ঢাকার মিরপুর-১০ নম্বর এলাকায় মেয়েদের একটি শিক্ষাপ্রতিষ্ঠানে বোরকা নিষিদ্ধ করে নোটিশ দেওয়া হয়েছে। বলা হয়েছে, ‘বিভিন্ন সমস্যা সৃষ্টি হওয়ায়’ স্কুল শাখার কোনো মেয়ে বোরকা বা এ্যাপ্রন পরে স্কুলে ঢুকতে পারবে না। কেউ বোরকা পরে এলেও স্কুল গেটে তা খুলে ভেতরে ঢুকতে হবে। খবরটি ছাপা হয়েছে ২২ মার্চ প্রকাশিত একটি পত্রিকায়।
রিপোর্টারের সঙ্গে কথোপকথনে প্রতিষ্ঠানটির মহিলা প্রিন্সিপাল যেসব কথা বলেন, তার একটি অংশ এখানে তুলে ধরা হল।
তিনি বলেন, আসল ব্যাপার হল, এখানে ছাত্রীরা ভ্যারাইটিজ কালারের হিজাব বা অ্যাপ্রন পরে আসে। এতে কে ছাত্রী আর কে অভিভাবক তা বোঝা যায় না। অনেকে ইচ্ছামতো স্কুলে ঢুকে আবার বের হয়ে যায়। এতে আমাদের অনেক সমস্যার সম্মুখীন হতে হয়। তাই নিয়ম করা হয়েছে যে, যারা হিজাব পরে তারা স্কুলের পোশাকের রংয়ের সঙ্গে মিলিয়ে সাদা রংয়ের মাথার হিজাব বা স্কার্ফ পরতে পারবে। আর বোরকা বা অ্যাপ্রন খুলে ব্যাগে নিয়ে স্কুলের ভেতরে প্রবেশ করবে।
তিনি আরও বলেন, ড্রেসের ব্যাপারে আগেই বলা হয়েছে। তাই যারা এই ড্রেস না পরতে চায় তারা অন্য জায়গায় চলে যাক।
বোরকার কারণে ছাত্রীদের চিহ্নিত করা সমস্যা হলে আইডি কার্ড দেখে এর সমাধান করা যায় কি না-এমন প্রশ্নের জবাবে তিনি বলেন, অনেকে আইডি কার্ড না নিয়ে স্কুলে আসে।
সংখ্যাগরিষ্ঠ মুসলমানের দেশে মেয়েদের বোরকা পরার ক্ষেত্রে এই বাধা প্রদান কতটা যুক্তিসঙ্গত-এ প্রশ্নের জবাবে তিনি বলেন, অভিভাবকদের কিছু বলার থাকলে তারা বলুক, আমরা শুনব।
প্রায় কাছাকাছি ধরনের অজুহাত পেশ করে এর কয়েক সপ্তাহ আগে ঢাকা-উত্তরার একটি স্কুলে মেয়েদের বোরকা পরার উপর নিষেধাজ্ঞা আরোপ করার খবর প্রকাশিত হয়েছে। ওই স্কুলের বোরকাপরা এক ছাত্রীকে স্কুলে গেট থেকে তখন ফেরত পাঠানো হয়েছিল। সাংবাদিকদের সঙ্গে আলাপকালে স্কুলটির পরিচালক ‘ড্রেসকোড’-এর দোহাই দিয়ে বলেছিলেন, আমি নিজে হাজী ও নামাযী মানুষ। কিন্তু স্কুলের ‘ড্রেসকোড’ ভেঙ্গে কোনো মেয়েকে বোরকা পরে আসার অনুমতি দিতে পারি না। কেউ যদি এই ড্রেসকোড অনুসরণ করতে না চায় তাহলে সে অন্য কোথাও চলে যাক।
এ দুটি প্রতিষ্ঠানে ড্রেসকোড বা স্কুলের পোশাকের অজুহাত পেশ করা হলেও গত ফেব্রুয়ারি মাসের শুরুর দিকে ঢাকা-কামরাঙ্গিরচর-আশরাফাবাদ এলাকার একটি স্কুলে বোরকা নিষিদ্ধের সময় দোহাই দেওয়া হয়েছিল ‘ডিজিটাল যুগের’। স্কুলের পরিচালনা কমিটির সভাপতি স্থানীয় এক ‘মাদবর’ বলেছিলেন, এই ডিজিটাল যুগে বোরকা অচল। তাই স্কুলে কোনো মেয়ে বোরকা পরে আসতে পারবে না।
উপরের তিনটি স্কুলের কর্তৃপক্ষই পরবর্তী সময়ে তাদের সিদ্ধান্ত পরিবর্তন করেছে। বলা ভালো, সাধারণ ছাত্রী, ছাত্রীদের অভিভাবক এবং বিভিন্ন ইসলামী ব্যক্তিত্ব ও সংগঠনের প্রতিবাদের মুখে তারা সিদ্ধান্ত পরিবর্তন করতে বাধ্য হয়েছে। বোরকা ব্যবহারের ওপর আরোপিত নিষেধাজ্ঞা উঠিয়ে নিয়েছে। কিন্তু এক্ষেত্রে লক্ষ্য করার মতো ব্যাপারটি হচ্ছে, শিক্ষাপ্রতিষ্ঠানে বোরকা নিষিদ্ধ করার মতো অকল্পনীয় ও অমার্জনীয় ঘটনাগুলো বন্ধ হচ্ছে না। প্রতি মাসেই দু-একটি শিক্ষা প্রতিষ্ঠানে এ জাতীয় পদক্ষেপ নেওয়া হচ্ছে। পরবর্তী সময়ে হঠকারী সিদ্ধান্তটি টেকাতে না পারলেও উদ্যোগ নিতে পিছপা হচ্ছে না সুযোগসন্ধানী মহল। প্রশ্ন জেগেছে, শিক্ষাপ্রতিষ্ঠানে বোরকা নিষিদ্ধ করার এই হিড়িক তৈরি হল কীভাবে?
এদেশে স্বাধীনতার পর চল্লিশ বছর পার হয়েছে। অনেক রকম যুগ ও নেতৃত্ব অতীত হয়েছে। প্রাতিষ্ঠানিক উদ্যোগে এ ধরনের হঠকারিতার খবর তো এর আগে পাওয়া যায়নি। আগেও তো স্কুলগুলোর নির্ধারিত ড্রেস এবং ড্রেসকোড ছিল। তখন সমস্যা না হলে এখন সমস্যা হচ্ছে কেন? বোরকা ব্যবহার করে না কিংবা পছন্দ করে না-এমন শ্রেণীর লোক আগেও বিভিন্ন শিক্ষাপ্রতিষ্ঠানের প্রধান ছিল, এখনও আছে। আগে তারা যা করার চিন্তাও করেনি, এখন সেটিই এত অনায়াসে করার সাহস পাচ্ছে কি করে? এর উত্তর খুঁজে দেখা দরকার ঈমানদার ও দেশপ্রেমিক সব মহলের।
কেউ কেউ বলেন, সম্প্রতি উচ্চ আদালতের একটি বেঞ্চ থেকে শিক্ষা প্রতিষ্ঠানে বোরকা ব্যবহারে বাধ্য করা যাবে না-জাতীয় একটি সিদ্ধান্ত দানের পরই এ ঘটনাগুলো ঘটছে। আদালতের ওই সিদ্ধান্তের পর শিক্ষামন্ত্রণালয় থেকেও একই বিষয়ে আরেকটি পরিপত্র জারি করা হয়েছে সব শিক্ষাপ্রতিষ্ঠানে। সে পরিপত্রের বক্তব্য-ভাব বোরকার অনুকূলে না গিয়ে গিয়েছে তার বিরুদ্ধে। এ থেকেই সুযোগসন্ধানী মহল আদালত ও সরকারের নীতি নির্ধারকদের অবস্থান বোরকার বিরুদ্ধে চলে এসেছে-ধরে নিয়ে ঝাঁপিয়ে পড়েছে বোরকার বিরুদ্ধে। অনেকেরই মনে পড়তে পারে যে, শিক্ষা মন্ত্রণালয়ের ওই পরিপত্রে ‘বোরকা ব্যবহারে বাধ্য করা যাবে না, কিন্তু বোরকা পরলে বিব্রতও করা যাবে না’ ধরনের নির্দেশনা ছিল। আর এই নির্দেশনা লঙ্ঘিত হলে ব্যবস্থাগ্রহণের হুমকিও ছিল। কিন্তু গত দু’মাস যাবত রাজধানীর কয়েকটি স্কুলে ঘোষণা দিয়ে বোরকা নিষিদ্ধ করা হলেও উচ্চ আদালত কিংবা শিক্ষামন্ত্রণালয়ের পক্ষ থেকে কোনো ব্যবস্থা নেওয়া হয়নি। যা হয়েছে তা ছাত্রছাত্রী, অভিভাবক ও ধর্মপ্রাণ মানুষের প্রতিবাদের কারণে হয়েছে। এতে কী প্রমাণিত হয়? এতে আদালত ও সরকারের নীতি-নির্ধারকদেরকে বোরকাবিরোধীচক্রের অপকর্মের পক্ষে সহায়ক মনে করার সুযোগ তৈরি হয় কি না-এ প্রশ্নটিই এখন ধর্মপ্রাণ মানুষের মুখে মুখে ঘুরছে।
আসলে বোরকা নিষিদ্ধ করার জন্য ড্রেসকোড একটি ফালতু ও অযৌক্তিক অজুহাত। মুসলমানদের জন্য ইসলামের ফরয হুকুম লঙ্ঘন করতে হয়-এমন কোনো ড্রেসকোড থাকতে পারে না। এখন বাংলাদেশে অনেক নারী বিশেষজ্ঞ চিকিৎসক, প্রকৌশলী, অধ্যাপক ও আমলা পর্যন্ত বোরকা বা স্কার্ফ পরেন। তাদের ক্ষেত্রে এতদিন যদি কোনো সমস্যা না হয়ে থাকে তাহলে এখন কেন হবে? এজন্যই বলতে হয়, কোনো কোনো অঙ্গনে বোরকা নিষিদ্ধ করার প্রক্রিয়াটির গোঁড়ায়, পৃষ্ঠপোষকতায় এবং বাস্তবায়নে যারা যেখানে যেভাবেই ভূমিকা রাখছে তারা তাদের অন্তরে লুকায়িত উগ্র ইসলাম-বিদ্বেষের বহিঃপ্রকাশই ঘটাচ্ছে। এটাকে হালকা করে দেখার কোনো সুযোগ আছে বলে আমরা মনে করি না। মনে রাখা দরকার, নারীর জন্য পর্দা করা ফরয। এই ফরয বিধান পালনের জন্য যারা বোরকা পরেন তারা সেটিকে ধর্মীয় অনুশাসন ও স্বভাবগত কারণে তাদের দেহের একটি অঙ্গের মতোই মনে করেন। অপরিহার্য পোশাক মনে করেন। এই পোশাক খুলতে বলা মানে তার দেহের একটি অঙ্গকে খুলে ফেলতে বলা। এটি কি সম্ভব! তাদের জন্য বোরকা তো তাদের অস্তিত্বের অধিকার। যারা বোরকা পরেন না কিংবা যাদের পরিবারে বোরকা পরার প্রচলন কোনো কারণে গড়ে উঠেনি তাদেরও দায়িত্ব বহু সংখ্যক মুসলিম নারীর অস্তিত্বের এই অধিকারের প্রতি সম্মান জানানো, তাদের অধিকারের পক্ষে দাঁড়ানো। পক্ষান্তরে যারা এই অধিকারের বিরুদ্ধে দাঁড়িয়েছে বা দাঁড়াচ্ছে তারা একই সঙ্গে ইসলামী শরীয়তের একটি ফরয বিধান এবং নারীর অস্তিত্বের একটি অধিকারের বিরুদ্ধে নিজেদেরকে দাঁড় করাচ্ছে। আর এর ফল হতে পারে বড়ই ভয়ঙ্কর। মনে ভয় জাগে, ক্ষয়, দুর্ভোগ ও যন্ত্রণার ভবিষ্যত থেকে তাদের কেউ রক্ষা করতে পারবে না। 
</doc>

<doc>
সকালে বিদ্যালয় বিকালে কমিউনিটি সেন্টার...সরকারি স্কুলগুলোর অবস্থা! 
সকালে ক্লাস বিকালে পার্টি। অনুষ্ঠানের চাপ থাকলে সকালের ক্লাসও বাতিল। এভাবে পালা করে স্কুল এবং কমিউনিটি সেন্টারের ব্যবসা চলছে পুরান ঢাকার বিভিন্ন সরকারি প্রাথমিক ও উচ্চ বিদ্যালয়ে। দিনের স্কুল সন্ধ্যায় রূপান্তরিত হয় কমিউনিটি সেন্টারে। সাজসজ্জা দেখে বুঝার উপায় নেই এটা কোন সরকারি স্কুল। গায়ে হলুদ, বিবাহ, অলিমা, খাতনা উৎসবসহ নানা অনুষ্ঠানে ভাড়া দেয়া হয় এসব শিক্ষা প্রতিষ্ঠান। শিক্ষার্থীরা জানায়, সপ্তাহে অন্তত ৩-৪ দিন স্কুলে এমন অনুষ্ঠান হয়। প্রতিটি প্রোগ্রামের জন্য কর্তৃপক্ষ নেন তিন থেকে পাঁচ হাজার টাকা। আর এভাবেই স্কুলে স্কুলে শিক্ষার পরিবর্তে চলছে বাণিজ্য। তবে এ বাণিজ্যের খবর জানে না গণশিক্ষা মন্ত্রণালয়। ভাড়ার টাকা স্কুলের উন্নয়নে কোনখাতে লাগানো হয় তা স্পষ্ট করে বলতে পারেনি কর্তৃপক্ষ।
সরজমিন দেখা যায়, পুরান ঢাকার বেশির ভাগ বিদ্যালয়ে কমিউনিটি সেন্টারের জমজমাট ব্যবসা চলছে। অনুষ্ঠান আয়োজনের সুবিধার্তে সুরিটোলা প্রাথমিক বিদ্যালয়ের চারটি ক্লাসরুম ভেঙে করা হয়েছে একটি হলরুম। এ হলরুমেই প্রতিদিন সকালে চারটি শ্রেণীর শিক্ষার্থী কোন পার্টিশন ছাড়া ক্লাস করেন। অন্যসব বিদ্যালয়গুলোর অবস্থা একই। বিদ্যালয়টির শিক্ষার্থী হাবীব বলেন, দেয়ালে চারপাশে চারটা বোর্ড বসিয়ে ক্লাস করানো হয়। মাঝে কোন পার্টিশন থাকে না। পর্দাও টানানো হয় না। বড় পার্টি পেলে কখনও কখনও স্কুল ছুটি ঘোষণা করা হয়। আয়োজনকারীরা স্কুল কর্তৃপক্ষকে নির্দিষ্ট অংকের টাকা পরিশোধ করেন প্রতিটি প্রোগ্রামের জন্য। ছুটির দিন ছাড়া অন্যান্য দিন অনুষ্ঠান করতে চাইলে টাকার অংক বেশি গুনতে হয়। পুরান ঢাকার নাজিরবাজার বালিকা উচ্চ বিদ্যালয়, দয়াগঞ্জ সরকারি প্রাথমিক বিদ্যালয়, নারিন্দা সরকারি প্রাথমিক বিদ্যালয়, সুরিটোলা প্রাথমিক ও উচ্চ বিদ্যালয়, বংশাল উচ্চ বালিকা বিদ্যালয়, সামসবাদ সরকারি প্রাথমিক বিদ্যালয়, ইউসেফ মাজেদ সরদার স্কুল, হাম্মাদিয়া উচ্চ বিদ্যালয়, আনন্দময়ী বালিকা উচ্চ বিদ্যালয়, বীরশ্রেষ্ঠ হামিদুর রহমান উচ্চ বিদ্যালয়, মালিটোলা সরকারি প্রাথমিক বিদ্যালয়, জিয়াউর রহমান উচ্চ বিদ্যালয় প্রভৃতি স্কুলে সপ্তায় কয়েকদিন নানা প্রোগ্রাম হয়। স্কুল ভেদে বিকালের প্রতিটি প্রোগ্রামের জন্য আয়োজনকারীরা কর্তৃপক্ষকে দেন ২ থেকে ৩ হাজার টাকা। সকালে প্রোগ্রাম করতে চাইলে দিতে হয় ৩ থেকে পাঁচ হাজার টাকা। সাজসজ্জার সব বিল বহন করেন আয়োজক। এর বাইরেও স্কুলের মাঠ ভাড়া নিয়ে অনুষ্ঠান করে বিভিন্ন সংগঠন। স্কুল চলাকালেই চলে এসব অনুষ্ঠান। বিভিন্ন প্রোগ্রামের জন্য ভাড়া দেয়া টাকা কোনখাতে খরচ করা হয় তা স্পষ্ট করতে পারেনি কর্তৃপক্ষ। সুরিটোলা প্রাথমিক বিদ্যালয়ের প্রধান শিক্ষক আব্দুর রহমান বলেন, জায়গার সঙ্কট হওয়ায় এলাকার গণ্যমান্যদের পরামর্শে স্কুলে কিছু অনুষ্ঠান করতে দেয়া হয়। নামেমাত্র একটা ভাতা নেয় স্কুল পরিচালনা কমিটি। স্কুলের প্রাথমিক শাখার ম্যানেজিং কমিটির চেয়ারম্যান হাজী মু. নবাব মিয়া বলেন, নিম্নবিত্ত মানুষরা এখানে অনুষ্ঠান করতে আসেন। ভাড়ার টাকা স্কুলের ঝাড়ুদার, নাইটগার্ডদের পেছনে ব্যয় করা হয়। অনুষ্ঠানের জন্য স্কুল বন্ধ রাখা ঠিক কি না প্রশ্ন করলে বিষয়টি এড়িয়ে যান তিনি। দয়াগঞ্জ সরকারি প্রাথমিক বিদ্যালয়ের প্রধান শিক্ষক নজরুল ইসলাম বলেন, স্কুলে জানাজার মতো কিছু সামাজিক অনুষ্ঠান হয়। বিয়ের অনুষ্ঠান হয় বলে আমার জানা নেই। ম্যানেজিং কমিটির সভাপতি নাসির খন্দকার বলেন, স্কুলে মাঝে মধ্যে কিছু অনুষ্ঠান হয়। এখানে টাকা পয়সার তেমন লেনদেন হয় না। অনুষ্ঠানের কারণে স্কুল বন্ধ থাকায় বা নির্ধারিত সময়ের আগে ছুটি হওয়ায় শিক্ষার্থীরা ক্ষতিগ্রস্ত হচ্ছেন। এ নিয়ে উদ্বেগ প্রকাশ করেন অভিভাবকরা। দয়াগঞ্জ প্রাথমিক বিদ্যালয়ের ৩য় শ্রেণীর শিক্ষার্থী সুমাইয়া আক্তারের মা কুলসুম বেগম বলেন, মাঝে মধ্যে স্কুল আগে ছুটি হয়ে যায়। অনুষ্ঠানের জন্য ক্লাসও বন্ধ থাকে। এতে পড়াশোনার ক্ষতি হয়। আবার বাচ্চারা স্কুলের প্রতি আগ্রহ হারিয়ে ফেলে। সুরিটোলা উচ্চ বিদ্যালয়ের ৫ম শ্রেণীর ছাত্র সাব্বির বলেন, কিসের অনুষ্ঠান হয় জানি না। স্কুলে প্রায়ই এমন অনুষ্ঠান হয়।
এ ব্যাপারে জানতে চাইলে প্রাথমিক ও গণশিক্ষা সচিব আবদুল আউয়াল মজুমদার বলেন, ব্যাপারটা আমার জানা নেই। খোঁজ নিয়ে দেখবো। এমন কথাতো এর আগে শুনি নাই। 
</doc>

<doc>
ইমাম আহমদ ইবনে হাম্বল (রহঃ)-এর প্রসিদ্ধ ঘটনা: 
ইমাম শাফেয়ী (রহঃ) একবার ইমাম আহমদ ইবনে হাম্বল (রহঃ) এর কাছে চিঠি লিখে পাঠালেন যে, দীর্ঘদিন হয়ে গেছে আপনি আসেন না, আপনার সাথে সাক্ষাৎ করতে মনে চাচ্ছে। অতএব, আপনি আসুন। ইমাম শাফেয়ী (রহঃ) ছিলেন ইমাম আহমদ ইবনে হাম্বল (রহঃ) এর উস্তাদ আর ইমাম আহমদ ইবনে হাম্বল (রহঃ) ছিলেন শাগরেদ। ইমাম শাফেয়ী (রহঃ) মিশরের অধিবাসী ছিলেন। ইমাম আহমদ ইবনে হাম্বল (রহঃ) উস্তাদের দাওয়াত স্বাগত জানিয়ে মিশর সফরের নির্দিষ্ট তারিখ জানিয়ে দিলেন।
ইমাম শাফেয়ী (রহ নিজ পরিবার, বন্ধু-বান্ধব ও এলাকার আলেমদেরকে তাঁর আগমণের
তারিখ সম্পর্কে অবহিত করে দিলেন। ইমাম শাফেয়ী (রহ ইমাম আহমাদ ইবনে হাম্বল (রহঃ) কে সংবর্ধনা দেওয়ার জন্য বিশেষ আয়োজন করলেন এবং মানুষকে বললেন যে, তিনি যদিও আমার শাগরেদ কিন্তু তিনি একজন ইমাম এবং আল্লাহ তায়ালা তাকে বিরাট মর্যাদা দান করেছেন।
যাহোক, ইমাম শাফেয়ী (রহঃ) আপন বন্ধু-বান্ধব ও শাগরেদদেরকে নিয়ে ইমাম আহমদ ইবনে হাম্বল (রহঃ) কে সংবর্ধনা দেওয়ার উদ্দেশ্যে শহরের বাইরে চলে গেলেন, তৎকালীন মিশরের বাদশাহ যেহেতু ইমাম শাফেয়ী (রহঃ) এর ভক্ত ছিলেন তাই তিনিও ইমাম শাফেয়ী (রহঃ) এর সাথে সংবর্ধনায় অংশ গ্রহণ করলেন।
ইমাম শাফেয়ী (রহঃ) ইমাম আহমদ ইবনে হাম্বল (রহঃ) এর যথাসাধ্য উত্তম খানার আয়োজন করলেন। আল্লাহ ওয়ালাগণ সাধারণত : খানা কম খেয়ে থাকেন। কিন্তু ইমাম আহমদ ইবনে হাম্বল (রহঃ) ঐ দিন অন্যদের তুলনায় বেশি খেলেন। মানুষের মধ্যে জল্পনা-কল্পনা শুরু হল যে, ইমাম শাফেয়ী (রহঃ) যার এত প্রশংসা করলেন এবং বুযর্গ ও আল্লাহ ওয়ালা বলে পরিচিত করলেন তিনি এত
বেশি খানা খেলেন!
যাহোক, রাত্রে শয়নের প্রাক্কালে ইমাম শাফেয়ী (রহঃ) এর মেয়েরা ইমাম আহমদ ইবনে হাম্বল (রহঃ) যে কামরায় শয়ন করবেন ঐ কামরায় অযুর পানি, মিসওয়াক, মুসল্লা ইত্যাদি প্রয়োজনীয় জিনিস রেখে দিলেন যেন তাহাজ্জুদের সময় উঠে অনায়াসে তাহাজ্জুদ পড়তে পারেন। আর ঐ সময় সাধারণ মানুষেও তাহাজ্জুদ পড়ত।
ইমাম আহমদ ইবনে হাম্বল (রহঃ) এশার নামায পড়ে আরাম করলেন এবং ফজরের সময় নামাযে চলে গেলেন, ঐ সময় ইমাম শাফেয়ী (রহঃ) এর মেয়েরা কামরায় প্রবেশ করে দেখতে পেল যে, অযুর পানি, মেসওয়াক, মুসাল্লা যেভাবে রেখেছিল ঠিক সেভাবেই বহাল রয়েছে। যেগুলোর কোনটি স্পর্শ করেন নাই। তারা মনে মনে ভাবল, হয়ত খানা পরিমাণে বেশি খেয়ে ফেলার কারণে খুব গভীর ঘুম হয়েছে যার ফলে তাহাজ্জুদের জন্য জাগতে পারেন নাই। ইমাম শাফেয়ী (রহঃ) যখন ঘরে আসলেন তখন ঘরের লোকজন তাঁকে বলল, আপনি তো বলেছিলেন ইনি খুব বড় আলেম ও আল্লাহ ওয়ালা। কিন্তু তিনি খানাও খেলেন বেশি (যা আল্লাহ
ওয়ালাদের রীতির পরিপন্থী) আর অপর দিকে তাহাজ্জুদও পড়লেন না। ইমাম শাফেয়ী (রহঃ) একটু বিব্রতকর অবস্থায় পড়ে গেলেন। তিনি ইমাম আহমদ ইবনে হাম্বল (রহঃ) কে নির্জনে ডেকে বললেন, আপনি একেতো স্বাভাবিক নিয়মের চেয়ে খানাও বেশি খেলেন আবার তাহাজ্জুদের জন্য যে সব আসবাব রাখা হয়েছিল সেগুলোও ব্যবহার করলেন না (অর্থাৎ, তাহাজ্জুদ পড়লেন না) কি ব্যাপার ? আপনার অবস্থাতো পূর্বে এমন ছিল না।
ইমাম আহমদ ইবনে হাম্বল (রহঃ) তখন ঘটনা খুলে বললেন যে, আসল ব্যাপার হল, আমি যখন খানা খাওয়ার জন্য দস্তরখানের কাছে আসলাম তখন দেখতে পেলাম যে, এ হালাল ও পবিত্র খানার নূরে কামরাটি আলোকিত হয়ে গেছে। বরং আসমান থেকে নিয়ে এ কামরা পর্যন্ত নূর আর নূর বিচ্ছুরিত হচ্ছে। তখন আমি মনে মনে ভাবলাম যে, এটাতো এই হালাল ও পবিত্র খানার বরকত আর এমন হালাল ও পবিত্র খানা হয়ত জীবনে আর কখনও ভাগ্যে নাও জুটতে পারে। তাই আমার পেটে যতদূর ধারণ ক্ষমতা ছিল খেয়ে নিলাম। কিন্তু খানা অত্যন্ত হালাল ছিল তাই অধিক খাওয়ার ফলেও কোন প্রকার খারাপ প্রতিক্রিয়ার সৃষ্টি হয় নাই। অর্থাৎ, বদহজমও হয় নাই অলসতাও আসে নাই। এপবিত্র খানার বরকতে আমার তবিয়তে এমন ফুর্তি এল যে, শয়নের পর ঘুম এল না, শুয়ে শুয়ে কুরআন ও হাদীস নিয়ে চিন্তা করতে রইলাম। ফজর পর্যন্ত এভাবেই কেটে গেল। এ রাত্রে আল্লাহর তৌফিকে কুরআন ও হাদীস থেকে আমার একশত মাসআলা উদঘাটিত হয়েছে। আর এগুলো এমন মাসআলা যা ইতিপূর্বে কখনও আমার চিন্তায় আসে নাই। এটা আপনার এ হালাল ও পবিত্র খানার বরকত। যেহেতু সারা রাত্র আমার ঘুমানোর সুযোগ হয় নাই) তাই এশার অযু দিয়েই ফজরের নামায আদায় করেছি। আর এজন্যই অযুর পানি ও মিসওয়াক ব্যবহার করতে হয় নাই।
ইমাম শাফেয়ী (রহঃ) তাঁর ঘরের লোকজনকে এঘটনা শুনালেন এবং বললেন, তোমরা ইমাম আহমদ ইবনে হাম্বল (রহঃ) এর ব্যাপারে ভুল ধারণা পোষন করেছ। তোমাদের বেআদবী হয়েছে। অতএব, তাঁর কাছে তোমাদের ক্ষমা চাওয়া উচিত। ----বাস্তবিকই হালাল খানার অপরিসীম বরকত নূর ও উপকারিতা রয়েছে। পক্ষান্তরে হারাম খানার মধ্যে আঁধার ও অপকারিতা রয়েছে। তাই প্রত্যেক ঈমানদারের উচিত, নিজেও হালাল খানা গ্রহণের চেষ্টা করা এবং নিজ পরিবারের লোকদের জন্যও এর ব্যবস্থা করা আর হারাম বরং সন্দেহযুক্ত খানা থেকে বেঁচে থাকার চেষ্টা করা। আল্লাহ তায়ালা আমাদের সবাইকে এর তৌফিক দান করুন। আমীন। 
</doc>

<doc>
জ্বালানি সম্পদের পশ্চিমা রাজনীতির ঔপনিবেশিক চরিত্রঃ
বর্তমান দুনিয়ায় জ্বালানি সম্পদের রাজনীতি একেবারেই নতুন কিছু না। গত শতকের শেষ পঞ্চাশ বছরের নয়া ঔপনিবেশিক পশ্চিমা সাম্রাজ্যবাদী রাজনীতির মূল লক্ষ্যবস্তুই ‘জ্বালানি সম্পদ’। আধুনিক পশ্চিমা সভ্যতা জ্বালানি নির্ভর সভ্যতা, তেল-গ্যাস-কয়লা ছাড়া এখন পর্যন্ত এই সভ্যতা টিকে থাকার রাস্তা তৈরি করতে পারেনাই। এই সভ্যতার কেন্দ্রভূমি ইউরোপ আমেরিকার বিলাসবহুল ভোগবাদী জীবনাচার নির্ভর করে তাবৎ দুনিয়ার জ্বালানি সম্পদের উপর কর্তৃত্ব টিকিয়ে রাখার উপর। জ্বালানি সম্পদের উপর কর্তৃত্ব হারিয়ে ফেলা মানে এই সভ্যতার দৈনন্দিন জীবনযাপনই হুমকির মুখে পরে যাওয়া। জ্বালানি সম্পদের রাজনীতি তাই এই মুহুর্তে দুনিয়ার সবচেয়ে জরুরি রাজনীতি। গত শতাব্দির একেবারে শুরুর দিকেই মধ্যপ্রাচ্যের বিভিন্ন অঞ্চলে বিপূল পরিমাণ তেল এবং অন্যান্য জ্বালানি সম্পদের খোজ পাওয়ার সময় থেকেই অধিকাংশ জ্বালানি সম্পদের উপর মার্কিন যুক্তরাষ্ট্র এবং তার দোসরদের কর্পোরেট এবং রাজনৈতিক আধিপত্ব ও কর্তৃত্ব বহাল আছে, বহাল আছে মধ্য এশিয়া এবং দক্ষিন আমেরিকার বিভিন্ন জ্বালানি সম্পদের ক্ষেত্রগুলোর উপরও। কিন্তু তাতেই পশ্চিমা সভ্যতার কর্পোরেট লোভ আর ভোগবাদের তাবৎ চাহিদা পুরণ হয় কি? এই প্রশ্নের উত্তর খুঁজতে বিগত শতকের একেবারে শেষের বছরে সেই ১৯৯৯ সালে তৎকালিন মার্কিন ভাইস প্রেসিডেন্ট ডিক চেনি’র একখানা বক্তব্য তুলে ধরতে চাই। সেই বছর আয়োজিত ইনস্টিটিউট অফ পেট্রোলিয়ামের এক ভোজসভায় চেনি বক্তব্য রাখেন যে -
“বিভিন্ন হিসাবে জানা গেছে যে সারা বিশ্বে তেলের চাহিদা আগত বছর গুলোতে প্রতি বছর শতকরা দুই শতাংশ করে বারবে এবং এর বিপরীতে তেলের রিজার্ভগুলো থেকে উৎপাদন কমতে থাকবে প্রতিবছর শতকরা ৩ শতাংশ হারে। অর্থাৎ, আগামী ২০১০ সালে আমাদের দরকার হবে বর্তমানের চেয়ে ৫০ মিলিয়ন বেরেল বেশি তেল, প্রতিদিন। এই তেল কোথা থেকে আসবে?......দুনিয়ার অনেক জায়গাতেই তেল আছে বটে, তারপরও পৃথিবীর দুই তৃতিয়াংশ তেলের মজুদ এবং সবচেয়ে কমদামি তেলের উৎস মধ্যপ্রাচ্যই এই মুহুর্তে সবচেয়ে আরাধ্য। যদিও তেল কোম্পানিগুলো মধ্যপ্রাচ্যে আরো বেশি অংশিদারিত্ব চাচ্ছে, কিন্তু অগ্রগতি অত্যন্ত ধির”।
উল্লেখ্য, মার্কিন যুক্তরাষ্ট্রের এই সাবেক ভাইস প্রেসিডেন্ট ছিলেন বিশ্বের অন্যতম ক্ষমতাধর জ্বালানি কর্পোরেশন হালিবার্টনের সিইও। ডিক চেনি এরপরে তেল কর্পোরেশনগুলোকে আরো বেশি রাজনীতিতে অংশগ্রহণ করতে উৎসাহ দেন। সেই উৎসাহের ফলাফল কি হয়েছে তা ইতিহাসই বলে দেয়। বিগত দশকের পুরো সময় জুরেই ইরাক এবং আফগানিস্তানে মার্কিন এবং সহচর রাষ্ট্রসমূহের রাজনৈতিক আগ্রাসনের পেছনে সন্ত্রাসের জুজু যতই দেখাক না কেনো পশ্চিমা প্রোপাগান্ডা মেশিন, মূল লক্ষ্য যে ছিল এইসব রাষ্ট্রের জ্বালানি সম্পদের উপর পরিপূর্ণ কর্তৃত্ব প্রতিষ্ঠা সেইটা এখন কম বেশি সবার কাছেই পরিস্কার। লিবিয়ার জ্বালানি সম্পদএর ভাগ্যেও হয়তো একি পরিণতি অপেক্ষা করছে।
সাম্প্রতিক কালে জ্বালানি সম্পদের রাজনীতি গুরুত্বপূর্ণ হয়ে উঠেছে বাংলাদেশে। কৃষি নির্ভর বাংলাদেশে বিপূল পরিমান গ্যাস, কয়লা এবং সম্ভাব্য তেলের মজুদের কারণেই বেশ কিছুদিন ধরেই জ্বালানি সম্পদ নিয়া পশ্চিমা বহুজাতিক আগ্রাসনের শিকার হচ্ছে বাংলাদেশ। আর এই পশ্চিমা আগ্রসনের দালালি করছে পূজিবাদী উপনিবেশের তল্পিবাহক ক্ষমতাসীন রাজনৈতিক শ্রেনীগুলো। ধিরে ধিরে হলেও এই আগ্রাসনের বিষয়ে সচেতন হচ্ছে বাংলাদেশের সাধারণ জনগণ। দেশের জ্বালানি সম্পদ পশ্চিমা প্রভুদের উপহার দিতে সদা ব্যতিব্যস্ত ক্ষমতাসীন রাজনৈতিক শ্রেনীগুলোর একেবারে বিপরীত অবস্থান দিনে দিনে পরিস্কার হচ্ছে দেশের খেটে খাওয়া সাধারণ জনগন এবং শিক্ষিত মধ্যবিত্ত্ব তরুন সমাজের মাঝে। জাতীয় সম্পদ রক্ষার স্বার্থে তৈরি হচ্ছে নানান ঐক্যবদ্ধ প্লাটফর্ম। সরকারী গোপনিয়তা, মিথ্যাচার, মূলধারার গণমাধ্যমের শত্রুসূলভ আচরণ ইত্যাদির পরেও ক্রমেই শক্তিশালী হচ্ছে বাংলাদেশের জ্বালানি সম্পদের উপর জনগণের মালিকানা প্রতিষ্ঠার রাজনীতি। রূখে দেয়া গেছে বিবিয়ানা গ্যাস ক্ষেত্র থেকে গ্যাস পাচার, ফুলবাড়ির কয়লা লুট। ফুলবাড়িতে খেটে খাওয়া গনমানুষ জীবন দিয়েছে, নেত্রকোনার গামছা বিক্রেতা বলছেন, ‘সরকাররে ভোট দিছি, দেশ দেই নাই’, সুনামগঞ্জের কৃষক হাতের কাস্তে বাগিয়ে হুংকার দিচ্ছেন, ‘গ্যাস নিতে কে আইবো? হাসিনা খালেদা বুঝিনা, যেই আইবো কল্লা নামায়া ফালামু’। ব্লগ, ফেসবুক নানান সোস্যাল মিডিয়ায় ক্রমেই শক্তিশালী হয়ে ওঠা বিকল্প মিডিয়া জগতে তরুনরা স্লোগান দিচ্ছে ‘আমার মাটি আমার মা, নাইজেরিয়া হবেনা’, রাজপথে স্লোগান উঠছে, ‘রক্ত দেবো, জীবন দেবো, তেল গ্যাস দেবোনা’। জ্বালানি সম্পদের উপর পশ্চিমা আধিপত্ববাদী রাজনীতির বিপরীতে বাংলাদেশের সাধারণ জনগণের এই ক্রমেই জেগে ওঠা আশা জাগানিয়া বটে, তবে এই রাজনীতির চরিত্র, এই রাজনৈতিক লড়াইয়ে আমাদের পক্ষ, বিপক্ষ এবং লক্ষ্য বুঝে নেয়া দরকার আছে। ডিক চেনিরা নিজেদের পক্ষ, বিপক্ষ এবং লক্ষ্য বিষয়ে শতভাগ সচেতন আছে। আমরা আছি কি?
আমাদের ভোটে নির্বাচিত প্রতিনিধিরাই দল মত নির্বিশেষে কেনো পশ্চিমা কর্পোরেট আগ্রাসনের দালালি করতে নামছে, দেশের আপামর জনসাধারণের স্বার্থের বিপরীতে অবস্থান নিচ্ছে, কেনোই বা দেশের জাতীয় সম্পদ রক্ষায় মূল ধারার বড় রাজনৈতিক দলগুলোর অবস্থান জনস্বার্থ বিরোধী তার পরিস্কার এবং চুলচেরা বিশ্লেষন করা দরকার। তা না করা গেলে বর্তমান নয়া ঔপনিবেশিক ক্ষমতাকাঠামোয় বাংলাদেশের মতো তৃতীয় বিশ্বের রাষ্ট্রের জনগণ আর এই রাষ্ট্রের শাসক শ্রেণীর চরিত্রগত পার্থক্য বুঝা আর সেইসাথে শত্রু মিত্র নির্নয় করা, এবং সবশেষে জনস্বার্থের পক্ষ নির্ধারণ করা সম্ভব হবেনা, সফল হবেনা জনস্বার্থের এই রাজনৈতিক লড়াইও।
বাঙলায় ঔপনিবেশিক শাসনের শুরুর ভাগে দেশীয় শাসক শ্রেণীর কাছ থেকে নানান বানিজ্যিক সুবিধা আদায় করে নেয়ার চেষ্টা করতো পশ্চিমা ঔপনিবেশিক কোম্পানিগুলো। কোন কোন নওয়াব এমনকি তোষামদিতে খুশি হয়ে বিনা করে বানিজ্য করারও সুযোগ করে দেন পশ্চিমা বেনিয়াদের। আর এইসব অন্যায় সুযোগ সুবিধা পেয়ে একদিকে যেমন বানিজ্যের নামে তারা চালিয়েছে লুটপাট অন্যদিকে ক্ষতিগ্রস্থ হয়েছে দেশীয় বনিকশ্রেণী এবং জাতীয় অর্থনীতি। দেশীয় যেই শাসকরা এধরণের অন্যায় সুযোগ সুবিধা দিতে রাজি হন নাই এবং বাঙলার ব্যাবসা ক্ষেত্রে তাদের অবৈধ কর্তৃত্ব মেনে নেন নাই তাদের সাথেই লড়াই হয়েছে পশ্চিমা বেনিয়াদের। সিরাজ উদ্দৌলার সাথে ব্রিটিশ ইস্ট ইন্ডিয়া কোম্পানির মরণপন যুদ্ধ এই ধরণের বানিজ্য কর্তৃত্ব কেন্দ্র করেই। পলাশির যুদ্ধে সিরাজউদ্দৌলার পরাজয়ের পর মিরজাফরের কাছ থেকে যাবতিয় বানিজ্যিক সুযোগ সুবিধা এবং বিপূল পরিমান টাকা উপহার এবং কোলকাতা যুদ্ধের ক্ষতিপূরণ হিসাবে বাগিয়ে নেয় ব্রিটিশ ইস্ট ইন্ডিয়া কোম্পানি। কোলকাতা যুদ্ধের ক্ষতিপুরণের পরিমান জানা যায় ১৭ কোটি ৭০ লক্ষ টাকা। এতসব অন্যায় বানিজ্য সুবিধা নিয়ে বাঙলার শাসন ক্ষমতা দখল করতে সময় লাগেনাই ব্রিটিশ ইস্ট ইন্ডিয়া কোম্পানির, ১৭৬৪তে পেয়ে যায় বাঙলার দেওয়ানী। কর দেওয়া না, বরং এবার তাদের কর তুলে নেয়ার পালা। ঔপনিবেশিক শাসনের চরিত্রই লুটেরা, কম সময়ে অধিক লাভ তুলে নেয়ার ব্যাবসাই এই শাসনের আসল লক্ষ্য। প্রায় ৫ গুন কর বারিয়ে আর ধানের জমিতে জোর করে কৃষকদের দিয়ে আফিম চাষ করিয়ে ৭৬এর মন্বন্তর তৈরি করেছিল আধুনিক পশ্চিমের প্রতিনিধী ইস্ট ইন্ডিয়া কোম্পানি। বাঙলার ১ কোটি জনগণ সেই দুর্ভিক্ষে না খেতে পেরে মৃত্যুবরণ করেছিল, যা ছিল পুরো বাঙলার মোট জনসংখ্যার ৩ ভাগের ১ ভাগ।
প্রায় আড়াইশ বছর আগের ঔপনিবেশিক লুটপাটের এই কাহিনী স্মরণ করলাম সাম্প্রতিক কিছু খবরাখবরকে মাথায় রেখেই। একবিংশ শতকে দাঁড়িয়ে আমাদের এখন বিহবল হয়ে দেখতে হচ্ছে পশ্চিমা বহুজাতিক জ্বালানি কর্পোরেট সংস্থাগুলো স্বাধীন বাংলাদেশে কর অবকাশ সুবিধা ভোগ করছে। মার্কিন কোম্পানি শেভরন এমনকি আগ্রিম আয়কর অবকাশ সুবিধা পাচ্ছে, গাড়ি ছাড়া অন্য কোন কিছু আমদানির জন্যে ৩ শতাংশ হারে কোন অগ্রিম আয়কর দিতে হচ্ছেনা তাদের। শুধু শেভরনই না, কর অবকাশ সুবিধা পাচ্ছে কম বেশি সবগুলো জ্বালানি কর্পোরেট সংস্থাই, পাচ্ছেনা শুধু নিজের দেশের কোম্পানি বাপেক্স। এদের হয়ে কর পরিশোধ করছে খোদ পেট্রোবাংলা। ২০০৯ সালে শেভরণের পক্ষ হয়ে ২০০ কোটি টাকার বেশি কর পরিশোধ করেছে পেট্রোবাংলা। কর অবকাশ সুবিধা গ্রহণের মাধ্যমে প্রতিবছর ৩০০ কোটি টাকারও বেশি পেট্রোবাংলার কাছ থেকে তুলে নিচ্ছে বহুজাতিক কোম্পানিগুলো। আর এই সবই সম্ভব হচ্ছে সাম্প্রতিক পিএসসি চুক্তিগুলোর মাধ্যমে। অংশিদারিত্ব চুক্তি না বলে এইসব চুক্তিকে ঔপনিবেশিক গোলামি চুক্তি বললে খুব বেশি ভুল হবে কি?
হিসাব, পরিসংখ্যান ইত্যাদি দিতে গেলে অনেককিছুই দেয়া যায়। এও বলা যায় যে, যেখানে বাপেক্স গ্যাস তুলে পেট্রোবাংলার কাছে বিক্রি করছে ২৫টাকা দরে সেখানে বিদেশী কোম্পানি গুলো গ্যাস তুলে বিক্রি করছে ২১০টাকা দরে। এ হিসাব মতে বিগত ৭ বছরে ১৬ হাজার কোটি টাকা শ্রেফ পাচার হয়ে গেছে দেশের বাইরে। তারপরেও বাংলাদেশের শাসক শ্রেনীর কাছে বিদেশী কর্পোরেট কোম্পানিগুলোই বেশি প্রিয়। কেনো?
পিএসসি চুক্তিগুলো অনুযায়ী উৎপাদন খরচ তুলে নেয় বিদেশী কোম্পানিগুলো, আর এই উৎপাদন খরচের নাই কোন গাছ পাথর, একের পর এক সংশোধনিতে তা বারতেই থাকে। এমনকি উৎপাদন খরচ তুলতে তুলতে সব গ্যাস খরচ করে ফেলার মতো ঘটনাও ঘটিয়েছে কেয়ার্ন এনার্জি। মাগুরাছড়ায় অক্সিডেন্টাল ১ কোটি ৮৮ লাখ ডলারের হিসাব দিয়ে বারবার সংশোধনের মাধ্যমে শেষ পর্যন্ত উৎপাদন খরচ বাবদ আদায় করে নেয় ৪ কোটি ৯১ লাখ ৪০ হাজার ডলার। মাগুরাছড়ায় ভয়াবহ দুর্ঘটনা ঘটিয়েও এদের কোন ক্ষতিপূরণ দিতে হয়না, মন্ত্রীকে একটা গাড়ি দিলেই সবকিছু চুকে যায়। এই মন্ত্রীদের কাছে বিদেশী কোম্পানিগুলোই প্রিয়, জনস্বার্থ গোল্লায় যাক। এরা বলে বাংলাদেশের নাকি টাকা নাই, বাপেক্সের নাকি যোগ্যতা নাই। অথচ বাঙ্গুরায় সাব কন্ট্রাক্টর হিসাবে মাত্র ৫৩ লাখ টাকা খরচে কূপ খনন করে দিয়েছে বাপেক্স, আর মূল দায়িত্বে থাকা তাল্লো উৎপাদন খরচের ভেতরে এই খননের জন্যেই খরচ দেখিয়েছে ৭ কোটি ৭০ লাখ টাকা। তারপরও আমাদের সরকারগুলোর কাছে বিদেশী কোম্পানিগুলোই অগ্রাধিকার পায়, পাচ্ছে। কেনো?
এইসব কেনোর উত্তর খুজতে হলে আমাদের অবশ্যই জ্বালানী সম্পদের উপর সাম্রাজ্যবাদী আগ্রাসনের ঔপনিবেশিক চরিত্র বুঝতে হবে, সেইসাথে বুঝতে হবে বাংলাদেশের শাসক শ্রেনীর নয়া উপনিবেশের কড়ি-বর্গা চরিত্র।
আজকের ইউরোপিয় সভ্যতা, এর শিল্পন্নত নগর, ভোগবাদী বিলাশবহুল জীবন এইসবই গড়ে উঠেছে উপনিবেশকে কেন্দ্র করে। পূজিবাদ আর উপনিবেশ হাত ধরাধরি করে বড় হয়েছে, বেরে উঠেছে পশ্চিমা সভ্যতা। উপনিবেশ মোটামুটি তিন দিক দিয়ে পশ্চিমা শিল্প বিপ্লবে প্রত্যক্ষ ভুমিকা রেখেছে –
১। উপনিবেশ থেকে উপনিবেশক পেয়েছে কাঁচামাল। ২। উপনিবেশ থেকে উপনিবেশক পেয়েছে সস্তা শ্রম। ৩। উপনিবেশগুলোতে উপনিবেশক পেয়েছে নিজেদের প্রক্রিয়াজাত পণ্যের বাজার।
পশ্চিমা প্রথম দুনিয়ার সাথে বাংলাদেশের মতো তথাকথিত তৃতীয় দুনিয়ার রাষ্ট্রগুলোর অর্থনৈতিক সম্পর্ক এখন পর্যন্ত এই কাঠামো ঘিরেই আবর্তিত হচ্ছে। এক কালে মশলা আর মসলিন কাপড়ে ধনী বাংলাদেশকে গোলাম বানিয়ে সম্পদের পাহাড় গড়ে তুলেছে ব্রিটিশ উপনিবেশ। শুরুতে দেশীয় মশলা শিল্পের উপরে কর্তৃত্ব প্রতিষ্ঠা, দেশীয় পোষাক শিল্প ধ্বংস করে দেয়া, তারপরে বিরাট লাভের আফিম ব্যবসার জন্যে জোর করে আমাদের মাটি আর কৃষকের স্বস্তা শ্রম ব্যবহার করা, ইউরোপের শিল্প বিকাশের জন্যে দরকারি কাঁচামাল ‘নীল’ আমাদের মাটিতে আমাদের কৃষকদের দিয়ে চাষ করিয়ে নেয়া এবং সবশেষে নিজেদের উৎপাদিত পণ্যের বাজার হিসাবে আমাদের দেশকেই ব্যবহার করে ব্রিটিশরা দুনিয়ার সর্বশ্রেষ্ঠ শক্তিতে পরিণত হতে পেরেছিল। আমাদের রক্ত চুষেই ব্রিটিশ সাম্রাজ্য বেরে উঠেছিল, আমাদের রক্ত চুষেই মার্কিন সাম্রাজ্যবাদের টিকে থাকতে হবে। আর তাই আমার দেশের খনিজ সম্পদ আমার দেশের শ্রমিকদের দিয়ে স্বস্তায় তুলে নিয়ে বিপূল পরিমান লাভে আবার আমার দেশের বাজারেই তা বিক্রি করছে শেভরন, তাল্লো, অক্সিডেন্টালএর মতো নয়া ইস্ট ইন্ডিয়া কোম্পানিগুলো। আর সেই কাতারে যুক্ত হয়ে আরো বড় ধরণের লুটপাটের পায়তারা করছে কনকো ফিলিপস, এশিয়া এনার্জির মতো কোম্পানিগুলো। আর এদের যাবতিয় লুটপাটে সামান্য ভাগের বিনিময়ে জনগণের স্বার্থকে জলাঞ্জলি দিতে উঠেপরে লেগেছে আমাদের তথাকথিত গণতান্ত্রিক শাসক শ্রেনী। পশ্চিমা লুটপাটের সহযোগী এই নয়া মিরজাফর শ্রেণীর চরিত্র আমাদের উদঘাটন করতে হবে, বুঝে নিতে হবে নয়া উপনিবেশের সাথে এর খায় খাতিরের পেছনের কাহিনী।
নয়া উপনিবেশের কড়ি-বর্গাঃ
বাংলাদেশের যেইসব রাজনীতিবিদ আর আমলা শ্রেণী আজকে জাতীয় স্বার্থের তোয়াক্কা না করে, দেশের সাধারণ জনগণের লাভ লোকসানের হিসাব না করে জাতীয় সম্পদ লুটপাট হতে দিচ্ছেন, দেশের টাকা বিদেশে পাচার হতে দিচ্ছেন, আর যেইসব বুদ্ধিজীবী শ্রেণী এইসব লুটপাটকে বৈধ করার জন্যে ‘বাংলাদেশের জন্যে নিজে নিজে গ্যাস তোলা লাভজনক না’, ‘সমুদ্রের গ্যাস তোলা আর উড়জাহাজ তৈরি করা একই রকম’ ইত্যাদি ডিসকোর্স তৈরি করার চেষ্টা করছেন, এদেরকে মেইনস্ট্রিম মিডিয়াতে খুব বেশি কড়া সমালোচনার মুখোমুখি না হতে হলেও পথে ঘাটে, ব্লগে, ফেসবুকে তরুন প্রজন্ম নানান ব্লগ পোস্ট, স্ট্যাটাস আর পোস্টারে এদের গালি দিচ্ছে ‘দালাল’ , ‘কমিশনভোগী’ ইত্যাদি বলে। এই ‘দালাল’ শব্দটা কি শুধুই গালি? এর কি কোন তাত্ত্বিক অবস্থান নাই? আছে বৈকি। বাংলাদেশের জ্বালানি উপদেষ্টা তৌফিক ইলাহী কেনো মার্কিন মরিয়ার্টির নির্দেশ মোতাবেক কনকো ফিলিপসএর হাতে সমুদ্রের গ্যাস তুলে দেন, ম তামিমএর মতো বুদ্ধিজীবী কেনো কনকো ফিলিপস এর সাথে পিএসসি চুক্তির পক্ষে সাফাই গেয়ে প্রথম আলোয় লেখেন, আর সরকারদলীয় পাতি নেতারাও কেনো “সমুদ্রের গ্যাস ফেলে রেখে লাভ কি? ফেলে রাখলে তো পঁচে নষ্ট হবে” জাতীয় অলিক রূপকথা শোনান সেইটা বুঝার জন্যে এই ‘দালাল’ শব্দের ঐতিহাসিক এবং তাত্ত্বিক গুরুত্ব বুঝতে হবে।
‘নয়া উপনিবেশ’ শব্দটার প্রথম ব্যবহার করেন স্বাধীন ঘানার প্রথম প্রেসিডেন্ট কাওমে নক্রুমা। নক্রুমা তার নিও কলোনিয়ালিজমঃ দা লাস্ট স্টেজ অব ইম্পেরিয়ালিজম (১৯৬৫) পুস্তকে স্বাধীন ঘানার উপর প্রাক ঔপনিবেশিক শক্তিগুলার ক্ষমতার বলয় এবং কর্তৃত্ব করার প্রক্রিয়াগুলা আলোচনা করেন। তিনি দাবি করেন যে খাতা কলমে স্বাধীনতা অর্জন করার পরও বিভিন্ন আর্থ সামাজিক প্রতিষ্ঠান এবং সাংস্কৃতিক সংস্থার মাধ্যমে প্রাক ঔপনিবেশিক শক্তিগুলা ঘানার উপর কর্তৃত্ব বহাল রাখতে সচেষ্ট ছিল। নক্রুমা এই পদ্ধতির নাম দেন ‘নয়া উপনিবেশ’। নয়া উপনিবেশের অস্তিত্ব সম্পর্কে সচেতনতা সত্ত্বেও এর ক্ষমতা সম্বন্ধে নক্রুমার পুরা ধারণা ছিলনা, ছিলনা এর কর্মপদ্ধতি এবং খোদ ঘানার ভেতরেই এর দালাল শ্রেণী এবং দালালির কলকব্জা সম্বন্ধে। ফলস্বরূপ এই পুস্তক প্রকাশিত হওয়ার মাত্র ১ বছর পরই ১৯৬৬ সালে সিআইএর মদদে এক সামরিক অভ্যুত্থানে ক্ষমতাচ্যুত এবং দেশান্তরি হন। ব্রিটিশ উপনিবেশ বিরোধী ঘানার স্বাধীনতা সংগ্রামের মহান নেতা নক্রুমা মৃত্যুবরণ করেন বিদেশের মাটিতে।
তবে নক্রুমারই সমসাময়িক, ফরাসি উপনিবেশ মার্টিনিকে জন্ম নেয়া এবং আলজেরিয়ার ফরাসি উপনিবেশ বিরোধী মুক্তি সংগ্রামের বিপ্লবী বুদ্ধিজীবী ফ্রাঞ্জ ফানো নয়া উপনিবেশ এবং এর দেশীয় দালাল শ্রেণীর চরিত্র উদঘাটন করেন খোলামেলা ভাবে, সেইসাথে উপনিবেশ থেকে খাতা কলমে স্বাধীন হওয়া রাষ্ট্রগুলোর রাজনৈতিক ভবিষ্যত সম্বন্ধে কিছু ভবিষ্যতবানী করেন। বাংলাদেশের বর্তমান সময়কার ‘দালাল’ শ্রেণীর চরিত্র ভালোভাবে বুঝতে গেলে এবং বাংলাদেশের সাম্প্রতিক দুরবস্থা বুঝতে গেলে ফ্রাঞ্জ ফানোর এইসব বিশ্লেষন আর ভবিষ্যতবানীর কোন বিকল্প নাই। বাংলাদেশের বর্তমান ক্ষমতাসীন রাজনৈতিক দল, আমলা শ্রেণী এবং তাদের দোসর বুদ্ধিজীবী শ্রেণীর কাজ কারবারগুলা ঠিক সেইরকমই, যেইরকম ভবিষ্যতবানী করে গেছেন ফানো তার ‘রেচেড অফ দা আর্থ’ পুস্তকে, আজ থেকে প্রায় ৫০ বছর আগে। এই পুস্তকটির ‘জগতের লাঞ্চিত-ভাগ্যাহত’ নামের একটি পুরনো এবং ‘জগতের লাঞ্চিত’ নামের একটি নতুন বাংলা সংস্করণ পাওয়া যায়, সবাইকে পড়ে দেখার আনুরোধ রইল।
ফানো তার রেচেড অফ দি আর্থ পুস্তকে উপনিবেশ থেকে খাতা কলমে স্বাধীনতাপ্রাপ্ত রাষ্ট্রের ক্ষমতাসীন শাসক শ্রেণীকে অভিহিত করেন ‘জাতীয় বুর্জোয়া’ নামে। ফানো’র এই জাতীয় বুর্জোয়া আর মার্ক্সিয় পাঠের জাতীয় বুর্জয়ায় উল্লেখযোগ্য পার্থক্য আছে। মার্ক্সিয় তত্ত্বে আলোচিত জাতীয় বুর্জোয়া শ্রেণী মূলত জাতীয় পূজি, জাতীয় শিল্পায়ন এবং জাতীয় অর্থনীতির বিকাশে নেতৃত্ব প্রদানকারী শ্রেণী। পূজিবাদী দুনিয়ায় এরাই রাষ্ট্রের ক্ষমতাসীন শাসক গোষ্ঠি, গণতান্ত্রিক বিপ্লবের নায়ক কিন্তু সমাজতান্ত্রিক বিপ্লবের ভিলেন। কিন্তু মার্ক্সিয় পাঠে উপনিবেশক রাষ্ট্রের জাতীয় বুর্জোয়া এবং উপনিবেশিত রাষ্ট্রের জাতীয় বুর্জোয়ার কোন পার্থক্য নির্নয় করা হয় নাই। এই পার্থক্যটা করেছেন ফ্রাঞ্জ ফানো। উপনিবেশিত রাষ্ট্র এবং উপনিবেশ থেকে স্বাধীন হওয়া নয়া উপনিবেশের কর্তৃত্বের মুঠোয় থাকা রাষ্ট্রগুলোর নেতৃস্থানীয় জাতীয় বুর্জোয়াদের চরিত্র উপনিবেশক রাষ্ট্রগুলোর জাতীয় বুর্জোয়ার চেয়ে বহু দিক থেকেই ভিন্ন, এমনকি কিছু কিছু ক্ষেত্রে পুরাপুরি বিপরীত। অবশ্য এই ভিন্নতা এবং বৈপরিত্ব এই দুই জাতীয় বুর্জোয়ার মধ্যকার নয়া ঔপনিবেশিক ক্ষমতাকাঠামোর অন্তর্গত সম্পর্কের কারনেই, এই সম্পর্ক পারস্পরিক সহযোগিতা ও বন্ধুত্বের, সমস্বার্থের।
ফানো দাবি করেন যে, পশ্চিমা উপনিবেশক রাষ্ট্রের জাতীয় বুর্জোয়াদের মতো উপনিবেশ থেকে স্বাধীনতা প্রাপ্ত এইসব রাষ্ট্রের জাতীয় বুর্জোয়ারা উৎপাদনশীল অর্থনীতির নেতৃত্ব দেয় না। জাতীয় শিল্পায়নের বদলে এদের মূল ব্যাবসা হলো ঠিকাদারি, কমিশন এজেন্সি, মধ্যসত্বভোগী এক কথায় দালালী। দ্রুত মুনাফা তুলে সম্পদের পাহার গড়া আর যতটুকু সম্ভব পশ্চিমা ভোগবাদী জীবন যাপনের চেষ্টা করাই এদের প্রধান লক্ষ্য। কিন্তু জাতীয় অর্থনীতিতে কোন মানসম্পন্ন উৎপাদনমুখি ব্যবসা বা পেশায় এদের আগ্রহ নাই। বরং নানান উপায়ে নিজের দেশকে পশ্চিমা অর্থনীতির বাজারে পরিণত করাই এদের যাবতিয় কাজ কামের মধ্যে প্রধান। আর এই প্রক্রিয়ায় পশ্চিমের দালালি করে কমিশন কামিয়ে দ্রুত বড়লোক হয়ে ওঠার প্রচেষ্টা এদের মজ্জাগত। এই দালাল শ্রেণীর রাজনৈতিক শাসন পদ্ধতি সম্পর্কে এই পুস্তকের ‘দি পিটফল অব ন্যাশনাল কনশাসনেস’ অধ্যায়ে ফানো বলেন-
‘এইসব দরিদ্র অনুন্নত দেশে সম্পদের পাহাড়ের পাশেই থাকে চরম দারিদ্রও...পুলিশ এবং সেনাবাহিনী সেখানে শাসকশ্রেণীর খুঁটি...বাৎসরিক ঋণ প্রদানের মাধ্যমে সুযোগ-সুবিধা হাতিয়ে নেয় বিদেশীরা...মন্ত্রীরা দিনদিন ধনী হয়, তাদের বউয়েরা হয়ে ওঠে এক একজন ফুলবিবি। সংসদ সদস্যরা তাদের বাড়িগুলোকে প্রাসাদ বানিয়ে ফেলে। সাধারণ সেপাই থেকে শুরু করে কাস্টম কর্মকর্তা পর্যন্ত এমন কাউকে খুঁজে পাওয়া যাবে না যিনি দুর্নীতির বিশাল মিছিলে শরীক নন’।
এই জাতীয় বুর্জোয়া শ্রেণী, এই দালাল শ্রেণী নিজে থেকে কিছু তৈরি করেনা, করতে পারেনা। দেশ শাসন, দেশের শিক্ষা ব্যবস্থা, আইন, গনতান্ত্রিক প্রক্রিয়া, উন্নয়ন সবকিছুতেই এরা শ্রেফ অনুকরণ করে যায় প্রাক্তন উপনিবেশক প্রভুদের। এরা নিজেদেরকে পশ্চিমা বুর্জোয়াদের পরিচয়েই পরিচিত করতে চায়, আর তাই উপনিবেশক বুর্জোয়াদের দেখানো পথেই এরা হাটে। ফলস্বরূপ টিকে থাকে ঔপনিবেশিক শিক্ষা ব্যবস্থা, আইন, শাসন পদ্ধতি ইত্যাদি, টিকে থাকে খোদ উপনিবেশ। এই দালালদের চরিত্র বুঝার জন্যে ‘পিটফল অব ন্যাশনাল কনশাসনেস’ অধ্যায়ের আরো কিছু লাইন তুলে ধরছি-
‘জাতীয় আয়ের সাথে তুলনায় যে বিশাল মুনফা এরা হাতিয়ে নেয়, সেই মুনাফা এরা পুনর্বিনিয়োগ করেনা...মাঝে মাঝে, বিশেষ করে স্বাধীনতার পরপরই এরা নিজেদের দেশের মাটি থেকে কামিয়ে নেয়া টাকা বিদেশী ব্যাংকএ বিনিয়োগ করার নামে পাচার করে। এর বাইরে বিপূল পরিমান টাকা এরা খরচ করে গাড়ি, বাংলো থেকে শুরু করে উন্নয়নশীল দেশের বুর্জোয়া হিসাবে নিজেকে জাহির করার জন্যে যা যা লাগে সেইসবের পেছনে’। (চলবে) 
</doc>

<doc>
ফাহিম বেচারা 'পদ্মা নদীর মাঝি' বইখানার জন্য আমার মাথা খাইবার উপক্রম করিয়াছিল।কোথাও বইখানা ফ্রিতে না পাইয়া অবশেষে তাহার জন্য কিনিয়া নিয়া গেলাম।বইটাতে সে কি জেন তন্য তন্য করিয়া খুঁজিতেছে।এক সময় সে স্বস্তির ফেলিল।একটা জায়গা সে কয়েকবার পড়িল।যাহার সারমর্ম হইল,দুইটা ছোট শিশু সামান্য খাবার লইয়া মারামারি করিতে থাকিলে তাহাদেরকে ছাড়াইয়া দিবার উদ্যোগ নেওয়া হইল।তাহাদের বাবা তখন বলিয়াছিল ছাড়িয়া দাও।তাহাদেরকে নিজেদের অধিকার আদায় করিয়া লইতে দাও।এ বাক্যটি কয়েকবার পড়ল ফাহিম।তাহার পরে ঝড়ের গতিতে আগের পরের আরো কয়েক পাতা পড়িল।অতঃপর তাহার সুযোগ হইল আমার দিকে তাহার নেকদৃষ্টি দিবার।
আচ্ছা দোস্ত ,এই যে শিশু দুইটিকে যে তাহাদের পিতা মারামারি হইতে বাঁধা দিল না,তাহদের অধিকার বুঝিয়া নিবার সুযোগ দিল,তাহাতে তোর কি মনে হয়?
কিছুই মনে হয় নাই।বইয়ে আরো কতকিছু থাকিতে পোলাপান দুইটার ঝগড়া লইয়া ভাবিবার মত সময় আমার নাই।
ভাল।ফাহিমের সংক্ষিপ্ত উত্তর।
ভাল তো ঠিক আছে।কিন্তু ইহা নিয়া তোর এত মাথা ব্যাথা কেন ?আর আমাকেও এভাবে অস্থির হইয়া বইখানা যোগাড় করিতে বলিয়াছিলি কেন?
না ভাবিতেছিলাম তাহারা মারামারি করিবার শক্তিটা পাইল কোথা হইতে ?
কথার মাথামুন্ডু আমি কিছুই ধরিতে পারিলাম না।মেজাজ গরম হইলে তো আর কোন কিছুরই দরকার হয় না।সেই জায়গায় মারামারি করিবার জন্য আলাদভাবে প্রস্তুতি নিতে হইবে ইহার কোন মানে আমার বুঝে আসিল না।
ফাহিম বেটা যেন কাঁটা ঘায়ে মরিচমাখা লবণ ছিটাইয়া দিল।বুদ্ধিজীবীর মত মাথা ঝাঁকাইতে ঝাঁকাইতে বলিল ,নিশ্চয়ই কিছুই বুঝিস নাই । অবশ্য না বুঝিবারই কত্থা।
এই একটি কথা শুনিলেই আমার মাথার তাপমাত্রা বাড়িয়া যায় অটোমেটিক।বুঝাইয়া বলিবার পরও বুঝি নাই এমন রেকর্ড আমার নাই।ফলে স্বাভাবিকভাবে ক্ষেপিয়া গেলাম আমি।বলিলাম,বুঝাইয়া বল।বুঝা না বুঝা ইহা আমার একান্তঅই ব্যাক্তিগত ব্যাপার।
বেটা আমার কথা শুনিয়া একখানা শুস্ক হাসি দিল।
জিজ্ঞাসা করিল,তুই এই বইখানা পড়িয়াছিস?
হ্যাঁ।
ভালভাবে পড়িয়াছিস তো?
হ্যাঁ,ভালভাবেই পড়িয়াছি।বেশ ভাল করিয়াই পড়িয়াছি।
আচ্ছা দোস্ত,এই বইয়ের কোথাও কি উল্লেখ আছে যে,তাহারা মারামারি করিবার আগে এনার্জি ড্রিঙ্ক বা এই জাতীয় কিছু শক্তিবর্ধক কিছু পান করিয়াছিল?
কী বলিতেছিস পাগলের মত?
পাগলামী নয় রে।সত্যিই জিজ্ঞাসা করিতেছি। আমিও অবশ্য খুঁজিয়াছি।পাই নাই।
না থাকিলে,না ঘটিলে তুই পাইবি কোথা হইতে?বলিলাম আমি।চেষ্টা করিলাম, কিন্তু তাহার কথার মোড় কোনদিকে যাইতেছে বুঝিতে পারিলাম না।
আচ্ছা দোস্ত ৫২-এর ভাষা আন্দোলনে এই যে এত বড় একটা অর্জন হইয়াছিল তাহাতো তুই জানিস?
ইহা তিন বছরের বাচ্চাও জানে।নতুন করে কী জানিতে চাস তাহা বলিয়া ফেল।
আচ্ছা তোর কি ইহা জানা আছে যে,তাহারা এই আন্দোলনের সময় কোন প্রকার এনার্জি ড্রিঙ্ক পান করিয়াছিল কিনা।দেখতো তোর মেমোরীখানা একটু ঝাঁকাইয়া।
না তো?
আচ্ছা আমাদের দেশের স্বাধীনতা যুদ্ধের সময় লাখ লাখ মুক্তিযোদ্ধা যুদ্ধ করিয়াছিল।তাহারা দেশ স্বাধীন করিয়া তবেই থামিয়াছিল।আচ্ছা তাহারা কোন প্রকার এনার্জি ড্রিঙ্ক পান করিয়াছিল বলিয়া কি তোর কাছে কোন প্রকার তথ্য আছে?
আসলে বেটার কোন কথাই বুঝে আসিতেছে না।ইহার জন্য অবশ্য আমার চেয়ে এই বেটাই বেশী দায়ী।
শোন, দোস্ত রাগ করিস না।কয়েকদিন ধরিয়া আমার মাথায় কেবল একটা চিন্তাই ঘুরিতেছে।এই যুগের ছেলেমেয়েদের এত বেশী এনার্জি ড্রিঙ্ক পান করিতে হয় কেন?উহা ছাড়া যেন তাহারা কোন কাজে স্প্রী্ড পায় না।ইহার কারণখানা কী?বেশ কদিন ধরিয়াই চিন্তা চালাইতেছি কিন্তু কোন ফল পাইতেছি না।একবার মনে হইল যে সব যুগেই হয়তো মানুষ এনার্জি ড্রিঙ্ক পান করিয়াই এনার্জি যোগাড় করিত।এই রকম সুন্দর সুন্দর বোতল হয়তো ছিল না।কিন্তু ঘাটিয়া তেমন কিছু পাইলাম না ।কারণ আমাদের স্বাধীনতার যুদ্ধে যদি এইভাবে এনার্জি সঞ্চয় করিয়া নামিতে হইত তাহা হইলে অবশ্যই ইহা আলোচনায় আসিত।।ইতিহাসে ইহা লিপিবদ্ধ হইয়া যাইত।কিন্তু নিরেপক্ষ,দলীয় কোন রকম ইতিহাসে ইহা পাইলাম না।
একসময় মনে হইল তুই পন্ডিত মানুষ।কিছু জানিতে পারিস।হয়তো মানিকচন্দ্র বাবুও কিছু জানিতে পারে।যেহেতু সে মারামারির পক্ষে।কিন্তু দেখিলাম,লেখক মহাশয়ও কিছু জানেন না।আর তুই পাঠক মশাইও কিছু জানিস না।
একটু দম নিল ফাহিম।এরপর আবার শুরু করিল,তুই যতক্ষণ রাগ করিয়াছিলি,ততক্ষণে আমি একখানা সিদ্ধান্ত পাকা করিয়া ফেলিলাম।আর সেটি হইল আসলে তখন মানুষ কোন ধরনের এনার্জি ড্রিঙ্কই পান করে নাই।তারপরেও কেউ নিজের অধিকার আদায় করিয়াছে,কেউ ভাষার অধিকার ছিনাইয়া নিয়াছে,আবার কেউ স্বাধীনতার রক্তিম সূর্য আদায় করিয়া নিয়াছে।কিন্তু এই যদি হয় মূল অবস্থা,তাহা হইলে আমাদের যুগের এই অবস্থা কেন?জিজ্ঞাসা করিতেই হইল আমাকে।
বর্তমানে যাহারা এনার্জি ড্রিঙ্ক পান করে ,তাহা কেন পান করে তা তাহারা নিজেরাই জানে না।অন্যরা পান করে বলিয়াই হয়তো তাহদের পান করিতে হয়।
আমি বলিলাম,হয়তো ফ্যাশন করিয়াও কেউ কেউ ইহা পান করিয়া থাকে।
এইতো তোর মাথা খুলিয়াছে দেখিতেছি।জানি ইহার জন্য তোকে কোন এনার্জি ড্রিঙ্ক পান করিবার প্র্য়োজন হয় নাই।
ঠিক।ঐসব দেখিলেই আমার কেমন জানি মনে হয়।মনে হয় ঐ বোতলের কাছে আমি নিজের অসহায়ত্ব প্রকাশ করিব?বলিব আমাকে কিছু এনার্জি দাও? আমার কাছে মনে হয় ইহা মনুষ্য প্রজাতির জন্য খুবই লজ্জাজনক একখানি ব্যাপার।বলিলাম আমি।
ঠিক বলিয়াছিস।এই নে লেবুর শরবত ।আর বল লেবুর শরবত জিন্দাবাদ।এনার্জি ড্রিঙ্ক মুর্দাবাদ।
এত সময় ধরিয়া কথাবার্তা যাহাই হউক না কেন, এ কথা স্বীকার করিতেই হইবে যে,শরবতখানা ফার্স্ট ক্লাস হইয়াছে।
</doc>

<doc>
বিশ্বব্যাপী আলোড়ন সৃষ্টিকারী ভারতীয় লেখিকা অরুন্ধতী রায়। একদিকে সাহিত্যে যেমন তার দৃপ্ত পদচারণা অন্যদিকে রাজনৈতিক সচেতনতা জাগরণেও তার অনবদ্য অবদান। 'দ্য গড অব স্মল থিংস' বইয়ের জন্য তিনি ১৯৯৭ সালে বুকার পুরস্কার পান।
কিন্তু এই পুরস্কার প্রাপ্তির পরবর্তী সময়ে অরুন্ধতী বিশ্বের বিভিন্ন দেশের বিশেষ করে উন্নত দেশ এবং নিজ দেশ ভারতের বিরুদ্ধে খুবই সমালোচনামুখর হয়ে উঠেন। ভারত সরকারের মাওবাদী দমনের 'অপারেশন গ্রিন হান্ট' থেকে শুরু করে সব সাম্রাজ্যবাদী আগ্রাসনের বিরুদ্ধে তিনি সোচ্চার।
এবার করপোরেট আর ধনিক শ্রেণীর বিরুদ্ধে সমালোচনার তীর ছুড়েছেন তিনি। কথা বলেছেন, চলমান ওয়ালস্ট্রিট দখল কর আন্দোলনের পক্ষে দাঁড়িয়েছেন এই সাহিত্যিক-সমালোচক। ডেমোক্রেসি ওয়াচ'কে একটি সাক্ষাৎকারে এই বিষয়টিসহ অপরাপর নানা বিষয় নিয়ে আলোচনা করেছেন। সাক্ষাৎকারটি নিয়েছেন অ্যামি গুডমান।
গুডমান : ন্যায় বিচার প্রতিষ্ঠার জন্য সক্রিয় কর্মী অরুন্ধতী রায়ের সঙ্গে এখন কথা বলব। একজন সক্রিয় কর্মীর বাইরে তিনি একজন লেখিকাও। লিখেছেন, 'দ্য গড অব স্মল থিংস' 'ফিল্ড নোটস অন ডেমোক্রেসি : লিসেনিং টু দ্য গ্রাসহোপার্স' 'অ্যান অর্ডিনারি পারসনস গাইড টু এম্পায়ার' মতো উপন্যাস। তার সর্বশেষ কাজ হলো- 'ওয়াকিং উইথ দ্য কমরেডস'। ভারতের মাওবাদী গেরিলাদের বিরুদ্ধে সেনাবাহিনীর কার্যক্রম এবং গেরিলাদের সঙ্গে অরুন্ধতীর জঙ্গলে সময় কাটানো নিয়েই বইটি লেখা। গেল সপ্তাহেই নিউইয়র্কে আসেন তিনি। আর এসেই প্রথম যে কাজটি করলেন তা হলো, ওয়ালস্ট্রিটে গেলেন আন্দোলন দেখতে। এরপর অনেক বিষয়েই তার সঙ্গে কথা হলো আমার। অনেক বিষয়ের মধ্যে ওয়ালস্ট্রিট দখল আন্দোলন নিয়ে যে কথা হলো..
অরুন্ধতী রায় : আপনি জানেন, ওয়ালস্ট্রিট কেন এত গুরুত্বপূর্ণ হয়ে উঠলো। কারণ, এটা হলো সাম্রাজ্যবাদের প্রাণভোমরা। একে আমরা সাম্রাজ্য হিসেবেই দেখছি। এখান থেকেই পুরো ব্যবস্থার বিরুদ্ধে এই বিরোধিতা গোটা বিশ্বকে নাড়া দিয়েছে। এর কারণে সবাই এর গুরুত্ব এবং গভীরতা অনুধাবন করতে পেরেছে। আমাকে অনেক আশাবাদী করেছে এই আন্দোলন। দেখুন, অনেক দিন পর কিছু রাজনীতিক তৈরি হচ্ছে এবং পুরনো রাজনীতিক এই আচরণে ক্ষুব্ধ। অনেক কিছুই বলার আছে। কিন্তু সবার আগে জনগণকে একটি নির্দিষ্ট লক্ষ্য নিয়ে এগুতে হবে। এভাবেই রাজনীতিক এবং করপোরেটদের ক্ষমতা এবং সম্পদ কুক্ষিগত করে রাখার ব্যবস্থা ভেঙে দিতে হবে। আর এটাই হওয়া উচিত আন্দোলনের মূল উদ্দেশ্য। যেসব দেশ যুক্তরাষ্ট্রকে মডেল মনে করে তাদের বিশ্বাস ভেঙে দিতে হবে। আমি আপনাকে বলতে পারি, ভারতে এখনো অনেক শক্তি আছে যারা ওয়ালস্ট্রিট আন্দোলনের মতো রাজনৈতিক আন্দোলন গড়ে তুলতে সক্ষম। আমি মনে করি, ওয়ালস্ট্রিটের আন্দোলনকারী এবং ভারতের সেন্ট্রাল ইন্ডিয়া ফরেস্ট আদতে একটা বড় পাইপলাইনের মাধ্যমে সংযুক্ত। আর আমি নিজেও সেই পাইপলাইনের একজন।
গুডমান : ওয়ালস্ট্রিট আন্দোলন নিয়ে আপনার কাছে কিছু জানতে চাই। যুক্তরাষ্ট্রের প্রেসিডেন্ট বারাক ওবামাকে কীভাবে মূল্যায়ন করবেন আপনি?
অরুন্ধতী রায় : বারাক ওবামার বিজয়ের পর যারা টুপি খুলে আনন্দ প্রকাশ করেছেন আমি তাদের দলে নই। খুব মনে পড়ছে, যখন কৃষ্ণাঙ্গ মানুষগুলো হোয়াইট হাউজে কৃষ্ণাঙ্গ লোক দেখতে পেয়ে খুশি হয়েছিলেন। তিনি (ওবামা) কী করেছেন তা আপনিও দেখেছেন। এর মাধ্যমে আমি তাকে তিরস্কারই করতে চেয়েছি। তিনি আসলে কী করেছেন? আফগানিস্তানে যুদ্ধের সময়সীমা বাড়িয়ে এখন ঠেলে দিচ্ছেন পাকিস্তানের দিকে। ড্রোন হামলা চালিয়ে প্রতিদিনই মানুষ হত্যা করা হচ্ছে। আমার মনে হয় তিনি নিজেও জানেন না যে তিনি আসলে এই উপমহাদেশে কী করতে চান। তবে ধীরে ধীরে এটা একটা ভয়ঙ্কর অবস্থার দিকে যাচ্ছে।
যুক্তরাষ্ট্রে যা ঘটছে তা দেখে আমি বিপর্যস্ত। যদি বলি, জর্জ বুশ যা করেছেন তা তিনিও করছেন, তাহলে সবাই তাকে ফ্যাসিস্ট বলবে। একজন মানুষ দিনের আলোতে যে কাজ করছেন অন্যদের তা করতে রাতের অন্ধকার লাগে। যুক্তরাষ্ট্রের ডেমোক্রেট এবং রিপাবলিকানের বাইরে কোন বিকল্প নেই। এই অবস্থা ভারতেও, সেখানে কংগ্রেস আর বিজেপি। মানুষ আসলে জিম্মি হয়ে পড়েছে। নির্বাচন কেন্দ্রিক রাজনীতিতে আমাদের ভাবনাগুলো আটকে গেছে। আর তাই এর পক্ষে সুন্দর সুন্দর কথা না চাইলেও আমাদের বলতে হবে। কিন্তু আমি অন্তত বলতে চাই না।
গুডমান : এবার কথা বলা যাক আপনার 'ওয়াকিং উইথ দ্য কমরেডস' বই নিয়ে। আপনি ওই বইয়ে যাদের কমরেডস বলছেন তাদের সঙ্গে আপনার অভিজ্ঞতা কেমন? আসলে তারা কারা?
অরুন্ধতী রায় : ওরা (কমরেডস) মাওবাদী গেরিলা। ভারত সরকারের বিরুদ্ধে লড়াই করতে তারা ভারতের সেন্ট্রাল ফরেস্টে অবস্থান করছেন। ভারত সরকার বাইরেও খনিজ উত্তোলনকারী করপোরেশনের বিরুদ্ধেও তারা লড়ে যাচ্ছে। কারণ এই করপোরেশনগুলো আদিবাসী উচ্ছেদ এবং বনভূমি উজার করছে। 'আসলে কমরেড কারা?' আমার ধারণা প্রশ্নটি নিয়ে আপনি যতটা ভেবেছেন ব্যাপারটা তার চেয়েও জটিল। আমি সেখানে গিয়ে তাদের দেখেছি। তাদের সম্পর্কে আমার কিছুই জানা ছিল না। মাওধারার কমিউনিস্ট পার্টি ?অব ইন্ডিয়া সেই অবতার কেন্দ্রিক হয়েই নিজেদের অবস্থান বজায় রেখেছে। যাদের আমি মাওবাদী বলছি তারা ৯৯ শতাংশই আদিবাসী। আদিবাসীরা কীভাবে এবং কিসের জন্যইবা মাওবাদে উদ্বুদ্ধ হয়েছে তা গুরুত্বপূর্ণ প্রশ্ন। কিন্তু বিষয়টা এখনো অমীমাংসিত বলেই জানি।
গুডমান : 'আদিবাসী' শব্দটা কি একটু পরিষ্কার করবেন?
অরুন্ধতী রায় : আদিবাসী বলতে আসলে ভারতের আদি বাসিন্দাদের বোঝানো হয়েছে। মূলত তারা যারা এই মাটিরই সন্তান। এই মাটির সন্তানদের তাহলে আমরা কি বলতে পারি, উপজাতীয় মানুষ। ভারতে তাদের সংখ্যা একেবারেই নগণ্য নয়। বিভিন্ন উপজাতিতে বিভক্ত প্রায় ১৫ কোটি মানুষের বসবাস এখানে।গুডমান : আদিবাসীদের বিশাল এই জনসংখ্যা যুক্তরাষ্ট্রের মোট জনসংখ্যার অর্ধেক।
অরুন্ধতী রায় : হ্যাঁ, কিন্তু আক্ষরিক অর্থেই তারা প্রায় ধ্বংসের কিনারায় দাঁড়িয়ে। আর ভারতের গণতন্ত্রের সব উপাদানই কমবেশি গোপন ষড়যন্ত্রের মধ্যে আছে। কেন্দ্রীয় বনভূমির ওই জঙ্গল থেকে আসলে খুব কম খবরই বের হয়। গেল বছর তো ভারত সরকার তাদের বিরুদ্ধে 'অপারেশন গ্রিন হান্ট' নামে যুদ্ধই ঘোষণা করে দিয়েছে। যারা খনিজ উত্তোলনকারীদের কাছ থেকে তাদের জমি বাঁচাতে চেয়েছিল তারাই আজ হয়ে গেছে মাওবাদী। সবাইকেই সরকার এখন মাওবাদী বানিয়ে দিয়েছে। এরমধ্যে জঙ্গি, গান্ধীবাদী, স্বাধীনতা আন্দোলনকারী সবাই অন্তর্ভুক্ত।
জঙ্গলে অনেকগুলো আইন জারি আছে। 'অনৈতিক কর্ম প্রতিরোধ আইন' এবং 'ছত্তিশগড় জননিরাপত্তা আইন' এর আওতায় নিরাপত্তা বাহিনী যে কাউকে আটক করতে পারবে কোন প্রকার জবাবদিহিতা ছাড়াই। আর এজন্য কয়েক হাজার মানুষ এখন কারারুদ্ধ। জঙ্গলে ২০ হাজার সেনাবাহিনী মোতায়েন করা হয়েছে। ছত্তিশগড়ের কথাই যদি বলতে হয়, আমি সেখানে যে পথ দিয়েই গিয়েছি, সেখানেই সরকারের সহযোগিতায় গড়ে তোলা হয়েছে পাহাড়াদার পরিষদ। আর এরাই আসলে ধর্ষণ-লুটপাটের সঙ্গে জড়িত। সেখানকার মানুষদের ওপরে আসলে তারা জোর খাটাচ্ছে। এতে করে হয় তারা জঙ্গলেই আশ্রয় নিচ্ছে, নয়ত অন্য কোন রাজ্যে চলে যাচ্ছে। যারা পালিয়ে যাচ্ছে তাদের অনেকেই যোগ দিচ্ছে মাওবাদীদের সঙ্গে। তবে সরকারের মূল উদ্দেশ্য হলো জঙ্গল খালি করা। কারণ ২০০৫ সালে বিভিন্ন খনিজ উত্তোলনকারী কোম্পানির সঙ্গে একশ'রও বেশি চুক্তি সই করেছে ভারত সরকার। এরপর থেকেই শুরু হয়েছে যুদ্ধ।
গুডমান : আমরা কথা বলছি বিখ্যাত ভারতীয় লেখিকা অরুন্ধতী রায়ের সঙ্গে। সমপ্রতি 'ওয়াকিং উইথ দ্য কমরেডস' নামে তার আরও একটি বই বের হয়েছে। তার সঙ্গে সাক্ষাৎকারের বাকি অংশ পরবর্তীতে দেয়া হবে। বাংলানিউজটোয়েন্টিফোরডটকম।
</doc>

