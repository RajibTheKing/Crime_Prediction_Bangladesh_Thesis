<doc>
নারী উন্নয়ন নীতি
দেশটাকে ওদের হাতে চলে যেতে দেবেন নারাজনীতি
বিএনপির যুদ্ধের আহ্বান?:
গত ২৭ সেপ্টেম্বর ঢাকায় চার দলের জনসভায় জোটের প্রধান নেতা বিএনপির চেয়ারপারসন খালেদা জিয়া অনেক শক্ত শক্ত কথা বলেছেন। যেমন, অবিলম্বে সরকারকে পদত্যাগ করতে হবে। জাতীয় সংসদে তিন-চতুর্থাংশ আসনে জয়ী হয়ে যাঁরা সরকার গঠন করেছেন, ক্ষমতার মেয়াদের অর্ধেকটা পেরোতে না-পেরোতেই তাঁদের ‘অবিলম্বে পদত্যাগ’ করতে বলা শক্ত কথাই বটে! বেগম জিয়া আরও বললেন, তত্ত্বাবধায়ক সরকারের অধীনে ছাড়া তাঁর দল ও জোট আগামী নির্বাচনে অংশ নেবে না। এটা অবশ্য শক্ত কথা নয়, এমন কথা শুনে কেউ অবাক হবেন না। কারণ, তত্ত্বাবধায়ক সরকার ছাড়া এই দেশে সুষ্ঠু, অবাধ, নিরপেক্ষ, কারসাজিমুক্ত, সব পক্ষের কাছে গ্রহণযোগ্য নির্বাচন হয় না। প্রধানমন্ত্রী শেখ হাসিনা জাতিসংঘ সাধারণ পরিষদের ৬৬তম অধিবেশনে যোগদান উপলক্ষে নিউইয়র্কে অবস্থানকালে বলেন, তাঁর সরকারের অধীনেই আগামী নির্বাচন হবে এবং সব দল সেই নির্বাচনে অংশ নেবে। আমরা ধরে নিতে পারি, প্রধানমন্ত্রীর এই ঘোষণার উত্তর দিলেন বিরোধীদলীয় নেতা খালেদা জিয়া।
কিন্তু একই সঙ্গে খালেদা জিয়া আরও যা বললেন, তা বড্ড শক্ত কথা। সরকার পুলিশ দিয়ে বিরোধী দলগুলোর আন্দোলন-সংগ্রাম দমনের চেষ্টা করছে বলে তিনি সরকারি দলের প্রতি চ্যালেঞ্জ ছুড়ে দিয়ে বললেন, ‘পুলিশ বাদ দিয়ে আপনারা আসুন, আমরাও আসি; দেখেন কী হয়।’ এটা বড়ই সাংঘাতিক কথা; শান্তিপ্রিয় নিরীহ জনগণের জন্য ভয়ের কথা! বেগম খালেদা জিয়া অতীতে বলেছেন, বিরোধী দলকে শায়েস্তা করার জন্য আমার ছাত্রদলই যথেষ্ট; কিন্তু এভাবে সরাসরি যুদ্ধের আহ্বান জানানো তাঁর এটাই প্রথম। তাঁর আগে একই কথা বলেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি প্রতিমন্ত্রী ছিলেন, সরকার বা দলের প্রধান ছিলেন না। এমন হঠকারী কথা তাঁর মুখ দিয়ে বেরিয়ে যেতে পারে, যদিও তা কাম্য নয়। কিন্তু বেগম খালেদা জিয়া তো একজন রাষ্ট্রনেতা, তিনি তো দুই দফায় এ দেশের নির্বাচিত প্রধানমন্ত্রীর দায়িত্ব পালন করেছেন। তিনি কী করে এমন হঠকারী, দায়িত্বহীন, অপরিণামদর্শী কথা প্রকাশ্য জনসভায় উচ্চারণ করতে পারলেন, যা মধ্যযুগীয় গোত্রপ্রধানদের মতো শোনায়? বাংলাদেশ কি হুতু-তুতসিদের দেশ? নাকি মধ্যযুগীয় কোনো গোত্রসমাজ, যেখানে গোত্রপ্রধানদের নির্দেশে বিবদমান গোত্রগুলোর মানুষ রক্তক্ষয়ী দাঙ্গা-হাঙ্গামায় লিপ্ত হতো, হাজারে হাজারে প্রাণ হারাত? বেগম খালেদা জিয়া কি তাঁর দলকে একটি গোত্র বলে মনে করেন, যার সদস্যরা তাঁর অপরিণামদর্শী আহ্বানে নিজ নিজ বিচারবুদ্ধি হারিয়ে লাঠিসোঁটা-অস্ত্রশস্ত্র নিয়ে রাজপথে নেমে আসবেন, ঝাঁপিয়ে পড়বেন প্রতিপক্ষের লোকজনের প্রাণ সংহারের উদ্দেশ্যে, এবং সেটা করতে গিয়ে নিজেরাও হারাবেন প্রাণ ও অঙ্গপ্রত্যঙ্গ?
ধরা যাক, শান্তিপ্রিয় সভ্য মানুষকে সভ্যতার বোধ অবশ করে দিয়ে বেগম খালেদা জিয়ার আহ্বানে তাঁর দলের বেশ কিছুসংখ্যক সদস্য রাস্তায় রাস্তায় নেমে পড়লেন অস্ত্রশস্ত্র নিয়ে। একইভাবে তাঁদের বিরোধীপক্ষেও যুদ্ধংদেহী সশস্ত্র লড়াকুদের অভাব হলো না। অবশ্য আওয়ামী লীগ পুলিশকে বসিয়ে রেখে শুধু তার কর্মী-সমর্থকদের রাস্তায় নামিয়ে দেবে, এমন সম্ভাবনা নেই বললেই চলে। তবু যদি কল্পনা করে দেখি, কী অবস্থা দাঁড়াবে তাহলে? বাংলাদেশের চেহারা দাঁড়াবে রুয়ান্ডা-বুরুন্ডির মতো। রাজপথের হানাহানি কেবল রাজপথেই সীমাবদ্ধ থাকবে না, ছড়িয়ে পড়বে ঘরবাড়ি পর্যন্ত। তারপর কী হবে?
একটু থেমে পেছনে ফিরে চেয়ে দেখি না কেন? আজ বিএনপি ও তার নেতা-নেত্রীরা যে ধরনের হঠকারী কথাবার্তা বলছেন, যেসব নেতিবাচক আচরণ করছেন, বিএনপির সরকারের আমলে বিরোধী আওয়ামী লীগ ও তার নেতা-নেত্রীরাও তা-ই করেছেন। ২০০৬ সালের শেষের দিকে তখনকার বিরোধী দল আওয়ামী লীগ আর সরকারি বিএনপি-জামায়াত জোটের কর্মী-সমর্থকদের কয়েক দিনের মারামারিতেই দেশ হয়ে পড়েছিল অরক্ষিত, জাতি হয়ে পড়েছিল ‘অভিভাবকহীন’। এরপর সামরিক ‘অভিভাবকেরা’ এসে গণতন্ত্রের লাইনচ্যুত রেলগাড়িটাকে আবার লাইনে তুলে দেওয়ার দায়িত্ব পালন করতে গিয়ে যেসব পদক্ষেপ নিলেন, সেসবের ফল রাজনৈতিক নেতা-নেত্রীদের জন্য কতটা তিক্ত আর কী পীড়াদায়ক হয়েছিল, তা তাঁদের চেয়ে ভালো আর কে উপলব্ধি করতে পারবে?
তিন-চতুর্থাংশের বেশি আসনে জয়ী হয়ে সরকার গঠন করলে রাজনৈতিক প্রতিপক্ষকে হেয় করে কথা বলতে হয়—প্রধানমন্ত্রী শেখ হাসিনার সরকার যেন এই কথাটাই বোঝাতে চাচ্ছে। সরকারি দলের মন্ত্রী-সাংসদ ও অন্য নেতারা তো বটেই, স্বয়ং প্রধানমন্ত্রীর কণ্ঠেও মাঝেমধ্যেই এমন কথা উচ্চারিত হচ্ছে, যাতে মনে হয়, বিরোধী জোটকে তাঁরা রাজনৈতিক অংশীদার বলে গণ্যই করেন না। মুখে তাঁরা বলে চলেছেন, বিরোধী দল সংসদে আসুক। কিন্তু কার্যক্ষেত্রে এমন আচরণ করছেন, যার ফলে বিরোধী জোট সংসদ বর্জনসহ বিরুদ্ধবাদিতায় আরও কয়েক ধাপ এগিয়ে যায়। বিশেষ করে, প্রধান বিরোধী দলের সঙ্গে সরকারের যে কোনো কার্যকর রাজনৈতিক সম্পর্কই নেই, তার বড় দায়ভার তো সরকারকেই নিতে হয়। সভ্য গণতান্ত্রিক দুনিয়ায় এমন ঘটনা বিরল, যেখানে সরকারের সঙ্গে বিরোধী দলের কোনো যোগাযোগ, মতামতের কোনো আদান-প্রদান থাকবে না, যেখানে বিরোধী দল কেবলই সরকারবিরোধী আন্দোলন-সংগ্রাম চালাবে, আর সরকার একই সঙ্গে আইনশৃঙ্খলা রক্ষাকারী আর দলীয় ক্যাডার বাহিনী দিয়ে বিরোধী দলের ওপর দমন-পীড়ন চালাবে। পৃথিবীতে এমন গণতান্ত্রিক দেশ বিরল, যেখানে নির্বাচনের ফল ঘোষণার পর থেকেই পরাজিত দল সরকারের পতন ঘটানোর ফন্দি-ফিকির খুঁজতে আরম্ভ করে দেবে, আর সরকারবিরোধী দলের রাজনৈতিক অস্তিত্বকে সর্বতোভাবে অগ্রাহ্য করে যাবে।
তত্ত্বাবধায়ক সরকারব্যবস্থা বাতিল ঘোষণার পর আগামী সংসদ নির্বাচন নিয়ে যে অনিশ্চয়তা দানা বাঁধছে, সরকার সেটা মোটেই আমলে নিতে চাইছে না বলে মনে হচ্ছে। আদালতের রায় ঘোষণার পর থেকে বিএনপি ও তার শরিক দলগুলো বলে আসছে, তত্ত্বাবধায়ক সরকার ছাড়া দলীয় সরকারের অধীনে তারা নির্বাচনে অংশ নেবে না। এটা যে সামনের দিনগুলোতে বড় ধরনের রাজনৈতিক সংকট সৃষ্টি করবে, এতে কোনো সন্দেহ নেই। এমন অবস্থায় এখন থেকেই বিরোধী দলের সঙ্গে সরকারের যোগাযোগ হওয়া প্রয়োজন। দুই নেতাকে এক টেবিলে মুখোমুখি বসেই যে আলোচনা করতে হবে, এমন নয়। বিভিন্ন পর্যায়ে নানাভাবে আলোচনা হতে পারে। উভয় পক্ষ বিভিন্ন উপলক্ষে জনগণকে সাক্ষী মেনে গণমাধ্যমে পরস্পরের উদ্দেশে যেসব কথাবার্তা বলছে, সেগুলো নিয়ে তারা সরাসরি নিজেদের মধ্যেই আলোচনা করতে পারে। কিন্তু কোনো পক্ষেই তেমন মনোভাবের লেশমাত্র নেই। সরকারি দলের দায়িত্ব বেশি, কারণ, সব দল যাতে নির্বাচনে অংশ নেয়, নির্বাচন যেন সব পক্ষের কাছে গ্রহণযোগ্য হয়, সে ব্যবস্থা তো সরকারকেই করতে হবে। এ জন্য আলোচনায় বসার কোনো বিকল্প নেই। কিন্তু প্রধানমন্ত্রী শেখ হাসিনা জাতিসংঘ সাধারণ পরিষদের ৬৬তম অধিবেশনে যোগদান উপলক্ষে নিউইয়র্কে অবস্থানকালে এক সংবাদ সম্মেলনে বিরোধী দলকে ইঙ্গিত করে বললেন, চোর-বাটপারদের সঙ্গে বসে কী হবে? এ বড়ই দুঃখের কথা। কোনো রাষ্ট্রনেতার মুখে এমন কথা একদমই মানায় না। এ ধরনের কথা বলে রাজনৈতিক সংকটকে কেবল প্রকটতার দিকেই ঠেলে দেওয়া হবে। মাননীয় প্রধানমন্ত্রী কি জানার চেষ্টা করেছেন, তাঁর দলের মন্ত্রী-নেতাদের এক বিরাট অংশ সম্পর্কে সাধারণ মানুষের ধারণা কী? নিজের দলের নেতাদের বিরুদ্ধে দুর্নীতির মামলাগুলো আদালত পর্যন্ত যেতে না দিয়ে প্রত্যাহার করা হয়েছে, রাখা হয়েছে শুধু বিরোধী দলের নেতাদের দুর্নীতির মামলা। স্বয়ং দুদকের চেয়ারম্যানের ভাষায়, দুর্নীতি দমন কমিশনকে করে ফেলা হয়েছে নখদন্তহীন। এমন অবস্থায় নিজেদের নিষ্কলুষ আর বিরোধীদের চোর-বাটপার বলে তাচ্ছিল্য করার মধ্যে কোনো গৌরব নেই। আছে বরং বিনয়ের প্রচণ্ড অভাব, যেমন বিনয় রাষ্ট্রনেতাদের কাছে প্রত্যাশা করা হয়।
ইতিহাসের সবচেয়ে করুণ শিক্ষা হলো, ইতিহাস থেকে কেউ শিক্ষা নেয় না। ইতিহাসের শিক্ষা শুধু এই নয় যে দায়িত্বজ্ঞানহীন ও হঠকারী আচরণের ফলে কেবল নিজেদেরই বিপদে পড়তে হয়। শিক্ষাটি হচ্ছে, রাজনৈতিক প্রতিপক্ষকে রাজনৈতিকভাবে মোকাবিলা করার গণতান্ত্রিক পন্থা বাদ দিয়ে বলপ্রয়োগের কৌশলকেই রাজনৈতিক সাফল্যের দর্শন হিসেবে বিশ্বাস করলে বিপন্ন হয় গোটা দেশ, পুরো জাতি। ৪০ বছরের স্বাধীন বাংলাদেশের ইতিহাস থেকে এই শিক্ষা কোনো রাজনৈতিক দলই গ্রহণ করেনি—এর চেয়ে বড় দুঃখের বিষয় আর নেই!
মশিউল আলম: সাংবাদিক।
</doc>

<doc>
অধিকার
মৃতদের জবানবন্দি:

২৩ সেপ্টেম্বর ২০১১। ভোর তিনটায় নয়াদিল্লি বিমানবন্দরে নামার ঘণ্টা খানেকের মধ্যেই মার্কিন রেডিও সাংবাদিক ডেভিড বারসামিয়ানকে বিতাড়িত করা হয়। স্বাধীন সাংবাদিক বারসামিয়ান এক মারাত্মক মানুষ; মুক্ত রেডিওর জন্য অনুষ্ঠান বানান ও প্রচার করেন। গত ৪০ বছরে অজস্রবার ভারতে এসেছেন, করেছেন মারাত্মক সব কাজকারবার; যেমন, উর্দু ভাষা ও সেতার বাজানো শিখেছেন। জগদ্বিখ্যাত ব্যক্তিদের দীর্ঘ সাক্ষাৎকার বই আকারে প্রকাশ করেছেন, এঁদের মধ্যে আছেন এডওয়ার্ড সাঈদ, নো’ম চমস্কি, হাওয়ার্ড জিন, আইজাজ আহমেদ ও তারিক আলী। আগের সফরগুলোতে তিনি ভারতের বিদ্বান, সংগঠক, চলচ্চিত্রনির্মাতা, সাংবাদিক ও লেখকদের রেডিও সাক্ষাৎকারের সিরিজ করেছিলেন। এ রকম কাজে তিনি তুরস্ক, ইরান, লেবানন ও পাকিস্তানেও গেছেন। এসব দেশের কোনোটাই তাঁকে বিতাড়িত করেনি।
কী কারণে তাহলে বিশ্বের বৃহত্তম গণতন্ত্র এই একলা, সেতারপ্রিয়, উর্দু বলিয়ে, বামমনা রেডিও সাংবাদিককে এত ভয় পায়? বারসামিয়ান নিজেই বলছেন, ‘কাশ্মীরই হলো আসল কারণ। আমি ঝাড়খন্ড, ছত্তিশগড়, পশ্চিমবঙ্গ, নর্মদা বাঁধ, চাষিদের আত্মহত্যা, গুজরাট হত্যাযজ্ঞ ও বিনায়ক সেনের মামলা নিয়েও কাজ করেছি। কিন্তু কাশ্মীরই হলো ভারতীয় রাষ্ট্রের মূল দুশ্চিন্তার বিষয়। এ বিষয়ে সরকারি ভাষ্যকে প্রশ্ন করার কোনো সুযোগ নেই।’
এই ফেরত পাঠানো সংবাদের মধ্যে সরকারি ‘সূত্রের’ বরাতে বলা হয়েছে, বারসামিয়ান নাকি ‘২০০৯-১০ সালে পর্যটক ভিসায় এসে ভিসা-বিধি অমান্য করে পেশাদারি কাজ চালিয়েছেন’। সরকারি উদ্বেগ ও চাওয়া চিনবার ফোকর হলো এই ভিসা-বিধি। সন্ত্রাসের বিরুদ্ধে যুদ্ধের বস্তাপচা ব্যানারের আড়ালে বসে ভারতের স্বরাষ্ট্র মন্ত্রণালয় ডিক্রি জারি করে সেমিনার ও সম্মেলনে আমন্ত্রিত লেখক-শিক্ষকদের ভিসার জন্য নিরাপত্তা ছাড়পত্র নেওয়া বাধ্যতামূলক করেছে। অথচ করপোরেট হর্তাকর্তা ও ব্যবসায়ীদের বেলায় এসবের বালাই নেই। বিদেশি কারও এখানে বাঁধ বানাতে বা ইস্পাতকল খুলতে বা বক্সাইটের খনি কিনতে চাইলে ভিসা পেতে কষ্ট হয় না। বদ মতলবের দামি স্যুট পরা লোকেরাই বরং আসল সন্ত্রাসী।
ডেভিড ভারতে খনি কিনতে বা সম্মেলনে বক্তৃতা করতে আসেননি। তিনি এসেছিলেন মানুষের সঙ্গে কথা বলতে। তাঁর বিরুদ্ধে ‘সরকারি অভিযোগ’, গতবার তিনি জম্মু ও কাশ্মীর নিয়ে কিছু ‘অবাস্তব’ প্রতিবেদন তৈরি করেছিলেন। অথচ বারসামিয়ান তো প্রতিবেদক নন, তাঁর কাজই হলো মানুষের সঙ্গে কথা বলা। সেই সব মানুষ, যাঁরা মূলত তাঁদের সমাজ নিয়ে ভিন্নমত পোষণ করেন। পর্যটকদের জন্যও কি মানুষের সঙ্গে কথা বলা নিষেধ? ইউরোপ বা আমেরিকায় গিয়ে মানুষের সঙ্গে দেখা-সাক্ষাতের ভিত্তিতে কিছু লেখা কি বেআইনি? এমনকি আমার লেখা যদি ‘বাস্তব ঘটনা অবলম্বনে’ নাও হয়, কোন ‘ঘটনা’ ঠিক আর কোনটা বেঠিক, তা ঠিক করার মালিক কে? কাশ্মীরে বারসামিয়ান যেসব কথোপকথন রেকর্ড করেছেন, সেসব যদি বিশ্বের সবচেয়ে সৈন্যঘন দখলদারি বিষয়ে না হয়ে সেখানকার গত নির্বাচনের প্রশংসায় হতো, তাহলে কি তাঁকে ফিরিয়ে দেওয়া হতো? (কাশ্মীরজুড়ে এক কোটি জনসংখ্যার জন্য ছয় লাখ সৈন্যের পাহারাদারি।) কিংবা তা যদি গত তিন গ্রীষ্মজুড়ে চলা অহিংস বিক্ষোভ নিয়ে না হয়ে ২০০৫ সালের ভূমিকম্পে সেনাবাহিনীর উদ্ধার-অভিযান নিয়ে হতো? অথচ সেই বিক্ষোভ (একজন আন্না হাজারের অনশনের মতো) ২৪ ঘণ্টার মিডিয়া-নজর পায়নি, কেউ তাকে বলেনি (আরব বিক্ষোভের মতো করে) ‘কাশ্মীরি বসন্ত’।
কাশ্মীর বিষয়ে ভারত সরকারের স্পর্শকাতরতার জন্য বিতাড়িতদের মধ্যে ডেভিড বারসামিয়ানই প্রথম নন। সানফ্রান্সিসকোর নৃবিজ্ঞানী অধ্যাপক রিচার্ড শাপিরোকে ২০১০-এর নভেম্বরে ফেরত পাঠানো হয়। আমাদের অনেকেরই বিশ্বাস, এটা ছিল তাঁর স্ত্রী অঙ্গনা চট্টোপাধ্যায়কে শাস্তি দেওয়ার কৌশল। অঙ্গনা ছিলেন ইন্টারন্যাশনাল পিপলস ট্রাইব্যুনাল অন হিউম্যান রাইটস অ্যান্ড জাস্টিজের যুগ্ম আহ্বায়ক। তাঁরাই প্রথম কাশ্মীরের অজস্র বেনামা গণকবরের দিকে বিশ্বের নজর টেনেছিলেন। নিখোঁজ ব্যক্তিদের বিষয়ে কর্মরত সংগঠন এশিয়ান ফেডারেশন অ্যাগেইনস্ট ইনভলান্টারি ডিজঅ্যাপিয়ারেন্সেসের মে অ্যাকুইনোকেও ভারতে ঢুকতে দেওয়া হয়নি। এই সেপ্টেম্বরেই তাঁর কাশ্মীর সফরের কথা ছিল। এমনকি ভারতের সাহসী গণতান্ত্রিক অধিকারকর্মী গৌতম নবলক্ষ্যকেও শ্রীনগর বিমানবন্দরে নামামাত্রই দিল্লিতে ফেরত পাঠানো হয়। এসবের মাধ্যমে কাশ্মীরকে বিচ্ছিন্ন রাখার কলাকৌশল জারি আছে। দুটি নিবিড় সীমান্ত নিয়ন্ত্রণ চক্র দিয়ে—দিল্লি ও শ্রীনগরে—কাশ্মীরকে বাদবাকি দুনিয়া থেকে আলাদা রাখা হচ্ছে। অথচ দেশের ভেতরে সরকার ও সেনাবাহিনীর জন্য সবকিছুই জায়েজ। ওদিকে কাশ্মীরের সাংবাদিকদের নিয়ন্ত্রণের জন্য রয়েছে ঘুষ, হুমকি, ব্ল্যাকমেইলসহ সতর্কভাবে তৈরি করা একগাদা অকহতব্য নিষ্ঠুর প্রক্রিয়া, যা মোটামুটি শিল্পের পর্যায়ে পৌঁছে গেছে।
সরকার যখন এভাবে জীবিতদের মুখ বন্ধ রাখতে নেমেছে, তখন মুখ খোলা শুরু করেছে মৃতরা। ভারতের মানবাধিকার কমিশন যখন চক্ষুলজ্জার মুখে পড়ে কাশ্মীরের তিনটি জেলায় ২৭ হাজার অচিহ্নিত কবরের অস্তিত্ব স্বীকার করেছে, ঠিক সে সময় কাশ্মীরে যেতে চাওয়া নিশ্চয়ই বারসামিয়ানের বাড়াবাড়ি। কাশ্মীরের অন্যান্য জেলা থেকেও এ রকম হাজার হাজার কবরের খবর আসছে। যে সময় জাতিসংঘের মানবাধিকার পরিষদে ভারতের মানবাধিকার-পরিস্থিতির প্রতিবেদন পর্যালোচনার জন্য পেশ করা হয়েছে, সে সময় ভারত সরকারকে জ্বালাতন করা ধৃষ্টতাই বটে।
তাহলে ডেভিড বারসামিয়ান ছাড়া আর কী কী ভয় পায় বিশ্বের বৃহত্তম এই গণতন্ত্র? ভয় পায় দান্তেওয়াদার আদিবাসী তরুণ লিঙ্গরাম কদপিকে। গত ৯ সেপ্টেম্বর তাঁকে মাওবাদীদের কাছে টাকা হস্তান্তরের অভিযোগে ‘হাতেনাতে’ গ্রেপ্তার করা হয়। অথচ তাঁর খালা বলছেন, সাদা পোশাকের পুলিশ লিঙ্গরামকে পালনার গ্রামে তাঁর দাদাবাড়ি থেকে গ্রেপ্তার করে। এখন এই নারীও পালিয়ে বেড়াচ্ছেন। মজার ব্যাপার হচ্ছে, লিঙ্গরামকে আটক করার সময় মাওবাদীদের পালাতে দিয়েছে বলে স্বীকার করেছে পুলিশ। এ হলো পুলিশের বলা সেই সব কল্পিত অভিযোগের একটি, যা তারা নিজেরাই পরে তুলে নেয়। লিঙ্গরামের আসল অপরাধ হলো, তিনি গোন্দিভাষী একমাত্র সাংবাদিক, যিনি ভারতের আরেক যুদ্ধক্ষেত্র ছত্তিশগড় অরণ্যের হালচাল ভালো জানেন। যেখান থেকে কোনো খবরই বাইরে আসতে পারে না, তিনি তার সংবাদদাতা।
বিভিন্ন বহুজাতিক খনি কোম্পানি ও অবকাঠামো-নির্মাতা করপোরেশনগুলোর কাছে আইন ও সংবিধান লঙ্ঘন করে গোপন সমঝোতা স্মারকের মাধ্যমে মধ্য ভারতের বিরাট আদিবাসী এলাকাকে তুলে দেওয়ার পর এখন সেই সব অঞ্চল নিরাপত্তা বাহিনীর লাখো সদস্য দিয়ে ভরিয়ে তুলছে ভারত সরকার। সশস্ত্র বা নিরস্ত্র যেকোনো প্রতিবাদকেই তারা নাম দিয়েছে ‘মাওবাদী’। কাশ্মীরে যেমন প্রতিবাদীদের ব্যাপারে তাদের পছন্দের নাম হলো ‘জিহাদি লোকজন’। ভারতের গৃহযুদ্ধ মারাত্মক হয়ে ওঠার সঙ্গে সঙ্গে শত শত গ্রাম জ্বালিয়ে দেওয়া হচ্ছে। হাজার হাজার আদিবাসী শরণার্থী হয়ে পালাচ্ছে পাশের রাজ্যগুলোতে। আরও হাজারে হাজার বনজঙ্গলের মধ্যে ত্রাসিত জীবনে লুকিয়ে থাকছে। বনের দখল নিয়ে নিয়েছে আধাসামরিক বাহিনী। গ্রামের বাজারগুলোতে ছোঁকছোঁক করছে পুলিশের ইনফরমারদের নেটওয়ার্ক। ভয়ে জরুরি জিনিসপত্র বা ওষুধপত্র নিতে আসে না কেউ সেখানে। অগণিত অনামা মানুষে ভরে উঠছে কারাগার। তাদের বিরুদ্ধে অভিযোগ, বিদ্রোহের উসকানি কিংবা রাষ্ট্রের বিরুদ্ধে যুদ্ধ ঘোষণা। দুর্ভাগাদের পক্ষে সওয়াল-জবাবের জন্য নেই কোনো উকিল। ওই গহিন অরণ্যের কোনো খবর বাইরে আসে না, সেখানে লাশ গণনারও সুযোগ নেই কারও। এ রকম অবস্থায় লিঙ্গরাম গ্রামের পর গ্রাম ঘুরে গ্রামবাসীর মুখের কথা ভিডিও করে ইউটিউবে ছেড়ে দিয়েছেন; সেখানে দেখা যায় গ্রামবাসী বলছে, কীভাবে পুলিশ তাদের গ্রাম পুড়িয়ে মাটির সঙ্গে মিশিয়ে দিয়েছে। সুতরাং বোঝা কঠিন নয়, কেন লিঙ্গরামকে তারা হুমকি মনে করে।...
একদিন কাশ্মীরের মতো দান্তেওয়াদাতেও মৃতরা কথা বলা শুরু করবে। তখন কেবল মরা মানুষই নয়, কথা বলবে মরা জমি, মরা নদী, মরা পাহাড়। এবং মরা অরণ্যের মরা প্রাণীগুলোও দাবি করবে প্রকাশ্য শুনানির। তারাই দেবে জবানবন্দি।
ইতিমধ্যে জীবন বয়ে যাবে। চলবে নিশ্ছিদ্র নজরদারি, ইন্টারনেটে পুলিশগিরি, ফোনে আড়ি পাতা। এসবের পরও যারা কথা বলে উঠবে, তাদের মুখ বন্ধ করার জন্য চলবে আরও নির্দয় দমন-পীড়ন। এ রকম অবস্থায় ভারতকে সাহিত্য সম্মেলনের স্বপ্নভূমি ভাবা বেখাপ্পা লাগে। তালিকায় আগামী কয়েক মাসে এ রকম অন্তত ১০টি সম্মেলন রয়েছে। এর অনেকগুলোই হচ্ছে সেই সব করপোরেশনের টাকায়, যাদের কল্যাণে চালানো হচ্ছে সন্ত্রাসের রাজত্ব। আয়োজকেরা বলেন, সম্মেলনগুলো সম্পূর্ণ ‘অরাজনৈতিক’। কিন্তু তারা বলেন না, যে নিষ্ঠুর সামরিক শাসনে হাজার হাজার মানুষের জীবন গিয়েছে, স্বজনহারা হয়েছে হাজার হাজার নারী ও শিশু, যার নির্যাতন কুঠুরিতে পঙ্গুত্বের শিকার হয়েছে আরও লাখো মানুষ, কীভাবে সেই শাসনের শাসক ও শাসিতরা ‘অরাজনৈতিক’ হবে? ভাবি, এসব আমন্ত্রিত সাহিত্যিক কি পর্যটক ভিসায় আসবেন? দিল্লি ও শ্রীনগরের জন্য আলাদা আলাদা ভিসা লাগবে না? তাদের কি নিরাপত্তা ছাড়পত্র লাগবে? এসব সম্মেলনে আগত কোনো কাশ্মীরিকে কি মুখ খোলার পর সোজাসুজি নির্যাতনকেন্দ্রে নেওয়া হবে, নাকি বাড়ি গিয়ে বিদায় নিয়ে আসতে দেওয়া হবে?
আমাদের ফুসফুসগুলো ক্রমশ অক্সিজেনশূন্য হয়ে যাচ্ছে। দেহে যতটা শ্বাস এখনো আছে, সবটুকু দিয়ে এখনই সময় দাবি তুলবার: খুলে দাও সব রক্তাক্ত দরজা।
ভারতের আউটলুক ম্যাগাজিন থেকে সংক্ষেপিত অনুবাদ ফারুক ওয়াসিফ
অরুন্ধতী রায়: বুকার পুরস্কারজয়ী ভারতীয় কথাসাহিত্যিক ও প্রতিবাদী বুদ্ধিজীবী।
</doc>

<doc>
কালের পুরাণ
ধন্যবাদ অম্বিকা সনি এবং ভারতে বাংলাদেশের টিভি:

ভারতের কেন্দ্রীয় তথ্য ও সম্প্রচারমন্ত্রী অম্বিকা সনিকে আন্তরিক ধন্যবাদ জানাই। অনেক বিলম্বে হলেও তিনি প্রকারান্তরে স্বীকার করেছেন, বাংলাদেশি টেলিভিশন চ্যানেলগুলো ভারতে না দেখানোর কাজটি ঠিক হচ্ছে না। সেই সঙ্গে ভারতের যেসব নীতিনির্ধারক এত দিন বলে আসছিলেন, সেখানে বাংলাদেশি টিভি চ্যানেলগুলো দেখানো না-দেখানোর ব্যাপারে সরকারের কিছু করণীয় নেই, তাঁদের কথাও ভুল প্রমাণিত হলো।
করণীয় আছে বলেই ভারতের তথ্য ও সম্প্রচারমন্ত্রী বিষয়টি নিয়ে বাংলাদেশ সরকারের সঙ্গে কথা বলার আগ্রহ প্রকাশ করেছেন। কেবল মন্ত্রী নন, মন্ত্রীর বরাতে সরকারি বার্তা সংস্থা প্রেস ট্রাস্ট অব ইন্ডিয়া যে খবরটি ১৭ সেপ্টেম্বর প্রকাশ করেছে, তার শেষাংশ ছিল এরূপ:
‘ভারতের কয়েক লাখ বাংলাভাষীর মধ্যে বাংলাদেশের টেলিভিশন চ্যানেলগুলোর ব্যাপক চাহিদা রয়েছে। তবে দেশটির স্থানীয় কেব্ল নেটওয়ার্কে বাংলাদেশি চ্যানেলগুলোর প্রবেশের ওপর অলিখিত নিষেধাজ্ঞা চলে আসছে।’ (প্রথম আলো, ১৮ সেপ্টেম্বর)
পাঠক, লক্ষ করুন। পিটিআই বলেছে, ভারতে বাংলাদেশের টিভি চ্যানেলগুলোর ব্যাপক চাহিদা থাকলেও তার ওপর ‘অলিখিত নিষেধাজ্ঞা’ চলে আসছে।
কেন এই ‘অলিখিত নিষেধাজ্ঞা’—সেই প্রশ্নের জবাব খোঁজার আগে যাঁরা এত দিন আমাদের বোকা বানাতে চেয়েছিলেন, তাঁদের কিছু কথার জবাব দেওয়া প্রয়োজন মনে করছি। কেউ কেউ ভেবেছিলেন, যোগাযোগ, কানেক্টিভিটি, তথ্য ও অনুষ্ঠান বিনিময়—সবকিছু একতরফা হবে। সেটি কখনোই সুস্বাস্থ্যের লক্ষণ নয়, ব্যাধির লক্ষণ; বন্ধুত্বের নিদর্শন নয়, বৈরিতার কলঙ্কদাগ।
ভারত বিশাল দেশ, সেখানে অসংখ্য ভাষা, অসংখ্য জনগোষ্ঠী। ভূমির দিক দিয়ে বাংলাদেশের প্রায় ৫০ গুণ, জনসংখ্যার দিক দিয়ে প্রায় নয় গুণ। বাংলাদেশের টিভি চ্যানেলগুলো কি প্রযুক্তি, কি নির্মাণ কৌশল, কি কলাকুশলী—কোনো দিক দিয়েই ভারতের সঙ্গে টেক্কা দিতে পারবে না। তার পরও ‘অলিখিত নিষেধাজ্ঞার’ একটাই কারণ থাকতে পারে, বাংলা ভাষার প্রতি বৈরিতা। বাংলাদেশের প্রতি বিরূপ মনোভাব। বাংলাদেশের সব টিভি চ্যানেল বাংলা ভাষায় অনুষ্ঠান এবং সংবাদ প্রচার করে। ভারতের পশ্চিমবঙ্গের বাংলা টিভি চ্যানেলগুলোও বাংলা অনুষ্ঠান করে। এপার বাংলা ও ওপার বাংলার মানুষের যোগাযোগ বাড়াতে, একে অপরের জীবনধারা জানতে টিভি চ্যানেলগুলোর অনুষ্ঠান বিনিময় হওয়া প্রয়োজন।
সম্প্রতি ভারতের প্রধানমন্ত্রী মনমোহন সিংয়ের ঢাকা সফরের সময় বিটিভি ও দূরদর্শনের মধ্যে অনুষ্ঠান বিনিময়ে চুক্তি হয়েছে। এই চুক্তি কার্যকর হলে বিটিভির অনুষ্ঠান ভারতীয় দর্শকেরা দেখতে পারবে। আর দূরদর্শনের অনুষ্ঠান যেহেতু বাংলাদেশের মানুষ আগে থেকেই দেখে আসছে, সেহেতু চুক্তি তাদের জন্য নতুন কোনো সুযোগ এনে দিচ্ছে না। বাংলাদেশের মানুষ চায়, সরকারি-বেসরকারি সব টিভি চ্যানেল ভারতে দেখানো হোক। ভারতের টিভি চ্যানেলের মাধ্যমে সেখানকার জীবনধারা ও সংস্কৃতি বাংলাদেশের মানুষ জানতে পারছে। বাংলাদেশের নাটক, সংগীত, বাংলাদেশের লোকসংস্কৃতি সম্পর্কে ভারতের মানুষ জানবে না কেন?
অম্বিকা সনি যে ভারতে বাংলাদেশের টিভি চ্যানেল দেখানোর ব্যাপারে আলোচনায় রাজি হয়েছেন, তাকে আমরা এক ধাপ অগ্রগতি বলব। এত দিন ভারতের সরকার, আমলা ও কূটনীতিকেরা বলে আসছিলেন, ‘আমাদের কিছু করণীয় নেই। এটি শুধু কেব্ল অপারেটরদের বিষয়। আমরা ওতে মাথা ঘামাতে যাব কেন?’ তাদের সেই যুক্তি ও তথ্য যে ঠিক ছিল না, তার প্রমাণ অম্বিকা সনির বয়ান। তবে এটুকু আসতেও বাংলাদেশকে অনেক কাঠখড় পোড়াতে হয়েছে। অনেক দেনদরবার করতে হয়েছে।
বাংলাদেশে মনমোহনের সফরের সময়ে উত্তর-পূর্বাঞ্চলের চারজন মুখ্যমন্ত্রীর সঙ্গে বৈঠকে বিষয়টি আলোচিত হয়েছে। তাঁরা কথা দিয়েছিলেন, ভারতে যাতে বাংলাদেশের টিভি অনুষ্ঠান দেখানো হয়, সেই উদ্যোগ তাঁরা নেবেন। সময়টি ভাবুন, ভারত তিস্তা নদীর পানি বণ্টন চুক্তি না করায় বাংলাদেশের মানুষ হতাশ হয়েছে, কিন্তু অতিথির অসম্মান করেনি। মুখ্যমন্ত্রীদের সেই বৈঠকে তথ্যমন্ত্রী আবুল কালাম আজাদ উপস্থিত ছিলেন। তিনি বলেছেন, ‘ভারতে বাংলাদেশের অনুষ্ঠান দেখানোর নিষেধাজ্ঞা তুলে নেওয়া হলে দুই দেশের জনগণের সঙ্গে জনগণের সহযোগিতার সুযোগ আরও বাড়বে।’
যেকোনো বিষয়ে ভারতের নীতিনির্ধারক, আমলা ও ব্যবসায়ীদের মধ্যে বাংলাদেশ সম্পর্কে একধরনের ভীতি কাজ করে। ছোট্ট বাংলাদেশের কয়েকটি পণ্য ভারতের বিশাল বাজারে যায়, তাতেও নানা আপত্তি ও বিপত্তি। দুই দেশের মন্ত্রীরা বৈঠকে বসে যেসব সিদ্ধান্ত নেন, তা সহজে বাস্তবায়িত হয় না। অলিখিত নিষেধাজ্ঞায় আটকা পড়ে। ভারতকে নিরাপত্তার ব্যাপারে সর্বোচ্চ অভয় দেওয়ার পরও কেন এ ভীতি—তার জবাব মেলে না। তাহলে কি আমরা ধরে নেব, বাংলাদেশে এমন একটি সরকারই চায় ভারত, যারা এখানে বিচ্ছিন্নতাবাদী গোষ্ঠীকে ভারতবিরোধী তৎপরতা চালাতে সহায়তা করবে? আর তখন ভারত সরকারের মন্ত্রী, আমলা ও কূটনীতিকেরা বলবেন, ‘আমরা তো সবই দিতে চেয়েছিলাম, কিন্তু বাংলাদেশের মাটিতে ভারতবিরোধী তৎপরতা চলায় সেসব দিতে পারলাম না বলে দুঃখিত।’
ভারতের সরকারি হিসাবেই প্রতিবছর পাঁচ থেকে ছয় লাখ বাংলাদেশি ভারতে যায়, যাদের একটি বড় অংশ শিক্ষার্থী ও চিকিৎসা গ্রহণেচ্ছু। শিক্ষার্থীরা স্বল্প সময়ের জন্য নয়, দীর্ঘ সময়ের জন্য যায়। সেখানে বসে স্বাভাবিকভাবেই ভারতীয় টিভির পাশাপাশি বাংলাদেশের টিভি অনুষ্ঠান দেখতে চাইবে। সেই সুযোগ থেকে বঞ্চিত করার অধিকার কি ভারত সরকারের আছে? বাংলাদেশেও ভারতের বহু লোক আসে। কেউ কেউ এখানে চাকরি করেন, ব্যবসা করেন। বাংলাদেশে যদি একটি ভারতীয় চ্যানেল না দেখা যেত, তাঁদের মানসিকতা কেমন হতো? বাংলাদেশ সম্পর্কে তাঁদের ধারণা কতটা নেতিবাচক হতো? এখন ভারত সম্পর্কেও বাংলাদেশের মানুষ যদি অনুরূপ ধারণা করে থাকে, তার জন্য কি তাদের খুব দোষ দেওয়া যাবে?
বাংলাদেশে ভারতের যেসব টিভি চ্যানেল দেখানো হয়, তার মধ্যে বেশ কিছু আছে নন-পে চ্যানেল, অর্থাৎ এসব চ্যানেলকে তাঁদের অনুষ্ঠান ডাউন লিংক করতে অর্থ দিতে হয় না। ইউরোপ, আমেরিকা ও মধ্যপ্রাচ্যের দেশগুলোতেও বাংলাদেশের টিভি চ্যানেলগুলো সেভাবেই দেখানো হয়।
কিন্তু ভারতের বেশ কিছু টিভি চ্যানেল দেখার জন্য বাংলাদেশের কেব্ল অপারেটরদের টাকা গুনতে হয়। ইংরেজি সাপ্তাহিক ব্লিজ-এর ১ জুন সংখ্যায় টিভি চ্যানেলগুলোর জন্য বাংলাদেশকে যে বৈদেশিক মুদ্রা দিতে হয় তার একটি তালিকা প্রকাশ করেছে: স্টার প্লাস ১,৯৫,০০০ মার্কিন ডলার, স্টার মুভিজ ১৪,০০০, সনি ১,২৩,০০০, সেটম্যাক্স (সনির অংশ) ৭২,০০০, স্টার গোল্ড ৬১,০০০, জি সিনেমা ৯,৫০০, স্টার স্পোর্টস ৭,০০০, জি প্রিমিয়ার ৩,৯০০, জি অ্যাকশন ২,১০০, জি ক্যাফে ১,৯০০, জি বাংলা ১৭,০০০, তারা মিউজিক ৬,০০০, স্টার ওয়ান ২৩,০০০ ও স্টার ওয়ার্ল্ড ২৩,০০০ মার্কিন ডলার।
কেবল তা-ই নয়, এসব টিভির বিজ্ঞাপনের কল্যাণে বাংলাদেশে তাদের বাজারও সম্প্রসারিত হচ্ছে। এর বিনিময়ে বাংলাদেশের কিছুই কি পাওয়ার নেই?
বাংলাদেশে ১৮০টি আঞ্চলিক ও আন্তর্জাতিক টিভি চ্যানেল অভ্যন্তরীণ কেব্ল নেটওয়ার্কে যুক্ত করা হয়েছে, যার জন্য কোনো অর্থ দিতে হয় না। এগুলোর মধ্যে উল্লেখযোগ্য হলো: বিবিসি, সিএনএন, আল-জাজিরা, এনডিটিভি, ডিডব্লিউ, ভোয়া, ফ্রান্স ২৪, এনজিএম, টিভিকিউ, বিএনটি, কার্টুন নেটওয়ার্ক, আরএজে। ভারতও বিশ্বের অধিকাংশ আন্তর্জাতিক ও আঞ্চলিক টিভি চ্যানেল অভ্যন্তরীণ নেটওয়ার্কে যুক্ত করেছে। ব্যতিক্রম বাংলাদেশের চ্যানেল।
ভারতের নীতিনির্ধারকেরা বরাবর বিমাতাসুলভ দৃষ্টিভঙ্গি পোষণ করলে বন্ধুত্ব ও মৈত্রী কী করে হবে? স্বাধীনতার ৪০ বছরের মধ্যে এই মুহূর্তে (এমনকি তিস্তার পানি চুক্তি সই না হওয়া সত্ত্বেও) বাংলাদেশের মানুষের মধ্যে ভারতবিরোধী মনোভাব সর্বনিম্ন পর্যায়ে। ভারতবিরোধী হিসেবে পরিচিত বিএনপির নেতাদের বক্তৃতা-বিবৃতিতেও তার প্রতিফলন লক্ষ করা যায়। এখন ভারতীয় নেতৃত্বই ঠিক করবেন, তাঁরা এই সর্বনিম্ন পর্যায়কে কাজে লাগিয়ে বন্ধুত্বের হাত প্রসারিত করবেন, না দুয়ার এঁটে বসে থাকবেন?
আমরা চাই, বাংলাদেশের আকাশ সব দেশের জন্য মুক্ত থাকুক। ভারতের আকাশও বাংলাদেশের জন্য উন্মুক্ত হোক। রবীন্দ্রনাথের ভাষায়, ‘দিবে আর নিবে মিলাবে মিলিবে।’
সোহরাব হাসান: কবি, সাংবাদিক।
</doc>

<doc>
মেট্রো রেলপথ
বিমানবাহিনীর উচিত বিষয়টি ব্যাখ্যা করা:

একটা গল্প বলি। এটা জরুরি অবস্থার সময়ের ঘটনা। ঢাকার সাবেক জেলা প্রশাসক মো. আবদুল মোবারকের কাছ থেকে শোনা। বর্তমান সরকারের আমলে তিনি আইন কমিশনে অবৈতনিক সদস্য হিসেবে নিয়োগ পান। থাকেন মগবাজারে। ১৮ তলা ভবনের ১৭ তলায়। বিগত জরুরি অবস্থায় হঠাৎ তিনি বিচলিত হলেন। কারণ, তিনি জানতে পেরেছেন, বিমানবাহিনী ও সিভিল এভিয়েশন অথরিটি অভিমত দিয়েছে যে ঢাকা শহরের উঁচু দালানগুলো বিমান চলাচলের জন্য ঝুঁকিপূর্ণ। যেসব ভবন ১৫ তলার চেয়ে বেশি উঁচু, সেগুলো ভেঙে ফেলতে হবে। তখনকার পূর্তসচিব সভা ডাকলেন। জনাব মোবারক বলেন, ‘আমি সেই সভায় উপস্থিত ছিলাম। কনকর্ড, ইস্টার্ন হাউজিং, ইউনিক ও নাভানার প্রতিনিধিরাও ছিলেন। ছিলেন আমেরিকায় কর্মরত বাংলাদেশি এক জ্যেষ্ঠ পাইলটও। আরও অনেক বিশেষজ্ঞ ছিলেন। কিছুক্ষণের মধ্যেই সভার পরিবেশ বদলে গেল। বিমান চলাচলের ঝুঁকির যুক্তি গ্রহণযোগ্যতা পেল না। অনেকেই বললেন, এটা উদ্ভট যুক্তি। বিমানবাহিনীর প্রতিনিধি নীরবই থাকলেন; বরং পূর্তসচিব জানালেন, প্রধান উপদেষ্টা ফখরুদ্দীন আহমদের সঙ্গে তাঁর কথা হয়েছে। তিনি উষ্মা প্রকাশ করে বলেছেন, সরকার কে চালায়?’
বিমানবাহিনীর আপত্তির কারণে প্রস্তাবিত মেট্রোরেল প্রকল্প বাধাগ্রস্ত হওয়ার বিষয়ে আমাদের মনে হচ্ছে, সরকার কে চালায়? ‘বিমানবাহিনীর আপত্তির’ মানে কী? এর নীতিনির্ধারণী-প্রক্রিয়া সম্পর্কে আমাদের স্বচ্ছ ধারণা নেই। প্রথম আলোর গতকালের প্রতিবেদন বলেছে, বিমানবাহিনীর আপত্তির কারণে মেট্রোরেল রুট বদলাচ্ছে। আর সে মতে, ‘প্রধানমন্ত্রী’ বিজয় সরণি পথটি পরিহার করে খামারবাড়ির বিকল্প পথ বাতলে দিয়েছেন। বিমানবাহিনী বলে কথা নয়, যেকোনো ব্যক্তি বা সংস্থা একটা ভিন্ন অবস্থান নিতে পারে। ভিন্ন বক্তব্য দিতে পারে। কিন্তু সেটা ঠিক কি ঠিক নয়, তা একটি প্রক্রিয়ার মধ্য দিয়ে যাচাই-বাছাই হওয়ার কথা। কারণ, প্রধানমন্ত্রীর তো সব বিষয়ে কোনো বিশেষজ্ঞ জ্ঞান থাকার কথা নয়। সুতরাং, আগের রেলরুট কী কারণে প্রধানমন্ত্রী গ্রহণ করেছিলেন, আর এখন কী কারণে তিনি বর্জন করলেন—তার একটা রেকর্ড থাকা বাঞ্ছনীয় ও প্রত্যাশিত। আমরা এখন সেটা জানতে চাই।
নভোথিয়েটারের চেয়ে কম উচ্চতার মেট্রো রেলপথ নিয়ে আপত্তি বিমানবাহিনীর—শুধু এ রকম বক্তব্য জানা যথেষ্ট নয়। এর আগে স্থপতি মোবাশ্বের হোসেন বাংলাভিশনের এক আলোচনায় সিদ্ধান্ত পরিবর্তনের জন্য নির্দিষ্টভাবে বিমানবাহিনীর প্রধানকে দায়ী করেছেন। বিমানবাহিনীর প্রধান একজন মুক্তিযোদ্ধা। সরকারি ওয়েবসাইটে লেখা, এয়ার মার্শাল এস এম জিয়াউর রহমান একাত্তরের রণাঙ্গনে ছিলেন একজন গেরিলা ফাইটার। দেশের কিসে মঙ্গল, তা তাঁর ও তাঁর বাহিনী নিশ্চয় জানবে। ধরে নিতে হবে, তাঁদের যথাযথ বিশেষজ্ঞ জ্ঞান আছে। অন্যদিকে, বুয়েটসহ সংশ্লিষ্ট যেসব বিশেষজ্ঞের মতামতের ভিত্তিতে কাজটা এতদূর এগোল, সেটাও তো খাটো করা চলে না।
এখন বড় বাধা হলো, বিস্তারিত তথ্য না জানা। বিমানবাহিনীর যে অভিমত, সেটা জনসমক্ষে প্রকাশ করলে আমরাও তা অনুধাবন করতে পারি। কারণ, কারিগরি জ্ঞানের সব খুঁটিনাটি সবার না-ও জানা থাকতে পারে। শুধু উচ্চতার যুক্তিই কি বিমানবাহিনী দিয়েছে? তারা কিসের ভিত্তিতে এত বড় একটি জনস্বার্থ-সংশ্লিষ্ট বিষয়ে ভিন্নমত দিল, তা বিস্তারিত না জানলে কোনো মন্তব্য করা কঠিন। তবে আমাদের দেশে বহু ক্ষেত্রে সত্যিকারের বিশেষজ্ঞ জ্ঞানের চেয়ে ক্ষুদ্র ও সংকীর্ণ স্বার্থ অনেক বড় বিষয়কে প্রভাবিত করতে পারে। তাই অনেকে রসিকতা করে বলেন, এটা হলো সব সম্ভবের দেশ।
আবার হয়তো মেট্রোরেলের মতো একটা মেগা প্রকল্প বাস্তবায়ন নিয়ে পর্দার আড়ালে নানা হিসাব-নিকাশ চলতে পারে। দাতাগোষ্ঠী ও সংস্থাগুলোর নিজস্ব রসায়ন অনেক সময় প্রকল্প বাস্তবায়ন বা বাধাগ্রস্ত করতেও প্রত্যক্ষ বা পরোক্ষ ভূমিকা রাখতে পারে।
মেট্রো রেলপথের কাজ বিলম্বিত হওয়ার খবর যানজটে জেরবার জনগণকে অধিকতর দুশ্চিন্তাগ্রস্ত করে তুলেছে। তবে এ নিয়ে উন্মুক্ত বিতর্ক শুরু হওয়া এবং তা থেকে দ্রুত একটা যৌক্তিক সিদ্ধান্তে পৌঁছা দরকার। লক্ষ রাখতে হবে, জাইকার অর্থায়ন যাতে অনিশ্চিত না হয়ে পড়ে।
পত্রপত্রিকায় বিমানবাহিনীর আপত্তির যে কারণ আমাদের নজরে এ পর্যন্ত এসেছে, তা অস্পষ্ট। তবে যদি উচ্চতাজনিত কারণই একমাত্র হয়ে থাকে, তবে আমাদের সুপরিচিত বিশেষজ্ঞরা তো সর্বসম্মতভাবে তা নাকচ করে দিয়েছেন বলেই মনে হচ্ছে। এর পরও যদি কোনো অস্বচ্ছ বা অগ্রহণযোগ্য কারণে এ প্রকল্পের কাজ পিছিয়ে যায়, তাহলে এর চেয়ে দুর্ভাগ্যজনক আর কিছুই হতে পারে না।
১৫ তলার চেয়ে বেশি উচ্চতার ভবন ভাঙার ‘বিশেষজ্ঞ’ মত সেনা-সমর্থিত জরুরি শাসনের সুযোগে কী করে গ্রহণ করা হয়েছিল—সে বিষয়েও আমরা বিস্তারিত তথ্য জানতে চাই। কারণ, সরকারে যে যখনই থাকুক, সেটা কে চালাচ্ছে বা কীভাবে চলছে, তা জানার অধিকার নাগরিকের রয়েছে। এবারে আরেকটি দিকও লক্ষণীয়। কথিত মতে, বিমানবাহিনীর আপত্তি যদি মেনে নেওয়া হয়, তাহলে তাতে জাতীয় সংসদের স্থাপত্যশৈলী ক্ষতিগ্রস্ত হতে পারে। তাই বিমানবাহিনীর উচিত, তাদের আপত্তির কারণগুলো জনসমক্ষে প্রকাশ করা। শুধু বিমানবাহিনী বা সামরিক বাহিনী আপত্তি করেছে বলেই সিদ্ধান্ত বদলানোর ধারণা জনমনে সৃষ্টি হতে দেওয়া গণতন্ত্র ও সুশাসনের জন্য ক্ষতিকর। সাধারণ মানুষ সরল অঙ্ক করবে, কে বড়—সংসদ, না ক্যান্টনমেন্ট?
আমরা মনে রাখব, সেই ষাটের দশকে জমি-সংকটে ভুগতে থাকা সিঙ্গাপুরের সংসদ মাস র‌্যাপিড ট্রানজিট বা এমআরটি পরিকল্পনা করেছিল। প্রস্তাবিত মেট্রোরেলে ঘণ্টায় ৬০ হাজার যাত্রী পরিবহন করা সম্ভব হবে। সিঙ্গাপুরের এমআরটি এখন ৭৯ স্টেশনের মাধ্যমে ১২৯ কিলোমিটার বিস্তৃত, আর এটা প্রতিদিন গড়ে যাত্রী পরিবহন করে ১০ লাখের বেশি। সিঙ্গাপুরের দূরদর্শী রাজনীতিকেরা যথাসময়ে পরিকল্পনা করতে পেরেছেন বলেই সিঙ্গাপুর আজ সিঙ্গাপুর হতে পেরেছে।
আমাদের রাজনীতিকেরা পরিকল্পিত নগর গড়তে ব্যর্থ হয়েছেন এবং আজও হচ্ছেন। ঢাকায় যত্রতত্র বহুতল ভবন নির্মাণকে কি আর কখনো বাগে আনা যাবে? তবে একটি বিষয় করা যায়, তাহলে ‘ধরণি আর ঢাকিতে নাহি’ হবে। ক্যান্টনমেন্ট ও পরিত্যক্ত বিমানবন্দরটিকে শহরের দূরে সরানোর যে কথা আমাদের বিশেষজ্ঞরা বহু বছর ধরে বলে আসছিলেন, সেদিকেও আমরা একই সঙ্গে নজর দিতে পারি। সত্যিই তো, এটা কেমন কথা যে আমাদের বিমানবাহিনীর একটা পূর্ণাঙ্গ ও সুপরিসর বিমানবন্দর থাকবে না। একটি পরিত্যক্ত বিমানবন্দর, তা-ও সিভিল এভিয়েশনের, এ অবস্থা সাময়িক চলতে পারে। আসলে তো আমরা প্রায় সবকিছুতেই অ্যাডহকিজমে বিশ্বাসী। রাষ্ট্র তার দরকারেই দুটি রাজধানী করে। সারা দুনিয়ার রীতি, রাজধানী থেকে বহুদূরে থাকে বিমানবন্দর ও ক্যান্টনমেন্ট। এই ডিজিটাল যুগে তাহলে আমরা ব্যতিক্রম থাকি কেন?
জরুরি কথা হলো, হয়তো সব অনিয়মই বজায় থাকবে, বিমান চলাচলের জন্য ঝুঁকিপূর্ণ ২৬১টি দালান ঠায় টিকে যাবে, আমরা কোনো পরিকল্পিত নগরায়ণ দেখব না। তাই কায়মনোবাক্যে প্রার্থনা, গণমুখী মেট্রোরেল পরিকল্পনা যেন অহেতুক বাধাগ্রস্ত না হয়। তীরে এসে যেন তরী না ডোবে।
 মিজানুর রহমান খান: সাংবাদিক।
</doc>

<doc>
সপ্তাহের হালচাল
সংঘাতের পথ থেকে সরে আসুন:

তত্ত্বাবধায়ক সরকার ছাড়া নির্বাচন না করা এবং দলীয় সরকারের অধীনে কোনো নির্বাচন হতে না দেওয়ার ব্যাপারে বেগম খালেদা জিয়ার দৃঢ়প্রত্যয় ঘোষণার পর এটা পরিষ্কার হয়ে যায় যে আরেকটা পাল্টা উত্তর আসছে। ঘটনা ঠিক। দুই দিন না যেতেই প্রধানমন্ত্রী শেখ হাসিনাও জোর দিয়ে বলেছেন, দলীয় সরকারের অধীনেই নির্বাচন হবে, হতেই হবে। শুধু তা-ই নয়, বিএনপিকেও সেই নির্বাচনে আসতে হবে বলে তিনি দাবি করেন। বেগম জিয়া নির্বাচনকে তিনবার ‘না’ করেছিলেন। এর উত্তরে প্রধানমন্ত্রী শেখ হাসিনা তিনবার ‘হ্যাঁ’ বলে দিয়েছেন। নির্বাচন এখনো প্রায় আড়াই বছর দূরে। অথচ এখন থেকেই পরিস্থিতি সংঘাতের দিকে যাচ্ছে।
প্রধানমন্ত্রী বলেন, বেগম জিয়াই তো একসময় বলেছিলেন ‘পাগল ও শিশু’ ছাড়া নিরপেক্ষ বলে কেউ থাকতে পারে না, তাহলে আজ কেন তিনি সেই ব্যবস্থার জন্য এত অধীর? এই যুক্তি খুব দুর্বল। কারণ, কথাটা তো তাঁর নিজের বেলায়ও খাটে। ১৯৯৪-৯৬ সালে তিনিও তো বলেছিলেন, তত্ত্বাবধায়ক সরকার ছাড়া নির্বাচনে যাবেন না। দিনের পর দিন সমাবেশ, ঘেরাও, হরতাল তো তাঁরাই করেছিলেন। তত্ত্বাবধায়ক সরকারের দাবিতে ১৯৯৬ সালের ১৫ ফেব্রুয়ারির নির্বাচন বর্জনও করেছিলেন। তার পর থেকে দাবি করে আসছেন যে তত্ত্বাবধায়ক সরকার তাঁদেরই অবদান। তাহলে আজ কেন তাঁরা সেই ব্যবস্থা বাতিল করলেন?
তত্ত্বাবধায়ক সরকারব্যবস্থার ফাঁকফোকরের জন্য এক-এগারোর সেনাসমর্থিত সরকার ও জরুরি আইন এসেছিল বলে তিনি যে যুক্তি দিচ্ছেন, তারও কোনো শক্ত ভিত্তি নেই। কারণ, অতীতে বেয়নেটের মুখে নির্বাচিত সরকারকে অপসারণ করে দুবার সামরিক শাসন জারি করা হয়েছিল। জরুরি আইনও চাপিয়ে দেওয়া হয়েছিল। সেই তুলনায় বরং তত্ত্বাবধায়ক সরকারই ভালো দেখিয়েছে। তাদের আমলে সেনাসমর্থিত সরকার এসেছিল বটে, কিন্তু পুরোদস্তুর সেনাশাসন আসতে পারেনি। এর কৃতিত্ব অবশ্য রাজনৈতিক নেতৃত্বকেই দিতে হয়। সেনা নেতৃত্বের উচ্চাকাঙ্ক্ষা থাকলেও তা আর বাস্তবায়িত হতে পারেনি, বিশ্বাসযোগ্য নির্বাচনের জন্য পরিস্থিতির চাপের কাছে তাদের পিছু হটতে হয়েছে। তাহলে তত্ত্বাবধায়ক সরকারব্যবস্থার দোষ কোথায়?
প্রধানমন্ত্রী এখন আদালতের রায়ের কথা বলছেন। কিন্তু রায়ের তো আরেকটা দিকও রয়েছে। আরও দুই মেয়াদে তত্ত্বাবধায়ক সরকারের অধীনে নির্বাচনের জন্য সংসদ আইন প্রণয়ন করতে পারে বলেও তো রায়ে উল্লেখ করা হয়েছে। আদালতকেই যদি সাক্ষী মানবেন, তাহলে খণ্ডিতভাবে কেন? পুরোটা মানতে অসুবিধা কোথায়? সরকার যদি দুই মেয়াদে তত্ত্বাবধায়ক সরকারব্যবস্থার অধীনে নির্বাচনের বিধান করত, তাহলে হয়তো এত না-হ্যাঁ-এর গোলচক্করে পড়তে হতো না।
প্রধানমন্ত্রী সব দলের সঙ্গে আলোচনা করে নির্বাচন কমিশনে নিয়োগ দেওয়ার কথা বলেছেন। কিন্তু তা-ই যদি হবে, তাহলে সরকার কেন উদ্যোগ নেয় না? দলনিরপেক্ষ সার্চ কমিটি গঠন করলেও হয়তো বিরোধী দল কিছুটা আশ্বস্ত হতে পারে। সে রকম কোনো উদ্যোগ এখনো দেখা যায় না। বরং সরকার বিরোধী দলকে সংসদে এসে আলোচনা করার পরামর্শ দিচ্ছে, যা অবাস্তব। পরিস্থিতি যেখানে চলে গেছে, তাতে বিরোধী দলের সংসদে যাওয়ার সম্ভাবনা প্রায় শূন্য। সব জেনেশুনেই সরকার এসব কথা বলছে। এতে মানুষের চোখে সরকারের ভাবমূর্তি দ্রুত পড়ে যাচ্ছে।
মনে রাখা দরকার, দলীয় সরকারের অধীনে নির্বাচন মানুষ চায় না। এ ব্যাপারে এখনো মানুষের আস্থার অভাব রয়েছে। তত্ত্বাবধায়ক সরকারব্যবস্থার পেছনে বিপুল জনগণের সক্রিয় সমর্থন ছিল এবং আছে। এই ব্যবস্থা জনগণের সম্পদ। বিশ্বাসযোগ্যতা না থাকলে কোনো নির্বাচনই গ্রহণযোগ্য হবে না। তত্ত্বাবধায়ক সরকারব্যবস্থা বাতিলের ব্যাপারে সরকারের অন্তত বোঝানো উচিত ছিল যে এর পেছনে তাদের কোনো দলীয় স্বার্থ নেই। গণতন্ত্রের স্বার্থে ব্যবস্থাটি বাতিল করতে হলে সংশোধনীর সঙ্গে একটা কথা জুড়ে দেওয়া উচিত ছিল। বলতে হতো, তত্ত্বাবধায়ক সরকারব্যবস্থা বাতিলের বিধানটি ‘বর্তমান মেয়াদে নয়, পরবর্তী সরকারের আমল থেকে’ কার্যকর হবে। বিশ্বের উন্নত গণতান্ত্রিক দেশগুলোতে এ রকমই করা হয়।
১৯৯২ সালে আমেরিকা যুক্তরাষ্ট্রের সংবিধানের ২৭তম সংশোধনীতে পরিষ্কার বলা হয়, সিনেটরদের বেতন-ভাতা বৃদ্ধি-সংক্রান্ত (কংগ্রেশনাল স্যালারিজ) কোনো বিধান পাস করা হলে তা সব সময় পরবর্তী মেয়াদ থেকে কার্যকর হবে। যেহেতু কংগ্রেসম্যানদের বেতন-ভাতা আসে জনগণের টাকা থেকে, তাই তাদের টাকা যেন কোনো ব্যক্তি বা দলীয় স্বার্থে ব্যবহূত না হয়, সে জন্যই এই ব্যবস্থা। আমাদের দেশে এ রকম কথা ভাবা হয় না। যেদিন থেকে বেতন বৃদ্ধির প্রস্তাব পাস, সেদিন থেকেই কার্যকর! এই ধারা বদলানো দরকার। সংসদে দলীয় স্বার্থে কিছু করা উচিত নয়।
আজ প্রধানমন্ত্রী হাজার মাথা কুটলেও কাউকে বিশ্বাস করাতে পারবেন না যে তত্ত্বাবধায়ক সরকারব্যবস্থা বাতিলের পেছনে কোনো দলীয় স্বার্থ নেই। বরং সবাই বলবে, যেকোনো উপায়ে ক্ষমতায় থাকার জন্যই এটা বাতিল করা হয়েছে। যদি বলা হতো এই সংশোধনী পরবর্তী মেয়াদ থেকে কার্যকর করা হবে, তাহলে আর কেউ প্রশ্ন তুলত না। সবাই বলত, দেশের স্বার্থেই ও রকম করা হয়েছে, সরকারি দলের কোনো স্বার্থ নেই।
এখন যেভাবে সংশোধনী করা হয়েছে, তাতে না-না আর হ্যাঁ-হ্যাঁ-এর মধ্যে সংঘাত অনিবার্য। দেশবাসী চায় শান্তিপূর্ণ পরিবেশ, আর দুই নেত্রী চলেছেন সংঘাতের পথে। এসব বাদ দিয়ে এখন সরকার ও বিরোধী দলের বৈঠকে বসা দরকার। প্রয়োজনে রাজনৈতিক দলগুলোর মতৈক্যের ভিত্তিতে অন্তত দুই মেয়াদে তত্ত্বাবধায়ক সরকারের বিধান করা হোক। এতে সুপ্রিম কোর্টের রায়ের লঙ্ঘন হবে না।
সরকারকে এসব অপ্রয়োজনীয় রাজনৈতিক বিরোধ মিটিয়ে ফেলে বরং মানুষের সমস্যা লাঘবে মনোযোগ দেওয়া দরকার। মানুষ যে কষ্টে আছে, এটা না বোঝার কোনো কারণ নেই। বাজারে আগুন। পকেট শূন্য। রাস্তায় যানজট। গণপরিবহনে নৈরাজ্য। মানবাধিকার কমিশনের চেয়ারম্যান স্বয়ং বলছেন, মানুষ গুম হচ্ছে, লাশ পড়ে থাকছে। ‘ডিজিটাল বাংলাদেশে’ ব্লগারকে তলব করে জিজ্ঞাসাবাদ করা হচ্ছে। আর কত উদাহরণ লাগবে?
মালয়েশিয়ায় একটি আইন আছে—ইন্টারনাল সিকিউরিটি অ্যাক্ট (আইএসএ)। এই আইনে সন্দেহভাজন কাউকে অনির্দিষ্টকালের জন্য আটক রাখার ঢালাও ক্ষমতা পুলিশকে দেওয়া হয়েছে। ১৯৬০ সাল থেকে চলছে আইনটি। বিরোধী রাজনীতিক, বিভিন্ন সমিতির আন্দোলনকামী নেতা, ছাত্র ও সাংবাদিকদের বিরুদ্ধে আইনটি সাধারণত প্রয়োগ করা হয়। দীর্ঘদিন ধরে এ আইন বাতিলের দাবি করে আসছিল মালয়েশিয়ার রাজনৈতিক দল ও বিভিন্ন সংগঠন। পার্শ্ববর্তী সিঙ্গাপুরেও এ রকম আইন আছে এবং তা বাতিলের দাবি উঠেছে। সম্প্রতি মালয়েশিয়ার সরকার ঘোষণা করেছে, তারা আইনটি বাতিল করবে। আরও কিছু নিবর্তনমূলক আইন বাতিলের চিন্তা করছে মালয়েশিয়া। যেমন—১৯৬৯ সাল থেকে জারি করা জরুরি আইন বাতিল করা হবে, সংবাদপত্র প্রকাশের জন্য প্রতিবছর অনুমতির পরিবর্তে একবার অনুমতি গ্রহণের বিধান চালু করা হবে, প্রভৃতি (দেখুন, দি ইকোনমিস্ট, ২৪ সেপ্টেম্বর, ২০১১)। ধারণা করা হয়, ‘আরব বসন্তের’ সম্ভাব্য জোয়ার ঠেকাতে এসব পদক্ষেপ।
মালয়েশিয়া আর বাংলাদেশ এক নয়। বাংলাদেশের আছে গণতন্ত্রের গৌরবোজ্জ্বল ঐতিহ্য। মালয়েশিয়ায় তা নেই। কিন্তু সেখানে আছে অর্থনৈতিক সচ্ছলতা, যা আমাদের নেই। এ অবস্থায় মালয়েশিয়া উন্নতির উঁচু সোপানে দাঁড়িয়ে রাজনৈতিক সংস্কার করছে, আর বাংলাদেশ সংবিধান সংশোধন করে নির্বাচনের বিশ্বাসযোগ্যতা প্রশ্নবিদ্ধ করছে। সরকার হয়তো ভাবছে, বাংলাদেশ ‘আরব বসন্ত’ থেকে দূরে আছে। কিন্তু কত দূরে?
মনে রাখা দরকার, নিউইয়র্কের রাজপথও জনতার পদভারে প্রকম্পিত হচ্ছে। বাংলাদেশ হয়তো বেশি দিন বেশি দূরে থাকবে না।
সময়টা খারাপ। এখন রাজনৈতিক সংঘাত কমাতে যদি না পারেন, অন্তত বাড়তে দেবেন না।
 আব্দুল কাইয়ুম: সাংবাদিক।
</doc>

<doc>
এই দিনে
মাসিক বাড়িভাড়া ১০০ টাকা!:

বেশ কয়েক বছর আগের কথা। ঢাকার অদূরে এক কলেজে তখন শিক্ষকতা করি। একদিন ক্লাস শেষ করে ক্যাম্পাস থেকে বেরিয়েছি। অমনি পেছন থেকে একজন ডাকলেন। ফিরে তাকালাম। তিনি সালাম দিয়ে বললেন, ‘আমি টাঙ্গাইলের মির্জাপুরের (...) কমিউনিটি প্রাথমিক স্কুলের শিক্ষক। আমার একমাত্র মেয়ের গুরুতর অসুখ। তার চিকিৎ সার জন্য সাহায্য চাই।’
আমি হতবাক। শিক্ষক এসেছেন সাহায্য চাইতে! বললাম, ছি, লজ্জা করে না শিক্ষক হয়ে ভিক্ষা করতে? দারিদ্র্যে অকালবৃদ্ধ শিক্ষক নিরুত্তর। আমি ঘৃণায় ফিরে যেতেই লক্ষ করলাম, তাঁর চোখ অশ্রুপূর্ণ।
আমি ওই পবিত্র জলের কাছে আত্মসমর্পণ করে বললাম, আপনি যা বেতন পান বা টিউশনি করে যা পান, তা দিয়ে কি চিকিৎ সা করাতে পারেন না? তিনি বললেন, ‘বেতন এক হাজার ২০০ টাকা। গরিব মানুষের গ্রাম। টিউশনিতে ছাত্রপ্রতি ১০ টাকা। সব মিলিয়ে মাসে ৭০-৮০ টাকা।’ বললাম, আর কী করেন। তিনি বললেন, ‘দুই গ্রাম দূরে সন্ধ্যার পরে রিকশা চালাই। এ দিয়েই সংসার চলে। মেয়ের চিকিৎ সার টাকা নিজ এলাকায় তুলতে লজ্জা লাগে। তাই এখানে এসেছি। এখানে তো কেউ চেনে না।’
রোগাক্রান্ত কন্যার অসহায় দরিদ্র বাবার সামনে মাথা নিচু করে বললাম, সপ্তাহ পরে আসবেন। সাধ্যমতো সহযোগিতা করব।
এরপর ওই শিক্ষকের মেয়ের চিকিৎ সার জন্য আমাদের কলেজে ছাত্রদের নিয়ে স্বল্প প্রস্তুতিতে বইমেলা করেছিলাম। এই মেলা থেকে উপার্জিত অর্থ দিয়েছিলাম তাঁকে। সাহায্য চাইনি কারও কাছে। কারণ, শত হলেও শিক্ষক তো! ভিক্ষালব্ধ টাকায় তাঁর উপকার করলে শিক্ষকসমাজকে যে খুব ছোট করা হতো।
আজ বিশ্ব শিক্ষক দিবস। বিশ্বের দেশে দেশে আজ আনন্দ শোভাযাত্রা হচ্ছে; সেমিনার, গোলটেবিল বৈঠক ও আলোচনা সভা হচ্ছে। আনন্দ উৎ সবে মেতেছেন বহু শিক্ষক। আপ্যায়ন ও অনুষ্ঠানের জন্য ব্যয় হচ্ছে হাজার হাজার টাকা। এর মধ্যে আজ খুব মনে পড়ছে মির্জাপুরের ওই শিক্ষককে। তিনি কি জানেন, আজ বিশ্ব্ব শিক্ষক দিবস? তিনি কি জানেন, ১৯৬৬ সালের ৫ অক্টোবর ফ্রান্সের রাজধানী প্যারিসে অনুষ্ঠিত হয়েছিল আন্তসরকার সম্মেলন। ওই সম্মেলনে শিক্ষকদের মর্যাদাসংক্রান্ত এক ঐতিহাসিক সুপারিশ সর্বসম্মতিক্রমে গৃহীত হয়েছিল। চারটি বিশ্ব শিক্ষক সংগঠনের সার্বিক সহযোগিতায় ইউনেসকো ও আইএলওর যৌথ উদ্যোগে প্রণীত সুপারিশে শিক্ষকদের জন্য সাতটি নীতিনির্ধারণের দাবি উপস্থাপন করা হয়। দাবিগুলোর মধ্যে অন্যতম ছিল—শিক্ষকদের প্রশিক্ষণের ব্যবস্থা করা, পেশাগত অধিকার নিশ্চিত করা, কর্মজীবনে শিক্ষার সুযোগ সৃষ্টি, কাজের ঘণ্টা, ছুটি ও বেতন-ভাতা সুনির্দিষ্ট করা, সামাজিক নিরাপত্তা প্রদান ইত্যাদি। সম্মেলনে গৃহীত এসব সুপারিশ বাস্তবায়নের অঙ্গীকার করে স্বাক্ষর করেছিলেন বিভিন্ন দেশের প্রতিনিধিরা। সেই থেকে শিক্ষকদের মর্যাদা ও অধিকার স্বীকৃতির এ ঐতিহাসিক দিবসটি বিশ্বব্যাপী পালিত হয় ‘বিশ্ব শিক্ষক দিবস’ হিসেবে।
আজ বিশ্ব শিক্ষক দিবসের ৪৫তম বার্ষিকী। এ দিবসে বাংলাদেশের শিক্ষকসমাজের জীবনচিত্রটি কেমন? তাঁরা কেমন আছেন? এই তো কয়েক বছর আগে কেন্দ্রীয় শহীদ মিনারে আমরণ অনশন করেছিলেন কমিউনিটি বিদ্যালয়ের শিক্ষকেরা। তাঁরা দিনের পর দিন কাফনের কাপড় পরে থেকেছেন। তাঁদের দাবি ছিল বেতন বাড়ানোর। লজ্জার কথা, তাঁদের বেতন ছিল এক হাজার ২০০ টাকা। আরও লজ্জার কথা, এমপিওভুক্ত শিক্ষাপ্রতিষ্ঠানের শিক্ষকদের মাসিক বাড়িভাড়া দেওয়া হয় মাত্র ১০০ টাকা! বাংলাদেশের কোথাও কি ১০০ টাকায় কোনো ঘরভাড়া পাওয়া যায়? তাহলে এই পরিহাসের অর্থ কী? বাংলাদেশে সরকারি ও বেসরকারি কলেজের শিক্ষকদের শিক্ষাগত যোগ্যতা এক হওয়ার পরও বেসরকারি কলেজের সামান্য কয়েকজন শিক্ষক সহকারী অধ্যাপক পদে পদোন্নতি পান। বাকিরা অবসরপূর্ব পর্যন্ত প্রভাষকই থেকে যান। বেসরকারি কলেজে বহু শিক্ষক প্রভাষক পদে যোগ দিয়ে ৩০ বছর চাকরি করে একই পদে থেকে অবসর গ্রহণ করেন। বিচিত্র পদ্ধতি! এ ছাড়া বেসরকারি স্কুল-কলেজে আছে পরিচালনা কমিটি। কোথাও কোথাও এ পরিচালনা কমিটি সিন্দাবাদের ভূত হয়ে শিক্ষকসমাজের কাঁধে চেপে বসেছে। বিশ্ব শিক্ষক দিবসে শিক্ষকদের অজস্র সমস্যা সমাধানের কথা কি ভাবা যায় না? এ কথা সত্যি, সরকারের সাধ্য সীমিত। তার পরও এ অভিযোগ অসত্য নয় যে বাংলাদেশের শিক্ষকসমাজ প্রকৃত অর্থেই অবহেলিত। তাঁদের প্রতি যথার্থ মমতা ও শ্রদ্ধা সব সময় সবাই প্রদর্শন করেননি।
অভিযোগ আছে, আগের মতো নিবেদিত শিক্ষক নেই। সত্যি কথা। ডিরোজিও, বিদ্যাসাগরের মতো শিক্ষকের খুব অভাব। এ অভাব শিগগির মিটবে বলে মনে হয় না। অস্বীকার করার উপায় নেই দৃঢ়, নৈতিকতাসম্পন্ন, সৎ , কর্মনিষ্ঠ ও ত্যাগী শিক্ষক এখন পাওয়া যায় না। মেধাবীরা যৌক্তিক কারণে শিক্ষকতা পেশায় আসতে আগ্রহী নন। তা ছাড়া মাথা হেঁট করে দেওয়ার মতো নরপশু শিক্ষকও আছে। ছাত্রী ধর্ষক, লম্পট, প্রতিষ্ঠানের অর্থ আত্মসাৎ কারী, প্রশ্ন বিক্রেতা, স্কুলের ফ্যান চোরসহ নানা অপকর্মের সঙ্গে সংশ্লিষ্ট কতিপয় নষ্টজনও আছে শিক্ষকদের মধ্যে।
তার পরও এ কথা সত্যি, বাংলাদেশে এখন পর্যন্ত পরার্থপর পেশাজীবী যাঁরা, তাঁদের মধ্যে অগ্রগণ্য শিক্ষকসমাজ। বহু বিচিত্র অমাবস্যার মধ্যে যেন এখন ক্ষীণ নক্ষত্রের আলো। এই আলোকে দীপ্ত করা প্রয়োজন। নতুবা আঁধার গ্রাস করবে জাতির ভবিষ্যৎ ।
বিশ্বাস করি, বৃক্ষ যদি যথার্থ পরিচর্যাবঞ্চিত হয়, প্রত্যাশিত ফুল ও ফল হয় না। তেমনি শিক্ষকসমাজকে বঞ্চিত রেখে শিক্ষার্থী ও জাতির উন্নতি কল্পনা করা বোকামি। তাই বিশ্ব শিক্ষক দিবসে কামনা, জাতির বৃহত্তর স্বার্থে শিক্ষকসমাজের সামগ্রিক উন্নয়ন করা হোক।
 রতন সিদ্দিকী
অধ্যাপক ও নাট্যকার।
</doc>


<doc>
উৎসব
অপেক্ষা: দুর্গাপূজা:

অপেক্ষা’ শব্দটির ভেতরে একটা সহজ ব্যাকুলতা কাজ করে। যা নেই, যা আসবে কিংবা হয়তো আসবেও না, তার জন্য ব্যাকুলতা। এই ব্যাকুলতা কি বিষণ্নতাও? সব সময় হয়তো না। অন্তত যখন ছোটবেলার পূজার দিনগুলোর কথা মনে করি। অপেক্ষা সেখানে একটা আনন্দের সঙ্গেই মিশে থাকত। আশির দশকে সেন্ট গ্রেগরিজ স্কুলে পড়তাম। প্রতিদিন স্কুল থেকে ফেরার পথে পুরান ঢাকার একটি প্রাইমারি স্কুলে প্রতিমা বানানোর কাজ দেখে আসতাম। কাঠামো হলো, আজ মাটি দেওয়া হবে, রংতুলি নিয়ে বসে গেছেন মৃৎশিল্পীরা, মাকে অলংকার পরানো হবে, চোখের সামনে একটা শিল্পকর্ম প্রাণ পেয়ে গেল। আর এই পরিবর্তনের পাশাপাশি চলত আমাদের দিন গোনার পালা। আর মাত্র দশ দিন, নয় দিন, আট দিন...
মহালয়া সেই অপেক্ষা আরেকটু বাড়িয়ে দিত। ভোরবেলা উঠে আকাশবাণী রেডিওতে মহালয়া শোনা, নতুন জামাকাপড় কেনার তাগিদ, বাবার সেই স্বভাবজাত কৌতুক: ‘নাহ, এবার পুজোর ছুটিতে আর ময়মনসিংহে যাওয়া হবে না।’ আর আমাদের কপালে চিন্তার রেখা: ‘বলে কী! না গেলে সব প্ল্যান মাটি।’ ঢাকায় থাকার সূত্রে ছোটবেলায় আমাদের অপেক্ষাটা এই শহর থেকে শুরু হলেও আমরা প্রতিবারই পূজায় চলে যেতাম ময়মনসিংহে; আমাদের মামার বাড়িতে। সারা বছর বাবা-মায়ের কঠোর অনুশাসনে থেকে দুর্গাপূজা আর ঈদের ছুটি অন্য এক স্বাধীনতার দরজা খুলে দিত। এখনো দুর্গাপূজার স্মৃতিতে জ্বলজ্বল করে একান্নবর্তী মামার বাড়ি, আলোকসজ্জার ভেতরে সারি সারি পূজার মণ্ডপ, ঢাকের শব্দ, ভিড়, লোকসমাগম আর মা-বাবার সামাজিক ব্যস্ততার ভেতরে আমাদের সব ভাইবোনের অবারিত স্বাধীনতা। সারা বছর জমিয়ে রাখা দুষ্টুমি আইডিয়াগুলো পাখা মেলত এমনি সময়।
স্মৃতির কিছু অনুষঙ্গ থাকে। অনেক গান, অনেক কথায়, অনেক গল্পে এখনো ফিরে ফিরে আসে সেই সময়। আজও প্রবাসজীবনে পুরোনো দিনের অনেক বাংলা গান শুনি। তখন অবধারিতভাবে মনে পড়ে যায় দুর্গাপূজার সেই সন্ধ্যাগুলো, যখন পূজামণ্ডপের মাইকে এই গানগুলো বাজত। ঢাকের শব্দে মনে পড়ে আমাদের উত্তাল আরতি, অষ্টমী, নবমীর সন্ধ্যা; বিজয়া দশমীর শোভাযাত্রা। যেকোনো আনন্দের ভেতর এখনো মনে পড়ে অনেক হারিয়ে যাওয়া মুখ আর তাদের সঙ্গে দল বেঁধে পূজা দেখতে যাওয়া, লুকিয়ে সিনেমা দেখে মায়ের বকুনি আর দিদিমার স্নেহের প্রশ্রয়, প্রথমবারের মতো সিগারেট খেয়ে লেবুপাতা দিয়ে মুখ ঘষে বাড়ি ফিরে অপরাধবোধে ভোগা—এ রকম আরও কত কী।
স্যামুয়েল ব্রেখটের গোডোর জন্য প্রতীক্ষা নাটকটির কথা মনে আছে? দুজন লোক সেখানে অপেক্ষায় থাকে একজন গোডো আসবেন বলে, আর এর মাঝখানে ঘটে যায় অনেক বিচিত্র ঘটনা। প্রতীক্ষার প্রহর শেষে গোডো কখনো আসেনি; কিন্তু বাঙালি জীবনে অনেক ঘটনার পর শরৎ আর পূজার ছুটি এসেছে বারবার, শুধু একবার ছাড়া। ১৯৭১ সালে বাংলাদেশের কোথাও কোনো দুর্গাপূজা হয়নি। সেটা হওয়ার কোনো সুযোগও ছিল না। রমনার কালীমন্দির তো গুঁড়িয়ে দেওয়া হলো। শুনেছি, ময়মনসিংহে রশীদ নামের একজন মুসলিম মৃৎশিল্পী ছিলেন, যিনি প্রতিমা বানানোর জন্য বিখ্যাত ছিলেন। আর তাঁর বানানো প্রতিমা এনে পূজা করা হতো বিভিন্ন মণ্ডপে। শুনেছি, একাত্তর সালে অনেকের মতো তিনিও শহীদ হন। দুর্গাপূজার এই আরেক চেহারা। আবহমান কাল ধরেই এটা একটা ধর্মনিরপেক্ষ অনুষ্ঠান। বাংলাদেশের প্রত্যন্ত অঞ্চলের অসংখ্য পূজা সংগঠনের পেছনে জড়িয়ে থাকেন অনেক নাম-না-জানা বিভিন্ন ধর্মাবলম্বী মানুষ। তাঁদের অবদান আর অংশগ্রহণে দুর্গাপূজা একটা ভিন্ন মাত্রা নেয়। এখনো বাংলাদেশে স্কুলগুলোতে একটা বড় অংশ জুড়ে থাকে পূজার ছুটি। উৎসবপ্রিয় বাঙালির জন্য এ একটা বড় সম্মিলন।
পূজা শেষ, এবার ফেরার পালা। ফেরার দিন বুকে জমে থাকা একগাদা কষ্ট নিয়ে রিকশায় উঠছি রেলস্টেশনে যাব বলে। মা বারবার শাড়ির আঁচলে চোখ মুছছেন। বাড়ির লোকজন বিদায় জানাতে চলে এসেছে সদর রাস্তা অবধি। বারবার পেছনে ফিরে তাকাচ্ছি, মণ্ডপগুলো ফাঁকা। দুর্গা মা ফিরে গেছেন কৈলাশে। আমার আবার পড়াশোনা আর নিয়মকানুনে ঢাকা জীবন। আবারও অপেক্ষা আগামী বছরের দুর্গাপূজার। তবু কেন জানি এ সময়ের অপেক্ষাটা আর আনন্দময় হয় না।
তবু এই অপেক্ষা মায়ের জন্য সন্তানের। ১৯৭১ সালে এ দেশে দুর্গাপূজা হতে পারেনি, কিন্তু স্বাধীনতার জন্য এক আশ্চর্য সুন্দর অকালবোধন ছিল এই জাতির; ছিল সন্তানের জন্য মায়ের অপেক্ষা। ‘রুমীর এনলার্জ করা ফটোটা দোকান থেকে এনেছি। ... ফটোটা স্ট্যান্ডে লাগিয়ে অনেকক্ষণ চেয়ে রইলাম। কত দিন দেখিনি ওই প্রিয়মুখ। ...রুমী, রুমী। তুই কি কেবলই ছবি হয়ে রইবি আমার জীবনে?’ (১৯ নভেম্বর, শুক্রবার, ১৯৭১; একাত্তরের দিনগুলি, জাহানারা ইমাম)

</doc>

<doc>
উচ্চশিক্ষা
সর্বজন বিশ্ববিদ্যালয় কীভাবে চলবে?:

আমরা শিক্ষার্থী থাকাকালে বিশ্ববিদ্যালয় বলতে এক ধরনের বিশ্ববিদ্যালয়ই বোঝাত। গত দেড় দশকে দেশে অসংখ্য ব্যক্তি বা গোষ্ঠীমালিকানাধীন বাণিজ্যিক (প্রাইভেট) বিশ্ববিদ্যালয় হয়েছে, এর ফলে আমাদের চেনা বিশ্ববিদ্যালয়গুলোর নাম দাঁড়িয়েছে ‘পাবলিক বিশ্ববিদ্যালয়’। এর বাংলা নাম হিসেবে সরকারি বিশ্ববিদ্যালয় বলেন অনেকে। সরকারও সেভাবেই এই বিশ্ববিদ্যালয়গুলোকে দেখতে ভালোবাসে। কিন্তু বিশ্ববিদ্যালয় ধারণার সঙ্গে এই নাম মেলে না। পাবলিক বিশ্ববিদ্যালয় মানে হলো এটি সমাজের, সর্বজনের, সব মানুষের আগ্রহী ও মেধাবী সন্তানদের উচ্চশিক্ষা গ্রহণের দায়িত্ব গ্রহণকারী প্রাতিষ্ঠানিক ব্যবস্থা। অর্থবিত্ত বা ক্ষমতা নয়, মেধাই যাতে উচ্চশিক্ষা গ্রহণের পথে একমাত্র নির্ধারক হয়, তা নিশ্চিত করে সমাজে উচ্চশিক্ষার পথ প্রশস্ত ও নিশ্চিত করাই এ ধরনের বিশ্ববিদ্যালয়গুলো প্রতিষ্ঠার মূল লক্ষ্য হওয়ার কথা।
সরকারের অর্থ বলে কিছু নেই, সবই জনগণের অর্থ। সরকারের দায়িত্ব তাই জনগণের অর্থ জনগণের শিক্ষার অধিকার নিশ্চিত করার জন্য ব্যয় করা। কোনোভাবেই সরকার এসব প্রতিষ্ঠানের মালিক নয়; মালিক সমাজ, সমাজের সর্বজন। বিশ্ববিদ্যালয়ের প্রশাসনও এমন কিছু করতে পারে না, যা সর্বজনের শিক্ষার ক্ষেত্রটিকে ক্ষতিগ্রস্ত করে কিংবা তার সুযোগ সংকুচিত হয়। সরকার বা মন্ত্রণালয়কে খুশি করা বা তাদের মনমতো চলা নয়, বিশ্ববিদ্যালয় চলতে হবে ‘সর্বজনের মালিকানা, কর্তৃত্ব ও শিক্ষার অধিকার’ নিশ্চিত করার নীতি কেন্দ্রে রেখে। ইউরোপ, উত্তর আমেরিকা, ল্যাটিন আমেরিকার বহু দেশ সেভাবেই এসব বিশ্ববিদ্যালয় দাঁড় করিয়েছে। এর পক্ষেই বহু দেশের জনগণ এখন রাস্তায়।
‘পাবলিক বিশ্ববিদ্যালয়’ বলতে তাই যে ধরনের প্রতিষ্ঠান বোঝায়, তাতে বাংলায় একে যথাযথভাবে উপস্থাপন করার জন্য আমি এ ধরনের বিশ্ববিদ্যালয়ের নাম প্রস্তাব করতে চাই ‘সর্বজন বিশ্ববিদ্যালয়’। এই পরিচয় পরিষ্কার করা শুধু শব্দের ব্যাপার নয়, নিজের সম্পদকে নিজে চিহ্নিত করে তার মালিকানা নিশ্চিত করায় সর্বজনের সক্রিয়তার জন্যই তা খুব গুরুত্বপূর্ণ। কেননা, সর্বজনের বিশ্ববিদ্যালয়ই শুধু নয়, সর্বজনের চিকিৎসা, পানি, খনিজ সম্পদসহ সর্বজনের সবই এখন দখলদারদের থাবার নিচে। এই থাবা মোকাবিলা তাই আমাদের অস্তিত্বের প্রশ্ন।
এই থাবা হঠাৎ একটি সরকারের আমলে কতিপয় ব্যক্তির দোষে দুষ্ট ব্যাপার শুধু নয়। গত কয়েক দশকে সরকার-নির্বিশেষে যে উন্নয়ন দর্শন বাংলাদেশে আধিপত্য বিস্তার করেছে, তারই সাক্ষাৎ ফল এই থাবার সম্প্রসারণ। এই উন্নয়ন দর্শনের সারকথা হলো সর্বজন প্রতিষ্ঠান, সর্বজন সম্পত্তি দ্রুত ব্যক্তিমালিকানাধীন সম্পত্তি ও বাণিজ্যিক মুনাফাকেন্দ্রিক প্রতিষ্ঠানে পরিণত করা। এই দর্শন রেখেঢেকে এটাই নিশ্চিত করতে চায় যে সর্বজনের সম্পদে সর্বজনের অধিকার থাকবে না, তাদের কাজে লাগবে না, সেগুলো ব্যবহূত হবে কতিপয় ব্যক্তির মুনাফার পাহাড় তৈরিতে। সর্বজন সম্পত্তি যেমন: নদীনালা, খাল-বিল, জলাশয়, খোলা মাঠ ব্যক্তির দখলে যাওয়া, বনজঙ্গল, তেল-গ্যাস-খনিজ সম্পদ ও বিদ্যুতের ওপর বহুজাতিক পুঁজির মালিকানা, দেশি-বিদেশি মুনাফাকেন্দ্রিক প্রতিষ্ঠানের কর্তৃত্ব প্রতিষ্ঠিত হওয়া, পরিকল্পিতভাবে সর্বজন শিক্ষাপ্রতিষ্ঠান ও হাসপাতালের পঙ্গু অবস্থার সৃষ্টির সঙ্গে সঙ্গে বাণিজ্যিক খাত হিসেবে শিক্ষা ও চিকিৎসার বিস্তার ইত্যাদি বর্তমান উন্নয়ন দর্শন ও রাজনীতিরই অবদান। এগুলো তাই এমনি এমনি কিছু দখলদারের দাপট থেকেই ঘটেনি, রাষ্ট্রীয় নীতিই তাই। সরকার বদলে এসব নীতির পরিবর্তন হয়নি। এসব নীতি বাস্তবায়নের মধ্য দিয়েই সর্বস্তরে দখলদারদের বিস্তার ঘটেছে। এসব রাষ্ট্রীয় নীতির আন্তর্জাতিক মাত্রা আছে, সুবিধাভোগীদের দেশীয় ও আন্তর্জাতিক পক্ষ আছে। এসব রাষ্ট্রীয় নীতি বৈশ্বিকভাবে প্রবল নয়া রক্ষণশীল (বা নয়া উদারতাবাদী বলে পরিচিত) নীতির অংশ।
প্রান্তস্থ দেশগুলোতে এই নীতির প্রণয়ন ও বাস্তবায়নে বিশ্বব্যাংক, আইএমএফ ও সহযোগী নানা সংস্থা সদা সক্রিয়। বিভিন্ন খাতে উন্নয়ন নামে প্রণীত তাদের নীতির লক্ষ্যই তা-ই। কিছুদিন আগেই একটি শিক্ষানীতি সরকার অনুমোদন করেছে। এত দিন দেশে কোনো শিক্ষানীতি ছিল না, শিক্ষা খাত চলেছে বিভিন্ন খণ্ড খণ্ড নির্দেশনার মাধ্যমে। এই খণ্ড খণ্ড নির্দেশনা এসেছে অখণ্ড নীতির মধ্য থেকে। মাধ্যমিক শিক্ষার এডিবির প্রকল্প তার একটি উদাহরণ। বিশ্ববিদ্যালয় ক্ষেত্রে এ রকম একটি ছাতা-কর্মসূচি হচ্ছে বিশ্বব্যাংক সমর্থিত ২০ বছরব্যাপী কৌশলপত্র। শিক্ষানীতি এই ধারাবাহিকতা খর্ব করেনি।
এই কৌশলপত্রের মূল মনোযোগ হচ্ছে সর্বজন বিশ্ববিদ্যালয়ের বর্তমান কাঠামো পরিবর্তন করে তাকে বাজার অনুকূল করা, শিক্ষার্থীদের আবাসিক ব্যবস্থা ক্রমে সংকুচিত করা, বেতন ও ফি ইত্যাদি ধীরে ধীরে এমনভাবে বৃদ্ধি করা, যাতে এসব প্রতিষ্ঠানের খরচের বড় অংশ শিক্ষার্থীদের থেকেই গ্রহণ করা যায়। অর্থাৎ ক্রমে ক্রমে সর্বজন বিশ্ববিদ্যালয় যেন বাণিজ্যিক মুনাফাসন্ধানী বিশ্ববিদ্যালয়ের সমগোত্রীয় হয়। এই নীতির ভিত্তি প্রথম সুসংগঠিতভাবে প্রকাশিত হয়েছে ২০০০ সালে তিন খণ্ডে বিশ্বব্যাংকের এডুকেশন সেক্টর রিভিউতে। এখানে স্পষ্টভাবেই বলা হয়েছে, ‘প্রতিরোধ সামলানোর জন্য খুব কায়দা করে এমনভাবে বেতন-ফি বাড়াতে হবে, যাতে একপর্যায়ে পুরো ব্যয় শিক্ষার্থীদের কাছ থেকেই সংগ্রহ করা যায়।’ এর অর্থ হলো, নামে সর্বজন বিশ্ববিদ্যালয় হলেও ক্রমে এমন পরিস্থিতি তৈরি হবে, যাতে মেধা নয়, অর্থবিত্তই উচ্চশিক্ষায় প্রবেশের প্রধান নিয়ামক হবে।
যাঁরা এ দেশেরই বিভিন্ন বিশ্ববিদ্যালয়ের বর্তমান বা সাবেক শিক্ষক হিসেবে এসব নীতি প্রণয়নের সঙ্গে যুক্ত কিংবা এগুলোর পক্ষে ওকালতি করেন,্র আমি জানি না, তাঁদের কয়জন বাজারদরে শিক্ষা কিনে এই পর্যন্ত আসতে পারতেন, কিংবা বর্তমানের যাঁরা প্রকৌশলী, চিকিৎসক, বিজ্ঞানী, সমাজবিজ্ঞানী, তাঁরা কয়জন উচ্চশিক্ষা সমাপ্ত করতে পারতেন? নিজের বেলায় বলতে পারি, আমি পারতাম না। সর্বজন শিক্ষার দায় রাষ্ট্রকে এ জন্যই দেওয়া হয়, যাতে রাষ্ট্র জনগণের অর্থ ব্যয় করে তার মধ্য দিয়ে জনগণের শিক্ষার অধিকার শুধু নয়, সমাজের জন্য প্রয়োজনীয় শিক্ষা নিশ্চিত করে, জনশক্তি তৈরি করে।
টাকার অভাবের যুক্তি দেখিয়ে দেশীয়-আন্তর্জাতিক নীতি প্রণেতারা বাণিজ্যিকীকরণের ধারা জোরদার করছেন। দেশের ৩৫টি সর্বজন বিশ্ববিদ্যালয়ের ২০১১-১২ অর্থবছরের জন্য বাজেট ধরা হয়েছে এক হাজার ৩৩২ কোটি টাকা। এর মধ্যে উন্মুক্ত ও জাতীয় বিশ্ববিদ্যালয়ও অন্তর্ভুক্ত। এই টাকা খরচ হয় দেশের প্রায় ১৫ লাখ শিক্ষার্থীর পেছনে। অথচ এর পাঁচ গুণ অর্থ সরকার প্রতিবছর অপচয় করে বিদেশি কোম্পানিগুলোর সঙ্গে করা অপ্রয়োজনীয় চুক্তির কারণে, অনেক গুণ বেশি দামে নিজেদের গ্যাস কেনার কারণে, বিদ্যুৎ কেনার কারণে, যার পরিমাণ দিন দিন বৃদ্ধি করতে কোনো কার্পণ্য দেখা যায় না। বিশ্বব্যাংকীয় দর্শন শিক্ষার জন্য প্রথম ব্যয়কে বাহুল্য মনে করে, দ্বিতীয়টি তাদের সমর্থনপুষ্ট, তারা তাকে উন্নয়নের অংশ মনে করে। সেটাই শিরোধার্য বিবেচনা করেন আমাদের অনেক শিক্ষিত মানুষ!
অনেকেই প্রশ্ন তোলেন, সব ধরনের ব্যয় বৃদ্ধির পরিপ্রেক্ষিতে বেতন ও ফি বৃদ্ধির বিরুদ্ধে প্রতিবাদ কীভাবে যৌক্তিক হয়? বিচ্ছিন্নভাবে এই প্রশ্নটি ঠিক। কিন্তু শিক্ষার্থীদের বিক্ষোভ বা প্রশ্ন যদি কেউ মনোযোগ দিয়ে শোনেন, তাহলে দেখবেন তাঁদের উদ্বেগ্রও অনাস্থার একটি বৃহত্তর কারণ ও পরিপ্রেক্ষিত আছে। উদ্বেগটি সর্বজন বিশ্ববিদ্যালয়কে ক্রমান্বয়ে বাণিজ্যিক ভিত্তিতে পরিচালনার ক্ষমতাবান উন্নয়ন দর্শনকে নিয়ে, দুর্নীতি ও অপচয় নিয়ে।
বর্তমানে যেসব বিশ্ববিদ্যালয় সরকার প্রতিষ্ঠা করেছে, সেগুলোতে বেতন ও ফি পুরোনো বৃহৎ বিশ্ববিদ্যালয়গুলো থেকে বেশি। পুরোনো বিশ্ববিদ্যালয়ে বেতন না বাড়লেও নানা রকম ফি এবং বিভাগীয় চাঁদা আগের তুলনায় অনেক বেড়েছে। পুরোনো বিশ্ববিদ্যালয়ে সক্ষম না হলেও নতুন অনেক বিশ্ববিদ্যালয়ের আইনি কাঠামোর মধ্যেই বাণিজ্যিকীকরণের নীতিগত অবস্থান ঘোষিত হয়েছে। গত কিছুদিনে চট্টগ্রাম বা জগন্নাথ বিশ্ববিদ্যালয়ে শিক্ষার্থীদের আন্দোলন তাই তাঁদের একার নয়। শিক্ষা ও চিকিৎসাকে ক্রমে বাণিজ্য ও মুনাফার উপাদানে পরিণত করার নীতি ও দর্শনের প্রভাব সর্বজন বিশ্ববিদ্যালয় কিংবা হাসপাতালগুলোর অভ্যন্তরে আরও অনেক বিষময় প্রবণতা তৈরি করেছে। বাণিজ্য, মুনাফা বা টাকার উন্মাদনা সমাজের সুবিধাভোগী সমাজের অন্যান্য অংশের মতো এখানেও ভয়ংকর আকার ধারণ করেছে। বাজার থেকে শিক্ষা, চিকিৎসাসহ সবকিছু বর্ধিত দামে কেনার বাধ্যবাধকতা এই পরিস্থিতির আরও অবনতি ঘটিয়েছে। এসব প্রতিষ্ঠানের শিক্ষক ও চিকিৎসকদের বেতন সুযোগ-সুবিধা বাণিজ্যিক প্রতিষ্ঠানগুলোর তুলনায় কম। কিন্তু বাণিজ্যিক বিশ্ববিদ্যালয় কিংবা ক্লিনিক/হাসপাতাল গড়ে উঠেছে, টিকে আছে, কাজ করছে সর্বজন প্রতিষ্ঠানের শিক্ষক বিশেষজ্ঞদের দিয়েই। বেতন যেখানে বেশি, বাজারের টান সেদিকেই। কিন্তু সর্বজন প্রতিষ্ঠানের শিক্ষার্থীদের প্রাপ্য সময় এমনকি অবকাঠামো অনানুষ্ঠানিক বাণিজ্যিকীকরণ প্রক্রিয়ার মধ্যে প্রবেশ করছে। কোনো কোনো সর্বজন বিশ্ববিদ্যালয় নিজেদের প্রাঙ্গণেই ভিন্ন শিফট করে বাণিজ্যিক তৎপরতায় নিয়োজিত হয়েছে। অর্থ মুনাফামুখী তৎপরতাই এখন প্রাধান্যে। শিক্ষা ও শিক্ষার্থীরা এর শিকার।
এখানেই শেষ হয়নি। টাকা কামানোর সব রকম তৎপরতা এখন দিন দিন অপ্রতিরোধ্য হয়ে উঠছে। টেন্ডারবাজি, চাঁদাবাজি থেকে পরীক্ষার প্রশ্ন ফাঁসও অর্থ উপার্জনের মাধ্যম। অন্যান্য অনেক ক্ষেত্রের মতো নিয়োগ-বাণিজ্যও এসব প্রতিষ্ঠানকে গ্রাস করতে যাচ্ছে।
সর্বজন বিশ্ববিদ্যালয়গুলোর প্রশাসন ক্রমেই হয়ে উঠেছে সরকারের মন্ত্রণালয়ের সম্প্রসারিত হস্ত। চারদলীয় জোট সরকারের সময় ১৮৭৩ সালের আইন ব্যবহার করে কয়েকটি বিশ্ববিদ্যালয়ে নির্বাচিত উপাচার্য অপসারণ করা হয়, বসানো হয় দলীয় লোককে। বর্তমানে কোনো বিশ্ববিদ্যালয়ে আর নির্বাচিত উপাচার্য নেই। সবাই সরকার-নিযুক্ত। কাজেই তাঁদের জবাবদিহি করার একমাত্র স্থান মন্ত্রণালয় কিংবা দলের নেতা। বিশ্ববিদ্যালয়ের শিক্ষকও নন।
পতন অবিরাম, ক্রমেই অধিকতর গতিপ্রাপ্ত। বিশ্ববিদ্যালয় প্রশাসনে স্থান পাওয়ার জন্য সরকারি দলের পূর্ণ আনুগত্য এখন ন্যূনতম শর্ত বটেই, কিন্তু যথেষ্ট শর্ত নয়। বহু সরকারি দলের সমর্থক যোগ্য ব্যক্তি আছেন, কিন্তু তাঁরা পরীক্ষায় ফেল করেন। যথেষ্ট শর্ত পূরণের জন্য ক্যাম্পাসে সন্ত্রাসী ও বাণিজ্যিক তৎপরতা থেকে সমর্থনপ্রাপ্তি ও বিনিময়ে তাদের পৃষ্ঠপোষকতার নিশ্চয়তা দান আবশ্যক শর্ত। ভয়ংকর ব্যাপার হচ্ছে, বিশ্ববিদ্যালয়ের উপাচার্যসহ উচ্চতর পদে নিয়োগেও সরকারি ছাত্র সংগঠনের সবুজসংকেত প্রয়োজন হয়। সুতরাং এসব ‘ছাত্রনেতা’কে পক্ষে রাখার জন্য তাঁদের অন্যায়-অত্যাচারের প্রতি সস্নেহ দৃষ্টি ও পৃষ্ঠপোষকতা প্রশাসকদের নিয়মিত কাজ হয়ে দাঁড়ায়। কর্মচারী, কর্মকর্তা, শিক্ষক নিয়োগ এই দুষ্টচক্রের মধ্য দিয়েই ঘটে। পরিস্থিতি দেখে মনে হয় যে সরকার সর্বজনের প্রতিষ্ঠানগুলোকে বিবেচনা করে তাদের অযোগ্য দলীয় ক্যাডার ও সমর্থকদের এমপ্লয়মেন্ট ও টাকা কামানোর ক্ষেত্র হিসেবে। শিক্ষকতায় একটি ভুল নিয়োগ একটি বিশ্ববিদ্যালয়ের জন্য কত বড় বোঝা হতে পারে, সমাজের কতগুলো প্রজন্ম একটি ভুল নিয়োগের জন্য ক্ষতিগ্রস্ত হয়, তা অর্থ আর ক্ষমতার প্রলোভনে মত্ত ব্যক্তিদের কীভাবে বোঝানো সম্ভব?
দেশ, সম্পদ, প্রতিষ্ঠানকে লুটেরাদের দখলমুক্ত করে ৯৯ শতাংশ মানুষের মালিকানা প্রতিষ্ঠার আন্দোলন যুক্তরাষ্ট্র, যুক্তরাজ্য, স্পেন, গ্রিস, ভারতসহ বহু দেশে ক্রমবর্ধমান। বাংলাদেশের জাতীয় সম্পদে জনগণের কর্তৃত্ব প্রতিষ্ঠার আন্দোলন, ভূমি রক্ষার আন্দোলন, সর্বজন শিক্ষাকে বাণিজ্যের থাবা থেকে রক্ষার আন্দোলনও এই চিন্তাকেই ধারণ করে। শিক্ষা, চিকিৎসা, পানিসহ সম্পদের ওপর নিজের মালিকানা ও কর্তৃত্ব প্রতিষ্ঠায় সজাগ ও সোচ্চার না হলে সামনে বিপদ আরও বাড়বে সর্বজনেরই।
</doc>

<doc>
গন্তব্য ঢাকা
ঢাকায় কি আর সাধে থাকি?:

 	প্রাথমিক সৌজন্যমূলক কথাবার্তা সেরেই প্রশ্ন করি লোকটিকে, ‘কী নাম আপনার, বলবেন?’ ‘নজরুল।’ নিস্পৃহ স্বরে একটা শব্দ বলেই দাঁড়ি টেনে দেন তিনি। নাছোড়বান্দা আমি আবার প্রশ্ন করি, ‘শুধুই নজরুল? আগে-পরে আর কিছুই নেই?’ জবাব নেই। একমনে নিজের কাজ করে চলেন তিনি। ‘দেশের বাড়ি কোথায় আপনার?’ ‘দ্যাশের বাড়ি সিরাজগঞ্জে। চৌহালী থানা আছে না? সেই থানাতে।’ ‘আর গ্রামের নাম?’ ‘বিরিদাশুরিয়া গ্রাম।’ ‘গ্রামে যান না?’ এবার একটু লাজুক হাসি ফোটে লোকটির ঠোঁটের কোণে, ‘১০-১৫ দিন গেলেই বাড়ি চলে যাই। থাকতে পারি না এখানে বেশি দিন। ঢাকা বেশি দিন সইতে পারি না।’ জানতে চাই, ‘এই আখ বিক্রির ব্যবসা কত দিনের?’ আবারও যেন একটু লজ্জা এসে ঘিরে ধরে তাঁকে। ‘মাত্র দুই দিন হইছে। ৮ তারিখ (৮ সেপ্টেম্বর ২০১১) থেকে এখানে এই ব্যবসা করছি। আগে রিসকা (রিকশা) চালাইতাম। রিসকা চালানোর চাইতে এই কাম ভালো। নিজের আকাঙ্ক্ষা মতোন কাম করা যায়। আর রিসকা চালাইলে তো সারা দিনই কষ্ট করতে হয়।’ ‘তাহলে একেবারে আখের রসের ব্যবসাটা করলেই তো পারতেন? লাভটা একটু বেশিই থাকত।’ ‘তা ঠিক। কিন্তু গাড়ি কিনতে হইব, মেশিন কিনতে লাগব। অত টাকা এহন হাতে নাই। গোটা গোটা গেন্ডারি বিক্রির ব্যবসাটা একটু কম টাকাতেই হয়।’ হতাশার রেখা তাঁর চোখেমুখে স্পষ্ট।
কথার মোড় ঘুরাই আমিই। ‘গ্রামে গেলে কেমন মজা করেন?’ এবার একটু উচ্ছ্বাস দেখা যায় তাঁর আচরণে। বলেন, ‘গ্রামে আনন্দ তো হবেই। ছোটবেলায়ও যেমন মজা করছি, বড় হয়েও তেমনই। মাছ-মুছ ধরছি, নদীতে সাঁতার কাটছি, হাটবাজার করছি। এই আর কি! সেগুলা করতেও ভালো লাগে।’ ‘আর ঢাকায় কেমন লাগে?’ মনে হয় এবার বেশ সমস্যায় পড়ে যান তিনি। বলেন, ‘ঢাকা কি আর সাধে ভালো লাগে? মনে করেন, ঢাকায় থাকলে যেটুকু কামাই (আয়) করি। সেটা দিয়েই বৌ, বাচ্চা চলে। এখানে থাকলে তাই ভালো লাগে। আবার গ্রামে গেলে মা, বৌ রেন্ধে-বেড়ে খাওয়ালে খুব ভালো লাগে। এখানেও আমার অনেক বন্ধু আছে, কিন্তু গেরামে আমাগো আড্ডা আরও বেশি।’ এবার নিজের গল্পের ঝাঁপি খুলে বসেন তিনি। ‘গ্রামে আমাদের তেমন জমি-জায়গা নাই। যা একটু ভিটাবাড়ি আছে তাই। যমুনা নদীর পরেই আমাদের বাড়ি। আমরা নদী থেকে মাছ ধরে বিক্রি করতাম। আর নিজেরাও গাঙের মাছ খাইতাম। বাড়িতে যা রান্ধে তাই ভালো লাগে। তয় গাঙের (নদী) মাছ দিয়ে ভাত খাইতে টেস্ট বেশি। মাছ ধরতে গিয়া তিনবার নদীতে ডুবছি। গ্রামের মানুষ বলে বাঁচছি। একবার রাতের বেলা মাছ ধরতে গিয়া মাঝনদীতে গিয়াই শুরু হইছে ঝড়। নৌকা উল্টাই গ্যাছে। সাঁতার দিয়ে তবে তীরে আসছি।’
গল্প করতে করতে জানা হয়ে যায় তাঁর জীবনের বেশ কিছু অংশ। নজরুলেরা তিন ভাই ও দুই বোন। মা, বাবা, স্ত্রী, সন্তান নিয়ে তাঁর ছোট্ট যে সংসারটি গ্রামের বাড়িতে আছে; তাদের ছেড়ে এই শহরে থাকতে একটুও ভালো লাগে না তাঁর। তবু থাকতে হয়। ওদের জন্য অনেক কিছু করতে ইচ্ছা করে। বলেন, ‘দায়িত্ব তো অনেক করতে মন চায়। কিন্তু তেমন কিছুই করতে পারি না। দুই ছেলে এক মেয়ে আমার। অরা তো এখনো পড়ার যোগ্য হয় নাই। টাকার জন্য আমার পড়ালেখা হয়নি। ইচ্ছা আছে, অদের অনেক পড়ামু।’
ঢাকেশ্বরী মন্দিরের সামনের রাস্তায় কয়েক দিন ধরে কিছু টাকা আয়ের উদ্দেশে একটা ভ্যানগাড়িতে কিছু আখ নিয়ে বসেন তিনি। মন্দিরে আসা দর্শনার্থী বা অন্যরা পথ দিয়ে যাওয়ার সময় কিনে নেয় গেন্ডারি। দাম দিতে হয় মাত্র পাঁচ বা দশ টাকা প্রতি পিস। সকালে ভ্যানে করে শ্যামবাজার থেকে আখ নিয়ে আসেন নজরুল। তারপর সারা দিন দাঁড়িয়ে দাঁড়িয়ে বিক্রি করেন। গত দুই দিনে লাভ ছিল প্রায় ৩০০ টাকার মতো। নতুন এই ব্যবসাটা দিয়ে তিনি যেন ঝালিয়ে নিতে চাইছেন নিজের জীবন। জীবন অন্যদিকে বাঁক নেয় কি না, সেটাই এখন দেখার বিষয়। বলেন, ‘যদি দেখি কামাই দিয়ে কুলাইতে পারছি না, তাহলে আবার এই ব্যবসা ছেড়ে রিসকা চালাইতে শুরু করমু।’ কথা বলতে বলতে আখ চেঁছে পরিষ্কার করা, টুকরো টুকরো করে কাটার কাজে আবার তিনি ব্যস্ত হয়ে ওঠেন। কী নিপুণভাবে কাজটা করেন তিনি! ধীরে ধীরে মসৃণ হয়ে ওঠে আখের গা। যদিও কাজটা করতে গিয়ে তাঁর হাত, পা, কাপড় ধুলায় ভরে ওঠে। তবে আখটি খাবার উপযোগী করে তুলে তাঁর নিজের জীবনের চলার পথটা যদি মসৃণ হয়ে ওঠে, তাহলেই তিনি মহাখুশি।
 শর্মিলা সিনড্রেলা
</doc>

<doc>
জনস্বার্থ
জাতীয় সংসদ, বিমানবাহিনী এবং মেট্রোরেল:

মেট্রোরেল নিয়ে আমরা বিপাকে পড়েছি। এবং এ বিষয়ে স্বয়ং জাতীয় সংসদের স্পিকার আবদুল হামিদ আমাদের পরিষ্কার জানিয়ে দিয়েছেন যে প্রস্তাবিত মেট্রোরেল সংসদ এলাকার মধ্য দিয়ে তৈরি করা হোক, এটা তিনি মেনে নেবেন না। আমরা তাঁর এই বক্তব্য শুনে কিছুটা স্বস্তি পেয়েছি এবং আশা করি যে তিনি বৃহত্তর জাতীয় স্বার্থে তাঁর দৃঢ়তা বজায় রাখবেন; এবং সেটা তিনি করলেই আমাদের সবার মনে আবার আস্থা ফিরে আসবে—সেই আস্থা, যা সুদূর কোনো অতীতে আমরা আমাদের রাজনৈতিক নেতাদের কাছ থেকে পেতাম। ভাবতে অবাক লাগে যে এই দেশে কোনো একসময় ছিল, যখন রাজনীতির অর্থই ছিল মানুষের সেবা করা। শেরেবাংলা, বঙ্গবন্ধু, মওলানা ভাসানী ও তাঁদের অনুসারীরা বছরের পর বছর গোটা দেশ ঘুরে দেখেছেন এবং সাধারণ মানুষ তাঁদের নিজেদের মধ্যে পেয়ে মনের ভেতরে আশার সঞ্চার করেছে। আজ সেই রাজনীতি নেই। আছে পরিবার; এবং এসব পরিবার বরাবরই চেষ্টা চালিয়ে যাচ্ছে, কী করে তারা এই দেশের কর্তৃত্ব নিজ হাতে রাখবে, কুক্ষিগত করবে। আপনি আওয়ামী লীগই বলুন আর বাংলাদেশ জাতীয়তাবাদী দলই বলুন—সর্বত্র এই পারিবারিক বিষয়টি কাজ করে চলেছে।
কিন্তু এটা ধরে নেওয়া ভুল হবে যে রাজনীতি কেবল পরিবারকেন্দ্রিক হয়ে পড়েছে। একটু ভেবে দেখুন, আপনার আশপাশে যেসব রাজনীতিক রয়েছেন, এঁদের মধ্যে প্রকৃত রাজনীতিকের সংখ্যা কত। একটা সময় ছিল, যখন এ অঞ্চলের এই বাংলাদেশের রাজনৈতিক অঙ্গনে খ্যাতিমান আইনজীবীদের প্রাধান্য ছিল এবং ছিল বলেই মানুষ নানা সময়ে বিভিন্ন রকমের গণতান্ত্রিক আন্দোলনের সূচনা করেছে। এর ফলে আমরা সবাই বেজায় উপকৃত হয়েছি। ইতিহাস ও কৃষ্টির ব্যাপারে আমাদের চিন্তাভাবনা ও ধ্যান-ধারণার বিকাশ ঘটেছে। এসব রাজনৈতিক ব্যক্তি আমাদের স্বপ্ন দেখতে শিখিয়েছেন। এই স্বপ্নগুলো তাঁরাই আমাদের মন-মননে সাজিয়ে তুলেছিলেন। সেই রাজনীতিবিদ আজ নেই, সেই স্বপ্ন অনেক দিন হলো দুঃস্বপ্নে পরিণত হয়েছে। এই হওয়ার পেছনে অবশ্য কারণও রয়েছে। সেই কারণগুলো খুঁজে পাবেন, যদি আপনি বর্তমান জাতীয় সংসদের সদস্য তালিকা পরীক্ষা করেন। প্রার্থীদের নিজেদের ঘোষণা অনুযায়ীই নবম জাতীয় সংসদের প্রায় ৫৭ শতাংশ সাংসদই হচ্ছেন ব্যবসায়ী। সমস্যাটি তাহলে কোথায়? এই প্রশ্নের উত্তর খুবই সহজ—একজন ব্যবসায়ীর শ্রেণী-চরিত্র একটাই। তিনি তাঁর রাজনৈতিক জীবনে জনগণের স্বার্থের চেয়ে নিজের ব্যবসায়িক স্বার্থই মুখ্য করে দেখবেন। এ তো গেল ব্যবসায়ী রাজনীতিবিদদের কথা। আবার দৃষ্টি ফেরান জাতীয় সংসদের দিকে। সাংসদদের একটি বড় অংশ হচ্ছে অবসরপ্রাপ্ত সামরিক ও বেসামরিক কর্মকর্তা। সাংসদ তাঁরা হতে পারেন অবশ্যই; এবং হয়েছেনও। তবে জাতীয় ইতিহাসে, দেশের উন্নয়নে তাঁদের অবদান কি কখনো উল্লেখযোগ্য হয়েছে? আপনি উত্তর খুঁজতে খুঁজতে লক্ষ করুন যে সংসদে ছায়াছবি ও নাট্যজগতের কোনো একসময়ের নায়ক-নায়িকারাও রয়েছেন। গানের শিল্পীও আছেন। এসব গোত্রের মধ্যে কোনো প্রকৃত রাজনীতিক আপনি খুঁজে পাবেন না। আর যে-সংখ্যক রাজনৈতিক ব্যক্তি রয়েছেন, যত দিন অতিবাহিত হচ্ছে, তাঁদের সংখ্যা ততই কমে আসছে।
আমাদের জীবনে রাজনৈতিক নেতা না থাকলে আমাদের ভবিষ্যৎ যে খুব একটা আনন্দদায়ক হবে, সেটা ভেবে নেওয়ার কোনো কারণ নেই। স্পিকার আবদুল হামিদ হচ্ছেন সেই পুরোনো রাজনীতির ধারায় গড়ে ওঠা মানুষ, যাঁর মধ্যে আমরা এখনো আমাদের হূদয়ের অনুভূতিগুলো প্রকাশ হতে দেখি। এই কাজটি তো প্রধানমন্ত্রী ও বিরোধীদলীয় নেতা করতে পারতেন। তাঁরাই তো আমাদের আশ্বস্ত করতে পারতেন যে বাংলাদেশ বিমানবাহিনী মেট্রোরেলের ব্যাপারে যে আপত্তি তুলেছে, তা গ্রহণযোগ্য নয়। একটি গণতান্ত্রিক দেশে, হোক না সেই গণতন্ত্র দুর্বল ও রক্তহীন, মানুষ এটাই আশা করে যে সরকার সর্বক্ষেত্রে দৃঢ়তার পরিচয় দেবে। বিমানবাহিনী তার আপত্তির কথা বলেছে এলাকার নিরাপত্তার কথা ভেবে। খুবই ভালো কথা। সে বিষয় না হয় সরকারি মহলে আরও ভালো করে চিন্তাভাবনা করা যেতে পারে। আবার না-ও করা যেতে পারে, যদি সরকার মনে করে যে মেট্রোরেল স্থাপনের ব্যাপারে যে সিদ্ধান্ত হয়েছে, তা অপরিবর্তিত থাকবে। একটি প্রজাতন্ত্রে সব ক্ষমতা নির্বাচিত সরকারের হাতে ন্যস্ত। আর সেই ক্ষমতাবলে সরকার জনগণের স্বার্থ রক্ষা করে থাকে। যদি কোনো গুরুত্বপূর্ণ বিষয়ে সিদ্ধান্ত নেওয়া হয়, সেই সিদ্ধান্ত বজায় থাকবে এবং কোনো চাপের মুখে পরিবর্তিত হবে না। এই হলো রীতি। তার চেয়ে বড় কথা, কোনো সরকারি প্রতিষ্ঠান কোনো প্রেশার গ্রুপে পরিণত হবে না এবং কোনো সরকারকে বাধ্য করবে না এমন কোনো কিছু করতে, যাতে জনগণের আকাঙ্ক্ষা বিনষ্ট হয়।
আমাদের বক্তব্য একটাই আর তা হলো, যে পরিকল্পনা মেট্রোরেলের বিষয়ে নেওয়া হয়েছে, সেটি বজায় রাখা হোক। কোনো ক্রমেই যেন জাতীয় সংসদ এলাকায় এই প্রকল্পের ছায়া না পড়ে—এবং তা হলো দুটি কারণে। প্রথমত, জাতীয় সংসদ একটি স্বাধীন-সার্বভৌম প্রতিষ্ঠান, যার দ্বারা রাষ্ট্র পরিচালিত হয় এবং দেশে আইন প্রণয়ন করা হয়। অতএব, অন্য কোনো প্রতিষ্ঠান, তা নির্বাহী বিভাগই হোক আর বিমানবাহিনীই হোক, জাতীয় সংসদের এই স্বাধীনতায় হস্তক্ষেপ করতে পারে না। দ্বিতীয়ত, সংসদ এলাকার একটি বিশেষ স্থাপত্য রয়েছে, যা এলাকার নান্দনিক পরিবেশকে তুলে ধরে। বিশ্বখ্যাত স্থপতি লুই কানের বিশ্বনন্দিত কীর্তি এই সংসদ ভবন, সেটাও যেন আমরা মনে রাখি। বিগত কয়েক বছরে অবশ্য এই সৌন্দর্য অনেকাংশে বিঘ্নিত হয়েছে। যাঁরা সেই ১৯৮১ সালে অতি উৎসাহী হয়ে জেনারেল জিয়াউর রহমানের মরদেহ চন্দ্রিমা উদ্যানে সমাহিত করেন তাঁরা একটুও ভাবেননি, কী নিদারুণ কাজটি তাঁরা করছেন। আজ আপনার ওই লেকের ধারে যেতে মন চায় না। গোটা চন্দ্রিমা উদ্যানটি মনে হয় একটি গোরস্থানে রূপান্তর করা হয়েছে। আবার কয়েক বছর আগে সংসদ এলাকায় স্পিকার ও ডেপুটি স্পিকারের জন্য বাসভবন তৈরি করতে গিয়ে এলাকার আরও কিছু ক্ষতি করা হয়েছে। এখন যদি মেট্রোরেলও সেখানে অনুপ্রবেশ করে, তাহলে অদূর ভবিষ্যতে হয়তো আমাদের এ-ও দেখতে হবে যে গোটা জায়গাটি একটি বাণিজ্যিক স্থানে রূপ নিয়েছে। বর্তমানে ঢাকা শহর এমনিতেই একটি বৃহৎ বস্তিতে পরিণত হয়েছে। তাই বলে অবশিষ্ট সৌন্দর্য যা আছে, সেটা আমরা ধ্বংস করে ফেলব কেন?
সবশেষে একটি কথা বলার সময় বোধ হয় এসেছে। বাংলাদেশের ৪০ বছরের ইতিহাসে জাতীয় সংসদে বাজেট আলোচনায় সামরিক খাতে কত অর্থ ব্যয় হচ্ছে, সে বিষয়টি জনগণের সামনে কখনো তুলে ধরা হয়নি। যে গণতান্ত্রিক পরিবেশে অন্য সব জাতীয় গুরুত্বপূর্ণ বিষয় নিয়ে কথা হয়, বিতর্ক হয়, সেই একই পরিবেশে আমাদের সামরিক বাহিনী-সম্পর্কিত বিষয়গুলো প্রকাশ্যে আলোচিত হওয়া দরকার। জাতীয় নিরাপত্তার ব্যাপারটি অবশ্যই থাকবে। তার চেয়ে বেশি জরুরি হলো সমগ্র জাতিকে সব বিষয়ে অবহিত করা।
আর এই যে আজ পর্যন্ত এই বাংলাদেশে আমরা কোনো প্রতিরক্ষামন্ত্রী পাইনি, যে-ই সরকারপ্রধান হয়েছেন, তিনিই প্রতিরক্ষা মন্ত্রণালয়ের দায়িত্বে নিজেকে রেখেছেন—এ ধারাটি বদলে দেওয়ার সময় এসেছে। একই সঙ্গে যে অভিনব পদ্ধতিতে জেনারেল এরশাদের সরকার সেনাবাহিনী বিভাগ গড়ে তুলেছিল, সেই পদ্ধতি গুটিয়ে ফেলার সময়ও এসেছে। কাজটি ১৯৯১ সালের নির্বাচনের পরেই করা প্রয়োজন ছিল। কেন সেটা করা হলো না, সেই ব্যাখ্যা খালেদা জিয়া এবং শেখ হাসিনা কোনো দিন জাতির কাছে পেশ করেননি। ফলে ওই পুরোনো নিয়মেই কাজ হয়ে আসছে। আবার সেটাই বা বলি কী করে? বিভাগটি থাকার কারণে স্বয়ং প্রতিরক্ষা মন্ত্রণালয়ের ক্ষমতা অনেকটা হ্রাস পেয়েছে, যা মোটেও আমাদের কাম্য নয়।
অনেক ভাবনার কথা বলা হলো। অনেক উদ্বেগ প্রকাশিত হলো। এখন প্রয়োজন গণতন্ত্রের স্বার্থে কিছু পদক্ষেপ নেওয়া। আর হ্যাঁ, জাতীয় সংসদের স্পিকার আবদুল হামিদের প্রতি শ্রদ্ধা বরাবরই আমাদের ছিল। এখন সেই শ্রদ্ধা নিঃসন্দেহে আরও ব্যাপক আকার ধারণ করল।
সৈয়দ বদরুল আহসান: সাংবাদিক
</doc>

<doc>
যুক্তি তর্ক গল্প
উন্নয়নের পথে বাধা কোথায়?:

এশিয়ার যেসব দেশ অনেক পেছন থেকে এসে আমাদের ছাড়িয়ে অনেক দূর এগিয়ে যাচ্ছে, সেসব দেশের কোনো কোনোটিতে আগেও গিয়েছি, এবার থাইল্যান্ডের রাজধানী ব্যাংককে টানা ১০ দিন থেকে এসে আবারও কয়েকটি কথা মনে হচ্ছে। এবার দুটি পৃথক কারণে বামরুনগ্রাদ হাসপাতাল ও ব্যাংকক হাসপাতালে অনেকটা সময় দিতে হয়েছে। দুটি হাসপাতালই বিশাল, বহু বিভাগ নিয়ে ব্যস্ত প্রতিষ্ঠান আর রোগী ও চিকিৎসার মানের দিক থেকে আন্তর্জাতিক। দুটি হাসপাতালের ক্রেতা-সেবার ব্যবস্থাপনায় নিয়োজিত মধ্য ও নিম্ন-মধ্যস্তরের ৯০ শতাংশ কর্মী, সেবিকা ও চিকিৎসাসংশ্লিষ্ট সহযোগী কর্মীদের ৯০ শতাংশই নারী। চিকিৎসকসহ সব কর্মীর ইংরেজি-জ্ঞান অতি সামান্য। বিমানবন্দরের কর্মী, বিপণিকেন্দ্রের বিক্রেতা, ট্যাক্সিচালক, গণপরিবহনের কন্ডাক্টর—সবাই অতি সামান্য ইংরেজি-জ্ঞান নিয়ে কাজ চালাচ্ছেন।
থাইল্যান্ডে কিছুকাল আগেই বড় ধরনের রাজনৈতিক টানাপোড়েন গেছে। নানা ক্ষেত্রে সফল হলেও দুর্নীতির দায়ে একজন প্রধানমন্ত্রীকে পদ হারাতে হয়, এমনকি দেশত্যাগী হতে হয়। বর্তমান প্রধানমন্ত্রী সেই দেশত্যাগী ও দুর্নীতির দায়ে অভিযুক্ত সাবেক প্রধানমন্ত্রী থাকসিন সিনাওয়াত্রার বোন ইংলাক সিনাওয়াত্রা সম্পর্কে সেখানকার বিদ্বজ্জনের ধারণা তেমন ভালো নয়। দ্য নেশন ও ব্যাংকক পোস্ট পড়ে মনে হয়, গণমাধ্যমও তার সরকারের দক্ষতা নিয়ে সন্দিগ্ধ।
পারিবারিক বন্ধু-দম্পতির কাছ থেকে তাঁদের প্রায় ১৬ বছর ব্যাংককে বাসের অভিজ্ঞতা থেকেও জানতে পারি, রাজনৈতিক সংকট সত্ত্বেও সে দেশে অর্থনৈতিক বা সামাজিক জীবনে অস্থিরতা ও অনিশ্চয়তা তৈরি হয়নি। এবার থাইল্যান্ডের বিভিন্ন বিশ্ববিদ্যালয়ে অধ্যয়ন ও গবেষণারত কিছু বাংলাদেশি ছাত্রের সঙ্গেও দেখা ও কথাবার্তা হয়েছে। তারা সেখানকার সমাজ ও তরুণদের সম্পর্কে অভিজ্ঞতা থেকে কিছু কথাবার্তা বলল। সব মিলিয়ে দেশটির প্রধানত একটি ইতিবাচক চিত্রই পাওয়া যায়, যদিও নেতিবাচক দিক যে কিছু নেই, তা নয়।
থাইল্যান্ড থেকে জাপান পর্যন্ত অর্থনৈতিক উন্নয়ন ও বিকাশের ইতিহাস পড়ে ও বাস্তবতা দেখে বোঝা যায়, ইংরেজি-জ্ঞান কোনো দেশের উন্নয়নের পূর্বশর্ত নয়। এমনকি জাপানের গণতন্ত্রের নাজুক অবস্থা, বিশেষত, ঘন ঘন সরকারের পতন ও পরিবর্তনের বিষয়টি মাথায় রাখলে বলতে হয়, রাজনৈতিক অস্থিতিশীলতার সঙ্গেও উন্নয়ন সরাসরি সম্পর্কিত নয়। একজন বাঙালি অধ্যাপক বললেন, থাইল্যান্ডে রাজনৈতিক আন্দোলন ও পরিবর্তন ঘটলেও তাতে দেশে বিরাজমান ও চলমান পদ্ধতিতে বড় কোনো পরিবর্তন আসে না। এমনকি ‘লাল শার্ট আন্দোলন’ যখন তুঙ্গে, তা যখন সরকার পতন ও পরিবর্তনের দাবিতে জঙ্গি রূপ নিচ্ছিল, তখনো আন্দোলন সীমিত ছিল ব্যাংকক শহরের, ধরা যাক, দুই বর্গকিলোমিটারের মধ্যে। অন্যত্র ব্যবসা-বাণিজ্য, বাজার-হাট, অফিস-আদালতসহ কাজকর্ম ও জীবনযাত্রা ছিল স্বাভাবিক।
জাপান কিংবা থাইল্যান্ডে দুর্নীতি নেই, এমন কথা বলা যাবে না। বরং জাপানে বারবার প্রধানমন্ত্রী, সরকার ও বিভিন্ন মন্ত্রী এবং থাইল্যান্ডে থাকসিনসহ একাধিক মন্ত্রীর বড় ধরনের দুর্নীতির খবর আমরা জানি। কিন্তু তা সত্ত্বেও তাদের অগ্রগতি ও স্থিতিশীলতা নষ্ট হচ্ছে না।
তাহলে আমাদের সমস্যাটা কী? বা আমাদের সঙ্গে পার্থক্য কোথায় ওদের? ওরা পারলে—বিশ্বের দ্বিতীয় শক্তিধর জাপানকে বাদ দিয়ে দক্ষিণ কোরিয়া, মালয়েশিয়া, থাইল্যান্ড, ভিয়েতনাম, ইন্দোনেশিয়ার কথাই যদি ধরি—আমরা কেন পারব না, কেন পারছি না?
যেকোনো উন্নয়ন, বস্তুগত উন্নয়নের ক্ষেত্রে যা আরও সত্য, প্রয়োজন মেধা, শ্রম ও ধারাবাহিকতার সমন্বয়। সম্ভবত বিজ্ঞানী আইনস্টাইন বলেছিলেন, প্রতিভা হচ্ছে ২০ শতাংশ মেধা ও ৮০ শতাংশ শ্রমের সমন্বয়। বাঙালির মেধা সম্পর্কে আমার মনে কোনো সংশয় নেই, বিভিন্ন বিষয়ে এবং বিভিন্ন পর্যায়ে জাতীয় ও আন্তর্জাতিক অঙ্গনে তার স্বাক্ষর আমরা রেখেছি। সাধারণ কৃষক-শ্রমিক যে দারুণ পরিশ্রমী, সে বিষয়ে কারও সন্দেহ থাকার কারণ নেই। আমাদের সাধারণ মানুষ সরল ও সৎ। এবার সত্যিই মেলানো কঠিন—যদি এতসব সদ্গুণ বাঙালির থাকে, তাহলে কেন সে ঠেকে আছে, ঠেকে থাকছে?
আমার বিবেচনায় এর পেছনে মূল কারণ ঔপনিবেশিক শাসনের প্রভাব ও জের। বিষয়টা হয়তো একটু ব্যাখ্যা করে বলা প্রয়োজন। ইংরেজরা ঔপনিবেশিক শাসন চালানোর জন্যই এ দেশে ইংরেজি শিক্ষার প্রচলন করেছিল, যার অনেক সুফলের কথা আমরা জানি। এ-ও আমরা জানি যে ইংরেজের লক্ষ্য ছিল—
১. প্রশাসনে তাদের সহযোগী একটি আমলাতন্ত্র ও কেরানিতন্ত্র তৈরি করা এবং ২. সমাজে ইংরেজি জানা তাদের অনুসারী ও অনুগ্রহভাজন একটি ‘অভিজাত’ শ্রেণী তৈরি করা। এই শিক্ষার মাধ্যমে দেশে জাতীয়তাবাদী চেতনার বিকাশ ও স্বাধীনতা-সংগ্রামী গোষ্ঠীর জন্ম হয়েছে, এ কথাও সত্যি। কিন্তু এই ক্ষুদ্র গোষ্ঠীর বাইরে ঠিকই ইংরেজের অভীপ্সিত একটি শিক্ষিত শ্রেণী তৈরি হয়েছে, যারা কেবল শাসকের অনুগত হয়নি, যাদের মধ্যে পরাধীনতার মানসিকতা মজ্জাগত হয়ে পড়েছে। এই ঔপনিবেশিক শিক্ষা ও কর্ম-সংস্কৃতি বাঙালিমানসে পরাধীনতা, পরনির্ভরতা, আজ্ঞাবাহী মনোভাব, পরশ্রীকাতরতা এবং ফাঁকিবাজি মানসিকতার বীজ গভীরভাবে বপন করেছে। এই মূলত চাকুরে ও পেশাজীবী শিক্ষিত নাগরিক শ্রেণীই পরবর্তী ২০০ বছরে বৃহত্তর বাঙালি সমাজমানসকে প্রভাবিত করেছে। আজ অবধি আমাদের শিক্ষা ও প্রশাসন এই ঔপনিবেশিক প্রথারই ধারাবাহিকতা রক্ষা করে চলেছে।
আমরা দু-দুবার স্বাধীন হলাম বটে, রীতিমতো মুক্তিযুদ্ধ করে অসীম বীরত্ব ও অপরিসীম ত্যাগ স্বীকার করে দেশ স্বাধীন করলাম বটে, এমনকি বিপুল সংগ্রাম করে স্বৈরাচার হটিয়ে গণতন্ত্র কায়েম করলাম বটে, কিন্তু সেই পরাধীনতার ও সেই ঔপনিবেশিকতার মানসশৃঙ্খল ও সংস্কৃতির বেড়ি কিছুতেই ভাঙতে পারলাম না। বরং দীর্ঘকাল এই পরাধীন ঔপনিবেশিক মানসিকতার শৃঙ্খল বহন করে এত দিনে আমাদের চরিত্রে আরও নতুন কিছু বৈশিষ্ট্য সংযোজিত হয়েছে। এগুলোর মধ্যে মারাত্মক হলো অবিশ্বাসের সংস্কৃতি। কেউ কাউকে আমরা বিশ্বাস করি না, নিজেকেও না। আমরা যেন বিশ্বাস করতে জানি না, পারি না। আমরা সংবিধান ও আইন তৈরি করি, কিন্তু সেগুলো মানি না। কারণ, সেগুলো যে মানার জন্য তৈরি হয়, তা বিশ্বাস করি না। আমরা সর্বক্ষেত্রে অনর্গল আদর্শ ও নীতির বুলি কপচাই, কিন্তু একইভাবে সেগুলো মানি না। কারণ, সেগুলো যে আন্তরিকভাবে বিশ্বাস করার ও আচরণে প্রকাশ করার দায় আছে, তা বিশ্বাস করি না। এভাবে এই ফিরিস্তি আরও দীর্ঘ করা যাবে।
দেখা যাচ্ছে, নানা বিষয়ে আমাদের ভাবাবেগ বেশ জোরালো। ভাবাবেগ এমন এক প্রবৃত্তি, যার ধর্ম আকস্মিক বন্যার মতো, যখন আসে তখন ভাসিয়ে নেয়। কিন্তু স্থায়িত্ব থাকে না, গভীরতাও থাকে না। আমাদের দেশপ্রেম, মানবতাবোধসহ অন্যান্য অঙ্গীকার এ ধরনের ভাবাবেগমাত্র। বিভিন্ন সময় আমাদের সমাজে ভাবের জোয়ার এসেছে, সে একেবারে শ্রীচৈতন্যের গৌড়ীয় বৈষ্ণব আন্দোলন থেকে আজকের দিনের যুদ্ধাপরাধীর বিচার পর্যন্ত একই রকম। ভাবের জোয়ারে কিছু কিছু কাজ হয়ে যায়, কিন্তু কাজটা যদি পরিকল্পনা ও ব্যবস্থাপনার মতো দক্ষতা ও দায়বদ্ধতা-নির্ভর হয়, যদি পুরোনোকে বাতিল বা বদল করে সংস্কারের মতো দূরদর্শিতা ও দক্ষতা-ধৈর্যের ওপর নির্ভর করে, যদি কোনো প্রতিষ্ঠান গড়ে তোলার মতো প্রধানত চিন্তাপ্রসূত ও ধৈর্যশীল, মেধা, শ্রম ও ধারাবাহিকতার সমন্বয়ের ওপর নির্ভরশীল কাজ হয় এবং যার ফলাফল হবে অনিশ্চিত কিংবা দূর ভবিষ্যতের বিষয়, তাহলে আমরা অস্থির হয়ে পড়ি এবং দলাদলিতে লিপ্ত হয়ে কাজের উদ্দেশ্য ও পরিণতি সম্পর্কে সংশয় ও বিতর্ক সৃষ্টি করি। শেষ পর্যন্ত কাজের চেয়ে তর্ক ও বিবাদই মুখ্য হয়ে ওঠে।
আমাদের সমাজে সাধারণত প্রতিটি দপ্তরে, প্রতিটি দলে, প্রতিটি পরিবারে একজন করে একনায়কের আবির্ভাব ঘটে। তাঁর আদেশ-নির্দেশ পালনই অন্যদের কাজ। অধীনেরা তাঁকে ভয় পায়, তাঁর প্রতি অন্তরে ঘৃণা ও অবজ্ঞা পোষণ করে, নিজের কাজটুকু অনীহা ও অনাস্থার সঙ্গে বাধ্য হয়ে সম্পাদন করে। লক্ষ্যহীন, মর্যাদাহীন জীবনে চাকরির ক্ষেত্রে মূল বিবেচ্য বিষয় হয়ে ওঠে বেতন-ভাতা, ছুটিছাটাসহ অন্যান্য সুযোগ-সুবিধা—দায়িত্ব-কর্তব্য ও কাজ সম্পর্কে সাধারণত কোনো আগ্রহ থাকে না। রাজনৈতিক দলেও একক নেতৃত্বের কাছে অসহায় ও অধীন থেকে অন্যদের মধ্যে অনাস্থা, অস্থিরতা ক্ষোভ তৈরি হয়।
এভাবে প্রতিটি অফিসে, দলে, পরিবারে দলাদলি, পরশ্রীকাতরতা ও অবিশ্বাসের সংস্কৃতির প্রভাবে কোন্দল কিংবা অচলাবস্থা বিরাজমান। আর তাই মৌলিক চিন্তা, নতুন ভাবনা, সংস্কার ও নবায়ন এ সমাজে দুঃসাধ্য।
থাইল্যান্ড, মালয়েশিয়া, ভিয়েতনামের কথা নিশ্চিত করে বলা যায় যে আমাদের তুলনায় মেধা, বিদ্যা, সৃষ্টিশীলতায় পিছিয়ে থেকেও তারা যে ধারাবাহিকভাবে অর্থনৈতিক উন্নয়নের পথে এগিয়ে চলেছে, তার কারণ ঔপনিবেশিক মানসশৃঙ্খল থেকে তারা মুক্ত। আমাদের সমাজে রাজনৈতিক স্বাধীনতা ও অর্থনৈতিক স্বাধীনতার কথা আলোচিত হয়। কিন্তু সাংস্কৃতিক স্বাধীনতা ব্যতীত রাজনৈতিক স্বাধীনতা তো অর্থহীন। মানুষকে ঔপনিবেশিক মানসশৃঙ্খল থেকে মুক্ত করা না গেলে গণতন্ত্র, উন্নয়ন এবং মানুষের মর্যাদাসহ প্রকৃত স্বাধীনতা বাস্তবে অধরাই থেকে যাবে।
আবুল মোমেন: কবি, প্রাবন্ধিক ও সাংবাদিক।
</doc>

<doc>
তত্ত্বাবধায়ক সরকার
বিভ্রান্ত নাগরিক ও অসহায় নির্বাচন কমিশন:

কাজের সুবাদে প্রতিনিয়ত বাংলাদেশের প্রত্যন্ত অঞ্চলে আমার যাতায়াত ঘটে। সমাজের সর্বস্তরের জনগণের মতামত শোনার সুযোগ হয়। এসব আলাপ-আলোচনা থেকে আমার মনে হয়, বাংলাদেশের রাজনীতিতে সাম্প্রতিক কালে যেসব ঘটনা ঘটছে, তা নিয়ে অনেক নাগরিক বিভ্রান্ত। তাঁদের কাছে অনেক কিছুই বোধগম্য নয়। বিশেষত আমাদের রাজনৈতিক নেতাদের অনেক বক্তব্যের আদ্যোপান্ত তাঁরা খুঁজে পান না। একই সঙ্গে তাঁরা অনুভব করেন নির্বাচন কমিশনের অসহায়ত্ব।
একটি বড় বিভ্রান্তির কারণ হলো নির্বাচন নিয়ে বর্তমান ও সাবেক প্রধানমন্ত্রীর পরস্পরবিরোধী বক্তব্য। গত ২৭ সেপ্টেম্বরের সমাবেশ থেকে বিএনপির প্রধান বেগম খালেদা জিয়া সুস্পষ্টভাবে ঘোষণা দেন যে তত্ত্বাবধায়ক সরকারব্যবস্থার পুনঃপ্রবর্তন ছাড়া তাঁর দল নির্বাচনে অংশ নেবে না। তিনি একতরফা নির্বাচন প্রতিহত করারও ঘোষণা দেন। তাঁর দলীয় সহকর্মীরাও একই বক্তব্যের পুনরাবৃত্তি করেন। এর পরপরই মাননীয় প্রধানমন্ত্রী শেখ হাসিনা একবার নিউইয়র্কে, পরে ঢাকায় ফিরে অত্যন্ত দৃঢ়তার সঙ্গে বলেন, তত্ত্বাবধায়ক সরকার ছাড়াই যথাসময়ে নির্বাচন হবে এবং এতে সবাই অংশ নেবে। তাঁর মন্ত্রিপরিষদ ও দলীয় সহকর্মীরাও একাধিকবার একই বক্তব্য দেন। দুই বড় দলের এমন বিপরীতমুখী বক্তব্যে জনগণ বিভ্রান্ত না হয়ে পারে না।
বিভ্রান্তিতে আরও নতুন মাত্রা যুক্ত হয়েছে যখন সরকার ও ক্ষমতাসীন দলের উচ্চপদস্থ ব্যক্তিরা বলেন, তত্ত্বাবধায়ক সরকারব্যবস্থা ফিরিয়ে আনার কোনো সুযোগ নেই এবং এ ব্যাপারে তাঁরা সুপ্রিম কোর্টের রায়ের দোহাই দেন। অনেক নাগরিকই অবগত আছেন যে উচ্চ আদালত তত্ত্বাবধায়ক সরকারব্যবস্থাকে ভবিষ্যতের জন্য অবৈধ ঘোষণা করেছেন এবং আদালতের পর্যবেক্ষণ অনুযায়ী সংসদ ইচ্ছা করলে বিচার বিভাগকে বিযুক্ত করে আগামী দুই মেয়াদের জন্য এটি পুনর্বহাল করতে পারে। এ ছাড়া আদালত শুধু একটি সংক্ষিপ্ত আদেশ দিয়েছেন, পূর্ণ রায় এখনো প্রকাশ করেননি। তাই অনেকের কাছে এটি সুস্পষ্ট যে বর্তমান সরকার তত্ত্বাবধায়ক সরকারব্যবস্থার পুনর্বহাল করতে অনিচ্ছুক এবং তা না করার জন্য তারা আদালতের আদেশকে অজুহাত হিসেবে ব্যবহার করছে। এ ছাড়া অনেকেরই স্মরণ আছে, গত ৩০ জুন সংবিধানের পঞ্চদশ সংশোধনী পাসের আগে ও পরে সরকারের সঙ্গে জড়িত অনেকেই প্রয়োজনে ষষ্ঠদশ সংশোধনীর মাধ্যমে তত্ত্বাবধায়ক সরকারব্যবস্থা পুনঃপ্রতিষ্ঠার আশ্বাস দেন। অর্থাৎ অনেক নাগরিকের মতে, বর্তমান সরকার তত্ত্বাবধায়ক সরকারব্যবস্থা নিয়ে এক ধরনের ছলনার আশ্রয় নিয়েছে।
এই ছলনার কারণ অনেকের কাছেই পরিষ্কার, তারা পরবর্তী সংসদ নির্বাচন দলীয় সরকারের অর্থাৎ নিজেদের অধীনে করতে বদ্ধপরিকর। এখন অবশ্য কেউ কেউ এই দলীয় সরকারব্যবস্থার ওপর চিনির প্রলেপ লাগিয়ে এটিকে অন্তর্বর্তীকালীন সরকার বলে চালিয়ে দেওয়ার প্রচেষ্টায় লিপ্ত, যদিও অন্তর্বর্তীকালীন সরকার বলতে আমাদের সংবিধানে কিছুই নেই। আবার অনেকে বলছেন, নির্বাচন কমিশনের অধীনে ভবিষ্যতে নির্বাচন হবে। কিন্তু সরকারের অধীনে রাষ্ট্র পরিচালিত হয়, আর নির্বাচন কমিশন সেই রাষ্ট্রীয় কাঠামোর মধ্যে থেকে নির্বাচন পরিচালনা করে মাত্র এবং সংবিধানের ১১৯ অনুচ্ছেদে কমিশনের দায়িত্ব সুস্পষ্ট করা আছে। অর্থাৎ কমিশন তত্ত্বাবধায়ক সরকারের বিকল্প হতে পারে না।
অনেকেই জানেন, আওয়ামী লীগের নেতৃত্বে এক প্রবল আন্দোলনের মুখে তত্ত্বাবধায়ক সরকারব্যবস্থা আমাদের সংবিধানে অন্তর্ভুক্ত হয়। যুক্তি ছিল, বিশেষত ১৯৯৪ সালের মাগুরার উপনির্বাচনের অভিজ্ঞতার আলোকে দলীয় সরকারের অধীনে নির্বাচন নিরপেক্ষ হয়নি। অনেকে আরও জানেন, বাংলাদেশের ইতিহাসে দলীয় সরকারের অধীনে অতীতে যতগুলো নির্বাচন হয়েছে, সবগুলোতেই ক্ষমতাসীনরা জয়লাভ করেছেন এবং নির্বাচন নিয়ে বিতর্কের সৃষ্টি হয়েছে। পক্ষান্তরে, তত্ত্বাবধায়ক সরকারের অধীনে অনুষ্ঠিত সবগুলো নির্বাচনেই বিরোধী দল উত্তরোত্তর আরও বড় মার্জিনে বিজয়ী হয়েছে। আর গত দুই দশকে আমাদের রাজনৈতিক সংস্কৃতিতে কোনো ইতিবাচক পরিবর্তন ঘটেনি, বরং পরিস্থিতির আরও অবনতি ঘটেছে। তাই অনেকের মনেই আজ প্রশ্ন, গত নির্বাচনে মহাবিজয়ের পর আওয়ামী লীগ কি জনগণের হূদয়-মন জয় করতে ব্যর্থ? আগামী নির্বাচনে পরাজয়ের ভয়ে তারা ভীত?
কেউ কেউ অবশ্য দাবি করেন, আওয়ামী লীগের অধীনে উপনির্বাচন, উপজেলা, সিটি করপোরেশন, পৌরসভা ও ইউনিয়ন পরিষদ নির্বাচন মোটামুটিভাবে নিরপেক্ষই হয়েছে এবং এগুলোতে বিরোধী দল জয়ীও হয়েছে। কিন্তু নবম জাতীয় সংসদ নির্বাচন ও এর প্রায় তিন সপ্তাহ পর অনুষ্ঠিত উপজেলা নির্বাচনের গুণমান নিয়ে স্বয়ং নির্বাচন কমিশনের পক্ষ থেকে ক্ষোভ প্রকাশ করা হয়।
আরেকটি বিষয় বোধগম্য নয়। সংবিধান সংশোধনের আগে ক্ষমতাসীনদের পক্ষ থেকে বারবার আহ্বান করা হয়, বিরোধী দলের যদি এ ব্যাপারে কিছু বলার থাকে, তারা যেন সংসদে এবং সংবিধান সংশোধনের লক্ষ্যে গঠিত বিশেষ কমিটির সামনে এসে তা বলে। কিন্তু সংসদে বা সংসদীয় কমিটির সামনে এসে বিএনপি তত্ত্বাবধায়ক সরকারব্যবস্থা অব্যাহত রাখার কথা বললেও কোনো লাভ হতো বলে অনেকেই মনে করেন না, যদিও বিএনপির না যাওয়া ছিল অন্যায়। কারণ কমিটির সামনে উপস্থিত হয়ে তিন সাবেক প্রধান বিচারপতি ও অর্ধশতাধিক সংবিধান বিশেষজ্ঞ, বুদ্ধিজীবী ও সম্পাদক মতামত দেন। কিন্তু তাঁদের কোনো কথাই কমিটির সুপারিশে স্থান পায়নি। তাঁদের অধিকাংশই বিরোধী দলকে ও তত্ত্বাবধায়ক সরকারব্যবস্থা বাদ দিয়ে সংবিধান সংশোধনের বিপক্ষে মত দেন কিন্তু এসব সুপারিশের প্রতি কমিটি কোনোরূপ কর্ণপাতই করেনি। যদিও সংবিধান বাংলাদেশের ‘জনগণের অভিপ্রায়ের অভিব্যক্তিস্বরূপ’ এবং একতরফাভাবে তা পরিবর্তন করা অযৌক্তিক। আর গত দুই দশকে প্রতিটি বিরোধী দল লাগাতারভাবে সংসদ বর্জন করেছে। বিপরীতে প্রতিটি সরকার সর্বদা বিরোধী দলকে সংসদে এসে কথা বলতে আহ্বান করছে। এটা যেন ফ্যাশনে পরিণত হয়েছে।
সংবিধানের পঞ্চদশ সংশোধনীর ফলে বর্তমান সংসদের মেয়াদ উত্তীর্ণ হওয়ার আগেই দশম জাতীয় সংসদ নির্বাচন অনুষ্ঠিত হওয়ার কথা। অর্থাৎ সাংসদদের অনেকেই তাঁদের পদে বহাল থেকেই নির্বাচনে অংশ নেবেন। তাঁদের অনেকের অপকর্ম নিয়ে, বিশেষত প্রশাসন ও থানা পুলিশকে ব্যবহার করে স্থানীয় পর্যায়ে এক ধরনের ‘রাজত্ব’ সৃষ্টির অভিযোগসম্পর্কিত প্রতিবেদন ইতিমধ্যে গণমাধ্যমে প্রকাশিত হওয়া শুরু করেছে। নির্বাচনের সময় এসব ক্ষমতাধর ব্যক্তি তাঁদের ‘ক্ষমতা’ কাজে লাগিয়ে যে নির্বাচনকে প্রভাবিত করবেন না, সেই গ্যারান্টি কে দেবে? অনেকের আশঙ্কা, অনেক সরকারি দলের সাংসদ তাঁদের প্রভাব খাটিয়ে প্রতিপক্ষকে নির্বাচনে অংশগ্রহণ থেকে বিরত রাখার অপচেষ্টায়ও লিপ্ত হতে পারেন।
সর্বোপরি, নাগরিকদের অনেকেরই আশঙ্কা, দলের প্রতি অনুগত কর্মকর্তারাই নির্বাচনকালে প্রশাসন ও আইনশৃঙ্খলা রক্ষাকারী বাহিনীর গুরুত্বপূর্ণ পদগুলোতে আসীন থাকবেন। ফলে দলতন্ত্র ও ফায়দাতন্ত্রে লিপ্ত প্রশাসন ও আইনশৃঙ্খলা রক্ষাকারী বাহিনী তাদের নিজেদের স্বার্থেই ক্ষমতাসীনদের পক্ষে নির্বাচনকে প্রভাবিত করবে; এর জন্য রাজনীতিবিদদের কিছুই করতে হবে না। অর্থাৎ দলীয় সরকারের অধীনে নির্বাচন করলে ক্ষমতাসীনদের পক্ষে নির্বাচন প্রভাবিত হওয়ার একটি ‘বিল্ট ইন ইনসেন্টিভ’ থাকবে। অনেকের মতে, প্রধানত এ কারণেই আওয়ামী লীগের নেতৃত্বে গঠিত মহাজোট ২০০৭ সালের ২২ জানুয়ারি অনুষ্ঠেয় নির্বাচনে অংশ নেয়নি।
তত্ত্বাবধায়ক সরকারব্যবস্থা বাতিলের প্রেক্ষাপটে নির্বাচন কমিশনকে স্বাধীন ও শক্তিশালী করার সরকারের অঙ্গীকার সম্পর্কেও নাগরিকের মনে অনেক প্রশ্ন। নির্বাচন কমিশনকে স্বাধীন ও শক্তিশালী করতে হলে কমিশনকে একটি যথোপযোগী আইনি কাঠামো দিতে হবে, যাতে প্রতিষ্ঠানটি নির্বাচন পরিচালনা করার সাংবিধানিক দায়িত্ব যথাযথভাবে পালন করতে পারে। একই সঙ্গে স্বচ্ছ প্রক্রিয়ায় সৎ, যোগ্য, সাহসী ও নিরপেক্ষ ব্যক্তিদের কমিশনে নিয়োগ দেওয়ার উদ্যোগ নিতে হবে। আরও প্রয়োজন হবে রাজনৈতিক দল ও তাদের মনোনীত প্রার্থীদের নির্বাচনী আইন মেনে চলা এবং কমিশনের ক্ষমতার প্রতি শ্রদ্ধাশীল হওয়া।
সুষ্ঠু ও নিরপেক্ষ নির্বাচন পরিচালনার স্বার্থে একটি যুগোপযোগী আইনি কাঠামো সৃষ্টির লক্ষ্যে নির্বাচন কমিশন গত জুন-জুলাই মাসে রাজনৈতিক দল ও অন্য স্বার্থসংশ্লিষ্ট ব্যক্তিদের সঙ্গে মতবিনিময় শুরু করে। বিএনপি এতে সাড়া দেয়নি। আওয়ামী লীগ সাড়া দিলেও কোনোরূপ মতামত প্রদান থেকে বিরত থাকে এবং পরে এ ব্যাপারে কমিশনকে জানানোর কথা বলে। কিন্তু এ পর্যন্ত তারা তা করেছে কি না, সে সম্পর্কে আমরা কিছুই শুনিনি। অর্থাৎ সুষ্ঠু ও নিরপেক্ষ নির্বাচন অনুষ্ঠানের লক্ষ্যে প্রয়োজনীয় সংস্কারের বিষয়ে প্রধান দলগুলোর আন্তরিকতা নিয়েই গুরুতর সন্দেহ আছে।
সংস্কার প্রস্তাবের অংশ হিসেবে কমিশন ভবিষ্যতে নির্বাচন কমিশনার নিয়োগের বিষয়ে একটি আইনের খসড়া প্রস্তাব করে। প্রস্তাবিত খসড়ায় একটি অনুসন্ধান কমিটির মাধ্যমে কমিশনার নিয়োগের সুপারিশ করা হয়, এ বিষয়ে আওয়ামী লীগ কোনো মতামত দেয়নি। এই প্রস্তাব নিয়ে অনেকে সন্দিহান, কারণ বাছাই কমিটির মাধ্যমে অতীতে নিয়োগপ্রাপ্ত ব্যক্তিদের প্রায় সবার বিরুদ্ধেই দলীয় আনুগত্যের অভিযোগ রয়েছে। তাই অনেকের মতে, প্রস্তাবিত অনুসন্ধান কমিটি গঠনের ব্যাপারে সাবধানতা অবলম্বন করতে এবং এতে নির্দলীয় নাগরিক সমাজের প্রতিনিধি অন্তর্ভুক্ত থাকতে হবে। এ ছাড়া কমিটিকে সম্পূর্ণ স্বচ্ছতার সঙ্গে কাজ করতে হবে, যাতে কাদের কমিটি বিবেচনা করছে, সে সম্পর্কে নাগরিকেরা আগে থেকেই জানতে ও মতামত দিতে পারেন।
গণমাধ্যমে প্রকাশিত খবর থেকে জানা যায়, সরকার দ্রুতই দুজন নির্বাচন কমিশনার নিয়োগের সিদ্ধান্ত নিয়েছে। এটা পরিস্থিতিকে আরও জটিল করে তুলবে বলে অনেকের ধারণা। এমনকি মহাজোটের শরিকেরাও একতরফাভাবে কমিশনে নিয়োগ দেওয়া থেকে বিরত থাকতে সরকারের প্রতি প্রকাশ্য অনুরোধ করেছে। এ ছাড়া সংবিধান সংশোধনের মাধ্যমে কমিটির আর্থিক স্বাধীনতা নিশ্চিত করতে হবে।
নির্বাচন কমিশনকে স্বাধীন ও শক্তিশালী এবং যথাযথ ব্যক্তিদের কমিশনার হিসেবে নিয়োগ দিলেও কোনো লাভ হবে না, যদি রাজনৈতিক দলগুলো এবং তাদের মনোনীত প্রার্থীরা কমিশনকে মেনে না চলেন। এ ব্যাপারে অতীতের অভিজ্ঞতা ভালো নয়। নিবন্ধনের শর্ত হিসেবে রাজনৈতিক দলগুলোর অভ্যন্তরীণ গণতন্ত্রের চর্চা এবং দলের অঙ্গ/সহযোগী সংগঠন ও বিদেশি শাখা বিলুপ্ত করার কথা। একইভাবে নির্দলীয় স্থানীয় সরকার নির্বাচনে তাদের দলীয় মনোনয়ন প্রদান থেকে বিরত থাকার কথা। কিন্তু নির্বাচন কমিশন এসব শর্ত প্রয়োগ করতে অপারগ। কারণ দলগুলো কমিশনকে অমান্য করছে, এমনকি কমিশনকে বিভিন্নভাবে হুমকিও দিচ্ছে। যেমন: ঢাকা সিটি করপোরেশনের নির্বাচন করার জন্য কমিশন সব প্রস্তুতি নিলেও সরকার এ ব্যাপারে কোনো পদক্ষেপই নেয়নি। তাই আজ অনেক নাগরিকের কাছেই কমিশনের অসহায়ত্ব প্রকাশ পাচ্ছে।
বদিউল আলম মজুমদার, সম্পাদক, সুজন—সুশাসনের জন্য নাগরিক।
</doc>

<doc>
শিরশ্ছেদ
সৌদি বিচারের অমানবিকতা:

সৌদি আরব আট বাংলাদেশিকে গত শুক্রবার (৭ অক্টোবর) জনসমক্ষে শিরশ্ছেদ করে তাদের অমানবিকতার নজির রাখল। এই অভিযুক্ত ব্যক্তিরা যদি আমেরিকার নাগরিক হতো, তাহলে সৌদি আরব এ সাহস করত কি না সন্দেহ। বলা বাহুল্য, সৌদি আরবের সঙ্গে আমেরিকার সম্পর্কটা অসমভিত্তিক। এই মুসলিম দেশটি খ্রিষ্টান সংখ্যাগরিষ্ঠ দেশ আমেরিকার কাছে সামরিক ও অর্থনৈতিকভাবে পদানত। ইরাক-আমেরিকার দ্বিতীয় দফা যুদ্ধ চলাকালে একটি মার্কিন সাময়িকীতে দেখেছিলাম, সৌদি আরবের সবচেয়ে বড় তেলকূপগুলো পাহারা দিচ্ছে কয়েক হাজার মার্কিন সেনা। সমরাস্ত্রসজ্জিত তারা। ইন্টারনেট ঘেঁটে ক্রিস্টোফার প্রেবল নামের একজন সাংবাদিকের এশিয়া টাইমস-এ (এপ্রিল ২৫, ২০০৩) প্রকাশিত ‘ট্রুপস ইন সৌদি অ্যারাবিয়া আর সুপারফ্লুয়াস অ্যান্ড ডেঞ্জারাস’ (সৌদি আরবে মার্কিন সেনা নিয়োগ অপ্রয়োজনীয় ও বিপজ্জনক) প্রবন্ধে দেখলাম, তিনি তর্ক করছেন যে ইরাক-আমেরিকা যুদ্ধ শেষ হয়ে যাওয়ার পর সৌদি মুলুকে মার্কিন সেনা নিয়োজিত রাখার দরকার কী? সৌদি আরবে মার্কিন সেনা নিয়োজিত হয় ১৯৯০ সাল থেকে, যখন ইরাকের সাদ্দাম হোসেন মেজাজ চড়া করে এক রাতেই কুয়েত দখল করে ফেলেন। কিন্তু প্রেবলের মতে, সৌদি আরবে মার্কিন সেনা নিয়োজিত থাকার কারণে দুটি ক্ষতি হয়ে গেছে। এক হচ্ছে, মার্কিনদের আয়করের টাকা সৌদি আরবে খরচ করা হচ্ছে; আর দ্বিতীয় হচ্ছে, ওসামা বিন লাদেনের আল-কায়েদা সংগঠনের জন্য সদস্য সংগ্রহের সময় এটাই ছিল মারাত্মক যুক্তি-অস্ত্র যে মুসলমানদের পবিত্র ভূমি সৌদি আরবে মার্কিন সেনা নিয়োগের অর্থ হচ্ছে, আমেরিকার কাছে ইসলামের পদানত হওয়া।
কাজেই সৌদি আরবের এ ড্র্যাকোনিয়ান আইন বা প্রাচীন ইহুদি আইন, ‘অ্যান আই ফর অ্যান আই’, চোখের বদলে চোখ এবং ‘আ টুথ ফর আ টুথ’, দাঁতের বদলে দাঁত যদি সমতার ভিত্তিতে সব দেশের অপরাধীর ওপর কার্যকর হতো, আমাদের আপত্তি ছিল না। কিন্তু রয়টার্সের খবর অনুযায়ী, এ বছর যে ৫৮ জন লোককে শিরশ্ছেদ করা হয়েছে, তার মধ্যে ২০ জন অপরাধী হচ্ছে উন্নয়নশীল দেশগুলো থেকে আসা শ্রমিক। এর ফলে সৌদি আরবের শিরশ্ছেদ-সংস্কৃতি বস্তুত ‘শক্তের ভক্ত নরমের যম’ প্রবণতাকে স্বীকার করে।
আমরা এখানে যে আটজন বাংলাদেশির শিরশ্ছেদ হয়েছে, তাদের পক্ষে সাফাই গাইছি না, কারণ, যে দেশে তারা অপরাধ করেছে, সে দেশের আইন অনুযায়ী তাদের শাস্তি হয়েছে। কিন্তু আইন কার্যকর করার পদ্ধতি সম্পর্কে প্রশ্নটি উঠবেই। বিশ্বব্যাপী অ্যামনেস্টি ইন্টারন্যাশনালসহ বিভিন্ন মানবাধিকার সংগঠন বহু দিন ধরে সৌদি আরবের আইনকানুন ও বিচারকাজ আন্তর্জাতিক মানসম্পন্ন নয় বলে শোর তুলছে।
এই আটজন বাংলাদেশিকে শিরশ্ছেদ করার আইনটি এসেছে, আগেই বলেছি, ওল্ড টেস্টামেন্টের ‘অ্যান আই ফর অ্যান আই’ আইন থেকে। হত্যার বদলে হত্যা। আক্ষরিক অর্থে, চোখের বদলে চোখ, দাঁতের বদলে দাঁত যেমন, হত্যার বদলে হত্যা তেমন। এই আটজন বাংলাদেশির বিরুদ্ধে অভিযোগ ছিল, তারা কথিত বৈদ্যুতিক তারের দোকান থেকে তার ও বৈদ্যুতিকসামগ্রী ডাকাতি করার সময় সাইদ মোহাম্মদ আবদুল খালেক নামের এক মিসরীয় নিরাপত্তা প্রহরীকে খুন করে। কাজেই হত্যার বদলে হত্যার আইনটি তাদের ওপর জারি হয়। সৌদি রীতি অনুযায়ী, এই আইনের কার্যকারিতা ব্যাহত করতে পারে একমাত্র নিহত ব্যক্তির পরিবারবর্গ, তারা যদি হত্যাকারীকে ক্ষমা করে দেয়। এ প্রসঙ্গে কাজী কাদের নেওয়াজের ‘প্রতিশোধ’ কবিতার কথা বলা যেতে পারে, যেখানে কবি আরব্য আতিথেয়তার ওপর চমৎকার একটি আলেখ্যকে কবিতায় বয়ান করেছেন: ‘পুত্র, তোমার হত্যাকারীরে পাইনিকো আজও ঢুঁড়ে/ আফসোস তাই জ্বলিছে সদায় তামাম কলিজাজুড়ে’ ইত্যাদি। বাবা ছেলের হত্যাকারীকে ঘরে আশ্রয় দিয়েছিলেন না জেনে। জানার পর অতিথিকে রাত পোহালে বললেন, ‘আমি জেনেছি, তুমি আমার পুত্রের হত্যাকারী। কিন্তু তুমি আমার অতিথি ছিলে বলে ছেড়ে দিলাম। সামনে কোনো দিন আবার দেখা হলে ঠিকই প্রতিশোধ নিয়ে নেব।’
সৌদি আরবের শিরশ্ছেদ আইনে এই অতিথিপরায়ণতার কোনো জায়গা নেই। সৌদি আরবের বাংলাদেশ দূতাবাসকে সৌদি কর্তৃপক্ষ জানিয়েছে, মিসরের প্রান্তিক অঞ্চলের যে জায়গা থেকে সাইদের আগমন, সেখানকার লোকজন নাকি ব্লাড মানি বা রক্তের বদলে অর্থ গ্রহণ করে না। মিসরের ওই অঞ্চলের লোকদের রক্তনীতি না হয় অটুট থাকতে পারে, কিন্তু সৌদি আরবের রাষ্ট্রীয় আইনে এ ধরনের রক্তনীতি অনুসৃত হবে, এটা কেমন কথা!
রেনেসাঁ যুগে ইউরোপে প্রতিহিংসানির্ভর আইন ইংল্যান্ডসহ কোনো কোনো দেশে রদ হলেও আদালতের বাইরে ব্যক্তিগত পর্যায়ে প্রতিহিংসাজনিত হত্যা বংশপরম্পরায় চলতে থাকে। এমনকি ইংল্যান্ডের এলিজাবেথীয় নাট্যসাহিত্যের সবচেয়ে আকর্ষণীয় বিষয়বস্তু হয়ে ওঠে জিঘাংসা বা প্রতিহিংসার ওপর রচিত থিম। সাহিত্যে এ বিষয়ের ওপর জনপ্রিয়তা বাড়তে থাকলেও সমাজে এর আইনগত স্বীকৃতি ছিল না। তাঁর ‘প্রতিহিংসা’ নামের রচনায়, ইংল্যান্ডের তৎকালীন প্রথম সারির চিন্তাবিদ স্যার ফ্রান্সিস বেকন লিখেলেন, ‘রিভেঞ্জ ইজ আ ওয়াইল্ড জাস্টিস’। বেকনের সমসাময়িক শেক্সপিয়ার তাঁর নাটক মেজার ফর মেজার-এ খানিকটা চটুলভাবে দেখালেন, কেন চোখের বদলা চোখ আধুনিক মানবসমাজে গৃহীত হতে পারে না।
চোখের বদলা চোখ যদি সভ্য সমাজে গৃহীত হতে না পারে, তাহলে হত্যার বদলা হত্যাও তো গৃহীত হতে পারে না। কিন্তু সংকটটা সেখানেই হচ্ছে, যখন দেখছি যে একটি অমানবিক আইন পূর্ণাঙ্গ রাষ্ট্র হিসেবে স্বীকৃত একটি দেশের শাসনতন্ত্রে সিদ্ধ আইন হিসেবে সন্নিবেশিত হয়ে আছে। যেমন, আমাদের দেশে ‘ক্রসফায়ার’ বা ‘এনকাউন্টার’-এ বিনা বিচারে মানুষ মারার একটা রেওয়াজ তৈরি হয়েছে। আমরা জানি, এটা একটা অসাংবিধানিক পন্থা। যদিও এটা কমবেশি চলছে, কিন্তু এটার সমালোচনায় আমরা কখনো থেমে থাকি না। কিন্তু এখন যদি আমাদের শাসনতন্ত্রে ক্রসফায়ার বা এনকাউন্টারকে সিদ্ধ আইন হিসেবে সন্নিবেশ করা হয়, তাহলে আমরা বর্বর ও অসভ্য রাষ্ট্র হিসেবে বিবেচিত হব।
আরেকটি প্রাসঙ্গিক কথা এসে যায়। এই যে আটজন বাংলাদেশি ডাকাতি করতে গেল, কিন্তু কেন গেল? নিজের দেশে বাংলাদেশিরা ডাকাতি করতে পারে, কারণ তাদের এ দেশের শিথিল আইন সম্পর্কে জানা আছে। কিন্তু তারা তো ২০০৭ সালে ঘটনাটি ঘটার আগে থেকেই কাজের জন্য সৌদি আরবে ছিল। কেউ কেউ ২০০৩ থেকে, আর কেউ কেউ ২০০৪ থেকে সৌদি আরবে অবস্থান করছিল। তারা তো সৌদি আরবের আইনের কড়াকড়ি সম্পর্কে অবহিত ছিল যে চুরি করে ধরা পড়লে হাত কাটা যায়, আর খুন করলে মাথা কাটা যায়। এটা জেনেও তারা এই দুঃসাহসিক কাজটি করতে গেল কেন? নিশ্চয় পেটের দায়ে। পত্রপত্রিকায় প্রায় বিভিন্ন দেশে প্রবাসী বাংলাদেশি শ্রমিকদের সমস্যা নিয়ে পড়ি। বিশেষ করে সৌদি আরবে চাকরির মালিকদের হঠাৎ করে বাংলাদেশি শ্রমিকদের চাকরি থেকে খসিয়ে দেওয়ার অনেক কাহিনি শুনেছি এবং পড়েছি। সৌদি আরবে চাকরিচ্যুত বা কর্মচ্যুত শ্রমিকদের নিদারুণ খাদ্যকষ্টে পড়তে হয়। সে ক্ষুধা নিবারণের জন্য তারা বৈধ পথ বন্ধ হয়ে গেলে অবৈধ পথে অর্থ উপার্জনের উপায় খোঁজে। এ জন্যই কি এই আটজন বাংলাদেশি ওই ভয়ংকর ডাকাতির পথে গিয়েছিল?
আমরা জানি না, সৌদি আদালতের বিচারে কী ধরনের যুক্তির আদান-প্রদান হয়েছিল, কিন্তু এ প্রশ্ন যদি সৌদি রাষ্ট্রের তরফ থেকে ওঠানো না হয়ে থাকে যে এদের চাকরিদাতা সৌদি মালিকেরা যখন এদের চাকরি থেকে বরখাস্ত করল, তখন খোঁজ করা হলো না কেন যে চাকরি থেকে বিতাড়নের কারণ কী ছিল। আর এরা যখন বুভুক্ষু অবস্থায় দিন কাটাচ্ছিল, তখন রাষ্ট্রের মৌলিক দায়িত্ব বা নৈতিক দায়িত্ব কি ছিল না এদের বেঁচে থাকার ব্যবস্থা করার? বিদেশি গরিব দেশের মানুষ চাকরি করতে এসে পেটের ক্ষিধায় মারা যাবে, কিন্তু যারা এর জন্য দায়ী, তাদের কোনো শাস্তি হবে না, অথচ এরা চুরি করলেই চরম শাস্তি পাবে—এ ধরনের ব্যবস্থা আর যা-ই হোক, কোনো সভ্য সমাজের পরিচায়ক নয়।
অধ্যাপক ড. মোহীত উল আলম, ইংরেজি বিভাগ, ইউল্যাব, ঢাকা।
</doc>

﻿
<doc>
কালের পুরাণ
আওয়ামী লীগ, তুমি কার?:

সরকারপ্রধান থেকে শুরু করে মন্ত্রী-প্রতিমন্ত্রী এবং ক্ষমতাসীন দলের নেতাদের কথাবার্তা শুনে মনে হয়, তাঁরা এখনো বিরোধী দলে আছেন। দেশে যেকোনো অঘটন ও সমস্যার দায় বিরোধী দল ও গণমাধ্যমের ওপর চাপালেই যেন তাঁদের দায়িত্ব শেষ হয়ে যায়।
সরকারের কোনো ব্যর্থতা, দুর্বলতার কথা বললেই মন্ত্রীরা বিগত বিএনপি সরকারের উদাহরণ টানেন। ভাবখানা এমন যে, ‘ওরা দশটা মেরেছে, আমরা তো মাত্র পাঁচের চৌকাঠই পার হইনি, এখনই আমাদের সমালোচনা করা কেন?’ সন্ত্রাস ও দুর্নীতি এমনই ভয়ংকর সংক্রামক যে তা মুহূর্তেই মহামারিতে রূপ নিতে পারে।
সরকারের প্রথম বছরে মন্ত্রীরা বিরাট বিরাট প্রকল্পের তালিকা তৈরি করলেন, পাঁচ বছরের মধ্যে বাংলাদেশ সিঙ্গাপুর কিংবা মালয়েশিয়া হয়ে যাবে বলে দেশবাসীকে খোয়াব দেখালেন। দ্বিতীয় বছরে এসে বললেন, বিএনপি-জামায়াত দেশটাকে শেষ করে দিয়েছে। দেশের জন্য কিছু করতে গেলেই ওরা ষড়যন্ত্র করে। সরকারের জনপ্রিয়তা যত কমতে থাকে, ষড়যন্ত্র-তত্ত্ব তত ডালপালা মেলতে থাকে। মন্ত্রীরা যখন বলেন, আমরা সবেমাত্র ক্ষমতায় এসেছি, সবকিছু গুছিয়ে নেওয়ার জন্য একটু সময় তো দিতে হবে। জনগণ তাতে আপত্তি করেনি। স্বাধীনতার পর বঙ্গবন্ধু শেখ মুজিবুর রহমান দেশে ফিরে যখন বললেন, ‘তিন বছরে আমি কিছু দিতে পারব না’, জনগণ কিন্তু তা হূষ্টচিত্তে মেনে নিয়েছিল। কিন্তু আওয়ামী লীগের হা-ভাতে নেতা-কর্মীরা বঙ্গবন্ধুকে সেই সময় দেননি। তাঁরা দেশে ফিরেই ‘যুদ্ধ শেষের প্রাপ্য’ নেওয়ার জন্য মরিয়া হয়ে উঠলেন। খুনোখুনিতে মাতলেন। মহসীন হলে সাত খুন তার একটি উদাহরণ মাত্র।
এবারও শেখ হাসিনা যতই দিনবদল ও ডিজিটাল বাংলাদেশের স্বপ্ন দেখান না কেন; ছাত্রলীগ, যুবলীগের কর্মী-ক্যাডাররা দখলবাজি-টেন্ডারবাজিতে নিয়োজিত হলো। শেখ হাসিনা যাঁদের ‘নবীন ও নিষ্পাপ’ নেতা হিসেবে প্রার্থী করেছিলেন, নির্বাচনে জিতেই তাঁরা একেকজন মোগল সম্রাট হয়ে বসেন। বিএনপির আমলে বিএনপির সাংসদেরা যে ধরনের মাস্তানি, দখলবাজি করতেন; আওয়ামী লীগের আমলে আওয়ামী লীগের সাংসদেরাও তা-ই করছেন। তখন জাতীয়তাবাদী জনসেবকেরা রাজমুকুট পরতেন। এখন বঙ্গবন্ধুর সাচ্চা সেনারা সোনার নৌকা উপহার নিচ্ছেন।
সরকারের মেয়াদ ইতিমধ্যে প্রায় ৩৩ মাস পার হয়ে গেছে। কিন্তু বড় কোনো নির্বাচনী প্রতিশ্রুতি পূরণেও তাদের চেষ্টা নেই। রুটিন-কাজ করছে মাত্র। আমরা কথা বলছি তথ্যপ্রমাণ সামনে রেখে। আওয়ামী লীগের নির্বাচনী ইশতেহারে প্রথম পাঁচ অগ্রাধিকারে ছিল: দ্রব্যমূল্য বৃদ্ধি প্রতিরোধ, দুর্নীতির বিরুদ্ধে কার্যকর ব্যবস্থা, বিদ্যুৎ ও জ্বালানি সংকটের সমাধান, দারিদ্র্য ঘুচাও ও বৈষম্য রুখো, এবং সুশাসন প্রতিষ্ঠা। এখন পাঠকই বিচার করুন, সরকার কোন কোন ক্ষেত্রে তার নির্বাচনী ওয়াদা পূরণ করতে পেরেছে, কোন কোন ক্ষেত্রে পারেনি। সরকার এক শ ভাগ সফল হবে সেই দাবি কেউ করে না। কিন্তু মানুষ দেখতে চায় সরকার যা বলছে, তা করতে আন্তরিক কি না?
প্রথম দুই বছর সরকার কিছু কিছু ভালো কাজ করলেও তৃতীয় বছরের শেষ দিকে এসে সবকিছু ওলট-পালট করে ফেলছে। মনে হচ্ছে, সরকার যেখানে হাত দেয়, সেখানেই জট বাঁধে। ফলে মন্ত্রীরা আত্মরক্ষার জন্য বিরোধী দলকে গালমন্দ করতেই বেশি সময় ব্যয় করছেন। এর অর্থ এই নয়, বিএনপি-জামায়াত জোট দেশটা ভালো চালিয়েছিল। বরং তুলনা করলে এখনো অনেক ক্ষেত্রে আওয়ামী লীগ আগের সরকারের দুর্নীতি-সন্ত্রাসের রেকর্ড ভাঙতে পারেনি। কিন্তু মন্দ সূচক কমানোই সুশাসনের লক্ষণ নয়।
বিএনপি ২০০১-২০০৬ সালে দেশ ভালো চালাতে পারেনি, জনগণের সমস্যার সমাধান করতে পারেনি বলেই মানুষ ২০০৮ সালের নির্বাচনে তাদের প্রত্যাখ্যান করেছে। ভালো কিছু পাবে—এই আশা আওয়ামী লীগকে ক্ষমতায় এনেছে। অথচ আওয়ামী লীগের নেতা-মন্ত্রীরা সেই পুরোনো ভাঙা রেকর্ডই বাজিয়ে চলেছেন—বিএনপির আমলে এটা হয়নি-ওটা হয়নি। আমরা করব, করছি। এই করছি, করবর সরকার চাই না। আমরা এমন একটি সরকার চাই, যারা মুখে নয়, কাজ করে দেখাবে। জনগণের কাছে দেওয়া ওয়াদা পূরণ করবে।
আওয়ামী লীগের নেতাদের বড় অভিযোগ, বিএনপি মৌলবাদী জামায়াতের সঙ্গে আঁতাত করেছে, ২০০১ সালে ১০ টাকা কেজি রেখে এলেও বিএনপি সরকার ৪০ টাকা পর্যন্ত বাড়িয়েছে। বিএনপি জনগণের ভোটের অধিকার নিয়ে ছিনিমিনি খেলেছে। নির্বাচন কমিশন ও তত্ত্বাবধায়ক সরকারকে আজ্ঞাবহ করেছিল। এসব অভিযোগ জনগণের জানা এবং ২০০৮ সালের নির্বাচনের মাধ্যমে তার ফয়সালাও হয়ে গেছে। এখন ভাঙা রেকর্ড বাজিয়ে লাভ কী?
আওয়ামী লীগ ক্ষমতায় এসে ২০০৯ সালের জানুয়ারিতে নির্বাচনের আগেই উন্নয়নের একটি রূপকথা উত্থাপন করেছিল—যার নাম দেওয়া হয়েছিল দিনবদল। কিন্তু ক্ষমতার আড়াই-পৌনে তিন বছর পর মন্ত্রী, দল, নেতা-কর্মী, ক্যাডারদের ‘দিনবদল’ হলেও সাধারণ মানুষের দিনবদল হয়নি।
প্রধানমন্ত্রী বলেছেন, দেশের উন্নয়নে ও মানুষের কল্যাণে তাঁরা কাজ করে যাচ্ছেন। কিন্তু সেই কাজের ফল তো এখনো দৃশ্যমান নয়। মহাজোট সরকার মোটা দাগে যেসব প্রতিশ্রুতি জনগণকে দিয়েছিল, তার কটি পূরণ হয়েছে, কটি হয়নি, কেন হয়নি—এখন তার হিসাব দেওয়ার সময় এসেছে। আর হিসাব না দিলে জনগণ ভোটের সময় তা কড়ায় গন্ডায় আদায় করে নেবে।
আওয়ামী লীগ সরকারের অন্যতম প্রতিশ্রুতি ছিল পদ্মা সেতু নির্মাণ। দায়িত্ব নিয়ে যোগাযোগমন্ত্রী সৈয়দ আবুল হোসেন বলেছিলেন, সরকারের মেয়াদ শেষ হওয়ার আগেই পদ্মা সেতুর নির্মাণকাজ শেষ হবে। এখন দেখা যাচ্ছে, যোগাযোগমন্ত্রীই পদ্মা সেতুর প্রধান বাধা। বিশ্বব্যাংক সাফ জানিয়ে দিয়েছে, এই মন্ত্রী থাকতে তারা পদ্মা সেতুতে বিনিয়োগ করবে না। বিশ্বব্যাংক না করলে এডিবি, জাইকাসহ অন্যান্য দাতা সংস্থাও পিছিয়ে যাবে। এখন প্রধানমন্ত্রীর কাছে কোনটি বেশি গুরুত্বপূর্ণ—বিতর্কিত ও অভিযুক্ত মন্ত্রীকে বহাল রাখা, নাকি কোটি কোটি মানুষের আকাঙ্ক্ষার বাস্তবায়ন?
সরকারের আরেকটি নির্বাচনী প্রতিশ্রুতি ছিল নিত্যপণ্যের দাম সহনীয় রাখা। কিন্তু বাজার-পরিস্থিতি ক্রমেই উত্তপ্ত হয়ে উঠেছে। এর পেছনে ব্যবসায়ী সিন্ডিকেটদের যেমন কারসাজি আছে, তেমনি আছে সরকারের খবরদারির অভাব। বাণিজ্যমন্ত্রী কথা বললেই পণ্যের দাম বাড়ে। তিনি ব্যবসায়ীদের ইমানের পরীক্ষা নেন, আর সাধারণ মানুষের পকেট কাটা যায়।
আওয়ামী লীগের আরেকটি প্রতিশ্রুতি ছিল আইনশৃঙ্খলা পরিস্থিতির উন্নয়ন এবং জনজীবনের নিরাপত্তা নিশ্চিত করা। আওয়ামী লীগের নেতারা হয়তো বলবেন, বিএনপি-জামায়াতের আমলে গোটা দেশে জঙ্গিদের উৎপাত ছিল, বোমাবাজি ছিল। এখন সেই অবস্থা নেই। কিন্তু এখনো তো মানুষ খুন হচ্ছে, গুম হচ্ছে, অপহূত হচ্ছে, ক্রসফায়ারে মারা যাচ্ছে। এসব কি আইনশৃঙ্খলার উন্নতির লক্ষণ?
এই সরকারের আমলে যে বিষয়টি জনগণকে মহা বিপাকে ফেলেছে, সেটি হলো শেয়ারবাজার। পুঁজিপাট্টা হারিয়ে হাজার হাজার খুদে বিনিয়োগকারী পথে বসেছেন। দুজন বিনিয়োগকারী আত্মহত্যা করেছেন বলেও পত্রিকায় খবর এসেছে। কিন্তু সরকার এর প্রতিকারে কিছুই করেনি। বরং তদন্ত কমিটি যাঁদের প্রতি সন্দেহের তীর ছুড়েছিল, তাঁদের এসইসিতে জামাই আদরে বসানো হয়েছে। সরকার কি মনে করে আগামী নির্বাচনে এই লাখো লাখো খুদে বিনিয়োগকারীর দীর্ঘশ্বাসের প্রতিফলন পড়বে না? অবশ্যই পড়বে। এখন শেয়ারবাজার মানেই মস্ত বড় আতঙ্ক। এক দিন দাম বাড়লে এক সপ্তাহ ধরে কমতে থাকে।
সরকার খুব জোরের সঙ্গে বলেছিল, ভারতের সঙ্গে সব বিরোধের নিষ্পত্তি হবে। প্রধানমন্ত্রী শেখ হাসিনা ২০১১ সালের জানুয়ারিতে দিল্লিতে গিয়ে যৌথ বিবৃতিতে সই করলেন, দুই দেশের মধ্যকার সমস্যাগুলোর সমাধানের রূপরেখাও তৈরি হয়েছিল। কিন্তু সেই রূপরেখা অনুযায়ী কাজ হয়নি। বিশেষ করে, যে তিস্তার পানি বণ্টন নিয়ে এত শোরগোল, এত আলোচনা—সেই চুক্তিটিও ঝুলে আছে।
গত বুধবার প্রধানমন্ত্রী নীলফামারীর জনসভায় বলেছেন, তিস্তার পানি বণ্টন চুক্তি হবে। আমাদের প্রশ্ন—কবে হবে? এখন শোনা যাচ্ছে, বাংলাদেশ পানি বণ্টনের সঙ্গে জ্বালানি খাতের উন্নয়নও যুক্ত করতে চায়। প্রশ্ন হলো, নতুন প্রেক্ষাপটে আলোচনা করতে গেলে তিস্তার সমস্যাটি আরও বেশি অনিশ্চিত হবে কি না?
এ রকম আরও অনেক খাত ও প্রকল্প আছে, যা ক্ষমতায় আসার পর সরকার বাস্তবায়ন করার ঘোষণা দিয়েছিল। কিন্তু সেগুলো কবে বাস্তবায়িত হবে, কেউ জানে না।
গতকালের পত্রিকায় দেখলাম, দাতাদের সঙ্গে নির্ধারিত উন্নয়ন ফোরামের বৈঠক স্থগিত করা হয়েছে। কারণ জানানো হয়নি। এর অর্থ কি উন্নয়ন সহযোগীদের সঙ্গে আমাদের নানারকম ঝামেলা চলছে? না হলে নির্ধারিত বৈঠক পেছাবে কেন?
নারায়ণগঞ্জ সিটি করপোরেশন নির্বাচন নিয়ে আওয়ামী লীগ যে মহানাটক মঞ্চস্থ করল, তার রেশ এখনো শেষ হয়নি। নির্বাচনে আওয়ামী লীগের দুজন প্রার্থী ছিলেন—সেলিনা হায়াত আইভী ও শামীম ওসমান। দুজনই খ্যাতিমান, তবে দুই কারণে।
মনোনয়নপত্র প্রত্যাহারের শেষ দিন দলের পক্ষ থেকে জানানো হলো, দল কাউকে সমর্থন করছে না। কিন্তু বৃহস্পতিবার সন্ধ্যায় দলের তিন সাংগঠনিক সম্পাদক শামীম ওসমানের সভায় গিয়ে সমর্থন জানিয়ে আসেন।
এদিকে দলের যুগ্ম সাধারণ সম্পাদক মাহবুব উল আলম হানিফ বলেছেন, দলীয়ভাবে কাউকে সমর্থন দেওয়া হয়নি। যাঁরা একজন প্রতিনিধির পক্ষে বক্তৃতা দিয়েছেন, তাঁরা ব্যক্তিগতভাবেই করেছেন। শুক্রবার দলের সভাপতিমণ্ডলীর সদস্য সুরঞ্জিত সেনগুপ্তও একই বাণী দিয়েছেন।
আমাদের প্রশ্ন, আওয়ামী লীগের এই স্ববিরোধী ভূমিকা কেন? তারা যা বলে, কাজ করে তার বিপরীত। অথবা আওয়ামী লীগের ভেতরে এমন কোনো শক্তি আছে, যারা দলের সিদ্ধান্ত উল্টে দেওয়ার ক্ষমতা রাখে।
সবকিছু দেখে একটি প্রশ্নই মনে জাগে—আওয়ামী লীগ, তুমি কার?
সোহরাব হাসান: কবি, সাংবাদিক।
সোহরাব সাহেব ২ দিন আগে বিএনপি এর খালেদার মহাসমাবেশের বক্তব্যর জের ধরে একটি কলাম লিখেছিলেন "খালেদা জিয়ার ‘নতুন নেতৃত্ব’" সমভবত সোহরাব সাহেব পাঠকদের মন্তব্য পড়ে আজ আবার আওয়ামী লীগের বিরুধে "আওয়ামী লীগ, তুমি কার?" কলামটি লিখলেন। আজ দেখবেন পাঠকেরা মন্তব্য কলামে আপনার লেখা নিয়ে কেমন মন্তব্য করে? সোহরাব সাহেবের লেখা পড়ে আমার শুধু প্রশ্ন জাগে- "সোহরাব সাহেব, আপনি কোন দলের?" 
যদি সমর্থনই না দিলো, তবে ফটো সেশন এর দরকার ছিল না। আপনারা যে যাই বলুন না কেন, বাংলার মানুষ আর অত বোকা নয়। 
বাস্তবে জনগণও দুই দলের মত বারবার হতাশাগ্রস্থ হয়ে চলমান সরকারের বিপরীতে ভোট দিয়ে বিরোধীদলকে ক্ষমতায় আনতেছে। কিন্তু প্রতিবারই তারা জনগনের সাথে চরম প্রতারণা করে আসছে। এই মূহুর্তে জনগন (বাস্তব হল কোন অপশক্তির হস্তক্ষেপে) আবারও হয়ত কিংকর্তব্যবিমুঢ় হয়ে কাউকে না কাউকে ক্ষমতায় আনবে। তারা আবারও সেই একই রেকর্ড বাজাবে তা আমরা নিশ্চিত
যেখানে ৯০ % লোক তত্বাবধায়ক সরকারের পখ্যে সেখানে তা বাতিল করে ঘৃন রাজনিতির সূচনা করেছে । 
"বরং তুলনা করলে এখনো অনেক ক্ষেত্রে আওয়ামী লীগ আগের সরকারের দুর্নীতি-সন্ত্রাসের রেকর্ড ভাঙতে পারেনি"
এত ব্যার্থতার পরেও নাকি পূর্বের রেকর্ড ভাঙ্গতে পারেনি!!!! 
ভাইরে যা লিখছেন, যাদের কে নিয়ে লিখছেন তারা যদি বাংলা ভাষা ভালো করে বুঝে থাকেন তবে তারা নিজেদের কে বস্ত্রহীন মনে করা উচিত।আপনাকে অসংখ্য ধন্যবাদ সুন্দর ভাবে সব কিছু উপস্থাপন করার জন্য। অনেক অনেক শুভকামনা রইলো। 
সারে তিন হাজার নিট গার্মেন্টস বন্ধ, বিমানের অন লাইন টিকেট নিয়ে হরিলুটের কারবার, সরকারের সঙ্গে দাতাদের বৈঠক হচ্ছে না। প্রতিদিন খবরের কাগজ খুললে এ রকম অনেক খবর। পৃথিবীর সব দেশের সূচক ঊর্ধ্বমুখি আর বাংলাদেশের নিম্মমুখি । অনেক সম্ভাবনা ছিল দেশটার। কিন্তু আমার মনে হয় এই দেশের পরিবর্তন আর কোনদিন হবে না। বাংলাদেশের সাধারন মানুষ অনেক অসহায় একবার এদিকে যায় আর একবার অন্য দিকে যায়। কবে এদেশের মানুষের মুক্তি মিলবে??????
লেখাটি পড়ে খুব ভাল লাগলো, সকালে উঠিয়া আমি মনে মনে বলি, সারাদিন যেন আমি সদা সত্য কথা বলি। আপনার লেখায় সত্য ফুটিয়া উঠিয়াছে। আপনাকে অসংখ্য ধন্যবাদ এমন সুন্দর একটা লেখনীর জন্য। যে যে দলই করি না কেন আসুন সোহরাব সাহেবের মত সত্য কথা বলি। 
আরব বসন্ত এবং ওয়াল স্ট্রিট দখল কর এর মত এদেশেও বিপ্লবের সময় এসেছে। আপনাদের মত সাহসী লেখকরা যদি এগিয়ে আসেন তবে আমরা তরুনরাও সামনে এগোবার সাহস পাব। এটা কোন সরকার বিরোধী আন্দলন নয় যা থেকে বিরোধী দল উপক্রিত হবে, এটা হচ্ছে দূর্নীতিবাজ রাজনীতিবিদ-আমলা-ব্যাবসায়ীদের জিম্মী থেকে বাংলাদেশের জনগনকে রক্ষার আন্দলন। 
দায়িত্ব নিয়ে যোগাযোগমন্ত্রী সৈয়দ আবুল হোসেন বলেছিলেন, সরকারের মেয়াদ শেষ হওয়ার আগেই পদ্মা সেতুর নির্মাণকাজ শেষ হবে। এখন দেখা যাচ্ছে, যোগাযোগমন্ত্রীই পদ্মা সেতুর প্রধান বাধা। বিশ্বব্যাংক সাফ জানিয়ে দিয়েছে, এই মন্ত্রী থাকতে তারা পদ্মা সেতুতে বিনিয়োগ করবে না।অসাধারন !
বিচারপতি তোমার বিচার করবে যারা, আজ জেগেছে এই জনতা। খুব যথার্থই লিখেছেন। আমাদের সমস্ত আশা ধুলিস্যাত করে দিয়ে ডিজিটাল সমস্যায় রুপ নিয়েছে এই সরকার। আর প্রধান্মন্ত্রী'র নিশ্চুপ থাকাটাও যেন, এক অন্তিম প্রহসনে পরিণত হচ্ছে, আপামর জনতার বিবেকের কাঠগড়ায়। তবে সম্মানিত সোহরাব সাহেব, আমাদের জনতারও বিচার হওয়া উচিত। ঘুরিয়ে ফিরিয়ে, বারংবার মার খেয়ে ভোট পরিবর্তন করে, দুই জোট কেই নিয়ে আসি। আমাদের ৫ বছর আগের কথাও মনে রাখা উচিত। লুটপাটে, কি বি...এন...পি কম গিয়েছিল? আগামি নির্বাচনে, আমাদের উচিত হবে এই দুই পরিবার প্রথা থেকে মুখ ফিরিয়ে নেয়া। আর নাহলে, কোমায় থাকা বাংলাদেশ, আর কখনই ফিরবেনা। ধন্যবাদ।
" আওয়ামী লীগ, তুমি কার?", আরও কঠোর ভাষায় সরকারের দোষ গুলি তুলে ধরা যেতো, তা না করে হয়তো ভয় ভয় মন করে যা লিখলেন তাতে বেশী খুশী হোতে পারলাম না! ভাইসাব আপানি নিজেও জানেন ছোট আওয়ামী লীগ থেকে শুরু করে বড় আওয়ামী লীগ সারা দেশকে গিলে খাচেছ অজগর সাপের মত,,,,দেশকে নিয়ে যাচেছ গভীর এক আধার জগতে....... 
আওয়ামী লীগ সরকারের প্রধান নির্বাচনী প্রতিশ্রুতি ছিল দ্রব্যমূল্য কমিয়ে আনা ও সহনীয় পর্যায়ে রাখা। কিন্তু আমরা কী দেখছি? দ্রব্যমূল্য কমানো তো দূরে থাক, অগ্নিমূল্য সর্বকালের রেকর্ড ভঙ্গ করেছে। সরকারের মন্ত্রীরা বলছেন, "কম খান", "একদিন বাজারে যাবেন না" .. ইত্যাদি ইত্যাদি।এরা কীভাবে বড় গলায় কথা বলে? ৩৩ মাসে সাধারণ জনগণকে এই সরকার জ্বালা- যন্ত্রণা ছাড়া কিছুই দিতে পারেনি।
বিএনপি-জামায়াতের আমলে গোটা দেশে জঙ্গিদের উৎপাত ছিল, বোমাবাজি ছিল। এখন সেই অবস্থা নেই”
ফিনিসিংটা বিএনপি-জামায়াতই করেছিল এ কথটা স্বীকার করা সোহরাব সাহেবর উচিত ছিল। 

তুলনা করলে এখনো অনেক ক্ষেত্রে আওয়ামী লীগ আগের সরকারের দুর্নীতি-সন্ত্রাসের রেকর্ড ভাঙতে পারেনি।" বলে কি? শেয়ার মার্কেট থেকেই চার হাজার কোটি টাকা চুরি গেছে। তারেক কোকো মিলেও তো এর ৫ ভাগের এক ভাগও চুরি করতে পারে নাই। আমি অন্তত শেয়ার মার্কেট সংশ্লিষ্টদের পক্ষ থেকে বলছি, বিএনপিই বরং আওয়ামী লীগের চেয়ে একটু ভাল। বিএনপি অনেক খারাপ কাজ করলেও তো আমাদের পেটে অন্তত লাথি মারে নাই। আর আওয়ামী লীগ পরপর দু মেয়াদে এই দুর্মূল্যের বাজারে শত কষ্টে জমানো আমাদের জীবনে সঞ্চয়টুকুও কেড়ে নিল। 
বিশিষ্ট কলামনিষ্ট সোহরাব হাসান সাহেব ঠিকই বলেছেন। আওয়ামীলীগের কথা ও কাজের মিল নাই। তারা প্রমাণ করেছে যে মুখে মধু, অন্তরে বিষ- তার নাম পলিটিক্স। ভিতরে ভিতের জনগণের জন্য ভিলবাসার গান, বাইরে বাইরে ভয়ঙ্কর সন্ত্রাসী। মাননীয় প্রধানমন্ত্রী ঘরে ঘরে চাকুরী দেওয়ার প্রতিশ্রুতি দিলেও ক্ষমতায় আসার পর নানা অজুহাতে দলীয় সঙ্কীর্ণ দৃষ্টিকোণ থেকে বঙ্গবন্ধু শেখ মুজিব বিশ্ববিদ্যালয়, জাতীয় বিশ্ববিদ্যালয়সহ সরকারী ও আধাসরকারী প্রতিষ্ঠান থেকে কয়েক লক্ষ চাকুরীজীবীকে চাকুরীচ্যুত করেছে। দ্রব্যমূল্য ও শেয়ার বাজার নিয়ে আওয়ামীলীগ চরম ব্যর্থতার পরিচয় দিয়েছে। হত্যা, গুম, সন্ত্রাসের কাজে তারা এখন অভ্যস্ত হয়ে ওঠেছে। সংসদ ও জনগণকে না জানিয়ে বিদেশের সাথে গোলামী চুক্তি করছে। মন্ত্রীদের দুর্নীতি আজ সারাবিশ্বে ব্যাপক আলোচনা সমালোচনার বিষয় হয়ে দাড়িয়েছে। সরকারি টাকা হরিলুট ও সন্ত্রাস লালনের কারণে দেশবাসী এখন মহাক্ষুব্দ। হয়তো তারা যে কোন সময় বরতে পারে যে জোট সরকারের আমলে যেসব শিশু সন্তানের জন্ম হয়েছে, তারা সবাই রাজাকার, যুদ্বাপরাধী। এই আওয়ামীলীগের পক্ষ থেকে আজ সব কিছুই সম্ভব।বলে মনে হচ্ছে। আমরা জানি না কিভাবে এ দুঃসহ পরিবেশ থেকে জাতি মুক্তি পাবে। 
ভালো লিখেছেন। AL & BNP খারাপ, তাও বুঝলাম। এবার লেখক ও মন্তব্যকারিগন আমাকে বলতে পারেন " AL & BNP কি গত নিরবাচনে ভোট কেটে জিতেছেন ?" আমি মনে করি উভয়কেই আমরা ভোট দান করে খমতায় এনেছি। সুতরাং বকে লাভ নাই। আশুন আইভি কে ভোট দিন। দুরনিতির বিরুধে সেটাই হবে সবচেয়ে বড় লেখা/ পরতিবাদ" । জনগন ভালো নেতা নিরবাচিত না করলে ভাল নেতা আসবে কিভাবে ? 
২০০১ সালে ১০ টাকা কেজি রেখে এলেও বিএনপি সরকার ৪০ টাকা পর্যন্ত বাড়িয়েছে"- সেটা কোন চাল? আমার মনে হয় ভুল তথ্য "বিএনপি ২০০১-২০০৬ সালে দেশ ভালো চালাতে পারেনি, জনগণের সমস্যার সমাধান করতে পারেনি বলেই মানুষ ২০০৮ সালের নির্বাচনে তাদের প্রত্যাখ্যান করেছে।"- সত্য কথা, এবার ও তেমন ই হচ্ছে। কিন্তু জনগন এর আর কোন অপশন নাই, নিরুপায় আমরা শবাই। "এই সরকারের আমলে যে বিষয়টি জনগণকে মহা বিপাকে ফেলেছে, সেটি হলো শেয়ারবাজার।"- এটা তো এদের চিরদিনের সাথি। যখন ই ক্ষমতায় আসবে জনগনের টাকা হাতিয়ে নিয়ে নিজেরা টাকার পাহাড় গরবে। "সরকারের আরেকটি নির্বাচনী প্রতিশ্রুতি ছিল নিত্যপণ্যের দাম সহনীয় রাখা। কিন্তু বাজার-পরিস্থিতি ক্রমেই উত্তপ্ত হয়ে উঠেছে। এর পেছনে ব্যবসায়ী সিন্ডিকেটদের যেমন কারসাজি আছে" - বাণিজ্যমন্ত্রীকে ঠিকমতো ধরলে সব সিন্ডিকেট এর তথ্য বের হয়ে যাবে। "আওয়ামী লীগের নেতা-মন্ত্রীরা সেই পুরোনো ভাঙা রেকর্ডই বাজিয়ে চলেছেন—বিএনপির আমলে এটা হয়নি-ওটা হয়নি।" - তাদের কথা বলার কোনও প্রয়োজন আছে বলে মনে হয় না। তারা এই উক্তিটি একটি ক্যাসেটে রেকর্ড করে বাজিয়ে দিলেই তো মানুষ শুনতে পারবে। বিদ্যুতের উন্নয়নে নাকি দেশ ভেসে যাচ্ছে, অথছ, প্রতিদিন রাতে ৩-৪ ঘণ্টা লোড শেড এ রাতে ঘুম হয় না। দিনের বেলাতে তো আর খারাপ অবস্থা। আমরা এসব আত্মকেন্দ্রিক রাজনিতিবিদ দের হাত থেকে মুক্তি চাই...... 
র অর্থ এই নয়, বিএনপি-জামায়াত জোট দেশটা ভালো চালিয়েছিল। বরং তুলনা করলে এখনো অনেক ক্ষেত্রে আওয়ামী লীগ আগের সরকারের দুর্নীতি-সন্ত্রাসের রেকর্ড ভাঙতে পারেনি। কিন্তু মন্দ সূচক কমানোই সুশাসনের লক্ষণ নয়।"" আরেহ ভাই ভাল করে খবর নিলে দেখবেন বিএনপির সময় অপেক্ষা মানুষ এখন অনেক বেশি নীরব দুর্নীতি-সন্ত্রাসের স্বীকার। আর বেশিরভাগ ক্ষেত্রে তো সরকারদলীয় অংগসংগঠন গুলিই ভুমিকা রাখছে, যা অনেক ক্ষেত্রে বিএনপি জামাতের উপরও চাপিয়ে দেয়া হচ্ছে। অনেক কিছু পত্রীকায় আসেওনা। কারন দেশের বেশিরভাগ পত্রপত্রীকা কিন্তু সরকারদলীয় সমর্থক ! সরকারদলীয় লোকদের প্রত্যক্ষ মদদে শুধু শেয়ার বাজার আর বিভিন্ন এম এল এম কোম্পানীতে সাধারন জনগন যেভাবে প্রতারিত হয়েছে এমন জোচ্চুরি কান্ড স্বাধীনতার পর আর হয়েছে কিনা ভাব্বার বিষয়! এর পরও আপনি সরকারকে বৃথা তুষ্ট করার চেষ্টা করলেন! সবচেয়ে বড় কথা এ সরকারের আগেও কিন্তু দু দুটি বছর অন্য একটি সরকার ছিল তাদেরোতো ব্যার্থতা থাকতে পারে কিন্তু সেটাও একদম বেমালুম চেপে গেলেন ! এখনকার পাব্লিক অনেক সচেতনরে ভাই
প্রায় লেখকের লেখার মধ্যে একটা জিনিস লক্ষ্য করি যে, আপনারা যখনই আওয়ামী লীগের কোন সমালোচনা করে কোন লেখা লিখেন তখন বি.এন.পির সমালোচনা করে সেটার ব্যালেন্স করে দেন। এটা কি আওয়ামী লীগের অগ্নি চক্ষুকে ভয় পেয়ে? আপনার সাথে একটা জিনিসে একমত হতে পারলামনা, আপনি লিখলেন কিছুক্ষেত্রে আওয়ামী লীগ গত সরকারের রেকর্ড ভাঙতে পারে নি, কিন্তুু আমরা দেখতেছি যে, আওয়ামী লীগ সর্বক্ষেত্রে এমন এমন রেকর্ড তৈরী করে সেটা আওয়ামী লীগ ছাড়া অন্য কারো পক্ষে ভাঙ্গা সম্ভব নয়, উদাহরণ স্বরুপঃ ছাত্রলীগ, যুবলীগের টেন্ডারবাজী, রহমানদের শেয়ারমার্কেট লুট, আবুলদের পদ্মা সেতু দূর্নীতি, ভারতকে ট্রানজিট নিয়ে মিথ্যাচার, এবং মিথ্যা আশ্বাসে ভরা এই সরকার। ১/১১ এর পরে বি.এন.পির বোধদয় হয়েছিল বলেই তারা প্রথম সংসদে যোগদান করেছিল এবং অসহিংস আন্দোলন করতেছে, কিন্তুু দুর্ভাগ্য আওয়ামী লীগ তার চরিত্র থেকে বের হয়ে আসতে পারেনি আর পারবেওনা, তারা বিশ্বাস ভঙ্গকারী। 
দ্রব্যমুল্যের উর্ধগতি, সন্ত্রাস, বেকার সমস্যা, দুর্ণীতি সব কিছু মিলিয়ে মানুষ অতিস্ঠ। তার উপর সরকার শুরু করেছে মত প্রকাশের স্বাধীনতার উপর হস্তক্ষেপ। মানুষের গনতান্ত্রিক অধিকার হরন। তার উপর তত্বাবধায়ক সরকার বাতিল করে দেশ কে আবার সংঘাতের দিকে ঠেলে দিচ্ছে আওয়ামীলীগ, যারা কিনা নিজেদের সবচেয়ে বেশী গনতান্ত্রিক মনে করে। আওয়ামীলীগের ভিতর একধরনের অস্থিরতা চলছে। এই পরিস্থিতিতে, আপনার মতই আমাদের ও প্রশ্ন , আওয়ামীলীগ তুমি কার 
আওয়ামীলীগ বা বিএনপি কোন সরকারেরই সাধ্য নেই সাধারণ মানুষের অবস্থার পরিবর্তন করে কারণ সাধারণ মানুষ আজ জিম্মি সরকার তথা ব্যবসায়ীদের কাছে । নদীর একূল ভাঙে ওকূল গড়ে। (২০০+) ব্যবসায়ী যদি সংসদের মেম্বার হয় তো স্বাভাবিকভাবে তাঁদের প্রতিষ্ঠানের পণ্য ক্ষতিতে সাধারণ মানুষের কাছে বিক্রি করার কথা নয়। তাহলে সাধারণ মানুষের পকেট ভেঙে ব্যবসায়ী সাংসদের পকেট গড়া নয় কি ? আর তাঁদের প্রণীত আইন বা সিদ্ধান্ত কাদের পক্ষে যাবে তা সহজেই অনুমেয়। তাঁদের পকেট যদি এভাবে গড়তে থাকে তবে প্রতিশ্রুতি রক্ষা করবে কিভাবে? কঠিন হলেও সত্য যে টাকা যেখানে আলটিমেটলি পরিবর্তন সেখানে, উন্নয়ন সেখানে। টাকা কোথায়? সাধারণ মানুষের পকেটে? সরকার কি? এতক্ষণে হয়তো আমরা বুঝেছি। প্রয়োজন দেশপ্রেমের, প্রয়োজন দেশের মানুষকে ভালবাসার; আর সেটা সবার আগে করা দরকার রাজনীতিকদের, তারপর সাধারণ মানুষের। ব্যবসায়ী সাংসদ হয়তো জানেই না নিজের অজান্তে কিভাবে সাধারণ মানুষের বিরুদ্ধে কাজ করছে। যদি জানে তবে তাঁর দেশপ্রেম কোথায়? ধন্যবাদ, কবি, সাংবাদিক; সোহরাব হোসেনকে। 
রথমে সোহরাব স্যার আপনাকে ধন্যবাদ এই রকম একটা বাস্তবধর্মী লেখা উপহার দেওয়ার জন্য। তবে স্যার আমি কষ্ট পেলাম আপনি এখনও জানেন না আওয়ামী কার দল? আমরা যারা মন থেকে নীরবে দেশের ভালোর জন্য আওয়ামীলীগকে সমরথন করেছি তাদের জন্য আওয়ামীলীগ
‘ছাত্রলীগ, যুবলীগের কর্মী-ক্যাডাররা দখলবাজি-টেন্ডারবাজিতে নিয়োজিত হলো।’ ‘বিএনপির আমলে বিএনপির সাংসদেরা যে ধরনের মাস্তানি, দখলবাজি করতেন; আওয়ামী লীগের আমলে আওয়ামী লীগের সাংসদেরাও তা-ই করছেন।’‘তুলনা করলে এখনো অনেক ক্ষেত্রে আওয়ামী লীগ আগের সরকারের দুর্নীতি-সন্ত্রাসের রেকর্ড ভাঙতে পারেনি।’এ সম্পর্কে তাঁর(সোহরাব হাসান) আগের দু’টি লেখারই কিছু অংশ এখানে উল্লেখ করছি; ০৮-০১-২০১১ তারিখে 'প্রধানমন্ত্রীর ভাষণ: অর্ধেক গ্লাস খালি, অর্ধেক পুর্ণ' শিরোনামে লিখেছেন; “এখনো জবরদস্তিতে আওয়ামী লীগ হয়তো বিএনপিকে ছাড়িয়ে যেতে পারেনি। তবে আগামী তিন বছরে বোঝা যাবে সূচক কোন দিকে যায়।” ১৩-০১-২০১১ তারিখে 'খালেদার ভাষণ: গ্লাসের তিন ভাগই খালি' শিরোনামে লিখেছেন; “মহাজোটের নেতা-কর্মীরা অনেক মন্দ কাজ করেছেন, ছাত্রলীগ করেছে, যুবলীগ করেছে মানি। কিন্তু বিএনপি ২০০১ সালের নির্বাচনের পর যা করেছে তাকে এখনো কেউ ছাড়িয়ে যেতে পারেনি।”
এই লেখার মাধ্যমে জবরদস্তি, মাস্তানি, দখলবাজি ও টেন্ডারবাজিতে সমর্থন বা উৎসাহ দেওয়া হয়েছিল কিনা তা পাঠকরাই বিবেচনা করবেন। আশকারা দিয়ে মাথায় ওঠার সুযোগ দিয়ে এখন এসব লিখে কোন লাভ হবে বলে মনে হয়না। আওয়ামী লীগের নেতাদের সাথে সুর মিলিয়ে জনাব সোহরাব হাসানও লিখেছেন,“বিএনপি মৌলবাদী জামায়াতের সঙ্গে আঁতাত করেছে, ২০০১ সালে ১০ টাকা কেজি রেখে এলেও বিএনপি সরকার ৪০ টাকা পর্যন্ত বাড়িয়েছে।”
সোহরাব হাসান কী অনুগ্রহ করে বলবেন, ১৯৯৪-৯৬ সালে জামায়াতের সাথে জোট করে আওয়ামী লীগ যখন সরকার বিরোধী আন্দোল করে সারা দেশ অচল করে দিয়েছিল – এটাকেও কী মৌলবাদী জামায়াতের সঙ্গে আওয়ামী লীগের আঁতাত বলা যাবে কিনা। আর “বিএনপি সরকার ৪০ টাকা কেজি চাল রেখে গিয়েছিল” বলে আমাদের সাথে প্রতারণা করা হচ্ছে। ২০০৬ সালে মোটা চালের দাম ছিল ১৬-১৮ টাকা আর মিনিকেট চালের দাম ছিল ২২-২৬ টাকা। ২০০৭ সালে সিডরের পর মোটা চালের দাম ৩৮-৪০ টাকা ও মিনিকেট চালের দাম ৪৪-৪৮ টাকা হয়েছিল। সেই অনুপাতে(২০০৬ সাল) আমরা এখন সহনীয় মূল্যে চাল চাই। সেসময়ের দাম ৪০ টাকা ধরে ‘বর্তমানে দাম কম আছে’ এ কথা সাধারণ মানুষকে মারাত্বক বিপদে ফেলেছে। আমাদের দেশেরই একজন সন্মানিত লেখক লিখেছিলেন, “বাংলাদেশের বুদ্ধিজীবিরা যা বলেন সাধারণ মানুষ তা শুনলে মুক্তিযুদ্ধের মাধ্যমে এদেশ স্বাধীন হতোনা। আর এখন যা বলে তা শুনলে এই স্বাধীনতা থাকবেনা।” বর্তমানে কিছু লেখার মাধ্যমে তাঁর লেখার সত্যতার প্রমাণ পাওয়া যায়। 
খুবই ভাল ২০০১- ২০০৬ দেশী বিদেশী বিনিয়োগ ছিল না, রিজার্ভ সংকটে ভোগ ছিল কেন্দ্রীয় ব্যংক, ডলারের দাম ছিল ৭৫ টাকা , রেমিটেন্স প্রবৃদ্ধি ছিল না একে বারেই ।সরকার ব্যাংক থেকে ঋন নিয়ে রেকর্ড করে ছিল, শেয়ার মার্কেট ছিল ডাকাতির জায়গা ।চালের দাম ছিল(কেজি) ৪০টাকা, মুরগীর দাম(কেজি) ১৫০ টাকা, সবজি ৪৫ টাকা, ডাল ১২০ টাকা, তৈল ১২৫ লিটার টাকা কি কষ্টেই না ছিলাম
আর এখন ২০০৯- ২০১১ পর্যন্ত সব কিছু তাঁর ঠিক উল্টো
রিজার্ভ ডলার এমন যে পঙ্গ পালের মত বিদেশী বিনিয়োগ আসছে । ডলার এর দাম মাত্র ৬৫ টাকা ।শেয়ার বাজারও এখন টাকার খনি । চালের দাম ২০ টাকা, মুরগী ৮৫ টাকা, সবজি ২৫ টাকা, তৈল ৮০ টাকা , ডাল ৮৫ টাকা । তাই বার বার দ র কার সোহরাব ভাইয়ের পছন্দের সরকার । আমরা এখন মহা আনন্দে দিন কাটাচ্ছি । বিএনপি মহাসচিবের একটা কথা বলে শেষ করছি "আমি দাবী করি না যে আমাদের সময়ে বাংলাদেশ এক মধুময় দেশ ছিলো, ছিলো না কোনও সমস্যা। কিন্তু সততার সাথে নিজেকে প্রশ্ন করুন তো, ২০০৫ সালে আপনার পরিপার্শ্ব ও ব্যক্তিগত অবস্থা ভালো ছিলো, না আজ ভালো?" 
বরং তুলনা করলে এখনো অনেক ক্ষেত্রে আওয়ামী লীগ আগের সরকারের দুর্নীতি-সন্ত্রাসের রেকর্ড ভাঙতে পারেনি" আর কি কি করলে রেকর্ড ভাঙতে পারবে বলবেন কি? আওয়ামী লীগে কতজন সন্ত্রাসী গডফাদার আছে জানেন কি? আর বাকি ২ বছরে অর্থনীতির কি বেহাল আবস্থা হবে অনুমান করতে পারেন কি? কবিখা প্রকল্পের কত ভাগ প্রাপ্য মানুষের কাছে যাচ্ছে সে সম্পর্কে ধারনা আছে কি? টেন্ডারবাজিতে কি অতিত রেকর্ড ছাড়িয়ে যায় নি?নাটোরে কি হচ্ছে সেটা কি জানেন? ১৯৯৬ ও ২০০১০ সালে শেয়ার বাজার থেকে কত হাজার কোটি টাকা লুট হল? এই টাকা কি যুবরাজের পাচার করা টাকা থেকে কম? এত কিছুর পর ও কি বলবেন আওয়ামী লীগ আগের সরকারের দুর্নীতি-সন্ত্রাসের রেকর্ড ভাঙতে পারেনি? 
তবে দুঃখ একটাই আমাদের দেশের রাজনীতিবিদদের এসব ভাষার মানে বুঝার জন্য যথেষ্ট ক্ষমতা নায়, কষ্ট লাগে উনাদের এধরনের অক্ষমতার জন্য, এটা আমাদের লজ্জাও বটে, লেখককে আবারও অনেক অনেক শ্রদ্ধা ও ধন্যবাদ জানিয়ে 

</doc>

<doc>
আইন ও সংবিধান
অস্বচ্ছ নিয়োগে প্রতিষ্ঠান সুষ্ঠু থাকে না:

ছয়জন নতুন অতিরিক্ত বিচারপতির নামসংবলিত সরকারি প্রজ্ঞাপন প্রকাশিত হয়েছে। প্রস্তাবিত ছয়জন নতুন অতিরিক্ত বিচারপতির নাম জানা গেছে। প্রধান বিচারপতি এখনো তাঁদের শপথবাক্য পাঠ করাননি। যেদিন শপথ হবে, তখন থেকেই তাঁরা অতিরিক্ত বিচারপতি পদে নিয়োজিত হবেন।
শপথে দেরি হওয়ায় কোর্টপাড়ায় বেজায় গুজব—আরও বেশ কিছুসংখ্যক অতিরিক্ত বিচারপতিকে নিয়ে একসঙ্গে জনা পনেরো না হলেও অন্তত নতুন ১০ জন অতিরিক্ত বিচারপতি নিয়োগ করা হবে। লোকমুখে শুনেছি, দু-একটা পত্রপত্রিকাও এ ধরনের খবর ছেপেছে।
নতুন প্রস্তাবিত ছয়জন অতিরিক্ত বিচারপতির নাম প্রকাশিত হওয়ার পর বিএনপি-সমর্থিত সুপ্রিম কোর্ট বার বিরূপ প্রতিক্রিয়া ব্যক্ত করেছে। তবে তার চেয়ে অনেক বেশি গুরুত্বপূর্ণ হলো বর্তমান সরকার-সমর্থক আইনজীবীদের অসন্তোষ (‘বিচারপতি নিয়োগ নিয়ে নেতাদের অসন্তোষ’—প্রথম আলো, ১২ অক্টোবর দ্বিতীয় পৃষ্ঠা)। সংবাদমাধ্যমে বিচারপতি নিয়োগের সংবাদে কেউ পুলকিত হয়েছেন বলে চোখে পড়েনি।

২.
অধমের লেখালেখির সুবাদেই সম্ভবত গত কয়েক দিনে বেশ কিছু আইনজীবী বন্ধু এ ব্যাপারে আলাপ-আলোচনা করেছেন, সবার মধ্যেই হতাশার সুর। অধমের প্রতি সবারই বন্ধুসুলভ উপদেশ—লেখালেখি করে আর কী হবে!
আমরা যাঁরা মামুলি আইনজীবী, নিয়োগ তো আর আমাদের এখতিয়ারে নেই। কিন্তু নেই বলে তো আর যে প্রতিষ্ঠানকে ঘিরে আমাদের জীবন, সে প্রতিষ্ঠানের মঙ্গল কামনা এবং ফল হোক না হোক মঙ্গলের চেষ্টা করা সবারই সহজাত প্রবৃত্তি। সে তাগিদেই চেষ্টা।
দুটি ব্যাপার এখন প্রায় সর্বজনস্বীকৃত। প্রথমত, গত কমবেশি এক যুগের প্রায় সব নিয়োগই রাজনৈতিক বিবেচনাপ্রসূত। আওয়ামী লীগের আমলে বিএনপিপন্থী আইনজীবী আর বিএনপির আমলে আওয়ামী আইনজীবী বিচারপতি হিসেবে নিয়োগ পাননি বললেই চলে। দু-চারটি যে ব্যতিক্রম নেই তা নয়, তবে সে সংখ্যা নগণ্য এবং ক্রমশ বিলুপ্তপ্রায়। দ্বিতীয়ত, নিয়োগপ্রাপ্ত বিচারপতিদের অনেকেরই যোগ্যতা প্রশ্নাতীত নয়। এটা অনস্বীকার্য যে, যোগ্যতা বা দক্ষতার কোনো নির্দিষ্ট মাপকাঠি নেই। তা সত্ত্বেও অভিজ্ঞতার স্বল্পতা, বয়সের ঘাটতি, অতীতে পাবলিক পরীক্ষায় সাফল্য, ভাষার দখল ইত্যাদি বিষয়ে সংবাদমাধ্যমে বেশ কিছু নেতিবাচক রিপোর্ট, মন্তব্য বা বিশ্লেষণ প্রকাশিত হয়েছে।
যোগ্যতা-দক্ষতার নির্ভুল পরিমাপ, আগেই উল্লিখিত, অসম্ভবপ্রায়। তা সত্ত্বেও ওকালতি অনেকটা নাটকের মতো আমরা করি জনসমক্ষে, অর্থাৎ আমাদের পেশায় নিয়োজিত অন্য সহকর্মীদের সামনে।
যখন একটা মামলায় মক্কেলের পক্ষে কথা বলতে দাঁড়াই, তখন কোর্টরুমে মাননীয় বিচারপতিরা ছাড়া বহুসংখ্যক বিজ্ঞ আইনজীবী উপস্থিত থাকেন। একটু পরই তাঁদের মামলায় ডাক পড়বে, তাই অপেক্ষা করছেন। অনেক ক্ষেত্রে নতুন বা কনিষ্ঠ আইনজীবী কোর্টে বসে মামলা শুনে শেখার চেষ্টা করেন। সেই জন্যও ভিড়। আর আজকাল প্রায় সব কোর্টেই পেছনের সারিতে কিছু কিছু মক্কেলও উপস্থিত থাকেন। কিছু কিছু কোর্টে গরম গরম খবরের তল্লাশি সাংবাদিকদের উৎসাহের জন্য কোর্টরুমে প্রবেশ করাই দুরূহ।
মোদ্দাকথা, আমাদের ওকালতি কমবেশি জনসমক্ষে। এতে আমরা প্রতিনিয়ত একধরনের পাবলিক মূল্যায়নের সম্মুখীন হই। মহামান্য আদালতের সামনে যখন দাঁড়িয়ে কথা বলছি, সবাই দেখছে-বুঝছে-শুনছে। আইনি এলেম কতটুকু, তা অকপটে জাহির হচ্ছে, সবাই টের পাচ্ছে।
এভাবে একটা পাবলিক পারফরম্যান্সের মাধ্যমে প্রতিনিয়ত মূল্যায়ন হচ্ছে। কার দক্ষতা, যোগ্যতা, ইংরেজির বিদ্যা কতটুকু, তা গোপন থাকার বা রাখার উপায় নেই। ব্যক্তিবিশেষে মূল্যায়নে কিছুটা হেরফের হতেই পারে। কিন্তু একজনে ৮০ নম্বর দিলে অন্যজন ৭০ বা ৬০ দিতে পারে, কিন্তু ২০ তো আর দেবে না।
আর তাই সিনিয়ররা যখন মন্তব্য করেন, ওকে তো কোর্টেই দেখিনি, তখন নিশ্চয় বুঝতে হবে, ডাল মে কুচ কালা হ্যায়।

৩
প্রথম আলোর ১২ অক্টোবরের ‘বিচারক নিয়োগে অস্বচ্ছতা’ শিরোনামের সম্পাদকীয়তে ‘১০ বিচারপতি’ মামলা রায়ের উদ্ধৃতি দেওয়া হয়েছে।
গত কয়েক বছরে বিচারক নিয়োগ-সংক্রান্ত তিনটি বড় মামলা হয়েছে। মাসদার হোসেন মামলা নির্বাহী বিভাগ থেকে বিচার বিভাগ পৃথক্করণের রায়ের পর যখন সরকারি কর্মকমিশন বিচারক নিয়োগ বিজ্ঞপ্তি প্রকাশ করল, তখন প্রথম মামলা হলো। মামলায় দাবি ছিল, সরকারি কর্মকমিশন অন্যান্য সরকারি চাকুরেদের মতো অধস্তন আদালতের নিয়োগসংক্রান্ত কোনো পদক্ষেপ বা ব্যবস্থা আর নিতে পারবেন না। কারণ বিচার বিভাগ এখন পৃথক। প্রায় বছর পাঁচেক অধস্তন আদালতের বিচারক অর্থাৎ সহকারী বিচারক নিয়োগ-প্রক্রিয়া বন্ধ ছিল। শেষতক অধস্তন আদালতের বিচারক নিয়োগের জন্য নতুন কমিশন অর্থাৎ জুডিশিয়াল সার্ভিস কমিশন গঠিত হলো। বিচারপতি ও জেলা আদালতের বিচারকেরা এই কমিশনের হর্তাকর্তা আর তাঁরাই নিয়োগ পরীক্ষা নিয়ে এখন সহকারী বিচারক নিয়োগের জন্য বাছাই করেন।
অর্থাৎ বিচার বিভাগ আলাদা ও পৃথক। গত তত্ত্বাবধায়ক সরকারের আমলে সুউচ্চ আদালত অর্থাৎ সুপ্রিম কোর্টে বিচারপতি নিয়োগের জন্য একটা আইন, অর্থাৎ অধ্যাদেশ জারি হয়। এই অধ্যাদেশ চ্যালেঞ্জ করে মামলা হয়। কারণ অধ্যাদেশে বিচারপতি বাছাই কমিটিতে কিছু অবাঞ্ছিত ব্যক্তি অন্তর্ভুক্ত ছিলেন। এ ছাড়া প্রক্রিয়ায়ও গলদ ছিল। হাইকোর্ট একটি রায়ে অধ্যাদেশটি অসাংবিধানিক ঘোষণা করেন।
তৃতীয় মামলাটি ‘১০ বিচারপতি’ নিয়োগের মামলা। এই মামলার রায়ে নিয়োগের জন্য বিচারপতি বাছাই-প্রক্রিয়া সম্পর্কে নির্দেশনা দেওয়া হয়েছে।
আমাদের দুর্ভাগ্য যে, মাসদার হোসেন মামলায় বিচার বিভাগ পৃথক্করণের পর অন্তত বিচারপতি নিয়োগে যে স্বচ্ছতা আসবে বলে সবাই আশা করেছিল, সে আশা গত এক যুগ ধরে শুধু অপূর্ণই থাকেনি বরং নিয়োগ-প্রক্রিয়া আরও কলুষিত হয়েছে, দলীয়করণ বেড়েছে, যোগ্যতা ও দক্ষতা নিয়ে প্রশ্নগুলো আরও তীক্ষ হয়েছে।
আর বেশির ভাগ আইনজীবীই এখন হাল ছেড়ে দিচ্ছেন বলে মনে হচ্ছে।
কিন্তু বিচারপতি নিয়োগে এই অস্বচ্ছতা চলতে দেওয়া যায় না।
সুপ্রিম কোর্টের রায় আর পঞ্চদশ সংশোধনীতে সংশোধিত সংবিধানের ৯৫ অনুচ্ছেদের কারণ, বিচারপতি নিয়োগের প্রক্রিয়া যাতে স্বচ্ছ হয়, সেটা নিশ্চিত করার দায়িত্ব এখন বাংলাদেশের প্রধান বিচারপতির।
১০ বিচারপতির মামলার রায়ে যা বলা হয়েছে তার মর্মার্থ হচ্ছে, প্রধান বিচারপতি জ্যেষ্ঠ বিচারপতি ও সিনিয়র আইনজীবীদের সঙ্গে পরামর্শ করে বিচারপতি নিয়োগের জন্য প্রত্যেক প্রার্থীর পক্ষে তাঁর মতামত লিপিবদ্ধ করবেন।
১০ বিচারপতি মামলায় আপিল বিভাগের রায়ের মাধ্যমে যে আইন বেঁধে দেওয়া হয়েছে, তার সম্পূর্ণ প্রতিফলন ঘটেছে পঞ্চদশ সংশোধনীতে।
সংবিধানের ৯৫ অনুচ্ছেদে বলা ছিল, রাষ্ট্রপতি প্রধান বিচারপতি ও অন্যান্য বিচারপতির নিয়োগ দান করবেন। অর্থাৎ নিয়োগ-প্রক্রিয়ায় প্রধান বিচারপতির কোনো ভূমিকার উল্লেখ ছিল। এখন পঞ্চদশ সংশোধনীর মাধ্যম এই ৯৫ অনুচ্ছেদ সংশোধন করে বলা হয়েছে,
‘...প্রধান বিচারপতির সহিত পরামর্শ করিয়া রাষ্ট্রপতি অন্যান্য বিচারপতিকে নিয়োগ দান করিবেন।’
পঞ্চদশ সংশোধনীর গুটি কয়েক ভালো দিকের এটি একটা। অর্থাৎ বিচারপতি নিয়োগে সংবিধান এবং রায়—এই দুই ধরনের শক্তির বলে প্রধান বিচারপতির ভূমিকা ও দায়িত্ব অতীতের যেকোনো সময়ের চেয়ে এখন অনেক বেশি গুরুত্বপূর্ণ।

৪.
স্পষ্টত এই দায়িত্ব পালন নিয়ে বিভিন্ন মহল থেকে সমালোচনামূলক প্রশ্ন উঠেছে।
এটা দৃশ্যমান যে রায়ের মর্মবাণী অনুযায়ী জ্যেষ্ঠ বিচারপতি ও আইনজীবীদের খোলামেলা ও গঠনমূলক আলোচনা হচ্ছে না। কারণ, আলোচনা হলে নতুন অতিরিক্ত বিচারপতি নিয়োগে আওয়ামী ঘরানার আইনজীবী নয়, এমন দু-চারজন নিশ্চয় নিয়োগ পেতেন।
প্রধান বিচারপতি নিয়োগদানের জন্য লিখিতভাবে কী সুপারিশ করেছেন, তা জানার আইনগত অধিকার আমাদের সম্ভবত এখনো নেই। তবে বিশ্বের অনেক গণতান্ত্রিক দেশে এটা জানার অধিকার স্বীকৃত। জানার অধিকার থাকলে আমরা আগেভাগে জেনে নিশ্চিত হতাম যে প্রধান বিচারপতি যাঁদের নাম প্রস্তাব করেছেন, তাঁদের সবার অন্তত ২০ বছরের আইন পেশায় সক্রিয় অভিজ্ঞতা আছে, বেশ কয়েকটি বড় মামলার আইনজীবী ছিলেন, শিক্ষাজীবনে কখনো থার্ডক্লাস পাননি এবং ন্যূনতম মাস্টার্স ডিগ্রি আছে, পেশা জীবনের সাফল্যের কারণে আর্থিকভাবে সচ্ছল, বয়স অন্তত ৫০ বছর ইত্যাদি।
সাংবিধানিক অন্য পদের তুলনায় বিচারপতিরা একটি ব্যাপারে সম্পূর্ণ ভিন্ন। সুপ্রিম কোর্টের রায়ের মাধ্যমে আইন প্রণীত হয়, অর্থাৎ রায়ে আইনের যে ব্যাখ্যা দেওয়া হয়, সেটা আইনসম, আমরা সবাই মানতে বাধ্য।
সংসদ যে আইন পাস করে, সেটা আগে সংশ্লিষ্ট মন্ত্রণালয়ে বহু পরীক্ষা-নিরীক্ষা হয়, মন্ত্রিসভায় আলোচনা হয়, সংশ্লিষ্ট অনেক পক্ষ প্রাথমিক পর্যায়ে মতামত দেয়। তারপর সংসদে। সংসদীয় কমিটি এত কিছু করে তবেই আইন। সে জায়গায় সুপ্রিম কোর্ট রায়ে যা বলবেন, সেটাই আইন। তা ছাড়া সংসদে পাস করা যেকোনো আইনও বাতিল করতে পারেন। এমনকি সংবিধান সংশোধনীও। সরকারের ভূরি ভূরি নির্বাহী সিদ্ধান্ত প্রতিদিন বাতিল করছেন বিচারপতিরা।
আর তাঁদের নিয়োগ চূড়ান্ত হচ্ছে বলতে গেলে রাতের অন্ধকারে চুপিসারে। কাকে কেন কোন বিচারে অতিরিক্ত বিচারপতি হিসেবে নিয়োগ দেওয়া হচ্ছে, এ ব্যাপারে কোনো আলোচনা হবে না, কেউ জানতে পারবে না আর এটা একজন বা দুজন ব্যক্তির একচ্ছত্র ক্ষমতা—আইনের শাসনের দেশে এটা আর হতে পারে না। বিশেষত, এই ব্যবস্থার সবাই যখন সমালোচনা করছে। সুপ্রিম কোর্টের মাননীয় বিচারপতির সংখ্যা প্রায় ৯০। নতুন নিয়োগে দু-চার মাস দেরি হলে কোনো মহাভারত অশুদ্ধ হবে না। অশুদ্ধ হবে বিচারপতি নিয়োগসংক্রান্ত আইন পাস না করে অল্প কিছু লোকের ইচ্ছামতো, দলীয় বিবেচনায় এবং যে নিয়োগে প্রধান বিচারপতিসহ বিচারসংশ্লিষ্ট গুরুত্বপূর্ণ সবার সঙ্গে আলোচনা করে প্রস্তাব করার কথা সেভাবে না হলে।
অস্বচ্ছ প্রক্রিয়ায় নিয়োগপ্রাপ্ত ব্যক্তিদের দিয়ে কোনো প্রতিষ্ঠান সুষ্ঠুভাবে চালানো যায় না বা চলে না।
আমাদের সুপ্রিম কোর্ট যদি সুষ্ঠুভাবে না চলে, তাহলে আমাদের আর দেশের অবস্থাটা কী দাঁড়াবে?

</doc>

<doc>
নারায়ণগঞ্জ সিটি নির্বাচন
দলীয় অন্ধসমর্থকদের দিয়ে জয়লাভ সম্ভব নয়:

বিগত চট্টগ্রাম সিটি করপোরেশন নির্বাচনের মাস দু-এক আগে খুব সকালে তৎকালীন মেয়র এ বি এম মহিউদ্দিন চৌধুরীর বাসায় গিয়েছিলাম আসন্ন নির্বাচনের কৌশল নিয়ে আলাপ করতে, আর নির্বাচনে তাঁর বিজয় নিয়ে আমার শঙ্কার কথা জানাতে। তাঁর সঙ্গে আমার সম্পর্ক প্রায় চার দশকের। দুজনের মধ্যে সব সময় একটা সৌহার্দ্যপূর্ণ সম্পর্ক ছিল এবং বিশ্বাস করি, এখনো আছে। দুজনে প্রায় দুই ঘণ্টা সেদিন আলোচনা করেছিলাম এবং তাঁকে আমার শঙ্কা ও উদ্বেগের কথা জানিয়েছিলাম। সেদিন তিনি আমার কথা ধৈর্য সহকারে শুনেছেন, বিশ্বাস করেছেন কম এবং বেশ দৃঢ়তার সঙ্গে বলেছেন, এবার তিনি দুই লাখ ভোটের ব্যবধানে জিতবেন। দুর্ভাগ্যের বিষয় হচ্ছে, তিনি দেয়ালের লিখন পড়তে ব্যর্থ হয়েছিলেন, ভোটারদের মতামত আগের মতো তাঁর পক্ষে থাকবে বলে ধরে নিয়েছিলেন এবং এ সত্যটা অনুধাবন করতে ব্যর্থ হয়েছিলেন যে বর্তমানে ভোটাররা আগের যেকোনো সময়ের তুলনায় অনেক বেশি সচেতন; আর একান্তভাবে শুধু দলীয় প্রার্থী দিলেই যে তাঁকে দলের সব সমর্থক ভোট দেবেন, সেদিন সম্ভবত শেষ হয়ে এসেছে। সাধারণ জনগণের কাছে প্রার্থীর যদি গ্রহণযোগ্যতা না থাকে, তাহলে তাকে বিজয়ী হতে হলে ব্যাপক কারচুপির আশ্রয় নিতে হবে।
চট্টগ্রামের সাবেক এই মেয়রের জনপ্রিয়তা ছিল আকাশচুম্বী, সাধারণ জনগণের কাছে তিনি একজন জননেতা হিসেবে পরিচিত ছিলেন এবং জাতির জনকের প্রায় সব গুণই তাঁর কাছে ছিল। তাঁর প্রতিপক্ষ ছিল তাঁরই হাত ধরে রাজনীতিতে আসা একজন ওয়ার্ড কমিশনার মোহাম্মদ মন্জুর আলম, যিনি সবার কাছে একজন সজ্জন ব্যক্তি হিসেবে পরিচিত, প্রতিকূল পরিবেশেও নিজেকে সংযত রাখতে পারেন। তবে এটি একেবারে শতভাগ সত্য, চট্টগ্রামের মতো একটি গুরুত্বপূর্ণ সিটি করপোরেশনের নেতৃত্ব দেওয়ার যোগ্যতা তাঁর তখনো ছিল না এবং এখনো যে হয়েছে, তা মনে হয় না। সেই নির্বাচনে এ বি এম মহিউদ্দিন চৌধুরী প্রায় দুই লাখ ভোটে পরাজিত হয়েছিলেন। এই পরাজয় তাঁর স্তাবকদের কাছে অবিশ্বাস্য মনে হলেও অনেকের কাছে তা স্বাভাবিক ছিল। পরাজয়ের পেছনে অনেক কারণ ছিল, যার অন্যতম হচ্ছে আওয়ামী লীগ পুরো পরিস্থিতি বুঝতে তখন অক্ষমতার পরিচয় দিয়েছে, দলে ভয়াবহ বিভক্তি এবং সর্বোপরি মহিউদ্দিন চৌধুরীর চাটুকার পরিবেষ্টিত হয়ে পড়া। এই চাটুকারেরাই যে একজন জননন্দিত রাজনৈতিক নেতার পতন ত্বরান্বিত করতে পারে, চট্টগ্রাম সিটি করপোরেশন নির্বাচন তার একটি উৎকৃষ্ট প্রমাণ। এত দিন পর আমি চট্টগ্রাম সিটি করপোরেশনের দুঃখজনক কিন্তু প্রত্যাশিত পরিণতি নিয়ে আলোচনা করতে বসিনি। এটি একটু পটভূমি হিসেবে লেখার শুরুতে ব্যবহার করলাম অনুষ্ঠেয় নারায়ণগঞ্জ সিটি করপোরেশনের প্রথম মেয়র নির্বাচন নিয়ে যৎকিঞ্চিৎ আলোচনা করার জন্য।
প্রথমে বলে নিই, সম্ভবত ১৯৬৯ সালের পর আমার আর কখনো নারায়ণগঞ্জে যাওয়ার সুযোগ হয়নি এবং এই শহর বা জেলার রাজনীতির গতিপ্রকৃতি সম্পর্কে তেমন জানা নেই। এই মেয়র নির্বাচনে যে তিনজন প্রার্থী বর্তমানে গণমাধ্যমে আলোচনার পাত্র, তাঁদের সঙ্গে আমার পরিচয় দূরে থাক, কখনো দেখাই হয়নি। তবে পত্রপত্রিকা ও অন্যান্য প্রচারমাধ্যমের কল্যাণে এবং পরিচিত কয়েকজন নারায়ণগঞ্জবাসীর সঙ্গে কথা বলে তাঁদের অতীত কার্যকলাপ সম্পর্কে দেশের আর দশজন সচেতন মানুষের মতো আমারও তাঁদের সম্পর্কে জানার সুযোগ হয়েছে। তবে বর্তমানে যে তিনজন প্রার্থী আলোচনার কেন্দ্রবিন্দুতে আছেন, বাস্তবে আলোচনা বা বিতর্ক আওয়ামী লীগের দুই প্রার্থী শামীম ওসমান ও ডা. সেলিনা হায়াৎ আইভীকে কেন্দ্র করেই হচ্ছে। অন্য প্রার্থী বিএনপির তৈমুর আলম খন্দকারকে নিয়ে তেমন আলোচনা নেই। কারণ, তিনি তাঁর দলের একক প্রার্থী এবং পত্রপত্রিকার তথ্য অনুযায়ী তাঁর বিরুদ্ধে দুর্নীতির অনেক অভিযোগ আছে। চারদলীয় জোট সরকারের আমলে তিনি বিআরটিসির চেয়ারম্যান ছিলেন। এখনো সাধারণ জনগণ ধরে নিয়েছে, বিএনপির সঙ্গে দুর্নীতির যে সম্পর্কটা সৃষ্টি হয়েছে, তা শেষ পর্যন্ত অবিচ্ছেদ্যই থেকে যাবে। বিগত সাধারণ নির্বাচনে বিএনপির যে ভূমিধস পরাজয় তার অন্যতম কারণ, বিগত সময়ে দলটি দেশ শাসন করতে গিয়ে দুর্নীতিতে আকণ্ঠ নিমজ্জিত হয়েছিল। আর শেখ হাসিনার নেতৃত্বে মহাজোট একটি ঐতিহাসিক বিজয় অর্জন করতে পেরেছিল। কারণ, নির্বাচনের সময় প্রার্থী মনোনয়নে শেখ হাসিনা অনেক বেশি যত্নশীল ছিলেন এবং যাঁদের গায়ে গডফাদার বা দুর্নীতির লেবেল লাগানো ছিল, তাঁদের সবাইকে না হলেও বেশির ভাগকেই মনোনয়ন থেকে দূরে রাখতে পেরেছিলেন। সেই নির্বাচনে তিনি অনেক নতুন মুখ, যাঁদের একটা ক্লিন ইমেজ আছে—শিক্ষিত, মার্জিত ও রুচিশীল—তাদের মনোনয়ন দিয়েছিলেন এবং এ কারণে সব মহলে তিনি বেশ প্রশংসিত হয়েছিলেন। তিনি মন্ত্রিসভা গঠনেও অনেক নতুন মুখ উপহার দিয়েছিলেন এবং অনেক গুরুত্বপূর্ণ মন্ত্রণালয়ের দায়িত্ব নারীদের কাছে অর্পণ করে দেশে ও আন্তর্জাতিক মহলে প্রশংসিত হয়েছিলেন। এসব ছিল তাঁর নির্বাচনী ইশতেহার ‘দিনবদলের’ সনদের সঙ্গে সংগতিপূর্ণ। সরকার গঠনের পর সারা দেশে ছাত্রলীগ ও যুবলীগের নামধারী কিছু অর্বাচীন যুবক সন্ত্রাসের নতুন মাত্রা যোগ করলে তিনি তা কঠিন হাতে দমন করার চেষ্টা করেছিলেন। অনেকের হয়তো দৃষ্টি এড়িয়ে গেছে, এবার নোবেল শান্তি পুরস্কারের জন্য শেখ হাসিনার নাম শর্ট লিস্টেডও হয়েছিল। এবার তিনি শান্তি পুরস্কার না পেতে পারেন, কিন্তু শর্ট লিস্টেড হওয়া একধরনের স্বীকৃতি।
এবার ফিরে আসি নারায়ণগঞ্জ সিটি করপোরেশন নির্বাচন প্রসঙ্গে। এটি ঠিক, এ নির্বাচন একটি স্থানীয় সরকারের নির্বাচন এবং তা দলীয়ভাবে হয় না। চট্টগ্রামের মেয়র নির্বাচনে প্রায় শুরু থেকেই নাগরিক কমিটির ব্যানারে এ বি এম মহিউদ্দিন চৌধুরী নির্বাচনে লড়েছেন। যে ব্যানারেই লড়ুন না কেন, তিনি মহানগর আওয়ামী লীগের সাধারণ সম্পাদক অথবা সভাপতি। নির্বাচন কমিশন নিষেধাজ্ঞা আরোপ করার আগে এ নির্বাচনে নিজ প্রার্থীর পক্ষে প্রচারণা চালাতে প্রধানমন্ত্রী থেকে শুরু করে বিরোধীদলীয় নেতা—সবাই চট্টগ্রাম এসেছেন। কিন্তু এখন তা নিষেধাজ্ঞার কারণে সম্ভব নয়। নারায়ণগঞ্জের ক্ষেত্রে এমন কোনো ব্যানার না থাকলেও সাধারণ মানুষের কাছে এটি আওয়ামী লীগ বনাম বিএনপির লড়াই। আওয়ামী লীগের দুজন আর বিএনপির একজন। নারায়ণগঞ্জের বেশ কিছু মানুষের সঙ্গে আলোচনা করে এবং বিভিন্ন পত্রপত্রিকা পড়ে মনে হয়েছে, এই নির্বাচনে দলীয় পরিচয়ের বাইরে ব্যক্তির ইমেজ একটি বড় ফ্যাক্টর। একেবারে যাঁরা দলকানা, তাঁরা ছাড়া দলীয় প্রার্থীরা গ্রহণযোগ্য না হলে সাধারণ মানুষের সহজে সমর্থন পান না। চট্টগ্রাম সিটি করপোরেশন নির্বাচনে মহিউদ্দিন চৌধুরীর পক্ষে প্রচারণা চালানোর সময় এটা লক্ষ করা গেছে, অনেক দলকানা আওয়ামী লীগ-সমর্থকও পরিষ্কার জানিয়ে দিয়েছিলেন, যেহেতু বিএনপি-সমর্থিত প্রার্থীকে ভোট দিতে পারি না এবং যেহেতু নাগরিক কমিটির প্রার্থীও আমাদের পছন্দনীয় নয়, সেহেতু নির্বাচনের দিন ভোটকেন্দ্রেই যাব না। অনেকেই তাঁদের কথা রেখেছিলেন। আমার এক পরিচিত জন তো তাঁর ব্যবসা বন্ধ করে সপরিবারে গ্রামের বাড়িতে চলে গিয়েছিলেন এবং রাতে নাগরিক কমিটির প্রার্থীর শোচনীয় পরাজয়ের খবর শুনে বেশ পুলকিত হয়েছিলেন।
শামীম ওসমান ও আইভী দুজনই নারায়ণগঞ্জের নামকরা রাজনৈতিক পরিবারের সন্তান। শামীম ওসমানের বাবা শামসুজ্জোহা নারায়ণগঞ্জ থেকে নির্বাচিত সংসদ সদস্য ছিলেন। সাধারণ মানুষের কাছে তিনি একজন ত্যাগী নেতা হিসেবে পরিচিত ছিলেন। কিন্তু তাঁর ছেলেরা বাবার সেই সুনাম অক্ষুণ্ন রাখতে পারেননি। এখানকার মানুষের কাছে তাঁদের ইমেজ গডফাদারের। কেউ বলেন, সব ভাই মিলে নারায়ণগঞ্জে ওসমানি শাসনামল চালু করেছেন। সেই শাসনামলে দলীয় সন্ত্রাসীরা ভালো থাকলেও সাধারণ মানুষের শান্তি হারাম হয়ে গেছে। শামীম ওসমান বিগত বিএনপি ও তত্ত্বাবধায়ক সরকারের আমলে দেশছাড়া ছিলেন।
অন্যদিকে আইভীর বাবা আলী আহাম্মেদ চুনকা এই জেলায় একজন সর্বজনশ্রদ্ধেয় ব্যক্তি ছিলেন। তিনি মুক্তিযুদ্ধের একজন অন্যতম সংগঠক এবং আওয়ামী লীগের রাজনীতির সঙ্গে আজীবন জড়িত ছিলেন। প্রবাস থেকে এসে অত্যন্ত বৈরী পরিবেশে তিনি জনগণের সমর্থনে নারায়ণগঞ্জ পৌরসভার চেয়ারম্যান নির্বাচিত হন। এই পদে তিনি আট বছর দায়িত্ব পালন করেন এবং নারায়ণগঞ্জের উন্নতির জন্য কোনো দুর্নাম কুড়ানো ছাড়াই পৌর এলাকার সার্বিক উন্নয়নের চেষ্টা করেন।
ধারণা করা হয়েছিল যে দল সার্বিক বিষয় বিচার করে ডা. আইভীকেই মনোনয়ন দেবে। দলের শীর্ষপর্যায় থেকে একটি সমঝোতার চেষ্টা করা হয়েছিল, যা কাজ দেয়নি। অনেকে মনে করেন, এখানে শেখ হাসিনার দিনবদলের সনদের কথা মনে রাখলে সমঝোতার কোনো বিষয় ছিল না। শেষ পর্যন্ত কোনো সমঝোতা হয়নি এবং বর্তমানে দুজনই প্রতিদ্বন্দ্বিতায় আছেন। শামীম ওসমান দাবি করেছেন, তিনি হচ্ছেন দলের আসল প্রার্থী। কারণ, দলের তিন কেন্দ্রীয় সাংগঠনিক সম্পাদক তাঁর তাঁবুতে গিয়ে তাঁদের সমর্থন দিয়ে এসেছেন। মাহবুব উল হানিফ বলেছেন, দল আর কাউকে সমর্থন দেয়নি। উপদেষ্টামণ্ডলীর সদস্য সুরঞ্জিত সেনগুপ্তও বলেছেন, এ নির্বাচনে দলীয়ভাবে সমর্থন দেওয়ার কোনো সুযোগ নেই। নির্বাচনকে কেন্দ্র করে জেলায় দলের মধ্যে আত্মঘাতী বিভক্তি আবার মাথাচাড়া দিয়ে উঠেছে, যেমনটি চট্টগ্রাম সিটি করপোরেশন নির্বাচনের ক্ষেত্রেও দেখা গিয়েছিল। নারীর ক্ষমতায়নের জন্য প্রধানমন্ত্রীর অবদান এখন দেশের বাইরেও স্বীকৃত। এই স্বীকৃতির অংশ হিসেবে তিনি সম্প্রতি অত্যন্ত মর্যাদাবান সাউথ সাউথ পুরস্কারে ভূষিত হয়েছেন। এসবের প্রেক্ষাপটে নারায়ণগঞ্জের মেয়র নির্বাচনে তাঁর কোনো দ্বিধা থাকা উচিত ছিল না। এখন মনে হচ্ছে, তাঁর দ্বিধাই শুধু আছে না, এ নির্বাচনকে কেন্দ্র করে দলের পরবর্তী পদক্ষেপও প্রশ্নবিদ্ধ। সবাই আশা করে, আগের অনেক সংকট প্রধানমন্ত্রী এককভাবে যেমনটি মোকাবিলা করেছেন, এবারও এ ক্ষেত্রে তাঁর যথাযথ হস্তক্ষেপ তিনি করবেন এবং সামনের নির্বাচনকে কেন্দ্র করে কোনো নতুন বিপর্যয় সৃষ্টি হওয়া থেকে তিনি নিজ দলকে রক্ষা করবেন। মনে রাখতে হবে, আমরা এখন সচেতন জনগণকে নিয়ে হিসাব করছি। দলীয় অন্ধসমর্থকদের ওপর নির্ভর করে নির্বাচনে জয়লাভ করার দিন শেষ হয়ে এসেছে।
চট্টগ্রাম সিটি করপোরেশন নির্বাচন দিয়ে শুরু করেছিলাম। এই জেলার, বিশেষ করে মহানগরের রাজনীতির হালহকিকত নিয়ে শেষ করতে চাই। বিগত সিটি করপোরেশন নির্বাচনে আওয়ামী লীগের দলীয় অবস্থান যা ছিল, বর্তমানে তা আরও খারাপ হয়েছে। সামনের নির্বাচনের আগে তা যদি ঠিক না হয়, তাহলে পরিস্থিতি খুব বেশি সুখকর হবে না। এখানেও দলীয় সভানেত্রীর হস্তক্ষেপের কোনো বিকল্প দেখি না। কথায় বলে, সময়ের এক ফোঁড় অসময়ের দশ ফোঁড়।
আবদুল মান্নান: সাবেক উপাচার্য, চট্টগ্রাম বিশ্ববিদ্যালয়।

</doc>

<doc>
মূল্যস্ফীতি
অর্থনীতিতে অনর্থ ঘটার আগে:

দেশে বর্তমানে বিরাজমান অর্থনৈতিক অবস্থায় মূল্যস্ফীতি অথবা মুদ্রাস্ফীতি, সামষ্টিক অর্থনীতির মারপ্যাঁচে যা-ই বলা হোক না কেন, ভোগাচ্ছে সাধারণ সীমিত আয়ের মধ্যবিত্ত এবং নিম্নবিত্ত মানুষকে। নিত্যপ্রয়োজনীয় পণ্যের মূল্যস্ফীতি এখন আর নতুন বিষয় নয়, মানুষ পত্রপত্রিকায় যেমন পড়ছে, তেমনি টের পাচ্ছে বাজারে গেলে। আপাতদৃষ্টিতে মানুষের গড় আয়স্তর ওপরে উঠে এলেও মুদ্রাস্ফীতির ধাক্কায় নেমে গেছে মানুষের ক্রয়ক্ষমতা। সরকারি পরিসংখ্যান ব্যুরোর হিসাব অনুযায়ী, মুদ্রাস্ফীতির হার ১১ শতাংশ ছাড়িয়েছে আগস্ট মাসেই। এর মধ্যে খাদ্য মূল্যস্ফীতির হার খাদ্যবহির্ভূত পণ্যের চেয়ে বেশি। বলার অপেক্ষা রাখে না যে মৌলিক খাদ্যপণ্য তথা চাল, ডাল, নুন, তেল, শাকসবজি ইত্যাদির মূল্যস্ফীতি মানুষকে বিপন্ন করে সবচেয়ে বেশি। কারণ, মানুষের জীবনধারণের প্রধানতম মৌলিক এই উপাদানগুলো সমাজের নিম্নতম স্তরের মানুষ থেকে শুরু করে উচ্চতম স্তর পর্যন্ত সবার চাহিদারই প্রথম সারিতে থাকে। তাই এগুলোর চাহিদা অর্থনীতির ভাষায় অস্থিতিস্থাপক (মূল্য যা-ই হোক না কেন চাহিদা থাকবে অপরিবর্তিত), আর সে কারণেই খাদ্য মূল্যস্ফীতি সাধারণ মানুষকে ভোগায় সবচেয়ে বেশি। মূল্যস্ফীতির একটা সরাসরি অর্থনৈতিক প্রতিক্রিয়া থাকে, সেটি হচ্ছে মানুষের দুর্গতি ও দারিদ্র্য। কিন্তু এটির অন্য তথা অর্থনৈতিক প্রতিক্রিয়াগুলো আরও বেশি শক্তিশালী। লাগামহীন এবং ক্রমাগত চলতে থাকা মূল্যস্ফীতির ফলে সামাজিক যে অভিঘাত, সেটি সরাসরি লক্ষণীয় না হলেও নীরব প্রতিক্রিয়া হিসেবে যথেষ্ট শক্তিশালী, সেটি এমনকি মূল্যস্ফীতির রাজনৈতিক প্রতিক্রিয়ার চেয়েও বেশি শক্তিধর। রাজনৈতিক প্রতিক্রিয়ার জের ধরে দেশে রাজনৈতিক স্থিতিশীলতা নষ্ট হতে পারে, বাড়তে পারে রাজনৈতিক অস্থিরতা, এমনকি বড়জোর সরকার পরিবর্তন হতে পারে, যা গণতান্ত্রিক ব্যবস্থার খুব স্বাভাবিক একটি প্রক্রিয়া। কিন্তু সামাজিক প্রতিক্রিয়া ক্রিয়াশীল থাকে নীরবে এবং তার ফলাফল হয় গভীর ও সুদূরপ্রসারী। সুতরাং বিশাল এবং বিশ্বের সবচেয়ে ঘন জনসংখ্যা অধ্যুষিত দেশটিতে খাদ্য মূল্যস্ফীতিই হচ্ছে বৃহত্তম চ্যালেঞ্জ। কারণ এই বিশাল দরিদ্র জনগোষ্ঠীর কাছে সুলভ খাদ্যই তাদের জীবনসংগ্রামের মূল লক্ষ্য। খাদ্যমূল্যের ওপর নির্ভর করে সমাজের নিম্নশ্রেণীর মানুষের বাঁচা-মরা, রাজনৈতিক দলের নির্বাচনী জয়-পরাজয়।
আমাদের হাতের কাছে খাদ্য মূল্যস্ফীতির সামাজিক ও রাজনৈতিক প্রতিক্রিয়ার সবচেয়ে বড় উদাহরণ বোধকরি চুয়াত্তরের দুর্ভিক্ষ, কারণ সে সময় দুর্ভিক্ষ ঘটার কোনো সংগত কারণ না থাকা সত্ত্বেও দুর্ভিক্ষ ঘটেছিল কেবল যথাযথ বিতরণব্যবস্থা কার্যকর না থাকা এবং অতি মুনাফালোভী খাদ্য ব্যবসায়ীদের দৌরাত্ম্যের কারণে। রেহমান সোবহানের ভাষায়, ‘১৯৭৩ সালে ভালো আমন ফসল দ্রব্যমূল্যের চাপ কমাতে পারত এবং বাস্তবিকপক্ষে ১৯৭৪ সালের ফেব্রুয়ারি মাসে চালের দাম পড়ে যায়। কিন্তু যা-ই হোক, সংশোধিত রেশন বরাদ্দ যখন পাশাপাশি কমতে থাকে এবং চতুর চাল ব্যবসায়ীরা যখন অনুধাবন করে যে সরকারের স্টকে যথেষ্ট চাল মজুদ নেই তখন থেকেই খোলাবাজারে চালের সরবরাহে ভাটা দেখা দেয়। ফলে ১৯৭৪-এর মার্চ থেকে চালের দাম আবার দ্রুত বাড়তে শুরু করে।’ আর সেই দুর্ভিক্ষের যাবতীয় দায়দায়িত্ব আজ অবধি বহন করে বেড়াতে হচ্ছে তখনকার ক্ষমতাসীন দলটিকে। তাই দুর্ভিক্ষ না হোক, খাদ্য মূল্যস্ফীতির দায়িত্বও বহন করতে হবে ক্ষমতাসীন দলকে, এমনকি সেটি যদি হয় সম্পূর্ণ ভিন্ন কারণে আর যদি তাকে সামাল দিতে ব্যর্থ হয় সরকার। এবং তার সামাজিক ও রাজনৈতিক প্রতিক্রিয়া হবে অর্থনৈতিক তাৎপর্যের চেয়ে অনেক বড়।
তবে খাদ্যমূল্য শুধু আমাদের দেশে যে বেড়েছে তা নয়, সুদৃঢ় অর্থনৈতিক ভিত্তির নিকটতম প্রতিবেশী দেশটিতেও খাদ্যপণ্যের মূল্যস্ফীতি দুই অঙ্কের ঘর ছুঁয়ে গেছে। সেটা নিয়ে কোনো ঢাক ঢাক গুড়গুড় না করে উদ্বেগ প্রকাশ করেছেন স্বয়ং ভারতীয় অর্থমন্ত্রী। এবারের দুর্গাপূজায় নাকি তিনি বিশেষ প্রার্থনাও করেছেন যাতে দ্রব্যমূল্য নিয়ন্ত্রণে থাকে। চাল-ডাল না হলেও তেল-মসলা ইত্যাদি খাদ্যপণ্য রপ্তানিতে ভারতের অবস্থান আর দশটি আমদানিকারক দেশের মতো। কিন্তু কেবল আমদানিকৃত খাদ্যপণ্য নয়, দেশীয় খাদ্যপণ্যের মূল্যস্ফীতিও ভারত সরকারকে ভাবিয়ে তুলেছে। আন্তর্জাতিক বাজারের মূল্যস্ফীতি বাদ দিলেও, অভ্যন্তরীণ বাজারের মুদ্রাস্ফীতিকে নিয়ন্ত্রণ করার জন্য ভারতীয় কেন্দ্রীয় ব্যাংক গত দেড় বছরে সুদের হার বাড়িয়েছে ১২ বার। কিন্তু তাতে তেমন কোনো ফলোদয় হয়নি। এটি আমাদের সরকারের কোনো আত্মতৃপ্তির বিষয় নয়, বরং বিরোধীদের জন্য ভাবনার বিষয়, কারণ আরও একটি বৈশ্বিক অর্থনৈতিক সংকটের দ্বারপ্রান্তে দাঁড়িয়ে মূল্যস্ফীতি যেমন আমাদের মতো দেশগুলোকে ভাবাচ্ছে, তেমনি উন্নত বিশ্বও ভাবিত তাদের সামষ্টিক অর্থনীতির স্বাস্থ্য নিয়ে। এমনকি খোদ মার্কিন যুক্তরাষ্ট্রেও দেশে-বিদেশে সরকারের ঋণ দেশটির মোট জিডিপির সমান হয়ে গেছে, একসময় হয়তো ছাড়িয়েও যাবে। এখানে প্রাসঙ্গিকভাবে উল্লেখ করা উচিত যে দেশটির মোট জিডিপি হচ্ছে ১৪ লাখ কোটি ডলার এবং সরকারের ঋণও ১৪ লাখ কোটি ডলার।
সম্প্রতি বাংলাদেশে সরকারের ঋণ গ্রহণ নিয়ে অর্থনীতিবিদ মহলে যে উদ্বেগের সৃষ্টি হয়েছে, সেটা খুবই সংগত। ব্যাংকিং খাত থেকে সরকারের ঋণ গ্রহণ যে অর্থনীতির জন্য শুভ নয়, সেটাই হচ্ছে উদ্বেগের মূল কারণ। এক হিসাবে জানা যাচ্ছে যে বর্তমান অর্থবছরের তিন মাসের মধ্যেই সরকার আট হাজার কোটি টাকারও বেশি ঋণ গ্রহণ করেছে, যা গত বছরের এই সময়ের চেয়ে প্রায় ২০ গুণ বেশি। এই ঋণের প্রায় অর্ধেক বহন করেছে কেন্দ্রীয় ব্যাংক, বাকি অংশ নেওয়া হয়েছে সরকারি বাণিজ্যিক ব্যাংকগুলো থেকে। বিষয়টি সরকারের জন্য বিব্রতকর হলেও যে বিষয়টি আমরা বিস্মৃত হই, বিদ্যুৎ উৎপাদনের দ্রুত ও সংক্ষিপ্ত পন্থা হিসেবে জনপ্রিয় দাবি মেটাতে সরকার যে ভাড়াভিত্তিক বিদ্যুৎকেন্দ্রগুলো চালু করেছে সেগুলোর জন্য জ্বালানি তেল আমদানি করে ভর্তুকি মূল্যে সরবরাহ করতে গিয়ে সরকারের এই দুর্গতি। এটা কেবল সরকারের দুর্গতি হলে না হয় দূরে দাঁড়িয়ে মজা দেখা যেত, কিন্তু সেটা যে সাধারণ মানুষের ওপর এসে পড়েছে, তা কেবল ভুক্তভোগীরাই জানেন। ব্যাংকিং খাত থেকে কিংবা নতুন ছাপানো ব্যাংক নোট থেকে নেওয়া সরকারের ঋণ অর্থনীতির জন্য কখনোই শুভ ফল বয়ে আনে না। নতুন ছাপানো ব্যাংক নোটই হচ্ছে মুদ্রাস্ফীতির সবচেয়ে ধ্রুপদি উদাহরণ, কীভাবে অনেক বেশি টাকা খুব কম পণ্যকে ধাওয়া করতে থাকে। আর ব্যাংকিং খাত থেকে গৃহীত ঋণ সংকুচিত করে বেসরকারি খাতের বিনিয়োগ, যার ফলে বাধাগ্রস্ত হয় প্রবৃদ্ধির হার।
তবে আশার কথা যে কেন্দ্রীয় ব্যাংক সরকারের এই ঋণ গ্রহণ নিয়ে খুব বেশি উদ্বিগ্ন নয়, কারণ ঋণের এই পরিমাণ পূর্বানুমিত এবং বর্তমান অর্থবছরের ঋণ লক্ষ্যমাত্রার সীমা লঙ্ঘন করেনি। ব্যাংকিং খাত থেকে সরকারের ঋণ মূল্যস্ফীতি উসকে দেয়—এই ধারণা সঠিক নয়। সরকারি ঋণ বেসরকারি বিনিয়োগ সংকুচিত করে—এ কথা ঠিক, তবে উভয় ঋণের অর্থনৈতিক ফলাফল একই। সরকারি ঋণের টাকার একটা অংশ অনুৎপাদনশীল খাতে খরচ হয় বলে তা মুদ্রাস্ফীতির আগুনে ঘৃতাহুতি দেয় এটা যেমন সঠিক, তেমনি এই ঋণের একটা বড় অংশ যায় ভর্তুকিতে, যা বরং মূল্যস্ফীতি নিয়ন্ত্রণ করে, এটাও ঠিক। আমরা আমাদের দেশে জ্বালানি তেলের ভর্তুকির বিষয়টি থেকেই সরকারি ঋণের ব্যবহার এবং তার অর্থনৈতিক ফলাফলটা বুঝে নিতে পারি। সরকার ব্যাংক থেকে ঋণ না নিয়ে যদি তেল-গ্যাস ইত্যাদির ওপর ভর্তুকি আরও কমিয়ে দেওয়া হতো, তার ফলাফল কী হতো, সেটা সহজেই অনুমেয়।
তবে সামষ্টিক অর্থনীতি নিয়ে খুব বেশি নির্ভার থাকার অবকাশ আমাদের নেই। বিদেশি মুদ্রার রিজার্ভ এখনো পর্যন্ত কাঙ্ক্ষিত স্থিতিতে থাকলেও রপ্তানি প্রবৃদ্ধির শ্লথগতি, অভিবাসী জনসম্পদের পাঠানো বিদেশি মুদ্রার প্রবাহের প্রবৃদ্ধিহীনতা এবং বাড়তি চাহিদা ও আন্তর্জাতিক বাজারের মূল্যবৃদ্ধির কারণে আমদানিব্যয় বৃদ্ধি অচিরেই এই স্থিতিকে নিম্নগামী করবে। আর সেটি হবে সরকারের জন্য একটা বড় চ্যালেঞ্জ, যদিও বিদেশি বাণিজ্যে লেনদেনের অনুকূল ভারসাম্য বজায় রাখার জন্য আইএমএফ থেকে সরকার যে ঋণ গ্রহণ করতে যাচ্ছে, সেটা দিয়ে যা হবে তাকে আমরা কথ্য ভাষায় বলি ঠেকা দেওয়া। এই ঠেকা দিয়ে সংকটকে কত দিন ঠেকানো যাবে, সেটাই ভাবনার বিষয়। দেশে লাগামহীনভাবে বাড়ছে জনসংখ্যা, কার্যকর জন্মশাসনব্যবস্থা এবং তার জন্য প্রয়োজনীয় প্রচারণা ও ব্যবস্থা প্রায় অস্তিত্বহীন হয়ে পড়েছে। অথচ এটিকে রোধ করা না গেলে সরকারি ব্যয়, ভর্তুকি সবকিছু কেবল বাড়তেই থাকবে।
সুতরাং বহির্বিশ্বের দিকে তাকিয়ে না থেকে সরকারকে অভ্যন্তরীণ আয় বাড়াতে হবে, যথার্থ হারে আয়কর এড়িয়ে যাওয়া বিশাল পেশাজীবী গোষ্ঠীকে সঠিক হিসাবে আয়করের আওতায় আনতে হবে, সরকারের অপচয়ী স্বভাব পাল্টাতে হবে, যত বাধাই আসুক অপ্রয়োজনীয় ও অনুৎপাদনশীল পণ্যের আমদানি বন্ধ করতে না পারলেও নিরুৎসাহিত করতে হবে। উচ্চ হারে শুল্ক আরোপ করে এই কাজটি করা যায়, এতে সরকারের রাজস্ব আয়ও বাড়বে। দীর্ঘমেয়াদি পরিকল্পনায় বিভিন্ন অবকাঠামো উন্নয়নের প্রকল্প অবিলম্বে চালু এবং শুরু করতে হবে, জন্মশাসন বিষয়ে আমাদের একসময়কার প্রশংসনীয় সাফল্য আবার ফিরিয়ে আনতে হবে। এবং আরও অনেক কিছু করতে হবে, যা এই সীমিত পরিসরের নিবন্ধে লিপিবদ্ধ করা সম্ভব নয়, তবে সরকারের দায়িত্বশীল মহল জানে কী কী করতে হবে।
ফারুক মঈনউদ্দীন: লেখক ও ব্যাংকার।
</doc>

<doc>
বিশ্ব অর্থনীতি
বিদ্রোহের নতুন পরিচয়: ‘আমরা ৯৯%’:

আমরা ৯৯%’ এই পরিচয় নিয়ে এবং দখল করার ডাক দিয়ে নারী-পুরুষ, শিক্ষার্থী-শিক্ষক, শ্রমিক, লেখক-শিল্পী, বেকার, দরিদ্র, নিম্নবিত্ত-মধ্যবিত্ত এবং সংবেদনশীল নিপীড়ন-বৈষম্য অন্যায়বিরোধী মানুষের বিক্ষোভ ক্রমেই দেশ থেকে দেশে ছড়িয়ে পড়ছে। সমাবেশে উপস্থিতি শত ছাড়িয়ে হাজার, হাজার ছাড়িয়ে লাখ অতিক্রম করছে। ইতিমধ্যে বিশ্বের প্রায় এক হাজার শহরে এই বিক্ষোভ-সমাবেশ সম্প্রসারিত হয়েছে। কোথাও কোথাও পুলিশ বাধা দেওয়ায় তার সঙ্গে সংঘাত তৈরি হয়েছে। রক্তাক্ত হয়েছে নিরস্ত্র বিক্ষুব্ধ মানুষ। কয়েক দিন আগে বিক্ষোভকারীরা একটি ছোট্ট ভিডিওতে প্রকাশ করেছে, ওবামা ও হিলারি যখন সিরিয়া, লিবিয়া বা মিসরকে উপদেশ দিচ্ছেন মত প্রকাশের স্বাধীনতা রক্ষায় দমন-পীড়ন বন্ধ করতে, যখন তরুণ প্রজন্মকে নতুন ইতিহাস নির্মাণে অভিনন্দন জানাচ্ছেন, তখন তাদেরই পুলিশ যুক্তরাষ্ট্রের শহরে শহরে নিরস্ত্র বিদ্রোহী তরুণদের ওপর বর্বর হামলা পরিচালনা করছে (http://front.moveon.org/the-most-powerful-occupywallstreet-clip-you-will-see-this-month/) | তরুণ বিক্ষোভকারীরা প্রত্যয়ী, তাদের সংখ্যা ও দৃঢ়তা বাড়ছেই।
কারা এই বিক্ষোভের লক্ষ্য? কারা এর প্রতিপক্ষ? আর কারা এই আন্দোলনের পক্ষে? এই আন্দোলনের গতিমুখ কোন দিকে? কেন এই দুটি স্লোগানের সঙ্গে সবাই নিজের আকাঙ্ক্ষা মেলাতে পারছে? ‘আমরা ৯৯%’ স্লোগানের মধ্য দিয়ে সর্বত্র শতকরা ৯৯ ভাগ মানুষের জীবন ও স্বার্থের ঐক্য-সংহতি প্রকাশ করা হয়েছে। এটি আরও স্পষ্ট হয় যখন বিক্ষোভকারীরা বলে, ‘শতকরা ১ ভাগ আমাদের সম্পদ দখল করে রেখেছে।’ মাইকেল প্যারেন্টি বলছেন, ‘এটি সরাসরি শ্রেণীযুদ্ধের আওয়াজ।’ সেই এক ভাগের খুব গুরুত্বপূর্ণ অংশ একচেটিয়া পুঁজির প্রতিনিধি বৃহৎ বহুজাতিক সংস্থা, ব্যাংক, বিমা এবং নানা অর্থকরী প্রতিষ্ঠানের স্বার্থের সঙ্গে সম্পর্কিত। তাদেরই কেন্দ্র নিউইয়র্কের বাণিজ্যিক এলাকা ওয়াল স্ট্রিট। এক পোস্টারে এর নাম দেওয়া হয়েছে, ওয়ার স্ট্রিট। কেননা, এদের স্বার্থেই যুক্তরাষ্ট্র দেশের পর দেশ দখল ও সন্ত্রাসে তার সর্বশক্তি নিয়োজিত রেখেছে গত ছয় দশক। আরেক পোস্টারে লেখা, ‘অকুপাই ওয়াল স্ট্রিট, নট আফগানিস্তান’।
এক পোস্টারে বলা আছে ‘ওয়াল স্টিট গ্রিড=হাংরি কিডস’। ১%-এর লোভের জন্যই সারা বিশ্বে অনাহার, দারিদ্র্য, অকালমৃত্যু—যাদের বড় অংশ শিশু। সারা বিশ্বের সর্বজনের সম্পদ উন্নয়নের নামে গ্রাস করেছে কতিপয় গোষ্ঠী কিংবা করপোরেশন। তাদের মুনাফার লোভ মেটাতে গিয়ে অনিশ্চয়তা, সন্ত্রাস, অপমানে জর্জরিত শতকরা ৯৯ ভাগ মানুষ।
যুক্তরাষ্ট্রের মানুষ কেন অনাহারে এবং চিকিৎসার অভাবে বিপর্যস্ত হবে? কেন আশ্রয়হীন থাকবে? এটা অনেকের কাছে অবিশ্বাস্য মনে হওয়ার কথা। কেননা, বিশ্বের সবচেয়ে ক্ষমতাধর, নিজ দেশ শুধু নয় সারা বিশ্বের বিশাল সম্পদ কতিপয় মার্কিন গোষ্ঠী আর তাদের শাগরেদদের দখলে। একটি ছোট ঘোষণা ভিডিওতে প্রথম কর্মসূচি ঘোষণা করা হয় ১৪ জুন (http://www.globalresearch.ca/index.php?context=va&aid=26864)। বলা হয় ‘ডেমোক্র্যাটরা ব্যর্থ, রিপাবলিকানরা ব্যর্থ। এখন আমাদের স্বার্থ আমাদেরই দেখতে হবে, তোমার স্বার্থ তোমাকেই দেখতে হবে।’ আরও বলা হচ্ছে, ‘যারা পরিকল্পিতভাবে আমাদের সম্পদ লুট করে নিজেদের সম্পদের পাহাড় গড়েছে তাদের মুখোমুখি দাঁড়াতে হবে। ‘আমরা ৯৯%।’ কর্মসূচির নাম দেওয়া হয়েছে, ‘অপারেশন এম্পায়ার স্টেট’।
যুক্তরাষ্ট্রের কেন এই হাল? দ্বিতীয় বিশ্বযুদ্ধের পর থেকে পুঁজিবাদী বিশ্বব্যবস্থার কেন্দ্র ইউরোপ থেকে যুক্তরাষ্ট্রে সরে যায়। তার পর থেকে আধিপত্য বিস্তার এবং তেল কোম্পানি, অস্ত্র কোম্পানিসহ বৃহৎ ব্যবসায়ীদের স্বার্থ রক্ষা করতে গিয়ে বিশ্বজুড়ে যুক্তরাষ্ট্র যুদ্ধ, সহিংসতা, সামরিক শাসন, গণহত্যা বিস্তৃত করেছে। নোয়াম চমস্কি, জোসেফ স্টিগলিজ, নাওমি ক্লেইন, উইলিয়াম ব্লুমসহ অনেকেই তথ্য-উপাত্ত দলিল দিয়ে দেখিয়েছেন কীভাবে সন্ত্রাসবিরোধী যুদ্ধের নামে যুক্তরাষ্ট্র হয়ে উঠেছে বিশ্বের সবচেয়ে বড় সন্ত্রাসী শক্তি। কোনো দেশ পারমাণবিক গবেষণা করলে যুক্তরাষ্ট্র তার বিরুদ্ধে নানা প্রতিরোধ তৈরি করে কিন্তু নিজের পারমাণবিক স্থাপনা রক্ষণাবেক্ষণের জন্যই তাকে প্রতিবছর খরচ করতে হয় বিশাল অর্থ।
এক হিসাবে দেখা গেছে, শুধু এই কাজে যুক্তরাষ্ট্রের যে অর্থ ব্যয় হয় তা যদি এক ডলারের নোট দিয়ে দড়ি বানানো হয় তাহলে তার দৈর্ঘ্য এমন হবে যে, সেই দড়ি দিয়ে চাঁদে গিয়ে ফেরত আসা যাবে। যখন যুক্তরাষ্ট্রে কখনো না কখনো অনাহারে থাকেন এমন মানুষের সংখ্যা সাড়ে ৪ কোটি, বেকার শতকরা প্রায় ১৩ ভাগ, যখন শিক্ষা-চিকিৎসার অর্থ পাওয়া যাচ্ছে না, তখন যুদ্ধ, গোয়েন্দাগিরি, চক্রান্ত ইত্যাদি কাজে এই একই রাষ্ট্রের বার্ষিক খরচ এক হাজার বিলিয়ন ডলার বা এক ট্রিলিয়ন ডলার। অনাহারী মানুষের খাদ্য জোগানের খরচ মাত্র ১০ বিলিয়ন ডলার!
কৃত্রিম জৌলুশ, বিশ্বব্যাপী দখল সন্ত্রাস ও একচেটিয়া পুঁজিকে সম্পদ জোগাতে গিয়ে যুক্তরাষ্ট্র এখন সবচেয়ে ঋণগ্রস্ত দেশ। বার্ষিক জাতীয় আয়ের কাছাকাছি পৌঁছে গেছে তার ঋণ। রাষ্ট্র, পরিবার এবং ব্যক্তি—সবই এখন ঋণে আকণ্ঠ নিমজ্জিত। রাষ্ট্রীয় ঋণের সীমা যখন অতিক্রম করতে যাচ্ছে, তখন গত মাসে, কংগ্রেসে ঋণসীমা বৃদ্ধির অনুমতি নিয়েছে ওবামা সরকার। গৃহঋণ ধস থেকে পরিষ্কার হয়েছে যে পরিবারের পর্যায়ে আয়ের তুলনায় ঋণ এত বেশি যে তা শোধ করার সীমা তারা পার হয়ে গেছে অনেক আগেই। এই জায়গায় এসে ফুলে ফেঁপে ওঠা ব্যাংক ও আর্থিক প্রতিষ্ঠানগুলোও ধসে পড়ে। আবার বেইলআউটের নামে জনগণের করের টাকায় ট্রিলিয়ন ডলার বরাদ্দ করা হয় তাদের উদ্ধারের জন্য। যাদের জন্য মানুষ ও অর্থনীতির দৈন্য তাদের শাস্তি না দিয়ে, হাতে আরও টাকা তুলে দেওয়া হয় ‘চুইয়ে পড়া তত্ত্ব’ অনুযায়ী; যে তত্ত্ব বলে ধনীদের হাতে যত টাকা যাবে তত তারা বিনিয়োগ করবে, তত কর্মসংস্থান বাড়বে। বাড়েনি, বেকারত্ব বেড়েছে। কারণ, সম্পদ কেন্দ্রীভূত যাদের হাতে, অধিক মুনাফার জন্য তারা এমন বিনিয়োগে আগ্রহী যাতে উৎপাদনশীল তৎপরতা বরং ক্ষতিগ্রস্ত হয়। সংখ্যাগরিষ্ঠ মানুষের কাজ আয় এমনকি খাদ্য যখন অনিশ্চিত তখন বড় বড় করপোরেশনের, যাদের জালিয়াতির জন্য অর্থনীতির ধস, কর্মকর্তারা বেইলআউটের টাকায় আয় করেছে কোটি ডলার বোনাস, বেতন।
এই ছবি শুধু যুক্তরাষ্ট্রের নয়, সারা বিশ্বের অধিকাংশ দেশের। যুক্তরাষ্ট্র যাদের সম্পদ দিয়ে একটা কৃত্রিম সচ্ছলতার ঘোর তৈরি করে মার্কিনদের বহুদিন বুঁদ করে রাখতে পেরেছিল, সেই সব প্রান্তস্থ দেশে লড়াই বহুভাবে বহুদিন ধরেই চলছে। সেই লড়াই দমনে বুদ্ধিবৃত্তিক ও সামরিক জোগানদার ছিল যুক্তরাষ্ট্রই। এখন কেন্দ্র প্রত্যক্ষ করছে বিদ্রোহ। এখন শোষণ-নিপীড়নের বিশ্বায়নের মোকাবিলা করতে জোরদার হচ্ছে প্রতিরোধের বিশ্বায়নের ঐতিহাসিক পর্ব।
আন্দোলনের সক্রিয় অংশীদার আমেরিকান ওয়ার্কার্স কোঅপারেটিভের প্রেসিডেন্ট বন্ধু ডিজার হর্ন ১৮ অক্টোবর ই-মেইলে সর্বশেষ পরিস্থিতি সম্পর্কে আমাকে জানিয়েছেন। তিনি লিখেছেন, ‘১০ বছর আগে যুক্তরাষ্ট্রে কেউ পুঁজিবাদ শব্দটি উচ্চারণ করলেই তাঁকে কমিউনিস্ট গালি খেতে হতো। এখন পুঁজিবাদের ব্যর্থতা নিয়ে আলোচনা হচ্ছে সর্বত্র। যেসব জায়গায় বিক্ষোভকারীরা অবস্থান নিয়েছে, সেখানেই শিক্ষার নতুন পর্ব বিকশিত হচ্ছে। শিকাগোতে হচ্ছে বহু পাঠচক্র, লিখিত হচ্ছে নাটক, গান। দেখা গেল শ পাঁচেক তরুণ বসে কমিউনিস্ট মেনিফেস্টো নিয়ে আলোচনা করছেন। নিউইয়র্কে জুকত্তি পার্কে নিপীড়িতের থিয়েটার, অর্থশাস্ত্র, নতুন অর্থনীতি, দর্শন নিয়ে একের পর এক বৈঠক হচ্ছে। যৌথ জীবন, সামষ্টিক স্বার্থ, ভবিষ্যতের নতুন মানবিক জীবন নিয়ে আলোচনা চর্চা লড়াইকে ভাষা দিচ্ছে, সামনে তাকানোর শক্তি জোগাচ্ছে। এটা ঠিক যে একক কোনো নেতৃত্ব নেই এই আন্দোলনে। কিন্তু যুক্তরাষ্ট্রের শহরগুলোতে দীর্ঘদিন যেসব ইউনিয়ন বা সংগঠন গড়ে উঠেছে, তারাই মুখ্য ভূমিকা পালন করছে প্রচার ও যোগাযোগে। এত দিন ভিন্ন ভিন্ন ভাবে কাজ হতো এখন তৈরি হচ্ছে একক লক্ষ্য ও ঐক্যসূত্র। আগামী বছরে শিকাগোতে যে জি-৮ সম্মেলন হতে যাচ্ছে, সেটা নিশ্চিতভাবেই এক বড় লড়াইয়ের ক্ষেত্র হবে।’
তিনি আরও বলছেন, ‘এই আন্দোলনের সবচেয়ে বড় সাফল্য হলো, যাঁরা আন্দোলনের কর্মী নন, যাঁরা সংগঠক নন, যাঁরা বামপন্থী নন, এটি তাঁদের হূদয়কেও টান দিয়েছে।...আমাদের সংখ্যা বিস্তৃত হচ্ছে। যুক্তরাষ্ট্রের মানুষ এখন বিশ্বের মানুুষকে জানাচ্ছে যে তারা আর ঘুমিয়ে নেই। আমরা বিশ্বের বিভিন্ন প্রান্তের মুক্তির লড়াইয়ের সঙ্গে সংহতি নিয়ে উঠে দাঁড়াচ্ছি।’
‘আমরা ৯৯%’ এখন সারা বিশ্বের নতুন লড়াইয়ের স্লোগান হতে চলেছে। দখল বলে যে স্লোগান তা আসলে শতকরা ১ ভাগের হাত থেকে দেশ ও ক্ষমতার কেন্দ্র দখলমুক্ত করা। একটি অভিন্ন প্রতিপক্ষ, অভিন্ন বৈশ্বিক লক্ষ্য। আমাদের জন্য এই লড়াই নতুন নয়, দেশ ও সম্পদের ওপর জনগণের শতভাগ মালিকানা ও কর্তৃত্ব প্রতিষ্ঠার লড়াই তো বাংলাদেশের মানুষ করছেই। এই দুই স্লোগান সারা বিশ্বের, আমাদের।
আনু মুহাম্মদ: অর্থনীতিবিদ ও অধ্যাপক, জাহাঙ্গীরনগর বিশ্ববিদ্যালয়।
</doc>

<doc>
কালের পুরাণ
এক হাত রাজাকারে, আরেক হাত স্বৈরাচারে:

বিএনপির নেত্রী আন্দোলনের নামে গাড়ির শোভাযাত্রা করছেন। কারা কীভাবে এসব গাড়ি কিনেছে, তা আমরা দেখব।
পাটগ্রামের জনসভায় প্রধানমন্ত্রী শেখ হাসিনা
নিজামী-মুজাহিদ-সাঈদী নন, আওয়ামী লীগই স্বাধীনতাবিরোধী শক্তি
চাঁপাইনবাবগঞ্জের জনসভায় বিরোধীদলীয় নেতা খালেদা জিয়া
চলতি বছরটি স্বাধীনতার ৪০ বছর বা চার দশক পূর্ণ হতে যাচ্ছে। এক দশক পরই আমরা স্বাধীনতার সুবর্ণজয়ন্তী উদ্যাপন করব। স্বভাবতই সরকার ও বিরোধী দলের কাছে আমাদের প্রত্যাশা ছিল, এই চার দশকের রাজনীতি, সমাজ, অর্থনীতি নিয়ে তাঁরা বস্তুনিষ্ঠ বিশ্লেষণ করবেন। যা থেকে আমরা অতীতের ব্যর্থতার কারণগুলো যথাযথভাবে চিহ্নিত করতে পারব। দেশকে সামনে এগিয়ে নেওয়ার জন্য সেটি অত্যন্ত জরুরিও ছিল।
এখন যেসব নাগরিকের বয়স চল্লিশের কম, তাঁরা মুক্তিযুদ্ধ দেখেননি। আজকের শিশু ও তরুণেরা দেখেনি। নবপ্রজন্মকে মুক্তিযুদ্ধের সঠিক ইতিহাস জানানো আমাদের দায়িত্ব। কিন্তু খ্যাতিমান পণ্ডিতেরা, লেখক-বুদ্ধিজীবীরা সেই দায়িত্ব যথাযথভাবে পালন করেছেন বলে মনে হয় না। আমাদের নেতা-নেত্রীরাও ভবিষ্যৎ প্রজন্মকে সঠিক ইতিহাস জানাতে চান না। তাঁরা নিজেদের পছন্দমতো ইতিহাস লেখাচ্ছেন। বদলাচ্ছেন। এ কারণেই এক সরকারের আমলের যাঁরা দেবতা হিসেবে বরেণ্য, অন্য সরকারের আমলে তাঁরাই পরিণত হন অপদেবতায়।
নির্বাচনের দুই-আড়াই বছর বাকি থাকতেই শীর্ষ নেত্রীরা নির্বাচনী প্রচারণা শুরু করে দিয়েছেন। বিরোধীদলীয় নেতা খালেদা জিয়া রোডমার্চ করে সরকার পতনের ডাক দিয়েছেন। প্রধানমন্ত্রী শেখ হাসিনা রোডমার্চে ব্যবহূত গাড়ির হিসাব নেওয়ার কথা বলেছেন। দেশের সাধারণ মানুষ যে কষ্টে আছে, তার দিকে কারও খেয়াল নেই। কে কাকে কীভাবে ঘায়েল করবেন, কার ওপর কে একহাত নেবেন—সেই চেষ্টাই চালিয়ে যাচ্ছেন। একে অন্যের বিরুদ্ধে বিষোদ্গার করে চলেছেন। সেখানে মানুষের স্বপ্নের কথা নেই, ভালোবাসার কথা নেই। কেবলই ঘৃণা ও বিদ্বেষ ছড়ানো হচ্ছে।
নির্বাচনী যুদ্ধে জয়ী হওয়ার জন্য একজন সাবেক স্বৈরাচারের হাত ধরেছেন। আরেকজন রাজাকারের পোশাক সাফসুতরো করতে ব্যস্ত হয়ে পড়েছেন।
সাম্প্রতিককালে বিরোধীদলীয় নেতা খালেদা জিয়া ঢাকা-সিলেট এবং ঢাকা-চাঁপাইনবাবগঞ্জ রোডমার্চ করে বেশ উজ্জীবিত। এ কারণে তিনি কখন কী বলেন, তার ঠিকঠিকানা নেই। ঢাকা-সিলেট রোডমার্চে যে কথাগুলো একটু রাখঢাক রেখে বলেছেন, পরেরটিতে তা-ও রাখেননি। তিনি বলেছেন, আন্দোলনের আগুনে সরকারকে ছারখার করে দেবেন। এর জবাবে প্রধানমন্ত্রী বলেছেন, ‘আওয়ামী লীগ ক্ষমতায় থাকতে কাউকে ঘরে ঘরে আগুন জ্বালাতে দেওয়া হবে না।’
দেশের মানুষ অন্য আগুনে জ্বলছে। নিত্যপণ্যের দামের আগুন। শেয়ারবাজারের আগুন। বেকারত্বের আগুন। ক্ষুধা ও অপুষ্টির আগুন। ফতোয়া ও ইভ টিজিংয়ের আগুন। কিন্তু এসব কোনো কিছুই নেতা-নেত্রীদের স্পর্শ করছে না।
প্রধানমন্ত্রী জনসভা করে জানিয়ে দিচ্ছেন, দেশের মানুষ এখনই সবচেয়ে ভালো আছেন। কোথাও কোনো সমস্যা নেই। সমস্যা হলো বিরোধী দল—তাদের চক্রান্ত-ষড়যন্ত্র মোকাবিলা করতে তিনি দেশবাসীর সহযোগিতা চাইছেন। তারা সহযোগিতা না করলেও ক্ষতি নেই। সাবেক স্বৈরাচার তো সঙ্গে আছে।
আর বিরোধীদলীয় নেতার দাবি, সরকার দেশকে বিদেশের হাতে তুলে দিচ্ছে। অতএব, দেশ রক্ষায় আরেকটি যুদ্ধ করতে হবে। কাদের নিয়ে সেই যুদ্ধ হবে, সে কথাও স্পষ্ট করেছেন খালেদা জিয়া। তিনি বলেছেন, ‘জামায়াতের নেতা মতিউর রহমান নিজামী, আলী আহসান মোহাম্মাদ মুজাহিদ, দেলাওয়ার হোসাইন সাঈদী, কামারুজ্জামান, কাদের মোল্লা ও বিএনপির নেতা সালাউদ্দিন কাদের চৌধুরীকে স্বাধীনতাবিরোধী বলে মিথ্যা মামলা দিয়ে আটক করা হয়েছে। আসলে আওয়ামী লীগই হলো স্বাধীনতাবিরোধী শক্তি। আগে তাদের বিরুদ্ধে ব্যবস্থা নিতে হবে। (প্রথম আলো, ২০ অক্টোবর)
এর আগে তিনি বগুড়ার জনসভায় বলেছিলেন, আওয়ামী লীগ নেতারা একাত্তরে যুদ্ধ করেননি। তাঁরা এপার-ওপার করেছেন। বিএনপিই প্রকৃত মুক্তিযুদ্ধের দল।
এই প্রকৃত মুক্তিযুদ্ধের দল বিএনপি এবং তার নেত্রী খালেদা জিয়া এখন নিজামী, মুজাহিদ, সাঈদীদের নিয়ে আরেকটি যুদ্ধের ডাক দিয়েছেন। অন্যদের কথা না হয় বাদই দিলাম, বিএনপির নেতা-কর্মীদের মধ্যে যাঁরা একাত্তরে অস্ত্রহাতে যুদ্ধ করেছেন তাঁরা কি তাঁর এই আহ্বানে সাড়া দেবেন? এখন আওয়ামী লীগের সঙ্গে লড়াই করতে, ভবিষ্যতে ক্ষমতায় আসতে তার জামায়াত বা অন্যান্য মৌলবাদী শক্তির সমর্থন প্রয়োজন হতে পারে। তাই বলে তিনি ইতিহাসের সত্য উল্টে দিতে পারেন না। রাজাকারকে মুক্তিযোদ্ধা বানাতে পারেন না।
একাত্তর সালে এ দেশে একটি যুদ্ধ হয়েছিল— মুক্তিযুদ্ধ। বাঙালির হাজার বছরের শ্রেষ্ঠ ঘটনা। নানা দুর্বলতা-ব্যর্থতা সত্ত্বেও সেই যুদ্ধে আওয়ামী লীগই নেতৃত্ব দিয়েছিল। বঙ্গবন্ধুর অনুপস্থিতিতে মুক্তিযুদ্ধকালীন মুজিবনগর সরকার পরিচালিত হয় সৈয়দ নজরুল ইসলাম ও তাজউদ্দীন আহমদের নেতৃত্বে। আর সেই যুদ্ধে জামায়াতে ইসলামী, তাদের ছাত্রসংগঠন ইসলামী ছাত্রসংঘের ভূমিকা কী ছিল, তা সবার জানা। তারা শুধু মুক্তিযুদ্ধের বিরোধিতা করেনি, পাকিস্তানি বাহিনীর দোসর হিসেবে গণহত্যা, লুটপাট ও ধর্ষণের মতো গুরুতর অপরাধও সংঘটিত করেছে। সে সময় ইসলামী ছাত্রসংঘের প্রধান ছিলেন মতিউর রহমান নিজামী। আর এই সংগঠনটির নেতা-কর্মীদের নিয়েই গঠিত হয়েছিল আলবদর-আলশামস বাহিনী, যারা বুদ্ধিজীবীদের বাড়ি থেকে ধরে নিয়ে হত্যা করেছিল। সে সময় মুক্তিযুদ্ধের বিরোধিতা করেছিল মুসলিম লীগ, নেজামে ইসলাম, পিডিপিসহ অনেক পাকিস্তানপন্থী দল। আজ পাকিস্তানিরা যখন একাত্তরের ভুলের জন্য অনুতপ্ত, তখন খালেদা জিয়া সেই যুদ্ধাপরাধীদের পক্ষে সাফাই গাইছেন। স্বাধীনতার পক্ষের শক্তি বলে সার্টিফিকেট দিচ্ছেন।
খালেদা জিয়া যখন এসব কথা বলছেন, তখন কি তাঁর স্বামী মুক্তিযুদ্ধে অন্যতম সেক্টর কমান্ডার জিয়াউর রহমানের কথা একবারও মনে পড়েনি? জিয়া সেদিন কাদের বিরুদ্ধে যুদ্ধ করেছিলেন—আওয়ামী লীগারদের বিরুদ্ধে, না রাজাকার-আলবদরদের বিরুদ্ধে? মুক্তিযুদ্ধে যে ১১ জন সেক্টর কমান্ডার ছিলেন, তাঁরা সবাই মুজিবনগর সরকার তথা আওয়ামী লীগের নেতৃত্বের প্রতি আস্থা রেখে যুদ্ধ করেছেন। শাসক দল হিসেবে আওয়ামী লীগ যেসব ভুল ও অন্যায় করেছে, আমরা তার সমালোচনা করব। প্রতিবাদ করব। প্রয়োজনে বিচারও দাবি করব। তাই বলে রাজাকারকে তো বিএনপির নেত্রী মুক্তিযোদ্ধা এবং মুক্তিযোদ্ধাকে রাজাকার বানাতে পারেন না। খালেদা জিয়া আমাদের কথা বিশ্বাস না করলে মেজর (অব.) হাফিজউদ্দিনকে জিজ্ঞেস করে দেখতে পারেন। জিজ্ঞেস করতে পারেন শাহ্ মোয়াজ্জেম হোসেনকেও। এমনকি তিনি পড়ে দেখতে পারেন তাঁর স্বামী জিয়াউর রহমানের সেই বিখ্যাত লেখা ‘একটি জাতির জন্ম’ প্রবন্ধটিও, যেখানে জিয়া বঙ্গবন্ধুর ৭ মার্চের ভাষণকে স্বাধীনতার গ্রিন সিগন্যাল হিসেবে অভিহিত করেছিলেন।
বিরোধীদলীয় নেতা রাজনীতিতে শিষ্টাচার প্রতিষ্ঠার কথা বলেছেন। ব্যক্তিগত আক্রমণ পরিহার করার কথা বলেছেন। কিন্তু তিনি যে অন্য একজনের ধর্মবিশ্বাস নিয়ে প্রশ্ন করেছেন, সেটি কোন শিষ্টাচারের মধ্যে পড়ে? আমরা রাজনীতিতে সুস্থ ধারা ফিরে আসুক, তা চাই। সে সঙ্গে চাই, রাজাকার ও স্বৈরাচার তোষণ-নীতিরও অবসান।
এবার আসি প্রধানমন্ত্রী শেখ হাসিনার কথায়। তিনি সরকারের মেয়াদের অর্ধেক পার করে এখনো পুরোনো রেকর্ডের মতো বিএনপি-জামায়াতের দুর্নীতি-সন্ত্রাসের কথা বলে যাচ্ছেন। তিনি ঘরে ঘরে আগুন জ্বালাতে দেবেন না বলে জানিয়েছেন। কিন্তু ঘরে ঘরে তো ক্ষুধা ও বেকারত্বের আগুন জ্বলছেই। সেই আগুন নেভানোর দায়িত্ব কার?
প্রধানমন্ত্রী আরও বলেছেন, পদ্মা সেতুর অর্থায়ন বিশ্বব্যাংক বন্ধ করে দিয়েছে বিএনপির আমলের দুর্নীতির কারণে, সেই প্রমাণ তাঁর হাতে আছে। বিশ্বব্যাংক এ তথ্যটি প্রধানমন্ত্রীকে কবে জানিয়েছে? বিশ্বব্যাংক বর্তমান যোগাযোগমন্ত্রীর বিরুদ্ধে অভিযোগ উত্থাপনের আগে? যদি তা-ই হয়ে থাকে, তাহলে এত দিন কেন জানালেন না? অর্থমন্ত্রী বা সরকারের অন্য কেউ সেই আবিষ্কারের কথা জানালেন না কেন? প্রেসনোটের ভাষ্য অনুযায়ী, যদি বর্তমান সরকারের বিরুদ্ধে দুর্নীতির কোনো অভিযোগই না থাকে, তাহলে দুদক কিসের তদন্ত করছে? সরকারই বা কার বিরুদ্ধে শক্ত ব্যবস্থা নেওয়ার কথা বলছে?
প্রধানমন্ত্রী বিরোধীদলীয় নেতার রোডমার্চের গাড়িবহর কোথা থেকে এসেছে, তার হিসাব নেওয়ার কথা বলেছেন। তথ্য সংগ্রহের কথা বলেছেন। এসব করাই তো সরকারের দায়িত্ব। কিন্তু প্রধানমন্ত্রীর বক্তব্যে প্রচ্ছন্নভাবে বিরোধী দলকে হুমকি দেওয়ার কথাও রয়েছে। তার অর্থ কি এই রোডমার্চ না করলে গাড়ির হিসাব নেওয়া হবে না? সেটি তো হতে পারে না। আইন সবার জন্য সমান হতে হবে। কোনো ব্যক্তি যদি আইন ভঙ্গ করে, সরকার তার বিরুদ্ধে আইন অনুযায়ী ব্যবস্থা নেবে। এর সঙ্গে সরকারবিরোধী আন্দোলনের কোনো সম্পর্ক থাকতে পারে না।
প্রধানমন্ত্রী বরাবরের মতো বিএনপির বিরুদ্ধে ব্যাপক দুর্নীতি, সন্ত্রাস ও অর্থ পাচারের অভিযোগ করেছেন। এসবের দুর্নীতির বিচারের কথা বলেছেন। সরকার বিচার করে দেখাবে, কে কী দুর্নীতি করে রাষ্ট্রের ও জনগণের কতটা ক্ষতি করেছে। সেই ক্ষতিপূরণ আদায় করাও সরকারের দায়িত্ব। সে কাজটি করতে পারলে সরকারকে জনগণ মোবারকবাদ জানাবে। আর না পারলে ভাববে, এসব কথার পেছনে নিশ্চয়ই অন্য মতলব আছে।
দুই নেত্রীর ভাষণ বিশ্লেষণ করে ডেইলি স্টার সম্পাদক মাহ্ফুজ আনাম তাঁর চমৎকার মন্তব্য প্রতিবেদনে প্রশ্ন রেখেছেন, ‘আমাদের নেতা-নেত্রীরা কি আমাদের নির্বোধ ভাবেন?’ না, মাহ্ফুজ ভাই, নির্বোধ ভাবার বোধশক্তিও তাঁরা হারিয়ে ফেলেছেন। নেতা-নেত্রীরা দেশের সাধারণ মানুষকে ভোটের সংখ্যা ছাড়া কিছুই ভাবেন না। নেতা-নেত্রীরা মনে করেন, তাঁরা যা খুশি বলবেন, তা-ই মুখ বুজে শুনে যেতে হবে। তাঁরা যা খুশি করবেন, প্রতিবাদ করা যাবে না।
দুই দলই চায় অন্ধ ও বধির সমর্থক। সমালোচনা নয়, কেবল জয়ধ্বনি। জিন্দাবাদ। জনগণ কি ভাবল না ভাবল তাতে তাদের কিছু আসে যায় না। কেননা, এক দলের সঙ্গে আছে স্বৈরাচার, শিল্পী কামরুল হাসান যার নাম দিয়েছিলেন বিশ্ববেহায়া। আরেক দলের সঙ্গে আছে একাত্তরের রাজাকার, যারা এখন যুদ্ধাপরাধের আসামি। অতএব আমজনতা কী ভাবল না ভাবল তাতে নেতা-নেত্রীদের কী আসে যায়!
সোহরাব হাসান: কবি, সাংবাদিক।
</doc>

<doc>
স্থানীয় সরকার
বিভক্তি ও বিভ্রান্তির কবলে ঢাকা সিটি করপোরেশন:

ঢাকা বিশ্বের অন্যতম জনবহুল মহানগর, স্বাধীন-সার্বভৌম বাংলাদেশের রাজধানী। রাজধানী হওয়া সত্ত্বেও অনেক নগর-মহানগর বাণিজ্য ও শিল্পের প্রাণকেন্দ্র হয় না। প্রশাসনিক রাজধানী ছাড়াও দেশের প্রধানতম শিল্প ও ব্যবসাকেন্দ্র হিসেবেও ঢাকার গুরুত্ব অপরিসীম। অনেক দেশে রাজধানী শুধু প্রশাসনিক কেন্দ্র। যেমন—ওয়াশিংটন, ইসলামাবাদ, হেগ, পুত্রজায়া প্রভৃতি নগরকে শুধু প্রশাসনিক নগর হিসেবে দেখা যায়। তাই আকস্মিকভাবে ঢাকাকে উত্তর ও দক্ষিণে বিভক্ত করে দুটি স্থানীয় সরকার প্রতিষ্ঠান তথা করপোরেশন করার সিদ্ধান্তটি সর্বমহলে গ্রহণযোগ্য হচ্ছে না। বরং বড় ধরনের একটি বিভ্রান্তির জন্ম দিচ্ছে।
ঢাকা শহরের নাগরিক সমস্যা পর্বতপ্রমাণ। এসব সমস্যার উৎস ও সমাধান সবটা ঢাকা শহরের সীমানায় সীমাবদ্ধও নয়। অনেক সমস্যাই জাতীয় সমস্যার অন্তর্গত, যা সিটি করপোরেশনের আওতায় সমাধান করা সম্ভবও নয়। সিটি করপোরেশনকে যতই শক্তিশালী, দক্ষ ও কার্যকর করা হোক, তার পরও সেবার আওতা থাকবে সীমিত। তাই ঢাকা সিটি করপোরেশন থেকে নাগরিক প্রত্যাশারও একটি বাস্তবসম্মত সীমারেখা থাকতে হবে। ঢাকা শহরের জনসংখ্যাস্ফীতি এ শহরের সমস্যাকে দিন দিন প্রকট করছে। ঢাকামুখী এ জনস্রোত কমানোর ক্ষেত্রে উত্তর-দক্ষিণ-পূর্ব-পশ্চিম কোনো সিটি করপোরেশনেরই কোনো ভূমিকা থাকবে না। এটি জাতীয় রাজনীতি, অর্থনীতি ও সামগ্রিক উন্নয়ন কৌশলের সমস্যা। অতিকেন্দ্রীভূত একটি রাজনৈতিক, প্রশাসনিক ও আর্থসামাজিক ব্যবস্থায় ঢাকার বাইরের মানুষকে ঢাকায় আসতে বাধ্য করা হচ্ছে। শিক্ষা, চিকিৎসা, কর্মসংস্থান, উন্নত জীবন, বহির্গমন—সবকিছুই ঢাকায় কেন্দ্রীভূত। ঢাকার বাইরে চিকিৎসা, শিক্ষা, কর্মসংস্থান হ্রাস পেয়েছে। তা ছাড়া প্রশাসনিক কাজে প্রতিদিন হাজার হাজার মানুষকে ঢাকায় আসতে হয়। শিক্ষা, চিকিৎসা, বহির্গমন প্রভৃতি প্রসঙ্গ না হয় বাদই দিলাম। বেসরকারি উচ্চবিদ্যালয়, মহাবিদ্যালয় ও মাদ্রাসার শিক্ষক নিয়োগের পরীক্ষা বা সাক্ষাৎকারও এখন ওই জেলা শহর বা ওই সংশ্লিষ্ট বিদ্যালয় বা মহাবিদ্যালয়ে নেওয়া সম্ভব হচ্ছে না। ঢাকা শহরেই এসব নিয়োগ পরীক্ষা নেওয়া হয়। সরকারি সব বিভাগ, দপ্তর, বেসরকারি বা করপোরেট সেক্টরের কথা নাই-ই বা বলা হলো। প্রতিদিন ঢাকার জেলা আদালত, বিভিন্ন ট্রাইব্যুনাল, উচ্চ আদালতে শুধু বিচারপ্রার্থী মানুষের সংখ্যা কত? তাই বর্ধিত জনসংখ্যার দোহাই দিয়ে ঢাকা সিটি করপোরেশনকে দ্বিখণ্ডিত করে সেবার মান উন্নয়ন বা ত্বরান্বিত করার যুক্তি সঠিক নয়।
ঢাকা শহরের জনসংখ্যা নিয়েও বিভ্রান্তি রয়েছে। নগরবিদ অধ্যাপক নজরুল ইসলামের হিসাবমতে, এ জনসংখ্যা ৮৫ লাখ। কিন্তু লোকজনের ধারণা, এই সংখ্যা এক কোটি ৩০ লাখ বা তারও বেশি। কিন্তু ঢাকা সিটি করপোরেশনের তথ্যমতে, ২০১০ সালে মোট হোল্ডিংসংখ্যা হচ্ছে এক লাখ ৮৬ হাজার ৬৪৬। করপোরেশনের এ হোল্ডিংসংখ্যা ঠিক থাকলে জনসংখ্যা ও শহরের করদাতা নাগরিক, সেবাব্যবস্থা ইত্যাদি নিয়ে আরও গভীর পর্যালোচনা প্রয়োজন। ঢালাও মন্তব্য থেকে বড় সিদ্ধান্ত নেওয়া যাবে না। অসম্পূর্ণতা ও অসংগতিগুলোর উৎস, প্রকৃতি ও প্রভাব বুঝতে হবে।
ঢাকা সিটি করপোরেশন ঢাকার নাগরিকদের যথাযথ সেবা দিতে ব্যর্থ হওয়ার কারণগুলোর বস্তুনিষ্ঠ বিশ্লেষণ প্রয়োজন। বিশ্লেষণ করলে দেখা যাবে, এ সিটি করপোরেশন প্রথমত, আইনগতভাবে একটি দুর্বল সংগঠন। দ্বিতীয়ত, রাজনৈতিক সংস্কৃতি জনসেবামুখী নয়, ব্যক্তি ও গোষ্ঠীস্বার্থমুখী। তৃতীয়ত, এ করপোরেশনের জনবল অতিমাত্রায় দলীয়কৃত, দুর্নীতিগ্রস্ত এবং একাধিক গ্রুপে বিভক্ত। সিটি করপোরেশন আইনে প্রধান নির্বাহী হিসেবে মেয়রের ভূমিকা একক ও অদ্বিতীয়। এখানে যৌথ নেতৃত্বের বা নির্বাচিত কাউন্সিলরদের ভূমিকা অস্পষ্ট এবং দুর্বল। সিটি করপোরেশন কাঠামোতে শীর্ষ পদাধিকারী মেয়রই সিটি করপোরেশনের মূল নিয়ন্তা। সংসদীয় পদ্ধতির সরকার দীর্ঘ সংগ্রাম করে প্রতিষ্ঠা করা হলেও স্থানীয় সরকারের সর্বত্র রাষ্ট্রপতিশাসিত সরকারের আদল বহাল আছে। আমাদের দুর্বল স্থানীয় সরকারব্যবস্থায় যতটুকুই ক্ষমতা স্থানীয় সরকার প্রতিষ্ঠানগুলোর রয়েছে, তাও এক ব্যক্তির হাতে ন্যস্ত। সিটি করপোরেশন ও পৌরসভার মেয়র, উপজেলা পরিষদ এবং ইউনিয়ন পরিষদে নিজ নিজ পরিষদের চেয়ারম্যান। এ ব্যবস্থাটিতে পরিবর্তন ও সংস্কার প্রয়োজন। প্রতিবেশী ভারতের পশ্চিমবঙ্গ বা ত্রিপুরার গ্রামীণ ও নগর স্থানীয় সরকারগুলোর দিকে তাকালেই আমরা পার্থক্যটি বুঝতে পারব। সেখানে মেয়র, চেয়ারম্যান বা প্রধানদের নির্বাচনটা গুরুত্বহীন। সদস্য বা কাউন্সিলর নির্বাচনটাই তাদের গুরুত্বপূর্ণ নির্বাচন। ফলে যাঁরাই চেয়ারম্যান, সভাধিপতি, মেয়র প্রভৃতি পদে আগ্রহী, তাঁরা সবাই প্রথমে সদস্য বা কাউন্সিলর হন। ফলে যেকোনো একটি কাউন্সিলে প্রধান ব্যক্তি হওয়ার মতো অনেক যোগ্য লোকের সমাবেশ ঘটে। শেষ পর্যন্ত কাউন্সিলরদের ভোটে একজনই প্রধান আসনটি পেয়ে যান। অন্যরা কিন্তু সংগঠনের অভ্যন্তরে সদস্য হিসেবে থাকেন। সভাগুলো প্রাণবন্ত থাকে। স্থায়ী কমিটিগুলো গুরুত্বপূর্ণ ভূমিকা পালন করে। আমাদের এখানে এক ব্যক্তির শাসনব্যবস্থা থাকার কারণে সবাই প্রধান পদের জন্য লড়েন। একজন নির্বাচিত হন। বাকিরা নির্বাচনের পর হারিয়ে যান। ঢাকা সিটি করপোরেশনে বিগত নয় বছর সময়ের মধ্যে প্রতি মাসে একটি করে কম করে হলেও ১০০টি সাধারণ সভা হওয়ার কথা। যেখানে সব কাউন্সিলর করপোরেশনের প্রতিটি বিষয় নিয়ে আলাপ-আলোচনার সুযোগ পেতেন। সে রকম সভা হওয়ার বাধ্যবাধকতা থাকলেও পুরো সময়ে ১৫-১৬টির বেশি সভা হয়নি। স্থায়ী কমিটিগুলো অকার্যকর। অনেক ওয়ার্ডে কাউন্সিলরের পদ তিন, চার ও পাঁচ বছর ধরে শূন্য। সিটি করপোরেশন অকার্যকর হওয়ার এটি একটি কারণ। যার মূল উৎস বিদ্যমান আইন এবং রাজনৈতিক সংস্কৃতি।
সিটি করপোরেশনের পুরো সেবাকর্ম একশ্রেণীর রাজনৈতিক ঠিকাদার, দুর্নীতিবাজ কর্মকর্তা-কর্মচারী এবং কমিশনবাজ ও তদবিরকার কাউন্সিলরদের হাতে জিম্মি। কাউন্সিলর এবং কর্মচারীদের একটি অংশ বেনামে ঠিকাদারি ও সরবরাহব্যবস্থার সঙ্গে যুক্ত। সেবার মান উন্নয়ন এ দুর্নীতি ও অনিয়মের ব্যবস্থাকে টিকিয়ে রেখে কোনোভাবেই উন্নয়ন করা ও উন্নত সেবাদান সম্ভব নয়। বিভিন্ন সময়ের দলীয় মেয়ররা দলীয় বিবেচনায় কর্মচারী নিয়োগ দিয়েছেন। তাঁদের দিয়ে কাজ করানো দুঃসাধ্য। ঢাকা সিটি করপোরেশনের অনেক কাজ। কিন্তু বহু কর্মচারী কাজে না এসেও বেতন পান।
ঢাকা শহরের পানি সরবরাহ একসময় ঢাকা পৌরসভা তথা মিউনিসিপ্যালিটিরই কাজ ছিল। কালক্রমে ওয়াসা হয়েছে। এভাবে প্রতিটি সেবা পানি, বিদ্যুৎ, পরিকল্পনা, গৃহসংস্থান, অবকাঠামো নির্মাণ প্রভৃতি কাজের জন্য সরাসরি মন্ত্রণালয়ের অধীনে পৃথক পৃথক সংস্থা হয়েছে। একটি হিসাবে দেখা গেছে, ১৯টি মন্ত্রণালয়ের ৫২টি দপ্তর বা সংস্থা ঢাকা শহরে বিভিন্ন রকমের সেবা, উন্নয়ন নিয়ন্ত্রণমূলক কাজের সঙ্গে সংশ্লিষ্ট। এ দৃষ্টিভঙ্গির বাস্তবতা হচ্ছে, সিটি করপোরেশনও অন্য ৫২টি প্রতিষ্ঠানের মতো একটি প্রতিষ্ঠান। কিন্তু যে বিষয়টিতে আমরা ধীরে ধীরে বিস্মৃত হয়ে পড়ছি তা হচ্ছে, সিটি করপোরেশনসহ সব স্থানীয় সরকার সংস্থা সংবিধানের নির্দেশনা অনুযায়ী নিজ নিজ এলাকার সরকার। তাই অন্য সংস্থাগুলো ওই সব সরকারের নির্দেশনা গ্রহণ করবে, নাকি সমন্বয় করে কাজ করবে, তা কেন্দ্রীয় সরকার ও জাতীয় সংসদকে পরিষ্কারভাবে নির্ধারণ করে দিতে হবে।
আগেই বলেছি, ঢাকা বাংলাদেশের অন্য দশ-বিশটা শহরের মতো নয়। এটি দেশের প্রশাসন, রাজনীতি, অর্থনীতি ও বৈদেশিক সম্পর্কের কেন্দ্রবিন্দু। তাই এ শহরের অব্যবস্থাপনায় শুধু ক্ষমতাসীন সরকার নয়, দেশবাসী চুপ থাকতে পারে না। এখানে সুশাসন, দক্ষ ব্যবস্থাপনা এবং সর্বাধিক নাগরিক সুবিধা নিশ্চিত করতেই হবে, এর কোনো বিকল্প নেই। এ নিয়ে যেকোনো চিন্তাভাবনা ও পদক্ষেপ অভিনন্দনযোগ্য। কিন্তু বিষয়টির আকস্মিকতায় সাধারণ নাগরিকেরা কিছুটা বিমূঢ় ও বিভ্রান্ত। এ বিভ্রান্তি কাটাতে হবে।
ঢাকা সিটি করপোরেশনকে ঘিরে এত দিন যে জল্পনা-কল্পনা, তার কেন্দ্রে ছিল নির্বাচন। উদ্ভট শোনালেও বাস্তব হচ্ছে, আমরা নির্বাচন এবং গণতন্ত্র সমার্থক মনে করি, কিংবা ক্ষমতারোহণের সিঁড়ি হিসেবে নির্বাচনকে ব্যবহারের একটি প্রথা গড়ে তুলেছি। তাই যত উত্তাপ-উত্তেজনা সব নির্বাচনকেন্দ্রিক। কিন্তু নির্বাচন-পরবর্তী গণতন্ত্র চর্চার কোনো পরম্পরা কোথাও সৃষ্টি করতে পারছি না। ঢাকা শহরের মেয়াদোত্তীর্ণ সিটি করপোরেশন নির্বাচনের জন্য সবাই হাপিত্যেশ করে যাচ্ছিল। কিন্তু সরকার এবং বিরোধী দল কোনো পক্ষ থেকেই এ বিষয়ে কোনো উৎসাহ দেখা যাচ্ছিল না। বিরোধী দলের একজন বড় নেতা পাঁচ বছরের জন্য নির্বাচিত হয়ে অকার্যকর ডিসিসিতে নয় বছর মেয়র পদে আছেন। তিনি বা তাঁর দল সময়মতো নির্বাচনের দাবি ওঠাল না। সরকারি দলও গত প্রায় তিন বছর তাঁকেই মেনে নিল। বিষয়টি সাধারণ মানুষের কাছে রহস্যাবৃত।
ঢাকা মহানগরের ঐতিহ্যবাহী প্রতিষ্ঠান ঢাকা সিটি করপোরেশনকে বিভক্ত করে নতুন দুটি করপোরেশন করার সিদ্ধান্তটি এ মহানগরের বর্তমান সমস্যা এবং অন্তত আরও সামনের ৫০ বছরকে সামনে রেখে চিন্তা করুন। বিশ্বে একক, অঞ্চলগত বিভাজন এবং বিকেন্দ্রীকৃত নগর ব্যবস্থাপনার অনেক মডেল বর্তমান। আমাদের বাস্তবতার নিরিখে আমরা কোনো মডেল এককভাবে বা একাধিক মডেলের মিশ্রণে অর্থাৎ এর রাজনৈতিক নেতৃত্ব, প্রশাসনিক নেতৃত্ব ও কাঠামো, সেবা ব্যবস্থাপনা, আঞ্চলিকভাবে আবার কার্যগতভাবে ক্ষমতার বিকেন্দ্রীকরণ ইত্যাদির একটি রূপরেখা তৈরি করতে পারি। পরিবেশ-প্রতিবেশ এবং বসবাসের যোগ্যতার নিরিখে ঢাকা দুর্নাম বয়ে বেড়াচ্ছে। বর্তমানে ঢাকার নাগরিক সমাজ ডিটেল এরিয়া প্ল্যান, সামগ্রিক পরিবেশ বিশেষত নদী, পানি, সড়ক, বাসস্থান ইত্যাদি নিয়ে দুশ্চিন্তাগ্রস্ত। তার সঙ্গে ভূমিকম্প-ঝুঁকি বিপন্নতা বিভিন্নভাবে ভাবিয়ে তুলছে।
এ মুহূর্তে যেহেতু ঢাকা সিটি করপোরেশনকে পুনর্গঠন, সংস্কার বা নতুনভাবে গঠনের ক্ষেত্রে সরকার পদক্ষেপ নিতে যাচ্ছে, তাই প্রস্তাব করব, এ প্রয়াসটি ক্ষুদ্র কোনো সাময়িক রাজনৈতিক অর্জন বা বর্জন নয়, দীর্ঘমেয়াদি একটি প্রেক্ষিতে চিন্তার আলোকে নেওয়া হোক। এ জন্য বিষয়টি নিয়ে রাজনীতিবিদ, নাগরিক সমাজ, নগরবিদ, নগর পরিকল্পনাবিদ, নগরের পরিবেশ আন্দোলনের কর্মী, ব্যবসায়ী, শিল্পপতি সবার সঙ্গে মতবিনিময় হোক এবং এ জন্য একটি ছোট কমিটি বা কমিশন গঠনও করা যেতে পারে। তাঁরা এ বিষয়ে সরকারকে একটি প্রতিবেদন দেওয়ার পর সরকার তা বাস্তবায়নে যেতে পারে। এ নগরের বিভিন্নমুখী সমস্যা ও এর সমাধান নিয়ে অত্যন্ত দক্ষ ও যোগ্য বহু ব্যক্তি দীর্ঘদিন ধরে চিন্তাভাবনা করে আসছেন। এসব একত্র করে আলোচনা-মতবিনিময় হোক। তারপর সরকার যা করার তা ধীরে ধীরে করবে।
ধরে নিলাম, বিভক্ত হলো ঢাকা সিটি করপোরেশন। এতে নতুন কিছু সমস্যাও দেখা দিতে পারে। প্রথমত, দুই করপোরেশনের মধ্যে সম্পদ ভাগাভাগি, জনবল পদায়ন, অবকাঠামো সৃষ্টি ও ব্যবহার। নগর পরিকল্পনার যে কাজ করতে হবে, তা পুরো একক নগরকে নিয়ে করতে হবে। ভবিষ্যতে যদি পূর্বাচলে বসবাস শুরু হয়, সেটি একটি নতুন পৌরসভায় রূপান্তরিত হতে পারে। এভাবে ঢাকার বর্তমান চৌহদ্দি নির্ধারণ করে আশপাশে আরও পৌরসভা কিন্তু হতে পারে। তাই এসব বিষয়ে চিন্তা ও কর্মের সামগ্রিকতা প্রয়োজন।
ড. তোফায়েল আহমেদ, শিক্ষাবিদ, স্থানীয় সরকার বিশেষজ্ঞ ও লেখক। 
</doc>

<doc>
সড়ক দুর্ঘটনা
আন্দোলনে বাতি জ্বালাবেন জাফর ইকবাল:

একমুখী শিক্ষা নিয়ে আন্দোলন করেছিলেন তিনি। সফলও হয়েছেন। শিক্ষা অবশ্য নিজের বিষয়, সড়ক দুর্ঘটনা কোনোভাবেই নয়। কিন্তু এ নিয়েও যে কিছু করা জরুরি হয়ে পড়েছে। কখন ও কীভাবে শুরু করবেন এই কাজ? ঠিক করলেন, সড়ক দুর্ঘটনা নিয়ে মাঝে দেশে যে আলোড়ন উঠেছে, তা নিশ্চয় একসময় থিতিয়ে যাবে। যখন এই ইস্যুটি মিইয়ে যেতে শুরু করবে, তখনই কাজ শুরু করবেন তিনি। আর শুরু করলে তা অব্যাহতভাবে চালিয়েই যেতে চান। সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের কম্পিউটার সায়েন্স ও ইঞ্জিনিয়ারিং বিভাগ প্রতিবছর একটি উৎসব করে ‘সিএসই কার্নিভ্যাল’ নামে। আলোচনা অনুষ্ঠান, সেমিনার. সফটওয়্যার প্রতিযোগিতা, প্রোগ্রামিং প্রতিযোগিতা, জব ফেয়ার—নানা কিছুই হয় এই উৎসবে। এই উৎসবকে উপলক্ষ মেনেই নেওয়া হলো একটি গোলটেবিল আলোচনার উদ্যোগ (২৩ সেপ্টেম্বর)। ‘সড়ক দুর্ঘটনা রোধ: তথ্য-যোগাযোগ প্রযুক্তি ও অন্যান্য প্রতিষ্ঠানের ভূমিকা’ নিয়ে তিনি জড়ো করেছিলেন বিভিন্ন পর্যায়ের সড়ক বিশেষজ্ঞদের। এর বাইরেও আমাদের মতো দু-একজনকে। ‘এ বিষয়ে সবার কাছ থেকে কিছু শোনা ও বিষয়টি সম্পর্কে একটি ধারণা নেওয়াই ছিল উদ্দেশ্য’—মন্তব্য মুহম্মদ জাফর ইকবালের। ঠিকই তো, ধারণা না থাকলে সড়ক দুর্ঘটনা নিয়ে কাজ করবেন কীভাবে?
জাফর স্যার সবার কথা শুনলেন, মনে তাঁর যেসব প্রশ্ন জেগেছে তা-ও জিজ্ঞেস করে জেনে নিলেন। বোঝা গেল, তিনি সত্যিই এ নিয়ে এবার কিছু করতে চান। স্যারের সঙ্গে আমরাও শুনলাম, জানলাম ও শিখলামও বটে। আমরা মানে দুটি পত্রিকা থেকে দুজন। সঙ্গে ছিলেন দৈনিক সমকাল পত্রিকার সহযোগী সম্পাদক নাসির আহমেদ। আমাদের কাছ থেকে জানার বিষয় ছিল, সড়ক দুর্ঘটনা রোধে গণমাধ্যম কী ভূমিকা রাখতে পারে। আমাদের সহজ জবাব ‘সচেতনতা সৃষ্টি’। আসলে গণমাধ্যম এটাই করতে পারে। তারা জনগণকে সচেতন করার চেষ্টা করতে পারে, নীতিনির্ধারকদের অনেক কিছু ধরিয়ে দিতে পারে, সাংবাদিকদের নিজেদের জ্ঞান বা জানা-বোঝার সীমাবদ্ধতা থাকলেও বিশেষজ্ঞদের নানা মত তুলে ধরে পরামর্শ দিতে পারে। তবে সবচেয়ে বড় প্রশ্ন হচ্ছে, সরকারের নীতিনির্ধারকেরা গণমাধ্যমের কথা কানে তোলেন তো! কয়েক দিন আগে যোগাযোগমন্ত্রীর মুখেই শুনলাম, ‘মিডিয়া শুধু শুধু গল্প ও অসত্য তথ্য প্রকাশের চেষ্টা করে।’ হতাশার কথা থাক। ছায়া যাতে আছে, তাতে আলোও আছে। জাফর স্যার যে উদ্যোগ নিয়েছেন, সামনে নিতে যাচ্ছেন, তা আমাদের তাই আশা জাগায়, অনেকটা ছায়ার মাঝে আলোর মতোই।
‘ধর্মমতে, মুসলমানদের কোনো অকালমৃত্যু নেই। তারেক মাসুদ ও মিশুক মুনীর তাঁদের নির্ধারিত সময়েই মারা গেছেন। এ জন্য দুঃখ লাগতে পারে। তবে এটাই বাস্তব’—একজন মন্ত্রীর এই মন্তব্য জাফর স্যারকে যে অনেক ভাবিয়েছে, তা বোঝা গেল সেদিনের গোলটেবিল আলোচনার শুরুতেই। আমাদের চালক ভাইয়েরা যদি ভাবতে থাকেন যে মানুষের মৃত্যু তো নির্ধারিত, যে যাত্রীদের নিয়ে তিনি গাড়ি চালান, তাঁরা তাঁদের নির্ধারিত সময়েই মারা যাবেন, এমনকি তিনি নিজেও নির্ধারিত সময়ে মারা যাবেন, তবে তিনি আইনকানুন মানবেন কেন? গাড়ি চালাতে গিয়ে সাবধান হওয়ারই বা দরকার কী! সে দিনের আলোচনা তাই তিনি শুরুই করলেন বিশ্ববিদ্যালয়ের এমন একজন শিক্ষককে দিয়ে, যিনি ধর্ম সম্পর্কে ভালো ধারণা রাখেন। কোরআন-হাদিসের উদাহরণ দিয়েই পলিটিক্যাল স্টাডিজ বিভাগের প্রভাষক মো. এমদাদুল হক এ ধরনের ধারণার অসারতা প্রমাণ করলেন। উদ্ধৃত করলেন কোরআন থেকে, ‘কেউ কাউকে হত্যা করলে সে যেন তাতে পৃথিবীর সকল মানুষকেই হত্যা করল, আর কেউ কারও প্রাণ রক্ষা করলে সে যেন তাতে পৃথিবীর সকল মানুষের প্রাণ রক্ষা করল।’ (সুরা মায়িদা, আয়াত ৩২)। বললেন, একজন চালকের কাছে তাঁর যাত্রীরা আমানতের মতো। চালকের দায়িত্ব এই আমানত রক্ষা করা।
সেদিনের আলোচনাটি ছিল স্বতঃস্ফূর্ত। বেলা আড়াইটায় শুরু হয়ে শেষ হয়েছে সন্ধ্যা সাড়ে সাতটায়। প্রায় পাঁচ ঘণ্টার এই আলোচনায় ট্রাফিক ব্যবস্থাপনা, নতুন প্রযুক্তি; বিশেষ করে তথ্য ও যোগাযোগ-প্রযুক্তি ব্যবহার করে ব্যবস্থাপনার উন্নয়ন, আইনের ত্রুটি, বাস্তবায়নের সমস্যা, সড়কের ত্রুটি, চালকদের দক্ষতা-প্রশিক্ষণ—এমন নানা বিষয়ই উঠে এসেছে। দেশের সড়ক ব্যবস্থাপনার সঙ্গে জড়িত নীতিনির্ধারকেরা যে বিষয়গুলো জানেন না, এমন নয়। এর পরও জরুরি মনে হয়েছে এমন কিছু বিষয়ে তাঁদের আবারও মনোযোগ আকর্ষণের চেষ্টা করতে দোষ কোথায়! আর পাঠকদের সঙ্গে বিষয়গুলো ভাগাভাগি করাও হলো। নতুন কিছু নয়, বর্তমান আইন, বিধি বা ধারা কার্যকর করা ও সড়ক-মহাসড়কের কিছু সাধারণ নিয়ম মেনে চলার মাধ্যমেই পরিস্থিতির চোখে পড়ার মতো উন্নতি ঘটানো যায়।
সিলেট মহানগর পুলিশের উপকমিশনার এম এ জলিল উপস্থিত ছিলেন সেই আলোচনায়। সড়ক দুর্ঘটনা রোধে নিজেদের সমস্যার যেসব দিক তুলে ধরলেন তার মধ্যে বাস্তবতা যে নেই, তা নয়। কোনো দুর্ঘটনা ঘটার সঙ্গে সঙ্গে তার দৃশ্য ধারণ করা গেলে সহজেই ঘটনার জন্য দায়ী যানবাহন বা চালককে চিহ্নিত করা যায়, কিন্তু পুলিশ বিভাগের পক্ষে এখন সেই কাজটি করা সম্ভব হয় না। লোকবল বা কারিগরি শক্তির যে ঘাটতি রয়েছে আমাদের পুলিশ বিভাগের, তাতে সন্দেহ নেই। তবে তিনি জানালেন দুর্ঘটনার পর যদি কেউ ব্যক্তিগতভাবে ছবি বা ভিডিও ধারণ করে, সেগুলো দুর্ঘটনার তদন্তে পুলিশ কাজে লাগাতে পারে, সেগুলো আদালতে আলামত হিসেবে উপাস্থাপন করা যাবে। এখন আমাদের হাতে হাতে যখন ভিডিও ক্যামেরাসহ মোবাইল ফোন, তখন আমরা সচেতন হয়ে তো এই কাজটি করতেই পারি।
সড়ক দুর্ঘটনায় যানবাহনের গতি একটি বড় বিষয়। বিশেষ করে, আমাদের মতো দেশে। এখানে পথচারীরা যেমন নিয়মকানুন কম জানে, তেমনি পথচারীদের জন্য সড়ক-মহাসড়কে যে ধরনের সুযোগ-সুবিধা থাকা উচিত, তাও নেই। এখানে একই রাস্তায় বাস-ট্রাকের মতো দ্রুত গতির যানের সঙ্গে চলে শরীরের শক্তিতে রিকশা, রিকশা-ভ্যান বা নছিমন-করিমনের মতো দেশে বানানো যন্ত্রযান। আর পুরো সড়ক-মহাসড়কেই তো রয়েছে হাট-বাজার। গতি নিয়ন্ত্রণ এ দেশেই সবচেয়ে বেশি জরুরি। কোন যানবাহন সবচেয়ে বেশি কত গতিতে চলতে পারবে, তার একটি সীমা নির্ধারিত থাকে। এই সীমাটি কত? ‘যুক্তরাষ্ট্রে মহাসড়কে যাত্রীবাহী বাসের সর্বোচ্চ গতিসীমা হচ্ছে ঘণ্টায় ৮৮ কিলোমিটার, আর মালবাহী ট্রাকের ক্ষেত্রে তা ৮০ কিলোমিটার।’ জানালেন, আলোচনায় উপস্থিত নিউইয়র্ক বিশ্ববিদ্যালয়ের রিসার্চ ফেলো ওয়াসীম বারী। যুক্তরাষ্ট্রের মহাসড়কগুলোর সঙ্গে আমাদেরগুলোর তুলনার সুযোগ নেই। সেখানেই সর্বোচ্চ গতিসীমা হচ্ছে এই! আমাদের দেশের অধিকাংশ ক্ষেত্রে যথাযথ নিয়ম না মেনে বানানো বা আঁকাবাঁকা মহাসড়কগুলোতে যাত্রীবাহী বাসগুলোতে অহরহ চলছে ঘণ্টায় ১০০ থেকে ১২০ কিলোমিটার গতিতে। বাংলাদেশে কি সর্বোচ্চ গতির কোনো সীমা নেই? ‘বাংলাদেশে যাত্রীবাহী বাসের সর্বোচ্চ গতি হচ্ছে ৬০ কিলোমিটার, আর মালবাহী ট্রাকের ক্ষেত্রে ৪৫ কিলোমিটার।’ এই তথ্যটিও জানালেন তিনি। আমরা যারা মহাসড়ক ব্যবহার করে এখানে-ওখানে যাই, তাদের অভিজ্ঞতা কী বলে? আমাদের বাসগুলো কি এই গতি মেনে চলে? মহাসড়কে হাইওয়ে পুলিশ থাকে, বেশি গতির জন্য কোনো যাত্রীবাহী বাস আটকানো হয়েছে, এমন অভিজ্ঞতার মুখোমুখি কখনো হয়নি। স্বরাষ্ট্রমন্ত্রীর সঙ্গে এফবিসিসিআইয়ের এক বৈঠকে ব্যবসায়ী নেতারা জানালেন, কীভাবে পণ্যবাহী ট্রাক আটকে সড়ক-মহাসড়ক থেকে পুলিশ নিয়মিত চাঁদা আদায় করে। হাইওয়ে পুলিশ ট্রাক থামানোর কাজটিই করে, বাস থামায় না। বাস কোম্পানিগুলোর সঙ্গে পুলিশের এই যে ‘সুসম্পর্ক’ তার পেছনে ‘লেনদেন’ ছাড়া আর কী করার থাকতে পারে!
ওয়াসীম বারী বললেন, ‘হাইওয়েতে চলার সময় আমরা বিভিন্ন স্থানে হাইওয়ে পুলিশ দেখি, তাঁরা যদি নিয়মিত স্পিড মাপার যন্ত্র হাতে নিয়ে তা মাপেন এবং কোনো বাস সীমা অতিক্রম করলে যদি সেটির বিরুদ্ধে ব্যবস্থা নেওয়া হয়, তবে তবেই এই প্রবণতা কমে আসবে।’ কিন্তু প্রশ্ন হচ্ছে, আমাদের হাইওয়ে পুলিশের কাছে কি এই জরুরি সরঞ্জামটি আছে? পুলিশ বাহিনীর আধুনিকায়নের জন্য নানা সরঞ্জাম কেনার পরিকল্পনার কথা শোনা যায়, কেনাও হয় নানা সরঞ্জাম, কিন্তু স্পিডমিটারের মতো একটি জরুরি ও স্বল্পমূল্যের যন্ত্র কেনার কথা শোনা যায়নি কখনো। এতে এটা বোঝা যায় যে সড়ক দুর্ঘটনার মতো এমন একটি গুরুতর বিষয় আমাদের সরকার ও নীতিনির্ধারকদের প্রাধান্যের বিষয়গুলোর মধ্যে নেই।
সড়ক দুর্ঘটনায় তারেক মাসুদ ও মিশুক মুনীরের মারা যাওয়ার ঘটনায় যখন সবার মনোযোগ সড়ক দুর্ঘটনায় গিয়ে ঠেকেছে, তখন বাংলাদেশ প্রকৌশল বিশ্ববিদ্যালয়ের দুর্ঘটনা গবেষণা ইনস্টিটিউটের পরিচালক হাসিব মোহাম্মদ আহসানের কাছে গিয়েছিলাম বিষয়টি সম্পর্কে কিছু ধারণা নিতে। সে সময় তাঁর একটি লেখাও ছাপা হয়েছিল প্রথম আলো পত্রিকায়। তিনি তখন বলেছিলেন, সড়ক দুর্ঘটনার কারণে বছরে ক্ষতি হয় আমাদের জিডিপির প্রায় ২ শতাংশ। যারা মারা যায়, তাদের শতকরা ৫০ ভাগের বয়স ৩০-এর নিচে এবং তারা সবাই কর্মক্ষম জনগোষ্ঠীর অংশ। প্রতিবছর আমরা হারাচ্ছি শ্রমশক্তির একটি বড় অংশকে। সড়ক দুর্ঘটনার ব্যাপারে সব পক্ষের সচেতনতার কথা জোর দিয়ে বলেছিলেন তিনি। ‘সড়ক দুর্ঘটনার ক্ষেত্রে সচেতনতার বিষয়টিকে আমরা খুবই গুরুত্ব দিতে চাই। সচেতনতার বিষয়টি সবার জন্য। সচেতনতা প্রয়োজন পথচারীদের, যাত্রীদের, যানবাহন-মালিকদের ও চালকদের। তবে গত দুই দশকে পরিস্থিতি যেখানে গিয়ে দাঁড়িয়েছে, তাতে সবচেয়ে বেশি সচেতনতা প্রয়োজন দেশের নীতিনির্ধারকদের।’
শাহজালাল বিশ্ববিদ্যালয়ে সেদিনের দীর্ঘ আলোচনা শেষে প্রশ্ন উঠল, কীভাবে কাজটি শুরু করবেন জাফর ইকবাল স্যার? তিনি সচেতনতা সৃষ্টির বিষয়টিকেই জরুরি মানলেন। সিদ্ধান্ত হলো, শুরুটা হবে চালক, যাত্রী ও পথচারীদের সচেতনতা সৃষ্টির উদ্যোগ নেওয়ার মধ্য দিয়ে। লিফলেট তৈরি করে, এসএমএসের মাধ্যমে ও গণসংযোগের মধ্য দিয়ে কাজটি শুরু হবে। জাফর ইকবাল স্যারের আশা, সচেতনতা সৃষ্টির কারণে যদি একটি প্রাণও বেঁচে যায়, সেটাই কম কী!
এ কে এম জাকারিয়া: সাংবাদিক।
</doc>

<doc>
ঐতিহ্য
জাহাজ ভাসানোর উৎসব:

কদিন আগে ঘটল ঘটনাটা। জাহাজ ভাসানোর উৎসব। এ এক অন্য রকম দৃশ্য।
ঘটনাটি ঘটেছিল ১২ অক্টোবর। কক্সবাজারের রামু উপজেলার বাঁকখালী নদীতে। মানুষের ঢল নেমেছিল যেন সেদিন। মহাধুমধাম আর আনন্দ-উল্লাসের ছিল না কোনো সীমা-পরিসীমা।
জাহাজ ভাসানো উৎসব উদ্যাপন কমিটির সভাপতি স্বপন বড়ুয়া জানান, উপজেলার হাইটুপি, মেরংলোয়া, পূর্ব মেরংলোয়া, হাজারীকুল, রাজারকুল, জাদীপাড়া, রাখাইনপাড়া, বড়ুয়াপাড়া, শ্রীকুল, ফতেখাঁরকুলসহ বিভিন্ন এলাকার অন্তত এক লাখ মানুষ এ উৎসবে যোগ দেয় এবং উৎসবের আনন্দ ভাগাভাগি করে নেয়।
এই বাঁকখালী নদীতে ভাসানো হয় নয়টি জাহাজ। দেখা গেছে, উৎসবকে কেন্দ্র করে উপজেলার ১৮টি বৌদ্ধপল্লিতে তিন মাস ধরে চলে অন্য রকম আনন্দ। ‘শুকনো ডালে ফুল ফুটিল, স্বর্গ থেকে মর্ত্যে এল, কে কে যাবি আয় রে, বুদ্ধের মতো এমন দয়াল আর নাইরে’—এ রকম বৌদ্ধকীর্তন গেয়ে গ্রামের শিশু-কিশোর ও যুবকেরা ঢোল, কাঁসর, মন্দিরা, বাঁশিসহ নানা বাদ্যযন্ত্র বাজিয়ে প্রতি রাতে বাঁধভাঙা আনন্দে মেতে ওঠে। তারা এ-বাড়ি থেকে ও-বাড়ি, এ-পাড়া থেকে ও-পাড়া প্রদক্ষিণ করে কাটিয়ে দেয় পুরো তিনটি মাস। বৌদ্ধধর্মাবলম্বীদের অন্যতম ধর্মীয় উৎসব ‘প্রবারণা পূর্ণিমা’ উপলক্ষে বাঁকখালী নদীতে জাহাজ ভাসানো উৎসব ঘিরে চলে এই আনন্দ আয়োজন। পাড়ায়-পাড়ায় বিরাজ করে উৎসবমুখর পরিবেশ।
বৌদ্ধধর্মাবলম্বীরা জানান, প্রতিবছর আষাঢ়ী পূর্ণিমা থেকে আশ্বিনী পূর্ণিমা পর্যন্ত তিন মাস বর্ষাব্রত পালনের শেষ দিনটি হচ্ছে প্রবারণা পূর্ণিমা। এই দিনে ধর্মীয় নানা আনুষ্ঠানিকতা সম্পাদনের পাশাপাশি জাহাজ ভাসানো উৎসব চলে।
স্থানীয় বাসিন্দারা জানান, গ্রামবাসীর কাছ থেকে অর্থ সংগ্রহ করে গ্রামের উৎসাহী তরুণ-যুবকেরা জাহাজ তৈরির উদ্যোগ নেয়। মূলত প্রতি রাতে জাহাজ তৈরির কাজ এবং অর্থ সংগ্রহকে ঘিরে গ্রামের শিশু-কিশোর, যুবকেরা অন্য রকম আনন্দে মেতে ওঠে। বাঁশ, বেত, কাঠ আর রঙিন কাগজ দিয়ে তৈরি হয় কারুকাজে ভরা দৃষ্টিনন্দন এই জাহাজ। ময়ূর, কবুতর, হাঁসসহ বিভিন্ন প্রাণীর প্রতিকৃতির আদলে এই জাহাজ তৈরি হয়।
কথিত রয়েছে, বৈশালী রাজ্যে খারাপ দেবতার প্রভাবে অনাবৃষ্টি, খরা, দুর্ভিক্ষ মহামারি রূপ ধারণ করে। তখন মারা যাচ্ছিল মানুষ আর জীবজন্তু। তখন ভগবান বুদ্ধ বর্ষাবাস চলাকালে পার্শ্ববর্তী রাজগিরিতে অবস্থান করছিলেন। এই খবর শুনে বৈশালী রাজ গৌতম বুদ্ধকে দেশের মহামারি থেকে মানুষকে রক্ষার জন্য নিমন্ত্রণ (ফাং) করলেন। বুদ্ধ ফাং গ্রহণ করে বৈশালী ও রাজগিরির মধ্যভাগে ৫০০ শিষ্য নিয়ে রাজ্যে গমন করে রত্ন সূত্র পাঠ করে খারাপ দেবতার প্রভাব থেকে রাজ্যকে রক্ষা করলেন। ফিরতি পথে যমুনা নদীতে পানির নিচে নাগ সর্প (দেবনাগ) গণ ৫০০টি দিব্য বিমান নৌকা তৈরি করে বুদ্ধ ও তাঁর ৫০০ শিষ্যকে নদী পার করে দেন। সেই দিনটিকে স্মরণ করে রাখতে বৌদ্ধ সম্প্রদায়ের লোকজন নৌকার জাহাজ ভাসিয়ে প্রবারণা পূর্ণিমা উৎসব পালন করে আসছে।
প্রবারণা পূর্ণিমার প্রথম দিন ছিল ১১ অক্টোবর। অন্যান্য এলাকার মতো কক্সবাজারেও বুদ্ধপূজা, অষ্টশীল ও পঞ্চশীল গ্রহণ, ধর্মীয় সভা, বিশ্বশান্তি কামনায় সমবেত প্রার্থনা ও হাজার প্রদীপ প্রজ্বালন করা হয়। দ্বিতীয় দিন ১২ অক্টোবর বাঁকখালী নদীতে জাহাজ ভাসানো উৎসব পালন করা হয়।
বাংলাদেশ সংঘরাজ ভিক্ষু মহাসভার সভাপতি পণ্ডিত সত্যপ্রিয় মহাথের জানান, প্রায় ২০০ বছর আগে মিয়ানমারের মুরহনঘা নামক এলাকার একটি নদীতে সংঘরাজ ম্রাজং ব্রান প্রথম এই জাহাজ ভাসানো উৎসবের আয়োজন করেন। সেখান থেকেই বাংলাদেশের রামুতে এই উৎসব হয়ে আসছে প্রায় শত বছর ধর। রামুর এই জাহাজ ভাসানোর উৎসব এখন গ্রামবাংলার ঐতিহ্যবাহী মেলায় পরিণত হয়। যেখানে সব সম্প্রদায়ের লাখো মানুষের মিলনমেলা বসে। 
</doc>

<doc>
গ্যাস-সম্পদ
বিদেশি কোম্পানি কত গ্যাস নেয়, আমরা কত পাই

বাংলাদেশে বিদেশি তেল কোম্পানিগুলো সরকারের সঙ্গে প্রোডাকশন শেয়ারিং কনট্রাক্ট বা সংক্ষেপে পিএসসির অধীনে কাজ করে থাকে। দেশ স্বাধীন হওয়ার পর থেকেই নানা সময়ে বিদেশি তেল কোম্পানিগুলো দেশের বিভিন্ন স্থানে এ চুক্তির অধীনে গ্যাস অনুসন্ধানের কাজে নিয়োজিত হলেও ১৯৯৮ সালের আগপর্যন্ত এ ধরনের চুক্তির কার্যক্রমে দেশের কতটা লাভ বা ক্ষতি হয়, সে বিষয়টি বিবেচনার সুযোগ আসেনি। ১৯৯৮ সালে সর্বপ্রথম সাঙ্গু গ্যাসক্ষেত্র থেকে বিদেশি কোম্পানির দ্বারা গ্যাস উৎপাদন শুরু হওয়ার পর পিএসসি চুক্তির অধীনে কোম্পানি ও দেশের মধ্যে গ্যাস ভাগাভাগির বিষয়টি বাস্তবতা লাভ করে এবং তার ফল বিচার করার সুযোগ হয়। পরে আরও কয়েকটি বিদেশি তেল কোম্পানি গ্যাসক্ষেত্র আবিষ্কার এবং তা থেকে গ্যাস উৎপাদন শুরু করলে বিষয়টি আরও পূর্ণাঙ্গভাবে বিচার করার সুযোগ হয়। বিদেশি কোম্পানির সঙ্গে সম্পাদিত পিএসসি চুক্তির ধারাগুলো জনসাধারণের জ্ঞাতার্থে প্রকাশ করা হয় না। তাই জনসাধারণের মধ্যে এ নিয়ে একরকম অবিশ্বাস ও অসন্তোষ বিরাজ করে। আর এ ধরনের অসন্তোষ থেকে জনবিক্ষোভ জন্ম নেয়, যা আমরা সাম্প্রতিক ঘটনাপ্রবাহ থেকে লক্ষ করি।
পিএসসির অধীনে দেশের সরকার কর্তৃক বিদেশি কোম্পানিকে নিয়োগ করার প্রচলন শুরু হয় উনিশ শতকের ষাটের দশকে ইন্দোনেশিয়ায়। পরে উন্নয়নশীল দেশগুলোয় এটির প্রচলন বাড়তে থাকে এবং বর্তমানে এশিয়া-আফ্রিকার প্রায় ৪০টি দেশে এ চুক্তির অধীনে তেল-গ্যাস অনুসন্ধান চলে। এসব দেশের মধ্যে ভিয়েতনাম, মালয়েশিয়া, ভারত, পাকিস্তান, ফিলিপাইন, রাশিয়া, কাজাখস্তান, আজারবাইজান, মিসর, নাইজেরিয়া, সিরিয়া প্রভৃতি অন্তর্ভুক্ত। একটি দেশের সরকারের কাছে এ চুক্তিব্যবস্থার যে দিকটি সবচেয়ে আকর্ষণীয় তা হলো, বিদেশি কোম্পানি তার নিজস্ব অর্থ বিনিয়োগ করে গ্যাস অনুসন্ধানের কাজ চালাবে। তাতে যদি আবিষ্কারে সফলতা না আসে, তবে ক্ষতির দায় পুরোটাই কোম্পানির নিজের। আর যদি কোনো আবিষ্কার হয়ে থাকে, তখন উৎপাদিত গ্যাস কোম্পানি ও দেশের সরকারের সঙ্গে ভাগাভাগি হবে। তবে এ ভাগাভাগি হওয়ার দুটি পর্যায় থাকে। প্রথম পর্যায়ে উৎপাদিত গ্যাসের একটি অংশ (কস্ট গ্যাস) কোম্পানি তার খরচ উশুল করার জন্য পেয়ে থাকে এবং বাকি অংশ (প্রফিট গ্যাস) কোম্পানি ও সরকারের মধ্যে পূর্বনির্ধারিত অনুপাতে ভাগাভাগি হয়। দ্বিতীয় পর্যায় শুরু হয় যখন কোম্পানি তার খরচ পুরোটাই উশুল করে নেয়। এ পর্যায়ে পুরো গ্যাসটি প্রফিট গ্যাস হিসেবে গণ্য হয় এবং তা কোম্পানি ও সরকারের মধ্যে পূর্বনির্ধারিত অনুপাতে ভাগাভাগি হয়।
২০০৮ মডেল পিএসসি অনুযায়ী, বাংলাদেশে বিদেশি কোম্পানি গ্যাস আবিষ্কার করে উৎপাদনে গেলে প্রথম পর্যায়ে প্রতিবছর উৎপাদিত গ্যাসের ৫৫ শতাংশ কস্ট রিকভারি বা খরচ তুলে নেওয়া বাবদ নিতে পারে। বাকি ৪৫ শতাংশ প্রফিট গ্যাসের ন্যূনতম ৫৫ শতাংশ বাংলাদেশ পাবে। অর্থাৎ তার খরচ পুরোপুরিভাবে উশুল না করা পর্যন্ত কোম্পানি উৎপাদিত গ্যাসের ৫৫+২০, অর্থাৎ ৭৫ শতাংশ এবং বাংলাদেশ ২৫ শতাংশ পেতে থাকবে। কোম্পানির খরচ উশুল হয়ে গেলে উৎপাদনের পরিমাণের ওপর নির্ভর করে উৎপাদিত গ্যাসের ৫৫ থেকে ৮০ শতাংশ পর্যন্ত বাংলাদেশ পাবে (বেশি উৎপাদিত হলে বাংলাদেশের ভাগ বেশি নিয়মে)। কিছুদিন আগে বিদেশি কোম্পানির সঙ্গে চুক্তি সম্পাদনকালে গ্যাস ভাগের বিষয়টি নিয়ে বিতর্ক হতে দেখা যায়। কর্তৃপক্ষ নানাভাবে জনগণকে আশ্বস্ত করতে উদ্যোগী হয় যে বাংলাদেশ ৮০ শতাংশ পর্যন্ত গ্যাস পাবে (ডেইলি স্টার, ২১ জুন ২০১১)।
বাস্তবে বাংলাদেশ কতটা গ্যাস পাচ্ছে: বাংলাদেশে বর্তমানে পাঁচটি গ্যাসক্ষেত্র থেকে বিদেশি তেল কোম্পানি পিএসসি চুক্তির অধীনে গ্যাস উৎপাদন করে। এদের সবগুলোতেই প্রাথমিকভাবে খরচ উশুল সময় পার হয়ে গেছে। তাই উৎপাদিত গ্যাসের পুরোটাই এখন প্রফিট গ্যাস এবং তা ভাগাভাগির ক্ষেত্রে বাংলাদেশের ন্যূনতম ৫৫ থেকে সর্বোচ্চ ৮০ শতাংশ পাওয়ার কথা। কিন্তু পেট্রোবাংলা রিপোর্ট সূত্রে জানা যায়, ২০১১ সালের আগস্টে সাগরবক্ষে অবস্থিত সাঙ্গু গ্যাসক্ষেত্র থেকে মোট ১ দশমিক ৩ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ২০ শতাংশ এবং বিদেশি কোম্পানি পায় ৮০ শতাংশ (এমআইএস রিপোর্ট আগস্ট-২০১১)। একই সূত্রে জানা যায় যে ২০১০-১১ আর্থিক বছরে এই গ্যাসক্ষেত্র থেকে মোট ১৮ দশমিক ৩ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ২০ শতাংশ এবং কোম্পানি পায় ৮০ শতাংশ।
একই সূত্র অনুযায়ী, শেভরন মৌলভীবাজার গ্যাসক্ষেত্রে ২০১১ সালের আগস্টে মোট ৩ দশমিক ৯ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ৩৪ শতাংশ এবং কোম্পানি পায় ৬৬ শতাংশ। ২০১০-১১ আর্থিক বছরে এই গ্যাসক্ষেত্র থেকে মোট ৫০ দশমিক ২ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ৪১ শতাংশ এবং কোম্পানি পায় ৫৯ শতাংশ।
শেভরন কোম্পানির অন্য গ্যাসক্ষেত্র বিবিয়ানা বর্তমানে বাংলাদেশের সর্ববৃহৎ গ্যাস উৎপাদক। এটিতে দৈনিক প্রায় ৭০ কোটি ঘনফুট (প্রায় দুই কোটি ঘনমিটার) গ্যাস উৎপাদিত হয়। পিএসসির চুক্তি অনুযায়ী, খরচ উশুল সময় পার হলে এই পরিমাণ গ্যাস উৎপাদনের ক্ষেত্রে বাংলাদেশ তার ৭৫ শতাংশ গ্যাস পাবে আর কোম্পানি পাবে ৩৫ শতাংশ। কিন্তু পেট্রোবাংলার সূত্রমতে, ২০১১ সালের আগস্টে এই গ্যাসক্ষেত্রে মোট ৬৩ দশমিক ৬ কোটি ঘনমিটার গ্যাস উৎপাদিত হয়, যার ৬৩ শতাংশ পায় বাংলাদেশ আর ৩৭ শতাংশ পায় কোম্পানি। ২০১০-১১ আর্থিক বছরে এই গ্যাসক্ষেত্র থেকে মোট ৭১৭ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ৫৯ শতাংশ এবং কোম্পানি পায় ৪১ শতাংশ। আবার আইরিশ কোম্পানি টাল্লো পরিচালিত কুমিল্লার বাঙ্গুরা গ্যাসক্ষেত্র থেকে উৎপাদিত গ্যাসের ৩৮ শতাংশ পায় বাংলাদেশ আর ৬৬ শতাংশ পায় কোম্পানি।
দেখা যাচ্ছে যে অনুসন্ধান বিনিয়োগ খরচ উশুল করার পরও কোম্পানির ভাগে গ্যাসের পরিমাণ অধিকাংশ ক্ষেত্রেই বাংলাদেশের ভাগের তুলনায় বেশি। এর কারণ হলো, অনুসন্ধান বিনিয়োগ উশুল করা হয়ে গেলেও কোম্পানি অন্যান্য খাতে খরচের অর্থ উশুল করে থাকে। আর এ খরচের খাতগুলো শেষ হয়েও যেন শেষ হয় না।
কস্ট গ্যাসের ঝুলন্ত লেজ: উন্নয়নশীল দেশগুলোয় যেখানে ঝুঁকিপূর্ণ গ্যাস আবিষ্কারের জন্য আর্থিক সংগতি বা কারিগরি ব্যবস্থাপনার দুর্বলতা রয়েছে, সেখানে পিএসসি চুক্তির মাধ্যমে বিদেশি কোম্পানিকে গ্যাস অনুসন্ধান করতে দেওয়ার আগ্রহ থাকার মূল কারণ এই যে দেশের সরকার এর মাধ্যমে ঝুঁকিপূর্ণ বিনিয়োগ থেকে বিরত থাকে। আবার গ্যাস অনুসন্ধানে সফলতা পেলে সরকার সে সম্পদের ভাগ পেয়ে থাকে। কিন্তু চুক্তিপত্রে লিখিত গ্যাস ভাগাভাগির পারস্পরিক অনুপাত দেশের পক্ষে আশাব্যঞ্জক (যেমন—খরচ উশুল হয়ে গেলে সরকারের ভাগ উৎপাদিত গ্যাসের ৮০ শতাংশ) মনে হলেও বাস্তবে তা অধিকাংশ সময়ই সরলরেখায় কার্যকর হয় না। এর কারণ হলো, বিদেশি কোম্পানির কস্ট গ্যাসের লেজটা ‘অনির্দিষ্ট সময়ের’ জন্য ঝুলে থাকা। আর এটিকে ঝুলিয়ে রাখার সুচতুর পদ্ধতি চালু রাখতে বিদেশি কোম্পানি যথেষ্ট পারদর্শী।
বিদেশি কোম্পানির খরচ উশুলের বিষয়টি বেশ ঘোলাটে। পিএসসি চুক্তির অধীনে কার্যকরভাবে জড়িত ছিলেন এমন একজন বাংলাদেশি কর্মীর ভাষ্যমতে, বিদেশি কোম্পানি যখন অনুসন্ধানে নামে, তখন তাদের খরচের মাত্রা হয় যথেষ্ট রক্ষণশীল। তার কারণ, গ্যাস না পেলে এ খরচের দায় তাদের। কিন্তু গ্যাস আবিষ্কার হয়ে গেলে তাদের খরচের মাত্রার যেন কোনো লাগাম থাকে না এবং কারণে-অকারণে নানা খাতে তাদের খরচ বাড়তে থাকে। এর কারণ এই যে তখন তারা নিশ্চিত, সব খরচই উৎপাদিত গ্যাস থেকে উশুল (কস্ট গ্যাস) করা যাবে। দুষ্ট লোকেরা বলে, বিদেশি কোম্পানির কর্মীরা নাকি তাদের পোষা বিড়ালকে দামি শ্যাম্পু দিয়ে গোসল করানোর খরচটিও কস্ট গ্যাস হিসেবে যোগ করে থাকে। বিড়াল বা কুকুরের শ্যাম্পু মাখা তো ছোটখাটো ব্যাপার, বড় খরচের উদাহরণগুলো কম নয়। যেমন—বাংলাদেশের সাগরবক্ষে সাঙ্গু গ্যাসক্ষেত্র আবিষ্কার হওয়ার পর উৎপাদন পর্যায়ে গেলে বিদেশি কোম্পানি প্রয়োজনের অতিরিক্ত আকারের প্রসেস প্ল্যান্ট স্থাপন করতে কার্যকর ব্যবস্থা নেয়। পেট্রোবাংলা দৈনিক ১৫০ থেকে ২০০ ইউনিট ক্ষমতাসম্পন্ন প্ল্যান্ট তৈরির কথা বললেও কোম্পানি ৫০০ ইউনিট ক্ষমতাসম্পন্ন প্ল্যান্ট তৈরি করে, যার জন্য বিশাল আকারের খরচ হয়। সাঙ্গু কখনো ১৫০ ইউনিটের বেশি গ্যাস উৎপাদন করেনি এবং বর্তমানে দৈনিক মাত্র ১৫ থেকে ২৫ ইউনিট গ্যাস উৎপাদন করে থাকে।
আবার খরচ উশুল কেবল অনুসন্ধান ও উৎপাদন খরচের মধ্যেই সীমিত নয়, বরং তাতে ক্যাপিটাল কস্ট, অপারেটিং কস্ট ইত্যাদি যাবতীয় খরচ অন্তর্ভুক্ত করা হয়। আর এই অন্তর্ভুক্তি কোথায়, কতটা যৌক্তিক—তা দেখার দায়িত্ব সরকার ও কোম্পানির যৌথ কমিটির হাতে থাকলেও বিদেশি কোম্পানির সুচতুর কর্মীরা এসব বিষয় সুবিধাজনকভাবে ‘ম্যানেজ’ করার ব্যাপারে সুদক্ষ। তাই দেখা যায় যে বাস্তবে কস্ট রিকভারি বা খরচ উশুলপর্ব যেন শেষই হয় না। আর এ রকম ব্যবস্থাপনা বিদেশি কোম্পানিকে তাদের লভ্যাংশ বাড়িয়ে নিতে সাহায্য করে।
উপরিউক্ত কারণে বিভিন্ন দেশে পিএসসি চুক্তির সুফল নিয়ে বিতর্কের সূত্রপাত হয়েছে। কোনো কোনো দেশ, যেমন—মালয়েশিয়া তার পিএসসি চুক্তিতে খরচ উশুলের অশুভ ব্যবস্থাপনার পরিবর্তন এনেছে। বাংলাদেশে বিদেশি কোম্পানির কার্যক্রম দেশের জন্য কতটা লাভজনক হচ্ছে, তা খতিয়ে দেখার সময় এসেছে। এটি ঠিক, বাংলাদেশের মতো উন্নয়নশীল দেশে সর্বাধুনিক বিদেশি প্রযুক্তির প্রয়োজন। তবে পিএসসির সনাতনী ধারাগুলো পরিবর্তন করে দেশের স্বার্থ রক্ষার সুনিশ্চিত ব্যবস্থা না করা হলে বিদেশি কোম্পানির প্রযুক্তি ও অর্থবল দেশের কাজে আসবে না।
ড. বদরূল ইমাম: অধ্যাপক, ভূতত্ত্ব বিভাগ, ঢাকা বিশ্ববিদ্যালয়।
</doc>

<doc>
দূর দেশ
ফিলিস্তিনের বিরুদ্ধে আবারও মার্কিন ভেটো?:

স্বাধীন রাষ্ট্র হিসেবে জাতিসংঘের সদস্যপদ লাভের পথে ফিলিস্তিনিদের প্রচেষ্টা অব্যাহত রয়েছে এবং এই প্রস্তাবের পরিপ্রেক্ষিতে জাতিসংঘের শিক্ষা, বিজ্ঞান ও সংস্কৃতিবিষয়ক সংস্থা ইউনেসকোর পূর্ণ সদস্যপদ পেতে পারে তারা। ৫ অক্টোবর ইউনেসকোর নির্বাহী পরিষদ তাদের সম্মতি দিয়েছে। ইউনেসকোর সাধারণ পরিষদের ১৯৩ সদস্যদেশের দুই-তৃতীয়াংশের ভোট পেলে ফিলিস্তিন সংস্থার পূর্ণ সদস্যপদ পাবে। ১৯৭৪ সালে সংস্থায় দেশটি পর্যবেক্ষণের আসন লাভ করে। কিন্তু শেষ মুহূর্তে এই নিয়ে ভোটাভুটি স্থগিত রাখা হলে তাতে বিস্মিত হওয়ার কিছু নেই। কেননা, যুক্তরাষ্ট্র ইতিমধ্যে হুঁশিয়ার করেছে, ফিলিস্তিন ইউনেসকোর সদস্যপদ পেলে যুক্তরাষ্ট্র ইউনেসকোকে অর্থ দেওয়া বন্ধ করে দেবে। সংস্থার মোট বাজেটের ২২ শতাংশ দেয় যুক্তরাষ্ট্র। প্রায় ১৫ বছরের পুরোনো যুক্তরাষ্ট্রের দুটি আইনে বিধান রাখা হয়েছে যে ফিলিস্তিনকে সদস্যপদ দেওয়া হলে যুক্তরাষ্ট্র এই সংস্থায় কোনো অর্থ দেবে না। যদিও প্রেসিডেন্ট ওবামা ও মার্কিন সরকার এই মুহূর্তেই ফিলিস্তিনকে জাতিসংঘে সদস্যপদ দেওয়ার ঘোরতর বিরুদ্ধে, প্রশাসন ও পররাষ্ট্র মন্ত্রণালয় চেষ্টা করছে কী করে ইউনেসকোকে অর্থ প্রদান অব্যাহত রাখা যায়। এসব আইনে এমন ব্যবস্থা নেই যে প্রেসিডেন্ট কোনো কোনো ক্ষেত্রে ব্যতিক্রমী রেয়াত দিতে পারেন।
ইউনেসকোকে যুক্তরাষ্ট্রের অর্থ সংস্থান বন্ধ করে দেওয়ার ঘটনা ঘটলে সেটা অবশ্য নতুন কিছু হবে না। ১৯৮৪ সালে প্রেসিডেন্ট রোনাল্ড রিগানের সময় যুক্তরাষ্ট্র ইউনেসকো থেকে নিজেদের প্রত্যাহার করে নিয়ে সব অর্থ প্রদান বন্ধ করে দিয়েছিল। যদিও রিগান প্রশাসন সে সময় ইউনেসকোর সংস্কারের দাবি তোলে এবং ইউনেসকোতে যথেষ্ট দুর্নীতির ঘটনা ঘটছে বলে অভিযোগ করে সরে এসেছিল। আসল কারণ ছিল অন্যত্র এবং তা খুব লুকানো ঘটনাও ছিল না। সত্তর ও আশির দশকে যোগাযোগ ও সাংবাদিকতার জগতে একটা বড় রকমের বিতর্কের সূচনা হয়েছিল যে পশ্চিমা গণমাধ্যমগুলো উন্নয়নশীল দেশগুলোকে সঠিকভাবে তুলে ধরে না। গোটা বিশ্বের তথ্যপ্রবাহকে কয়েকটি দেশ ও প্রতিষ্ঠান নিয়ন্ত্রণ করার ফলে উন্নয়নশীল দেশ সম্পর্কে উদ্দেশ্যপ্রণোদিতভাবে ভুল ও নেতিবাচক ভাবমূর্তি প্রচারের অভিযোগ ওঠে। তথ্যপ্রবাহকে বাণিজ্যিকভাবে ব্যবহার করে পশ্চিমা দেশগুলো শুধু যে অর্থই লুটে নিচ্ছে তা নয়, তারা দেশে দেশে সাংস্কৃতিক আগ্রাসন চালাচ্ছে বলে তথ্যপ্রমাণাদিসমেত অভিযোগ ওঠে। ১৯৭৪ সালে নয়া আন্তর্জাতিক অর্থনৈতিক ব্যবস্থার যে দাবি উঠেছিল, তারই আলোকে জাতিসংঘ ও অন্যান্য আন্তর্জাতিক ফোরামে নতুন তথ্য ও যোগাযোগব্যবস্থার দাবি ওঠে। এই পটভূমিতেই ইউনেসকোর পক্ষ থেকে ১৯৭৭ সালে ১৬ সদস্যের একটি কমিশন নিয়োগ করা হয়। আইরিশ নোবেল বিজয়ী সন ম্যাকব্রাইডের নেতৃত্বাধীন কমিশন ১৯৮০ সালে তাদের প্রতিবেদন প্রকাশ করে। ‘মেনি ভয়েসেস ওয়ান ওয়ার্ল্ড’ (অনেক কণ্ঠস্বর, এক পৃথিবী) নামের এই প্রতিবেদনে উন্নয়নশীল দেশগুলোর অভিযোগ সমর্থিত হয় এবং তাতে নতুন আন্তর্জাতিক তথ্য ও যোগাযোগব্যবস্থা তৈরির জন্য আহ্বান জানানো হয়। গণযোগাযোগের গবেষক, শিক্ষক ও শিক্ষার্থীদের জন্য অবশ্যপাঠ্য এই প্রতিবেদনের বিরুদ্ধে সোচ্চার হয়ে যুক্তরাষ্ট্র ও ব্রিটেন ইউনেসকো ত্যাগ করে ১৯৮৮ ও ১৯৮৫ সালে। ব্রিটেন ইউনেসকোতে ফিরে আসে ১৯৯৭ সালে। কিন্তু যুক্তরাষ্ট্র ২০০৩ সাল পর্যন্ত ইউনেসকোর বাইরেই থেকেছে।
প্রায় ২০ বছর ধরে যুক্তরাষ্ট্র সংস্থায় কোনো অর্থ না দিলেও ইউনেসকো বড় ধরনের কোনো আর্থিক বিপর্যয়ে পড়েনি। তবে তখন গোটা বিশ্বে মন্দাও চলছিল না। যুক্তরাষ্ট্র ইউনেসকো ত্যাগ করলে সংস্থাটির জন্য সমস্যা হবে ঠিকই, কিন্তু তার চেয়ে বেশি ক্ষতি হবে যুক্তরাষ্ট্রের। স্মরণ করা যেতে পারে, ২০০৩ সালে বুশ প্রশাসন ইউনেসকোতে প্রত্যাবর্তন করতে রাজি হয়েছিল এই কারণে যে পৃথিবীজুড়ে যুক্তরাষ্ট্রের যে নেতিবাচক ভাবমূর্তি গড়ে উঠেছে, তা বদলে দেওয়া। সাংস্কৃতিক আদান-প্রদান ও সহযোগিতার মধ্য দিয়ে তারা পরিস্থিতি সামাল দেওয়ার চেষ্টা করেছিল। এখন ইউনেসকো ত্যাগ করা বা অর্থ দেওয়া বন্ধ করা মোটেই যুক্তরাষ্ট্রের জন্য লাভজনক হবে না।
ওবামা প্রশাসন এই পরিস্থিতির সৃষ্টি হোক, তা চাইছিল না। কিন্তু রিপাবলিকানদের নিয়ন্ত্রিত প্রতিনিধি পরিষদ ওই সব আইন বদলে দেবে—এমন আশা করা বাতুলতা মাত্র। প্রথমত, ওবামা প্রশাসনের জন্য ভালো হবে এমন কিছু রিপাবলিকানরা করতে মোটেই রাজি নন। দ্বিতীয়ত, রিপাবলিকান পার্টির নেতৃত্বস্থানীয় ব্যক্তিরা কোনো ধরনের আন্তর্জাতিক সংস্কৃতির ব্যাপারে খুব উৎসাহী নন।
ইউনেসকো থেকে যুক্তরাষ্ট্রের প্রত্যাহার কতটা ক্ষতিকারক হবে, তার খানিকটা ধারণা দিয়েছেন ইউনেসকোর মহাপরিচালক ইরিনা বোকোভা। ওয়াশিংটন পোস্ট-এ প্রকাশিত এক নিবন্ধে তিনি বলেন, ইউনেসকো যেসব কাজে জড়িত রয়েছে, যা যুক্তরাষ্ট্রের নিরাপত্তার স্বার্থের সঙ্গে সংগতিপূর্ণ; যেমন—আফগানিস্তানের জাতীয় পুলিশের সদস্যদের মধ্যে সাক্ষরতা অভিযান, আফগানিস্তানের ১৮টি প্রদেশে ছয় লাখ শিক্ষার্থীকে শিক্ষাদান। ওবামা প্রশাসন ও পররাষ্ট্র মন্ত্রণালয় চেষ্টা করছে, ইউনেসকোর সাধারণ পরিষদে আসন্ন এই ভোট বিলম্বিত করা যায় কি না। কিন্তু তার সম্ভাবনা খুব বেশি আছে বলে মনে হয় না। ইউনেসকোর নির্বাহী পরিষদে ফিলিস্তিনের সদস্যপদের পক্ষে ভোট পড়েছিল ৪০টি, বিপক্ষে চারটি, অনুপস্থিত থেকেছে ১৪টি দেশ। সাধারণ পরিষদেও ভোটের সংখ্যা এই অনুপাতে হবে বলেই মনে হয়।
ইউনেসকোতে সদস্যপদ লাভের জন্য ফিলিস্তিনিদের আগ্রহের কারণ প্রধানত দুটি। প্রথমত, তারা জাতিসংঘে তাদের সদস্যপদের বিষয়টি নিয়ে চাপ অব্যাহত রাখতে চাইছে। দ্বিতীয়ত, ইউনেসকোর সদস্যপদ পেলে তারা বিশ্ব-ঐতিহ্য কনভেনশনের অংশীদার হবে, যার সূত্রে তারা ফিলিস্তিনের বেশ কিছু শহরকে ‘বিশ্ব-ঐতিহ্য’-এর তালিকাভুক্ত করতে পারবে। তবে ফিলিস্তিনিদের জন্য ইউনেসকোর সদস্যপদ লাভই শেষ কথা নয়। এখানে সাফল্য লাভ করা সম্ভব হলে তারা অন্যান্য সংস্থা, যেমন—বিশ্ব স্বাস্থ্য সংস্থা, আন্তর্জাতিক শ্রম সংস্থা ইত্যাদিতে সদস্যপদ চাইবে। যুক্তরাষ্ট্র যদি ইতিমধ্যে এসব আইন বদল করতে না পারে, তবে একে একে সব সংস্থায়ই তারা একঘরে হয়ে পড়বে এবং সেগুলো ত্যাগ করতে বাধ্য হবে। এ জন্যই যুক্তরাষ্ট্র চাইছে, ইউনেসকো ফিলিস্তিনের সদস্যপদ না দিক।
ফিলিস্তিনি নেতাদের এই কৌশল এক অর্থে খুব জরুরিও হয়ে পড়েছে। কেননা, জাতিসংঘের সদস্যপদের জন্য ফিলিস্তিনিদের আবেদনের পর কূটনৈতিক প্রচেষ্টা যতটা জোরদার হবে বলে আশা করা হয়েছিল, ততটা হয়নি। যুক্তরাষ্ট্র জাতিসংঘ, ইউরোপীয় ইউনিয়ন ও রাশিয়ার সমন্বয়ে গঠিত কোয়ার্টেট ইসরায়েলি ও ফিলিস্তিনিদের মধ্যে সরাসরি আলোচনা শুরু করতে পারবে বলে যে প্রতিশ্রুতি দিয়েছিল, তা এখনো বাস্তবায়িত হয়নি। ২৩ অক্টোবরের মধ্যে আলোচনা শুরু করার কথা থাকলেও এখন পর্যন্ত কোয়ার্টেট আলাদা করে দুই পক্ষের সঙ্গেই কথা বলছে। তারা আগামী ৯০ দিনের মধ্যে একটি নতুন প্রস্তাব দেবে বলেও বলছে, কিন্তু ২০১২ সালের অক্টোবরের মধ্যে চুক্তির যে কথা গত সেপ্টেম্বরে বলা হয়েছিল, তা নিয়ে ফিলিস্তিনি নেতারা এখন আশাবাদী নন। আলোচনা শুরু করার বড় ব্যাখ্যাটি মোটেই নতুন নয়—অধিকৃত এলাকায় ইসরায়েলি বসতি স্থাপন অব্যাহত রাখা। বসতি স্থাপন বন্ধ না করলে ফিলিস্তিনিরা আলোচনায় বসতে মোটেই রাজি নয়। ২০০৩ সালে এই চার পক্ষ বা কোয়ার্টেট যে শান্তি প্রস্তাব দিয়েছিল, তাতেও বসতি স্থাপন বন্ধ করার কথা ছিল; যা ইসরায়েল কখনোই অনুসরণ করেনি। ইসরায়েলের অভ্যন্তরীণ রাজনীতিতে এখন দক্ষিণপন্থী দলের প্রভাব বেড়েছে বলে বসতি স্থাপনে সাময়িক বিরতির প্রস্তাবও ইসরায়েলি সরকার গ্রহণ করতে পারছে না।
এই পটভূমিকায় ইউনেসকোতে ফিলিস্তিনের সদস্যপদ নিশ্চিত হলে ইসরায়েল যেমন এক ধরনের চাপের মুখে পড়বে, ঠিক তেমনি সেখানকার দক্ষিণপন্থীরা আরও বেশি সরব হওয়ার সুযোগ পাবে। তার প্রতিক্রিয়া কী হবে, সেটা অনুমান করা কঠিন নয়। কিন্তু এই অচলাবস্থাও বেশি দিন অব্যাহত রাখা সম্ভব হবে না। ইউনেসকোর সদস্যপদ লাভের চেষ্টা যে কারণেই এক অর্থে ইতিবাচক। কিন্তু এক কদম এগোনোর পর দুই কদম পিছিয়ে পড়তে হয় কি না, সেটাই আশঙ্কার বিষয়।
ইলিনয়, যুক্তরাষ্ট্র
আলী রীয়াজ: যুক্তরাষ্ট্রের ইলিনয় স্টেট ইউনিভার্সিটির রাজনীতি ও সরকার বিভাগের অধ্যাপক।
</doc>

<doc>
গ্যাস-সম্পদ
বিদেশি কোম্পানি কত গ্যাস নেয়, আমরা কত পাই:

বাংলাদেশে বিদেশি তেল কোম্পানিগুলো সরকারের সঙ্গে প্রোডাকশন শেয়ারিং কনট্রাক্ট বা সংক্ষেপে পিএসসির অধীনে কাজ করে থাকে। দেশ স্বাধীন হওয়ার পর থেকেই নানা সময়ে বিদেশি তেল কোম্পানিগুলো দেশের বিভিন্ন স্থানে এ চুক্তির অধীনে গ্যাস অনুসন্ধানের কাজে নিয়োজিত হলেও ১৯৯৮ সালের আগপর্যন্ত এ ধরনের চুক্তির কার্যক্রমে দেশের কতটা লাভ বা ক্ষতি হয়, সে বিষয়টি বিবেচনার সুযোগ আসেনি। ১৯৯৮ সালে সর্বপ্রথম সাঙ্গু গ্যাসক্ষেত্র থেকে বিদেশি কোম্পানির দ্বারা গ্যাস উৎপাদন শুরু হওয়ার পর পিএসসি চুক্তির অধীনে কোম্পানি ও দেশের মধ্যে গ্যাস ভাগাভাগির বিষয়টি বাস্তবতা লাভ করে এবং তার ফল বিচার করার সুযোগ হয়। পরে আরও কয়েকটি বিদেশি তেল কোম্পানি গ্যাসক্ষেত্র আবিষ্কার এবং তা থেকে গ্যাস উৎপাদন শুরু করলে বিষয়টি আরও পূর্ণাঙ্গভাবে বিচার করার সুযোগ হয়। বিদেশি কোম্পানির সঙ্গে সম্পাদিত পিএসসি চুক্তির ধারাগুলো জনসাধারণের জ্ঞাতার্থে প্রকাশ করা হয় না। তাই জনসাধারণের মধ্যে এ নিয়ে একরকম অবিশ্বাস ও অসন্তোষ বিরাজ করে। আর এ ধরনের অসন্তোষ থেকে জনবিক্ষোভ জন্ম নেয়, যা আমরা সাম্প্রতিক ঘটনাপ্রবাহ থেকে লক্ষ করি।
পিএসসির অধীনে দেশের সরকার কর্তৃক বিদেশি কোম্পানিকে নিয়োগ করার প্রচলন শুরু হয় উনিশ শতকের ষাটের দশকে ইন্দোনেশিয়ায়। পরে উন্নয়নশীল দেশগুলোয় এটির প্রচলন বাড়তে থাকে এবং বর্তমানে এশিয়া-আফ্রিকার প্রায় ৪০টি দেশে এ চুক্তির অধীনে তেল-গ্যাস অনুসন্ধান চলে। এসব দেশের মধ্যে ভিয়েতনাম, মালয়েশিয়া, ভারত, পাকিস্তান, ফিলিপাইন, রাশিয়া, কাজাখস্তান, আজারবাইজান, মিসর, নাইজেরিয়া, সিরিয়া প্রভৃতি অন্তর্ভুক্ত। একটি দেশের সরকারের কাছে এ চুক্তিব্যবস্থার যে দিকটি সবচেয়ে আকর্ষণীয় তা হলো, বিদেশি কোম্পানি তার নিজস্ব অর্থ বিনিয়োগ করে গ্যাস অনুসন্ধানের কাজ চালাবে। তাতে যদি আবিষ্কারে সফলতা না আসে, তবে ক্ষতির দায় পুরোটাই কোম্পানির নিজের। আর যদি কোনো আবিষ্কার হয়ে থাকে, তখন উৎপাদিত গ্যাস কোম্পানি ও দেশের সরকারের সঙ্গে ভাগাভাগি হবে। তবে এ ভাগাভাগি হওয়ার দুটি পর্যায় থাকে। প্রথম পর্যায়ে উৎপাদিত গ্যাসের একটি অংশ (কস্ট গ্যাস) কোম্পানি তার খরচ উশুল করার জন্য পেয়ে থাকে এবং বাকি অংশ (প্রফিট গ্যাস) কোম্পানি ও সরকারের মধ্যে পূর্বনির্ধারিত অনুপাতে ভাগাভাগি হয়। দ্বিতীয় পর্যায় শুরু হয় যখন কোম্পানি তার খরচ পুরোটাই উশুল করে নেয়। এ পর্যায়ে পুরো গ্যাসটি প্রফিট গ্যাস হিসেবে গণ্য হয় এবং তা কোম্পানি ও সরকারের মধ্যে পূর্বনির্ধারিত অনুপাতে ভাগাভাগি হয়।
২০০৮ মডেল পিএসসি অনুযায়ী, বাংলাদেশে বিদেশি কোম্পানি গ্যাস আবিষ্কার করে উৎপাদনে গেলে প্রথম পর্যায়ে প্রতিবছর উৎপাদিত গ্যাসের ৫৫ শতাংশ কস্ট রিকভারি বা খরচ তুলে নেওয়া বাবদ নিতে পারে। বাকি ৪৫ শতাংশ প্রফিট গ্যাসের ন্যূনতম ৫৫ শতাংশ বাংলাদেশ পাবে। অর্থাৎ তার খরচ পুরোপুরিভাবে উশুল না করা পর্যন্ত কোম্পানি উৎপাদিত গ্যাসের ৫৫+২০, অর্থাৎ ৭৫ শতাংশ এবং বাংলাদেশ ২৫ শতাংশ পেতে থাকবে। কোম্পানির খরচ উশুল হয়ে গেলে উৎপাদনের পরিমাণের ওপর নির্ভর করে উৎপাদিত গ্যাসের ৫৫ থেকে ৮০ শতাংশ পর্যন্ত বাংলাদেশ পাবে (বেশি উৎপাদিত হলে বাংলাদেশের ভাগ বেশি নিয়মে)। কিছুদিন আগে বিদেশি কোম্পানির সঙ্গে চুক্তি সম্পাদনকালে গ্যাস ভাগের বিষয়টি নিয়ে বিতর্ক হতে দেখা যায়। কর্তৃপক্ষ নানাভাবে জনগণকে আশ্বস্ত করতে উদ্যোগী হয় যে বাংলাদেশ ৮০ শতাংশ পর্যন্ত গ্যাস পাবে (ডেইলি স্টার, ২১ জুন ২০১১)।
বাস্তবে বাংলাদেশ কতটা গ্যাস পাচ্ছে: বাংলাদেশে বর্তমানে পাঁচটি গ্যাসক্ষেত্র থেকে বিদেশি তেল কোম্পানি পিএসসি চুক্তির অধীনে গ্যাস উৎপাদন করে। এদের সবগুলোতেই প্রাথমিকভাবে খরচ উশুল সময় পার হয়ে গেছে। তাই উৎপাদিত গ্যাসের পুরোটাই এখন প্রফিট গ্যাস এবং তা ভাগাভাগির ক্ষেত্রে বাংলাদেশের ন্যূনতম ৫৫ থেকে সর্বোচ্চ ৮০ শতাংশ পাওয়ার কথা। কিন্তু পেট্রোবাংলা রিপোর্ট সূত্রে জানা যায়, ২০১১ সালের আগস্টে সাগরবক্ষে অবস্থিত সাঙ্গু গ্যাসক্ষেত্র থেকে মোট ১ দশমিক ৩ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ২০ শতাংশ এবং বিদেশি কোম্পানি পায় ৮০ শতাংশ (এমআইএস রিপোর্ট আগস্ট-২০১১)। একই সূত্রে জানা যায় যে ২০১০-১১ আর্থিক বছরে এই গ্যাসক্ষেত্র থেকে মোট ১৮ দশমিক ৩ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ২০ শতাংশ এবং কোম্পানি পায় ৮০ শতাংশ।
একই সূত্র অনুযায়ী, শেভরন মৌলভীবাজার গ্যাসক্ষেত্রে ২০১১ সালের আগস্টে মোট ৩ দশমিক ৯ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ৩৪ শতাংশ এবং কোম্পানি পায় ৬৬ শতাংশ। ২০১০-১১ আর্থিক বছরে এই গ্যাসক্ষেত্র থেকে মোট ৫০ দশমিক ২ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ৪১ শতাংশ এবং কোম্পানি পায় ৫৯ শতাংশ।
শেভরন কোম্পানির অন্য গ্যাসক্ষেত্র বিবিয়ানা বর্তমানে বাংলাদেশের সর্ববৃহৎ গ্যাস উৎপাদক। এটিতে দৈনিক প্রায় ৭০ কোটি ঘনফুট (প্রায় দুই কোটি ঘনমিটার) গ্যাস উৎপাদিত হয়। পিএসসির চুক্তি অনুযায়ী, খরচ উশুল সময় পার হলে এই পরিমাণ গ্যাস উৎপাদনের ক্ষেত্রে বাংলাদেশ তার ৭৫ শতাংশ গ্যাস পাবে আর কোম্পানি পাবে ৩৫ শতাংশ। কিন্তু পেট্রোবাংলার সূত্রমতে, ২০১১ সালের আগস্টে এই গ্যাসক্ষেত্রে মোট ৬৩ দশমিক ৬ কোটি ঘনমিটার গ্যাস উৎপাদিত হয়, যার ৬৩ শতাংশ পায় বাংলাদেশ আর ৩৭ শতাংশ পায় কোম্পানি। ২০১০-১১ আর্থিক বছরে এই গ্যাসক্ষেত্র থেকে মোট ৭১৭ কোটি ঘনমিটার গ্যাস উৎপাদিত হয়, যার মধ্যে বাংলাদেশ পায় ৫৯ শতাংশ এবং কোম্পানি পায় ৪১ শতাংশ। আবার আইরিশ কোম্পানি টাল্লো পরিচালিত কুমিল্লার বাঙ্গুরা গ্যাসক্ষেত্র থেকে উৎপাদিত গ্যাসের ৩৮ শতাংশ পায় বাংলাদেশ আর ৬৬ শতাংশ পায় কোম্পানি।
দেখা যাচ্ছে যে অনুসন্ধান বিনিয়োগ খরচ উশুল করার পরও কোম্পানির ভাগে গ্যাসের পরিমাণ অধিকাংশ ক্ষেত্রেই বাংলাদেশের ভাগের তুলনায় বেশি। এর কারণ হলো, অনুসন্ধান বিনিয়োগ উশুল করা হয়ে গেলেও কোম্পানি অন্যান্য খাতে খরচের অর্থ উশুল করে থাকে। আর এ খরচের খাতগুলো শেষ হয়েও যেন শেষ হয় না।
কস্ট গ্যাসের ঝুলন্ত লেজ: উন্নয়নশীল দেশগুলোয় যেখানে ঝুঁকিপূর্ণ গ্যাস আবিষ্কারের জন্য আর্থিক সংগতি বা কারিগরি ব্যবস্থাপনার দুর্বলতা রয়েছে, সেখানে পিএসসি চুক্তির মাধ্যমে বিদেশি কোম্পানিকে গ্যাস অনুসন্ধান করতে দেওয়ার আগ্রহ থাকার মূল কারণ এই যে দেশের সরকার এর মাধ্যমে ঝুঁকিপূর্ণ বিনিয়োগ থেকে বিরত থাকে। আবার গ্যাস অনুসন্ধানে সফলতা পেলে সরকার সে সম্পদের ভাগ পেয়ে থাকে। কিন্তু চুক্তিপত্রে লিখিত গ্যাস ভাগাভাগির পারস্পরিক অনুপাত দেশের পক্ষে আশাব্যঞ্জক (যেমন—খরচ উশুল হয়ে গেলে সরকারের ভাগ উৎপাদিত গ্যাসের ৮০ শতাংশ) মনে হলেও বাস্তবে তা অধিকাংশ সময়ই সরলরেখায় কার্যকর হয় না। এর কারণ হলো, বিদেশি কোম্পানির কস্ট গ্যাসের লেজটা ‘অনির্দিষ্ট সময়ের’ জন্য ঝুলে থাকা। আর এটিকে ঝুলিয়ে রাখার সুচতুর পদ্ধতি চালু রাখতে বিদেশি কোম্পানি যথেষ্ট পারদর্শী।
বিদেশি কোম্পানির খরচ উশুলের বিষয়টি বেশ ঘোলাটে। পিএসসি চুক্তির অধীনে কার্যকরভাবে জড়িত ছিলেন এমন একজন বাংলাদেশি কর্মীর ভাষ্যমতে, বিদেশি কোম্পানি যখন অনুসন্ধানে নামে, তখন তাদের খরচের মাত্রা হয় যথেষ্ট রক্ষণশীল। তার কারণ, গ্যাস না পেলে এ খরচের দায় তাদের। কিন্তু গ্যাস আবিষ্কার হয়ে গেলে তাদের খরচের মাত্রার যেন কোনো লাগাম থাকে না এবং কারণে-অকারণে নানা খাতে তাদের খরচ বাড়তে থাকে। এর কারণ এই যে তখন তারা নিশ্চিত, সব খরচই উৎপাদিত গ্যাস থেকে উশুল (কস্ট গ্যাস) করা যাবে। দুষ্ট লোকেরা বলে, বিদেশি কোম্পানির কর্মীরা নাকি তাদের পোষা বিড়ালকে দামি শ্যাম্পু দিয়ে গোসল করানোর খরচটিও কস্ট গ্যাস হিসেবে যোগ করে থাকে। বিড়াল বা কুকুরের শ্যাম্পু মাখা তো ছোটখাটো ব্যাপার, বড় খরচের উদাহরণগুলো কম নয়। যেমন—বাংলাদেশের সাগরবক্ষে সাঙ্গু গ্যাসক্ষেত্র আবিষ্কার হওয়ার পর উৎপাদন পর্যায়ে গেলে বিদেশি কোম্পানি প্রয়োজনের অতিরিক্ত আকারের প্রসেস প্ল্যান্ট স্থাপন করতে কার্যকর ব্যবস্থা নেয়। পেট্রোবাংলা দৈনিক ১৫০ থেকে ২০০ ইউনিট ক্ষমতাসম্পন্ন প্ল্যান্ট তৈরির কথা বললেও কোম্পানি ৫০০ ইউনিট ক্ষমতাসম্পন্ন প্ল্যান্ট তৈরি করে, যার জন্য বিশাল আকারের খরচ হয়। সাঙ্গু কখনো ১৫০ ইউনিটের বেশি গ্যাস উৎপাদন করেনি এবং বর্তমানে দৈনিক মাত্র ১৫ থেকে ২৫ ইউনিট গ্যাস উৎপাদন করে থাকে।
আবার খরচ উশুল কেবল অনুসন্ধান ও উৎপাদন খরচের মধ্যেই সীমিত নয়, বরং তাতে ক্যাপিটাল কস্ট, অপারেটিং কস্ট ইত্যাদি যাবতীয় খরচ অন্তর্ভুক্ত করা হয়। আর এই অন্তর্ভুক্তি কোথায়, কতটা যৌক্তিক—তা দেখার দায়িত্ব সরকার ও কোম্পানির যৌথ কমিটির হাতে থাকলেও বিদেশি কোম্পানির সুচতুর কর্মীরা এসব বিষয় সুবিধাজনকভাবে ‘ম্যানেজ’ করার ব্যাপারে সুদক্ষ। তাই দেখা যায় যে বাস্তবে কস্ট রিকভারি বা খরচ উশুলপর্ব যেন শেষই হয় না। আর এ রকম ব্যবস্থাপনা বিদেশি কোম্পানিকে তাদের লভ্যাংশ বাড়িয়ে নিতে সাহায্য করে।
উপরিউক্ত কারণে বিভিন্ন দেশে পিএসসি চুক্তির সুফল নিয়ে বিতর্কের সূত্রপাত হয়েছে। কোনো কোনো দেশ, যেমন—মালয়েশিয়া তার পিএসসি চুক্তিতে খরচ উশুলের অশুভ ব্যবস্থাপনার পরিবর্তন এনেছে। বাংলাদেশে বিদেশি কোম্পানির কার্যক্রম দেশের জন্য কতটা লাভজনক হচ্ছে, তা খতিয়ে দেখার সময় এসেছে। এটি ঠিক, বাংলাদেশের মতো উন্নয়নশীল দেশে সর্বাধুনিক বিদেশি প্রযুক্তির প্রয়োজন। তবে পিএসসির সনাতনী ধারাগুলো পরিবর্তন করে দেশের স্বার্থ রক্ষার সুনিশ্চিত ব্যবস্থা না করা হলে বিদেশি কোম্পানির প্রযুক্তি ও অর্থবল দেশের কাজে আসবে না।
ড. বদরূল ইমাম: অধ্যাপক, ভূতত্ত্ব বিভাগ, ঢাকা বিশ্ববিদ্যালয়।
</doc>

<doc>
শিল্পের নীরব প্রতিবাদ:

সন্ধ্যা প্রায় ঘনিয়ে এসেছে। শাহবাগ থেকে চারুকলার মূল সড়ক দিয়ে ছবির হাটে এসে পৌঁছালে নিয়ন আলোয় উদ্ভাসিত গোটা এলাকা। সেই আলো ভাসিয়ে নিয়ে যাচ্ছে আগত প্রতিটি মানুষকে। প্রদর্শিত শিল্পকর্মের প্রতিটির ওপর জ্বলছে একটি করে বাতি। আর সেই শিল্পকর্মের ওপর স্থির হয়ে আছে জমায়েত হওয়া মানুষের চোখ। তারা খুঁটিয়ে খুঁটিয়ে দেখছে প্রতিটি শিল্পকর্ম। বোঝার চেষ্টা করছে কী আছে এই শিল্পের অন্তরালে। আর এই প্রদর্শনীটি হলো ছবির হাটে। নামটাও চমৎকার ‘স্পনটিনিয়াস আর্ট প্রসেস’।
একটি প্রচেষ্টা কীভাবে ধীরে ধীরে শিল্প হয়ে ওঠে, তারই মূর্ত প্রকাশ এখানে। প্রতিটি শিল্পকর্মই খোলা আকাশের নিচে বসে রূপ দিয়েছেন একজন শিল্পী। এবারের এই প্রদর্শনী ছবির হাটের হাটুরেদের একটি ভিন্নধর্মী প্রয়াস। প্রদর্শনী চলে গত ২৭ ও ২৮ অক্টোবর বিকেল পাঁচটা থেকে রাত ১০টা পর্যন্ত। এর আগে ছিল পাঁচ দিনের কর্মশালা। শেষ দুই দিন চলে প্রদর্শনী। মোট ১৪টি বিষয়ের ওপর এই প্রদর্শনীতে অধিকাংশ শিল্পেই ফুটে উঠেছে সমসাময়িক সংকটগুলো।
উঁচু একটি বেদিতে মাটির হরেক রকম সামগ্রী। কেউ বানিয়েছেন একতারা, কেউ ঘড়ি, মাটির তৈজসপত্র, মানুষের মুখ, বিভিন্ন প্রাণীর প্রতিকৃতিসহ আরও কত কী। আর এসব তৈরি করেছে একেবারেই সাধারণ মানুষ। যাঁরা প্রদর্শনী ঘুরে দেখতে এসেছেন, তাঁদের একজন শিল্পী বিপুল শাহ বলেন, ‘প্রতিটি মানুষের মধ্যে শিল্পীসত্তা লুকিয়ে আছে। কাদামাটির দলা দিয়ে তৈরি এই শিল্পকর্মগুলো দেখলেই তা বোঝা যায়। আমার চেষ্টাটি ছিল তেমনই। এখানে যাঁরা অংশগ্রহণ করছেন, তাঁরা সবাই সাধারণ মানুষ। আর এই সাধারণ মানুষ তাঁর শিল্পের মাঝেই ফুটিয়ে তুলেছেন জীবনঘনিষ্ঠ অনেক কিছু।’
একজন আইনজীবী সৃষ্টি করলেন সুপারি কাটার সরতা আর বাদ্যযন্ত্র হিসেবে একতারা। গান আর পান নাকি একসঙ্গে চলে—এমন ভাবনারই প্রকাশ এই শিল্পে। ছোট নৈরিত আর মনস্মিতা দুই ভাইবোন মাটি পেয়েই খুশি; নেমে পড়েছে কাদামাটি দিয়ে খেলতে। যা খুশি তা-ই বানাচ্ছে। মা বহ্নি বেপারী বলেন, ‘নাগরিক জীবনে কাদামাটি মেলাই দুষ্কর। অথচ আমাদের ছেলেবেলা কেটেছে কাদামাটি দিয়ে খেলে। কিছু সময়ের জন্য হলেও ওরা হয়তো মনের মতো কিছু বানাতে পারবে।’
হঠাৎ করেই ব্যাঙের ডাক। রহস্যটা পরিষ্কার হয় ছোট কুয়োর কাছে যেতেই। প্রতীকী আদলে তৈরি এই ব্যাঙ জানাচ্ছে আকুতি। নাগরিক জীবনের ছোট পরিসরকে অবজ্ঞা করেন অনেকেই। আর ব্যাঙের ডাক যেন তারই বহিঃপ্রকাশ। নামটাও দারুণ দিয়েছেন শিল্পী কামরুজ্জামান স্বাধীন—‘কুয়োর ব্যাঙ’। একই শিল্পীর অন্য শিল্পকর্মটি নাড়া দেবে অনেকেই। একটা লাল রঙের মানুষ, যার দুই হাতে তলোয়ার। লড়াকু সৈনিক সে। সবাই তার কাছে মাথা নত করে আছে, যাদের সবার ঠাঁই হয়েছে আস্তাকুঁড়ে। যেন বিশ্বে একজনের আধিপত্য, আর সবাই তা সহ্য করে চলেছে।
প্রদর্শনীর দোরগোড়ায় চোখে পড়ে কতগুলো মানুষের কাটা মাথা। কায়াহীন মাথাগুলো আমাদের মনে করিয়ে দেয় বর্বরতার কথা। প্রতিটি মাথা আবার কালো কাপড়ে বাঁধা। এই কালো কাপড়ই যেন শোক আর প্রতিবাদের প্রতীক। এই প্রতিবাদ কিসের, তা তো সবারই জানা। দূরদেশে বাঙালিদের শিরশ্ছেদে নিন্দার কথা সেখানে লেখা হয়েছে বড় বড় হরফে। শিল্পী আনিসুজ্জামান সোহেল বলেন, সমসাময়িক বর্বরতা যে মাত্রা ছাড়িয়ে গেছে, তা প্রকাশ করার চেষ্টা করেছি।
মানুষের চাওয়ার কি শেষ আছে। প্রদর্শনীতে শিল্পী রবি খান ‘আকুলতা’ শিরোনামে তৈরি করেছেন অসংখ্য হাত। প্রতিটি হাতের চাওয়া যেন ভিন্ন। যেমন প্রতিটি মানুষের চাওয়ার যেন কোনো শেষ নেই।
একই ভাবনার প্রতিফলন লক্ষ করা যায় শিল্পী আবদুল গাফফার বাবুর শিল্পকর্মের অন্তরালে। নামটাও চমৎকার—‘আকাঙ্ক্ষা’। মানুষের চাওয়াগুলো পূর্ণতা পায় ধাপে ধাপে। একবারে মেলে না সবকিছু। ধাপে ধাপে সিঁড়ি বেয়েই পৌঁছাতে হয় শীর্ষে। কেননা স্বপ্নের বাসা তো চূড়ায়। আর সে কারণেই মানুষের যাপিত জীবন কখনোই অবিচ্ছিন্ন আনন্দময় নয়।
‘সম্পর্ক’। হ্যাঁ, শিরোনামটা সম্পর্ক। একজনের সঙ্গে আরেকজনের মানুষের সম্পর্ক তো খুবই স্বাভাবিক। তবে সময়টাই যেন বড় বেরহম। সম্পর্কগুলো আজ আটকে গেছে কেবল লাভ-ক্ষতির হিসাবে। ঢাকা পড়েছে মুখোশের আড়ালে। শিল্পের মাধ্যমে এ কথাটাই বলতে চেয়েছেন শিল্পী রাশেদুল হুদা।
গাছের ডালে মানুষ ঝুলছে। তবে তা জীবন্ত কোনো মানুষ নয়। কাগজের মানুষ। আর এই কাগজের মানুষগুলোই বলছে জীবন্ত মানুষের কথা। আর যাদের ওপর থাকার কথা, তারা আছে গাছের তলানিতে। যা আমাদের রাষ্ট্রে হরহামেশাই ঘটছে। দিনমান খেটে অন্নের সংস্থান করতে গলদঘর্ম হতে হয় সাধারণ মানুষগুলোকে। তাই ‘রাষ্ট্রবৃক্ষ’ নামটি।
মানুষের সামনে নাকি সব সময় আশার মুলা ঝোলানো থাকে। তবে এই আশা বা প্রতিশ্রুতি পূরণ হয় কি না, তা বলতে পারবেন ভুক্তভোগীরাই। আর যাঁরা আশা দেন, তাঁরা ভুলেই যান তা পূরণের কথা। এই মনোবেদনাই শিল্পের আদলে দেখিয়েছেন শিল্পী হাসানুর রহমান।
এমন অসংখ্য বিষয় উঠে এসেছিল ব্যতিক্রমী এই প্রদর্শনীতে। শিল্পের ভাষায় এক নীরব প্রতিবাদ। কখনো আবার ঝরেছে আক্ষেপের সুর, যা কিছু সময়ের জন্য হলেও ভাবনার খোরাক জুগিয়েছে দর্শকদের। প্রকৃতপক্ষে কোথায় আছি আমরা আর কোন সময়ে আমাদের বসবাস।
শারমিন নাহার
কালের পুরাণ
‘বাংলাদেশটা যদি নারায়ণগঞ্জ হতো!’:

নারায়ণগঞ্জ সিটি করপোরেশন নির্বাচন নিয়ে সরকারি ও বিরোধী দলের কেন্দ্রীয় নেতৃত্ব যে মস্ত বড় ভুল করেছিল, তা অকপটে স্বীকার না করে এখন সেই ভুলের পক্ষে নানা যুক্তি তুলে ধরছে। অর্থাৎ ভুলকেই তারা সঠিক প্রমাণের ব্যর্থ চেষ্টায় নিয়োজিত আছে। প্রবাদ আছে, কিছু মানুষকে কিছু সময়ের জন্য বোকা বানানো যায়। কিন্তু আমাদের অতি বিজ্ঞ নেতা-নেত্রীরা মনে করেন, দেশের সব মানুষকে সব সময়ের জন্য বোকা বানানো যায়।
প্রথমে বিরোধী দল বিএনপির সিদ্ধান্ত নিয়ে আলোচনা করা যাক। দলটি প্রকাশ্যে তৈমুর আলম খন্দকারকে সমর্থন জানায়, তাঁর পক্ষে কেন্দ্রীয় নেতারা প্রচার চালান; তাঁর বিজয়ের ব্যাপারেও আশাবাদী ছিলেন। নির্বাচন সামনে রেখে স্থানীয় বিএনপি ও চারদলীয় জোটের নেতা-কর্মীরা উজ্জীবিত হয়েছিলেন। ইভিএম, সেনা মোতায়েন ইত্যাদি নিয়ে বিতর্ক হলেও স্থানীয় নির্বাচনের জন্য বিএনপির নেতারা কিছুটা ছাড় দেওয়ার কথা বলেছিলেন। সরকার যখন নির্বাচন কমিশনের চাহিদার পরিপ্রেক্ষিতে সেনা মোতায়েনে অস্বীকৃতি জানায়, তখনো দলের ভাইস চেয়ারম্যান আবদুল্লাহ আল নোমান বললেন, সরকারের মুখোশ উন্মোচন করতেই তাঁদের প্রার্থী প্রতিদ্বন্দ্বিতা করবেন। কিন্তু মুখোশ উন্মোচনের আগেই মধ্যরাতে বিএনপির কেন্দ্রীয় নেতৃত্ব তৈমুর আলম খন্দকারকে প্রার্থিতা প্রত্যাহারের নির্দেশ দেয়। আর তিনি নারায়ণগঞ্জবাসীকে ঘুম থেকে জাগিয়ে কান্নাজড়িত কণ্ঠে সেই মহাদুঃসংবাদটি দেন। তাতে দলের কেন্দ্রীয় নেতৃত্বের জেদ বজায় থাকলেও ঈদের আগেই কোরবানি হন তৈমুর আলম খন্দকার।
বিরোধী দলের চিফ হুইপ জয়নুল আবদিন ফারুক বলেছেন, সরকার বিএনপিকে নির্বাচনের বাইরে রাখার জন্যই সেনাবাহিনী মোতায়েন করেনি। লক্ষ্মীপুরের এই ঝানু রাজনীতিক যদি জেনেই থাকেন যে সরকার তাঁদের নির্বাচনের বাইরে রাখতে চাইছে, তাহলে তাঁদের কর্তব্য ছিল, নির্বাচনে সক্রিয় অংশ নিয়ে সরকারের ষড়যন্ত্র নস্যাৎ করা; এভাবে দলীয় প্রার্থীকে জনসমক্ষে হেয়প্রতিপন্ন করা নয়। যে দল স্থানীয় একজন নেতা বা প্রার্থীর সম্মান রাখতে পারে না, সেই দল দেশ ও জনগণের সম্মান রাখবে কীভাবে?
তবে নারায়ণগঞ্জ সিটি নির্বাচন নিয়ে ক্ষমতাসীন আওয়ামী লীগের ধাপ্পাবাজিটা ছিল অতুলনীয়। পত্রিকার খবর থেকে জানা যায়, প্রধানমন্ত্রী শেখ হাসিনা সেলিনা হায়াৎ আইভীর বিজয়ে খুশি হয়েছেন। অস্ট্রেলিয়ায় বসেই তিনি সে দেশের এক নারী মেয়রকে বলেছেন, ‘আমাদের দেশেও একজন নারী মেয়র হতে যাচ্ছেন।’ কিন্তু প্রধানমন্ত্রী কি একবার নিজেকে প্রশ্ন করেছেন? মেয়র পদে যে নারী প্রার্থীর জয়ের ব্যাপারে তিনি এতটা আশাবাদী, তাঁকে কেন মৌন সমর্থনও জানালেন না? কেন দলের কেন্দ্রীয় নেতারা নারায়ণগঞ্জে গেলেন তাঁরই প্রতিদ্বন্দ্বী ও বিতর্কিত প্রার্থীর পক্ষে প্রচার চালাতে? প্রধানমন্ত্রী অবাধ ও সুষ্ঠু নির্বাচনের জন্য নারায়ণগঞ্জবাসীকে অভিনন্দন জানিয়েছেন। কিন্তু অবাধ ও সুষ্ঠু নির্বাচনের পথে যিনি বাধা ছিলেন, তাঁকেও গণভবনে ডেকে নিয়েছেন। এর মাধ্যমে নারায়ণগঞ্জবাসী কী বার্তা পেল?
আজ নারায়ণগঞ্জে আইভী না জিতে যদি শামীম ওসমান জিততেন, তাহলে আওয়ামী লীগের কেন্দ্রীয় নেতারা কী বলতেন? তাঁরা বলতেন, ‘আমরা আগেই জানতাম, শামীম ওসমানই জিতবেন। নারায়ণগঞ্জে তাঁর বিকল্প নেই। আইভীর টাকা নেই, মাস্তান বাহিনী নেই। তিনি কী করে নির্বাচনে জিতবেন?’
সাবাস নারায়ণগঞ্জবাসী। তারা দেখিয়ে দিয়েছে, টাকা ও মাস্তান বাহিনী না থাকলেও নির্বাচনে জেতা যায়। নারায়ণগঞ্জ সিটি নির্বাচনের আগে ও পরে আওয়ামী লীগের নেতাদের বক্তৃতা-বিবৃতি একত্র করে নোবেল কমিটির কাছে পাঠানো যেতে পারে। স্ববিরোধী রাজনীতি এবং শান্তি ও সন্ত্রাসের সহাবস্থানের জন্য যদি কোনো নোবেল পুরস্কার চালু করা হয়, আওয়ামী লীগই এর প্রথম দাবিদার হবে। নির্বাচনে যেকোনো প্রার্থীকে সমর্থন করার অধিকার যেকোনো নাগরিক, কমিটি কিংবা দলের আছে। সৎসাহস থাকলে আওয়ামী লীগের নেতারা বলতে পারতেন, ‘ভালো হোক মন্দ হোক, আমরা শামীম ওসমানকে সমর্থন করেছি।’ তা বলবেন না। কেননা, তাতে যে তাঁদের রাজনৈতিক ভুল প্রমাণিত হবে। কিন্তু আওয়ামী লীগের নেতা-মন্ত্রীরা কখনো ‘ভুল’ করেন না; করতে পারেন না। তাঁরা ভুল করলে শেয়ারবাজারে লাখ লাখ খুদে বিনিয়োগকারী নিঃস্ব হয়ে যেতেন না, পদ্মা সেতুর কাজ আটকে যেত না। সারা দেশে সড়ক, রেল ও নৌপথের বেহাল অবস্থা হতো না। তাঁরা ভুল করলে মৃত্যুদণ্ডপ্রাপ্ত আসামিও বেকসুর খালাস পেত না। তাঁরা ভুল করলে তিন বছরের মাথায় গণতান্ত্রিক ও সাংবিধানিক সব প্রতিষ্ঠান এভাবে প্রশ্নবিদ্ধ হতো না। তাঁরা ভুল করলে প্রধানমন্ত্রী ‘আমরাই ফার্স্ট ও সেকেন্ড এবং অন্যদের পাত্তাই নেই’ বলে মন্তব্য করতেন না।
নারায়ণগঞ্জ সিটি করপোরেশন নির্বাচনটি কেবল দলীয় নির্বাচন ছিল না; ছিল না প্রার্থীর জয়-পরাজয়ের নির্বাচনও। এই নির্বাচন ছিল অশুভের বিরুদ্ধে শুভর বিজয়, সন্ত্রাসের বিরুদ্ধে শান্তির বিজয়, নষ্ট রাজনীতির বিরুদ্ধে গণকল্যাণকামী রাজনীতির শুভ সূচনা। সেলিনা হায়াৎ আইভী একটি দল করেন বটে; কিন্তু তাঁর আবেদন ও আহ্বান দলের গণ্ডি ছাড়িয়ে বিস্তৃত হয়েছিল সর্বশ্রেণী ও পেশার মানুষের মধ্যে। এই নির্বাচনে ব্যক্তিবিশেষের জয়-পরাজয় বড় হয়ে ওঠেনি; বড় হয়ে উঠেছে রাজনৈতিক বিশ্বাস ও পথের। নারায়ণগঞ্জের সব দল, সব মানুষই আইভীর বিজয়ে খুশি হয়েছে, নিজেদের বিজয় বলে অভিহিত করেছে। এমনকি যে প্রার্থী ভোটের দিন ‘সাজানো নির্বাচন’ বলে আস্ফাালন করেছিলেন, তাঁকেও গণরায় মেনে নিতে হয়েছে। স্থানীয় ও জাতীয় নির্বাচনের পর বিভিন্ন স্থানে যে ধরনের সংঘাত-সংঘর্ষের ঘটনা ঘটে, তা-ও এখানে অনুপস্থিত ছিল। আইভীর বিজয়কে মানুষ দলের বিজয় মনে করেনি, করেছে তাদের সবার বিজয়।
নারায়ণগঞ্জ সিটি নির্বাচন নিয়ে কেন্দ্রীয় ও স্থানীয় নেতৃত্বের অবস্থান ছিল দুই মেরুতে। কেন্দ্রীয় নেতৃত্ব মনে করত, নারায়ণগঞ্জ আওয়ামী লীগ মানেই শামীম ওসমান। আর স্থানীয় আওয়ামী লীগের কর্মীরা আকরম-আইভীর নেতৃত্বের প্রতি গভীরভাবে আস্থাশীল ছিলেন। এখন নারায়ণগঞ্জ আওয়ামী লীগের নেতা-কর্মীরা (যাঁরা আইভীর পক্ষে কাজ করেছেন) যদি বলেন, ‘আমাদের কেন্দ্রীয় নেতারা রাজনীতির অ-আ-ক-খও পাঠ করেননি।’ তাহলে কী জবাব দেবেন তাঁরা? নেতারা জনগণের আবেগ-অনুভূতির মূল্য না দিন, দলীয় কর্মীদের আবেগ-অনুভূতি তো উপেক্ষা করতে পারেন না। কেন্দ্রীয় নেতৃত্বের স্বৈরাচারী নীতির প্রতিবাদে জেলা আওয়ামী লীগের আহ্বায়ক এস এ আকরম এরই মধ্যে পদত্যাগ করেছেন। আরও কেউ কেউ নাকি পদত্যাগের প্রস্তুতি নিচ্ছেন।
মনে রাখতে হবে, নারায়ণগঞ্জ সিটি করপোরেশন নির্বাচনের মাধ্যমে দলবিশেষ জয়ী বা পরাজিত হয়নি। এই নির্বাচন আমাদের চোখে আঙুল দিয়ে দেখিয়ে দিয়েছে, যদি মানুষের জন্য কেউ কাজ করেন, তাহলে নির্বাচনী যুদ্ধে জয়ী হয়ে আসতে তাঁর দল বা অন্য কারও সাহায্য নেওয়ার প্রয়োজন হয় না। দল যতই বৈরী হোক, নেতৃত্ব যতই অসহযোগিতা করুক, জনগণের ভালোবাসায় তিনি জয়ী হতে পারেন।
সিটি করপোরেশন নির্বাচনকে কেন্দ্র করে নারায়ণগঞ্জের গণমানুষ পরমতসহিষ্ণুতার যে মহৎ দৃষ্টান্ত দেখিয়েছে, তা থেকে রাজনীতিকদের অনেক কিছু শেখার আছে। বিশেষ করে, ভারত-পাকিস্তানের মতো চিরবৈরী আওয়ামী লীগ ও বিএনপির জন্য এই নির্বাচন শিক্ষণীয় একটি বিষয় হতে পারে। ছোট পরিসরে নারায়ণগঞ্জের মানুষ, জনপ্রশাসন ও আইনশৃঙ্খলা রক্ষাকারী বাহিনী সততা ও নিরপেক্ষতার যে দৃষ্টান্ত স্থাপন করল, বাংলাদেশের বৃহত্তর পরিসরে তা কি একেবারেই অসম্ভব? দুই দলের কেন্দ্রীয় নেতারা যদি সবকিছু দলীয় দৃষ্টিতে না দেখে জাতীয় প্রেক্ষাপটে দেখেন, ব্যক্তি ও দলের চেয়ে দেশকে বড় করে দেখেন, তাহলে নির্বাচনসহ জাতীয় অনেক সমস্যারই সমাধান হয়ে যেত। বাংলাদেশটা নারায়ণগঞ্জ হতে পারত। কিন্তু দুঃখজনক হলো, দুই দলের কেন্দ্রীয় নেতৃত্বের হিংসাশ্রয়ী রাজনীতি বাংলাদেশটাকে নারায়ণগঞ্জ হতে দেবে না।
নারায়ণগঞ্জ সিটি নির্বাচনকে কেন্দ্র করে তৃণমূল পর্যায়ে গণতান্ত্রিক চেতনার যে উন্মেষ লক্ষ করা গিয়েছিল, দুই দলই তা অঙ্কুরে বিনষ্ট করতে মরিয়া হয়ে উঠেছে। এ রকম একটি অবাধ ও সুষ্ঠু নির্বাচনকে সাধুবাদ জানানোর জন্য যে উদারতা দরকার, তা বিরোধী দলের নেই। দলীয় রাজনৈতিক স্বার্থে তারা নিজেদের প্রার্থীকে কোরবানি দিতেও দ্বিধা করেনি। আবার সরকারি দলও ‘আমরাই ফার্স্ট ও সেকেন্ড’ বলে বিরোধী দলের অস্তিত্ব মানতেই চাইছে না। আগামী জাতীয় নির্বাচনেও যদি এই ধারা বজায় থাকে, তাহলে আরেকটি এক-এগারো কেউ ঠেকিয়ে রাখতে পারবে না।
বাংলাদেশটাকে নারায়ণগঞ্জের মডেল তৈরির কোনো ইচ্ছা বা চেষ্টা আপাতত আমাদের রাজনৈতিক নেতৃত্বের নেই। বরং তারা জাতীয় রাজনীতিকে পুরোদমে সংঘাত-সংঘর্ষের পথেই যে নিয়ে যেতে চাইছে, যার প্রাথমিক আলামত সম্ভবত শুরু হলো নারায়ণগঞ্জের পাশের শহর নরসিংদী থেকেই। সেখানকার জনপ্রিয় পৌর মেয়র ও আওয়ামী লীগের সাধারণ সম্পাদক লোকমান হোসেনকে সন্ত্রাসীরা গুলি করে হত্যা করেছে। মামলার ১৪ জন আসামির মধ্যে ১৩ জনই আওয়ামী লীগার, যাঁদের মধ্যে ডাক ও টেলিযোগাযোগমন্ত্রী রাজিউদ্দিন আহমেদ রাজুর ভাইও আছেন।
এখন কী বলবে আওয়ামী লীগের নেতৃত্ব?
 সোহরাব হাসান: কবি, সাংবাদিক।

নির্বাচন ও সৎ মানুষের খোঁজে:

চট্টগ্রাম সিটি করপোরেশন নির্বাচনে মহিউদ্দিন চৌধুরীর মতো অভিজ্ঞ ও প্রভাবশালী রাজনীতিক হেরেছিলেন রাজনৈতিক ক্ষেত্রে প্রায় অপরিচিত মন্জুর আলমের কাছে। সেই তুলনায় বরং নারায়ণগঞ্জে শামীম ওসমানকে লড়তে হয়েছে অনেক শক্তিশালী প্রার্থী সেলিনা হায়াৎ আইভীর সঙ্গে। পরাজিত এই দুই প্রভাবশালী প্রার্থীর মধ্যে সবচেয়ে বড় মিল—তাঁরা দুজনই আওয়ামী লীগের সমর্থন পেয়েও হেরেছেন আওয়ামী ঘরানার দুই প্রার্থীর কাছে। তবে দলের সমর্থনবঞ্চিত মন্জুরকে নির্ভর করতে হয়েছিল বিএনপির সমর্থনের ওপর, আইভীকে তা করতে হয়নি। আলী আহাম্মেদ চুনকার মেয়ে শেষ পর্যন্ত নিজের দলীয় পরিচয় অস্বীকার না করেও সমর্থন পেয়েছেন তাঁর দলের সাধারণ কর্মী-সমর্থক থেকে শুরু করে বাম ঘরানার রাজনীতিক, সুশীল সমাজ, সাংস্কৃতিক কর্মীসহ সর্বস্তরের নাগরিকের।
চট্টগ্রাম ও নারায়ণগঞ্জ সিটি করপোরেশন নির্বাচনের ফলাফল বিশ্লেষণ করে আমাদের মনে হয়েছে, মন্জুর আলমের জয়ের পেছনে নেতিবাচক ভোটের প্রভাব যতটা কার্যকর ছিল, সেলিনা হায়াৎ আইভীর ক্ষেত্রে ব্যাপারটা সে রকম নয়। তিনি জিতেছেন ইতিবাচক ভোটে। বিষয়টা ব্যাখ্যা করা প্রয়োজন।
তিন মেয়াদে ১৩ বছর চট্টগ্রামের মেয়র ছিলেন মহিউদ্দিন চৌধুরী। এর মধ্যে দুটি নির্বাচনে তিনি জয়লাভ করেছেন যখন তাঁর দল আওয়ামী লীগ সরকারে ছিল না। তৃতীয়বার দল যখন ক্ষমতায়, তখন বিরোধী দলের বর্জনের কারণে নির্বাচন অনুষ্ঠিত হয়নি, একমাত্র প্রার্থী হিসেবে নির্বাচিত ঘোষণা করা হয়েছিল তাঁকে। তা সত্ত্বেও স্বীকার করতেই হবে, রাজনৈতিক জীবনের একটি দীর্ঘ সময়জুড়ে যে বিপুল জনসমর্থন মহিউদ্দিন পেয়েছিলেন, তার উদাহরণ এ অঞ্চলে বিরল। চট্টগ্রামের উন্নয়নের প্রশ্নে তাঁর আপসহীন অবস্থান এখানকার মানুষ শ্রদ্ধার চোখে দেখেছে, এমনকি চট্টগ্রামের উন্নয়নের প্রতীক হয়ে উঠেছিলেন তিনি। সরকারের বরাদ্দের দিকে তাকিয়ে না থেকে বিভিন্ন আয়বর্ধক প্রকল্প হাতে নিয়ে সিটি করপোরেশনকে স্বাবলম্বী করে তুলেছিলেন তিনি। করের বোঝা না চাপিয়েও নাগরিক সুযোগ-সুবিধা বৃদ্ধি করে সর্বমহলে প্রশংসিত হয়েছিলেন। সরকারি দলের মেয়র হয়েও উন্নয়ন ও দেশের স্বার্থসংশ্লিষ্ট প্রশ্নে সরকারের নীতিনির্ধারকদের বিরুদ্ধে অবস্থান নিতে দ্বিধা করেননি তিনি। বিশেষ করে মার্কিন প্রতিষ্ঠান ‘স্টিভিডোর সার্ভিসেস অব আমেরিকা’র (এসএসএ) সঙ্গে একটি অসম চুক্তির ভিত্তিতে চট্টগ্রাম বন্দরের বেসরকারি কনটেইনার টার্মিনাল তাদের হাতে তুলে দেওয়ার উদ্যোগ রুখে দিয়ে মহিউদ্দিন মানুষের আস্থাভাজন হয়ে উঠেছিলেন, নগরবাসীর কাছে প্রকৃত অভিভাবকের মর্যাদা পেয়েছিলেন।
কিন্তু তৃতীয়বার মেয়র হিসেবে দায়িত্ব পাওয়ার পর থেকেই যেন দৃশ্যপট বদলাতে শুরু করে, অতিরিক্ত আত্মবিশ্বাসী হয়ে ওঠেন মহিউদ্দিন। একসময় কালাপাহাড়ি মনোভাবের জন্য জনসমর্থন পেয়েছিলেন, কিন্তু ক্রমান্বয়ে তাঁর আচরণকে দুর্বিনীত মনে হতে থাকল সবার কাছে। সিটি করপোরেশনের কর্মপরিধি ছাড়িয়ে তাঁর নগর উন্নয়ন পরিকল্পনা ও উদ্যোগের সঙ্গে সিভিল সোসাইটির বিরোধ ক্রমেই বাড়তে লাগল। কারও কোনো সমালোচনাকে তোয়াক্কা না করে একের পর এক উদ্যোগ নিয়ে সমালোচিত হতে থাকলেন তিনি। এ সময় অপর্ণাচরণ স্কুল প্রাঙ্গণে বহুতল বিপণিকেন্দ্র নির্মাণ, লালদীঘিতে সুইমিংপুল, চাক্তাই রিংরোডে হকার মার্কেট তৈরি কিংবা গোলপাহাড়ের পশুশালার জায়গা দখল প্রভৃতি উদ্যোগ সচেতন নাগরিক সমাজের মুখোমুখি দাঁড় করিয়ে দিয়েছে তাঁকে।
তৎকালীন সিটি করপোরেশনের ওয়ার্ড কমিশনার মন্জুর আলমের সঙ্গে ছিল তাঁর গুরু-শিষ্যের সম্পর্ক। মহিউদ্দিন চৌধুরী কোনো কাজে দেশের বাইরে থাকলে বেশির ভাগ সময়ই ভারপ্রাপ্ত মেয়রের দায়িত্ব দিয়ে গেছেন মন্জুর আলমের হাতে। গত তত্ত্বাবধায়ক সরকারের আমলে মহিউদ্দিন চৌধুরী গ্রেপ্তার হলে মন্জুর পালন করেন ভারপ্রাপ্ত মেয়রের দায়িত্ব। জেল থেকে বেরিয়ে আসার পর মহিউদ্দিনের সঙ্গে সম্পর্কের অবনতি ঘটে তাঁর। এ সময় নানাভাবে তাঁকে অপমান করেন মহিউদ্দিন। তাঁর কর্মী-সমর্থকদের হাতেও বিভিন্নভাবে নাজেহাল হন মন্জুর। কিন্তু এত কিছুর পরও কোনো ধরনের বাগিবতণ্ডা বা সংঘর্ষে না জড়িয়ে নিজের নির্বিরোধী ভালো মানুষের ভাবমূর্তি গড়ে তুলতে সমর্থ হয়েছিলেন মন্জুর। গত সংসদ নির্বাচনে দলের (আওয়ামী লীগ) মনোনয়ন চেয়েছিলেন তিনি। না পেয়ে স্বতন্ত্র প্রার্থী হিসেবে নির্বাচন করে পরাজিত হন। অবশেষে সিটি করপোরেশন নির্বাচনে মন্জুর প্রার্থী হলেন মহিউদ্দিনের বিরুদ্ধে। সংসদ নির্বাচনে পর্যুদস্ত বিএনপির পক্ষে তখন প্রতিদ্বন্দ্বিতায় যোগ্য প্রার্থী মনোনয়ন দেওয়া ছিল এক কঠিন কাজ। ফলে কাঁটা দিয়ে কাঁটা তোলার নীতিটাই প্রয়োগ করলেন বিএনপির নীতিনির্ধারকেরা, সমর্থন দিলেন মন্জুরকে।
সংসদ নির্বাচনে যে ব্যক্তি জামানত খুইয়েছিলেন, বিপুল ভোটে তাঁর মেয়র নির্বাচিত হওয়ার পেছনে যতটা না নিজের ভাবমূর্তি ও জনপ্রিয়তা, তার চেয়ে অনেক বেশি ছিল দাম্ভিক, দুর্বিনীত মহিউদ্দিনের বিপক্ষে জনরায়। এটাকেই নেতিবাচক (নেগেটিভ) ভোট বলতে চেয়েছি আমরা।
দলের জ্যেষ্ঠ নেতাদের তুচ্ছ-তাচ্ছিল্য করা, নগর আওয়ামী লীগের সাধারণ সম্পাদক হিসেবে অন্যদের মতামতকে মূল্য না দেওয়া, সংসদ নির্বাচনের দলীয় প্রার্থীর পক্ষে কাজ না করা ইত্যাদি নানা কারণে মহিউদ্দিনের বিপক্ষে দলের ভেতরেই তখন জমে উঠেছিল অসন্তোষের পাহাড়। ঢাকায় গিয়ে প্রধানমন্ত্রী ও দলীয় প্রধান শেখ হাসিনার সঙ্গে বৈঠকে সেই ক্ষোভ-অসন্তোষের কথা জানিয়েছিলেন চট্টগ্রাম আওয়ামী লীগের প্রবীণ-নবীন নেতারা। আওয়ামী লীগের কেন্দ্রীয় নেতারা চট্টগ্রামে এসেও দেখেছেন, উপলব্ধি করেছেন দলের নেতা-কর্মীদের মনোভাব। কিন্তু সঠিক সিদ্ধান্ত নিতে পারেননি। পরিচ্ছন্ন ভাবমূর্তির কোনো তরুণ নেতাকে এ ক্ষেত্রে মনোনয়ন দিলে ফলাফল অন্য রকম হতে পারত বলে অনেকের ধারণা। কেননা, এই রায় যতটা মন্জুরের পক্ষে, তার চেয়ে অনেক বেশি ছিল মহিউদ্দিনের বিপক্ষে।
মনে হয়েছিল, চট্টগ্রাম সিটি করপোরেশন নির্বাচনের ফল আওয়ামী লীগের নীতিনির্ধারকদের মধ্যে একটি নতুন ভাবনার জন্ম দেবে। কিন্তু দিন বদলের অঙ্গীকার যাঁরা করেছিলেন, মানুষের মন বদলের হদিস তাঁরা পাননি। তাই শামীম ওসমানের মতো একজন বিতর্কিত সমালোচিত ব্যক্তিকে সমর্থন দিয়ে নির্বাচনী বৈতরণী পার হতে চেয়েছিলেন তাঁরা। কিন্তু পরিচ্ছন্ন ভাবমূর্তির পক্ষে যে জনমত তৈরি হয়েছিল; ‘সুশীল সমাজ’ নামের যে জনগোষ্ঠীকে প্রায়ই রাজনীতিকেরা ঠাট্টা-বিদ্রূপে বিদ্ধ করেন, তাঁরা যে ধরনের প্রার্থীর জন্য আকাঙ্ক্ষার জন্ম দিয়েছিলেন মানুষের মনে, আইভী ছিলেন সে রকমই একজন প্রার্থী। এখানে তাই শুধু শামীম ওসমানের বিপক্ষেই নয়, আইভীর পক্ষে ইতিবাচক ভোট দিয়েছেন নারায়ণগঞ্জবাসী।
চট্টগ্রামে বিএনপি দলের ভেতর যোগ্য প্রার্থীর সন্ধান না পেয়ে মন্জুরকে সমর্থন দিয়েছিল; নারায়ণগঞ্জে আসলে যোগ্য প্রার্থীর সন্ধান তারা পায়নি। তৈমুর আলম খন্দকারকে শেষ মুহূর্তে নির্বাচন থেকে সরে দাঁড়াতে বলে সেই ব্যর্থতার ভার লাঘবের চেষ্টা করেছে।
চট্টগ্রাম থেকে নারায়ণগঞ্জ—অনতিদীর্ঘ সময়ের ব্যবধানে দুটি নির্বাচনে ভোটাররা একটি নতুন বার্তা রেখেছেন দুই প্রধান দলের কাছে। খ্যাতি-কুখ্যাতি যে কারণেই হোক, বহুল আলোচিত দোর্দণ্ড প্রতাপশালী ব্যক্তি ছাড়া কাউকে মনোনয়ন দিলে নির্বাচনে জেতা সম্ভব নয়—এ রকম প্রথাবদ্ধ ধারণা থেকে বেরিয়ে আসার সময় হয়তো হয়েছে। নিপাট ভদ্রলোক মন্জুর আলম আর ‘পাশের বাড়ির মেয়ের’ ইমেজের আইভীর বিজয় সে কথাই মনে করিয়ে দিচ্ছে। যদি দলগুলো তা অনুধাবন করে, তাহলে ভবিষ্যতের জন্য এখন থেকেই নামতে হবে সৎ মানুষের খোঁজে।
 বিশ্বজিৎ চৌধুরী: কবি, লেখক ও সাংবাদিক।
পাঠকের মন্তব্য
﻿    আল্লাহ্‌র পরে জনগণই যে সকল ক্ষমতার উৎস নারায়ণগঞ্জের নির্বাচনে আবারো তা প্রমানিত হল... 
    জনাব লেখককে তার সুন্দর লেখাটির জন্য ধন্যবাদ। কিন্তু আমাদের ক্ষমতাদর্পী শীর্ষ নেতৃত্ব কি বাস্তবতাকে উপলব্ধি করার মত মানসিকতা রাখেন? আশংকা সেখানেই। দেশের বড় দুই দলই গনতন্ত্রের ছদ্মাবরনে সামন্ততান্ত্রিক রাজনীতিতে দৃঢ় বিশ্বাসী। হ্যা, বংশধরগন যোগ্য হলে কারো আপত্তি থাকার কথা নয়; কিন্তু কেবল অমুক-এর নাতি-নাতনী বা অমুকের পুত্র - এই কারনে যদি নেতা বেছে নিতে হয় তবে আর গনতন্ত্রের ভড়ং করে লাভ কি? তবে এ কথাগুলি আমাদের নেতা-নেত্রীরা কবে উপলব্ধি করবেন বা আদৌ করবেন কি না কে জানে ? নারায়নগঞ্জের ঘটনা থেকে কি তারা কোন শিক্ষা নেবেন ? 
    আসলে আপনার বিস্লেষনের সাথে একমত হতে পারলাম না। আমরা অনেকেই প্রার্থি ফেটিগ জনিত রোগে আক্রান্ত হয়ে মহিউদ্দিন এর মত লোককে হারিয়েছি। সে সবসময়ই একরোখা ছিল। কিন্তু কাজ করার ব্যপারে একনিষ্ঠতার অভাব তার ছিলোনা। আমাদের অনেকেই তাকে দেখতে দেখতে বোর্ড হয়ে মঞ্জুরের মত একজন ব্যবসায়ি কে ভোট দেই যার ফলাফল এখন হারে হারে পাচ্ছি। তাছাড়া অনেকে সেদিন ভোট কেন্দ্রে যাইনি মহিউদ্দিন জিতবেন ভেবে। আমি নিজে ব্যক্তিগত ভাবে মঞ্জুরকে ভোট দেই, তবে আমার পরিস্কার মনে আছে মহিউদ্দিনের পক্ষের বহু শ্রমিক বিষেস করে বন্দর ইপি যেড এলাকায় তাদের নেতা জিতবে বলে তিন্দিনের ছুটীতে বাড়ী চলে যায় যার দরুন সেদিন রেকর্ড মাত্র ৫১% ভোট হয়। নারায়ণগঞ্জে ৭৫% ভোট কাস্ট হয়েছে। আসলে আমরা যারা মঞ্জুরের পরিবর্তনের স্লোগানে সেদিন তাকে ভোট আজ চট্টগ্রামের হাল হ কি ক ত দেখলে আমরা বুঝতে পারি আমরা কি হারিয়েছি। বাংলাদেশের মত আমলা তান্ত্রিক দেশে রাষ্ট্রিয় সার্ভিস পেতে আমলা তন্ত্রের উপর চাবুক পেটানো একরোখা মহিউদ্দিনের মত লোকের দরকার। আমাদের এখন আফসোস করা ছাড়া কোনো গ তি নাই। 

সরেজমিন নারায়ণগঞ্জ সিটি নির্বাচন
জয় হয়েছে জনতার, গণতন্ত্রের:

নারায়ণগঞ্জ শহরের উত্তর চাষাঢ়ায় শামীম ওসমানের পৈতৃক বাড়ি। এখান থেকেই তিনি তাঁর সব রাজনৈতিক কর্মকাণ্ড পরিচালনা করেন। কিন্তু নারায়ণগঞ্জ সিটি করপোরেশন নির্বাচনে চাষাঢ়ার সবগুলো কেন্দ্রেই বিপুল ভোটে পরাজিত হয়েছেন শামীম ওসমান। এমনকি নিজের ভোটকেন্দ্রেও।
শুধু বাড়ির আশপাশে নয়, নারায়ণগঞ্জ শহরের নয়টি ওয়ার্ডের ৫৯টি কেন্দ্রের সবকটিতেই শামীম ধরাশায়ী হয়েছেন। ভরাডুবি ঘটেছে তাঁর ভাই সাংসদ নাসিম ওসমানের নির্বাচনী এলাকা বন্দরেও। সেখানকার ৪১টি কেন্দ্রের মধ্যে ৪০টিতেই শামীম হেরেছেন। তিনি সিদ্ধিরগঞ্জের সাংসদ থাকলেও সেখানে আইভীর চেয়ে কম ভোট পেয়েছেন।
শুধু ভোটের ব্যবধানই বিশাল নয়, নারায়ণগঞ্জের মানুষ মনে করছে, এই নির্বাচনের মাধ্যমে শামীম ওসমানের নৈতিক পরাজয় হয়েছে। জয় হয়েছে জনতার; গণতন্ত্রের।
শামীম ওসমান এমন পরাজয়ের জন্য মোটেও প্রস্তুত ছিলেন না, যদিও নারায়ণগঞ্জের ভোটাররা তাঁদের সিদ্ধান্ত আগেই নিয়ে রেখেছিলেন।
মনে আছে, ২৫ সেপ্টেম্বর যখন ঢাকা থেকে বাসে করে নারায়ণগঞ্জে যাচ্ছিলাম, আবু তাহের নামে একজন ব্যবসায়ী বলেছিলেন, ‘নারায়ণগঞ্জের মানুষের সিদ্ধান্ত নেওয়া হয়ে গেছে। এখন চাই কেবল একটি সুষ্ঠু নির্বাচন। সেটি হলে ৩০ অক্টোবর নীরব ভোট বিপ্লব হয়ে যাবে।’
শামীম ওসমানের ঘনিষ্ঠ একজন নির্বাচনের দুই দিন আগেও গর্ব করে বলেছিলেন, তিনিই জয়ী হতে যাচ্ছেন। জেলা ছাত্রলীগের কয়েকজন নেতার সঙ্গে কথা হয়েছিল প্রেসক্লাবের সামনে। তাঁদের দাবি, শামীম ওসমান হারতেই পারেন না। ক্ষমতার মোহে এঁরা মানুষের মনের ভাষা পড়তে পারেননি।
আমি পুরো ৩৭ দিনই খুব কাছ থেকে শামীম ওসমানকে দেখেছি। এক দিনের জন্যও তাঁকে নির্বাচন নিয়ে দুশ্চিন্তাগ্রস্ত মনে হয়নি। সবচেয়ে অবাক হতাম, গণমাধ্যমকে সামলানোর অসাধারণ গুণ তাঁর। প্রথম আলোয় আমি তাঁকে নিয়ে প্রতিদিন প্রতিবেদন করছি জানার পরও কখনো তিনি ক্ষুব্ধ হননি। তবে তাঁর হিসাব এলোমেলো হয়ে যায় নির্বাচনের দিন। তখন তাঁকে খুব অস্থির ও উত্তেজিত দেখাচ্ছিল।
তিনি বুঝে গিয়েছিলেন, ভোটের ফল কী হতে যাচ্ছে।
নারায়ণগঞ্জের নির্বাচন সুষ্ঠু হয়েছে, সেটি নিয়ে সন্দেহ নেই। এর পেছনে সবচেয়ে বেশি অবদান নারায়ণগঞ্জের মানুষের। নির্বাচনের আগে ভোটারদের হুমকি দেওয়া হয়েছে। ভোটের দিন প্রায় প্রতিটি কেন্দ্রের সামনেই ক্ষমতাসীন দলের লোকজন ছিলেন। তাঁরা ভোটারদের প্রভাবিত করার চেষ্টা করেছেন। তবে নারায়ণগঞ্জের মানুষ তাঁদের সঙ্গে কোনো ধরনের ঝামেলায় না গিয়ে চুপচাপ কেন্দ্রে গিয়ে রায় দিয়ে এসেছেন।
ভোটের দিন দুপুরের পর শহরজুড়ে একধরনের স্বস্তি চোখে পড়েছে। সাধারণ মানুষ বেশ উৎফুল্ল ছিল। মানুষ যেন তাঁদের ভোটটা ঠিকমতো দিয়ে আসতে পেরে খুশি। বেলা দুইটার পর শহরে মোটামুটি রব উঠে যায় ‘আইভী’। শামীম ওসমান তখন সাংবাদিকদের গালিগালাজ করছিলেন।
নারায়ণগঞ্জে একটি সুষ্ঠু নির্বাচন করতে গুরুত্বপূর্ণ ভূমিকা রেখেছেন সেখানকার রিটার্নিং কর্মকর্তা, সহকারী রিটার্নিং কর্মকর্তা এবং দেশের বিভিন্ন স্থান থেকে আসা নির্বাচন কমিশনের তরুণ কর্মকর্তারা। পুলিশ প্রশাসন ও র্যাবও নির্বাচনের দিন নিরপেক্ষ ভূমিকা রেখেছে।
তবে শামীম ওসমান ও তাঁর ঘনিষ্ঠজনেরা বিশ্বাস করতে পারছেন না, লাখো ভোটের ব্যবধানে আইভী জিতবেন। সাংগঠনিক শক্তি থাকলেও একপর্যায়ে নেতিবাচক ভাবমূর্তি গড়ে ওঠে শামীম ওসমানের। দেশে ফেরার পর তাঁর আশপাশে নারায়ণগঞ্জের চিহ্নিত সন্ত্রাসীরা ছিল।
শামীম ওসমানের পরাজয়ের পেছনে আছেন আরও তিন ওসমান ও তাঁদের কর্মকাণ্ড। নারায়ণগঞ্জের ব্যবসা-বাণিজ্য, শিক্ষা-সামাজিক প্রতিষ্ঠানের পরিচালনা কমিটি থেকে শুরু করে সবকিছু নিয়ন্ত্রণের চেষ্টা করে ওসমান পরিবার। বড় ভাই নাসিম ওসমান সাংসদ। তফসিল ঘোষণার পরপরই তিনি বলেছিলেন, ‘শক্তির দিক থেকে নারায়ণগঞ্জে আমরা একচ্ছত্র। আমাদের বিরুদ্ধে দাঁড়ানোর মতো কোনো শক্তি নেই।’ তাঁর এই হুমকির জবাব মানুষ ভোটের মাধ্যমে দিয়েছেন। আরেক ভাই সেলিম ওসমান নারায়ণগঞ্জ ক্লাব, বিকেএমইএ, নারায়ণগঞ্জ চেম্বারসহ আরও অনেক প্রতিষ্ঠানের সভাপতি। ভাতিজা আজমেরী ওসমানকে মানুষ ভয়ের চোখে দেখে।
ওসমান পরিবারকে নগর ভবন নিয়ন্ত্রণ করতে দেওয়া হবে না—এই ছিল নারায়ণগঞ্জবাসীর প্রত্যয়।
নারায়ণগঞ্জের নির্বাচনের শুরু থেকে নাটকীয়তা ছিল। আওয়ামী লীগের সমর্থন পাওয়া নিয়েও জটিলতা ছিল। আর শেষ মুহূর্তে সেনাবাহিনী না দেওয়াকে মোটেও ভালোভাবে নেয়নি নারায়ণগঞ্জবাসী।
শামীম ওসমান যেমন তাঁর নেতিবাচক ভাবমূর্তির কারণে ভোট কম পেয়েছেন, তেমনি পরিচ্ছন্ন রাজনীতি আর ইতিবাচক ভাবমূর্তির কারণে সাধারণ মানুষের মনের কোঠায় স্থান করে নিয়েছিলেন আইভী। ২০০৩ সালের ১৬ জানুয়ারি নারায়ণগঞ্জ পৌরসভার মেয়র নির্বাচিত হওয়ার পর টানা আট বছর তিনি দায়িত্ব পালন করেন। তাঁর কোনো বাহিনী নেই। অনেক উন্নয়নকাজ করেছেন।
সন্ত্রাসের বিরুদ্ধে সাহসী অবস্থান ভোটের রাজনীতিতে আইভীকে এগিয়ে রাখে। তাঁর জনপ্রিয়তার আরেকটি কারণ দুর্নীতির বিরুদ্ধে শক্ত অবস্থান। আট বছর মেয়র থাকলেও তাঁর বিরুদ্ধে দুর্নীতির কোনো অভিযোগ নেই।
আইভীর দৃঢ়তাও ভোটারদের মুগ্ধ করে। দলের সমর্থন পেয়েছেন শামীম ওসমান। প্রতিদিনই ঢাকা থেকে আওয়ামী লীগ ও অঙ্গসংগঠনের নেতা-কর্মীরা তাঁর পক্ষে কাজ করছেন। আইভীর পক্ষে কোনো কেন্দ্রীয় না থাকলেও জনতাকে সঙ্গী করে এগিয়ে গেছেন। যেখানেই গেছেন তিনি, পেছনে ছিল জনস্রোত। নির্বাচনের আগমুহূর্তে সেনা মোতায়েন করা হবে না—এমন খবরের পর শহরবাসীর মধ্যে আতঙ্ক ছড়িয়ে পড়ে। আইভী নগরবাসীকে উদ্দেশ করে বলেন, ‘লক্ষ জনতাই হবে তাঁর সেনাবাহিনী।’
আইভীর ঘনিষ্ঠজনেরা ভোটের হিসাব-নিকাশ করে ভেবেছিলেন, ৬০ থেকে ৭০ হাজার ভোটের ব্যবধানে আইভী জয়ী হবেন। তবে নির্বাচনের মাত্র সাত ঘণ্টা আগে তৈমুর আলম খন্দকার প্রার্থিতা প্রত্যাহার করায় অতিরিক্ত ভোট যোগ হয়। তৈমুরের সিদ্ধান্তও মানুষ ভালোভাবে নেয়নি। ইলেকট্রনিক ভোটিং মেশিনকে (ইভিএম) মানুষ স্বাগতই জানিয়েছে।
নারায়ণগঞ্জ সিটি করপোরেশনের মোট ভোটার ছিলেন চার লাখ চার হাজার ১৮৯ জন। এর অর্ধেকই নারী ভোটার। নারী ভোটকেন্দ্রগুলোতে একচেটিয়া ভোট পেয়েছেন আইভী। তরুণ ভোটারদেরও পছন্দের ছিলেন আইভী। ভোটের আগে বয়স্করা নির্বাচনের আলাপ নিয়ে সংযত থাকলেও তরুণেরা স্পষ্টতই বলেছেন, তাঁরা সন্ত্রাস চান না।
বাংলাদেশের রাজনীতি আর রাজনীতিবিদদের নিয়ে হতাশার কথা শোনা যায় প্রায়ই। প্রশ্ন আছে এ দেশের ভোটারদের পছন্দ নিয়েও। তবে নারায়ণগঞ্জের নির্বাচন এই হতাশায় আশার আলো জাগিয়েছে। পেশিশক্তি, অর্থ, ক্ষমতা, গলাবাজি—এই সবকিছুই যে জনতার রায়ে তুচ্ছ, সেটি প্রমাণিত হয়েছে নারায়ণগঞ্জের সিটি নির্বাচনে। কোথাও কোনো সহিংসতা হয়নি। নির্বাচনের ফল মেনে নিয়েছেন পরাজিত প্রার্থী। সবাইকে নিয়ে কাজ করার প্রতিশ্রুতি দিয়েছেন নতুন মেয়র।
এমন আরও অনেক ইতিবাচক ঘটনা খুঁজে পাওয়া যাবে নারায়ণগঞ্জে। তবে নারায়ণগঞ্জই যেন শেষ না হয়, বরং এই উদাহরণই ছড়িয়ে পড়ুক সারা দেশে। প্রতিটি জেলায় আইভীর মতো নেতৃত্ব গড়ে উঠুক। স্বাধীনতার ৪০ বছরে এসে এ স্বপ্ন আমরা দেখতেই পারি।
</doc>

<doc>
যুক্তি তর্ক গল্প
এই বারতা গুরুত্ব পাবে তো?:

দিনবদলের স্লোগান দিয়েই ২০০৮ সালে মহাজোট সরকার ক্ষমতায় এসেছিল। ডিজিটাল বাংলাদেশ তৈরি করে ২০২১ সালে স্বাধীনতার সুবর্ণজয়ন্তী উদ্যাপন করা হবে বাংলাদেশকে মধ্য আয়ের দেশে পরিণত করে—এমন রূপকল্প ও স্বপ্ন দেখানো হয়েছিল। এই স্বপ্ন তরুণ ভোটারদের মহাজোটের দিকে আকৃষ্ট করেছিল। তা ছাড়া বিএনপি-জামায়াত জোট সরকারের দুর্নীতি-দুঃশাসনের স্মৃতি তখনো সাধারণ ভোটাররা ভুলতে পারেনি। তারা মুখ ফিরিয়ে নিয়েছিল তাদের প্রতি। ফলে দিনবদলের স্লোগানে ও মধ্য আয়ের ডিজিটাল বাংলাদেশের প্রতিশ্রুতিতে আকৃষ্ট হয়ে এবং বিএনপি-জামায়াতকে প্রত্যাখ্যান করে প্রদত্ত ইতিবাচক ও নেতিবাচক উভয় প্রকার ভোট পেয়ে মহাজোট বিপুল বিজয় অর্জন করে।
শেখ হাসিনা পুরোনোদের বাদ দিয়ে নতুন মুখের চমক দিয়ে মন্ত্রিসভা গঠন করে পরিবর্তনের বারতাটি জোরালো করেছিলেন। তিন বছর পর দেখা যাচ্ছে, সরকার ক্ষমতার অপব্যবহার, দুর্নীতি ও অদক্ষতার পুরোনো বৃত্তে ফিরে যাচ্ছে। আমি এখনই বলব না এ সরকার, অর্থাৎ আমাদের আরও একটি সরকার, ব্যর্থ হতে চলেছে। এর কারণ আমি এ সরকার ক্ষমতায় আসার পরপর লিখেছি।
আমার বিবেচনায় বাংলাদেশ ঘুরে দাঁড়ানোর দুটি বড় সুযোগ পেয়েছিল ১৯৭১-এর বিজয়ের পর এবং ১৯৯০-এর গণ-আন্দোলনের পর। কিন্তু শেষ পর্যন্ত তা কাজে লাগাতে পারেনি। দুবারই সুযোগ তৈরি হয়েছিল মানুষের মধ্যে মতৈক্য সৃষ্টির ফলে। এবার একাত্তর বা নব্বইয়ের মতো গণঐক্য তৈরি না হলেও মানুষের মধ্যে প্রত্যাশার ঐক্য ছিল। প্রতিবারই ব্যর্থতার মূল কারণ আমাদের নেতৃত্ব সময়ের চাহিদা অনুযায়ী রাজনীতিকে ঢেলে সাজাতে পারেনি। এটা ঠিক, সত্তরের নির্বাচনে আওয়ামী লীগের অন্যতম নির্বাচনী প্রতিশ্রুতি ছিল দেশে বহুদলীয় সংসদীয় গণতন্ত্র প্রতিষ্ঠা। কিন্তু ছয় দফার আন্দোলন তৎকালীন পূর্ববাংলার জনগণের মনে স্বাধীনতার স্বপ্ন জাগিয়ে যে ঐক্যের সূচনা করেছিল, তারই ফল সত্তরের নির্বাচনে আওয়ামী লীগের নিরঙ্কুশ বিজয়ের মাধ্যমে ফুটে উঠেছিল। আর একাত্তরের মুক্তিযুদ্ধের অভিজ্ঞতা মানুষকে বাস্তবেই ঐক্যবদ্ধ করে ফেলেছিল। সেই স্বপ্ন আর সেই ঐক্যেরই ফসল হলো একাত্তরের বিজয়। কোন্দলপ্রবণ, ঘরকুনো এক জাতির ত্যাগে ও বীরত্বে জেগে ওঠার এবং বদলে যাওয়ার অবিস্মরণীয় ঘটনা একাত্তর।
বিজয়ের পর সাধারণ মানুষ স্বাধীন দেশটি গড়ার কাজে প্রাণ-মন ঢেলে দেওয়ার জন্য প্রস্তুত ছিল। অর্থাৎ সবাই মিলে আরও সংগ্রাম, আরও ত্যাগের পথে এগিয়ে যাওয়ার আকাঙ্ক্ষায় তারা টগবগ করছিল সেদিন। কিন্তু সশস্ত্র যুদ্ধ দেশে যে বিপ্লবী বাস্তবতা তৈরি করেছিল, আর তার ফলে স্বাধীনতা-পরবর্তী যে রাজনীতির চাহিদা তৈরি হয়েছিল, তা আওয়ামী লীগের অনেক নেতা-কর্মী বুঝতে পারেননি। দুর্ভাগ্যের বিষয়, বুঝতে পারেননি স্বয়ং বঙ্গবন্ধু। একদিকে তিনি সত্তরের নির্বাচনী ওয়াদা পূরণের জন্য বহুদলীয় গণতন্ত্র প্রতিষ্ঠার লক্ষ্যে সংবিধান প্রণয়ন ও দ্রুত নির্বাচনের ব্যবস্থা করে দুর্লভ কিন্তু ঐতিহাসিক ঐক্যের পথ ছেড়ে রাজনৈতিক বিভাজনের পথ প্রশস্ত করলেন, অন্যদিকে দেশজুড়ে ছড়িয়ে থাকা আওয়ামী লীগের নেতা ও কর্মীরা মুক্তিযুদ্ধের নেতৃত্ব দিয়ে স্বাধীনতার রূপকারের দাবি নিয়ে যেন দেশের ওপর দখলদারি প্রতিষ্ঠায় লেগে গেলেন। খুব দ্রুতই মুক্তিযুদ্ধকালীন উন্নত আদর্শিক চেতনার—যার মূল শক্তি ছিল ঐক্য ও ত্যাগের চেতনা—অবসান হয়ে সমাজে হীন, ক্ষুদ্র স্বার্থসিদ্ধির মনোভাব মাথাচাড়া দিয়েছিল। এভাবে সমাজে ঐক্যের ও মহৎ লক্ষ্যাদর্শের বাতাবরণ নষ্ট হয়ে গিয়েছিল। এর প্রমাণ, আওয়ামী লীগ সুশাসন প্রতিষ্ঠায় ব্যর্থ হয়েছিল, দেশ ও দলের ভেতরে-বাইরে নানা রকম ষড়যন্ত্র পাকাচ্ছিল, বঙ্গবন্ধু নানাভাবে হতাশা ব্যক্ত করছিলেন। আর এই ভ্রান্তির একেবারে পাথুরে প্রমাণ হলো, প্রথাগত গণতন্ত্রের মাধ্যমে দেশ গড়া ও এগিয়ে যাওয়ার সব পথ ব্যর্থ হওয়ার পর বঙ্গবন্ধুকে জাতীয় ঐক্য, জাতীয় সরকার গঠনের পথে আসতে হয়েছিল বাকশাল গঠন করে। কিন্তু তত দিনে ঐক্য ও ত্যাগের চেতনা অবশিষ্ট ছিল না। অবিশ্বাস ও বিভাজনে সমাজ তখন দূষিত, অকার্যকর। ভ্রান্তির দ্বিতীয় জলজ্যান্ত প্রমাণ হলো—স্বয়ং বঙ্গবন্ধু তাজউদ্দীনকে দূরে সরিয়ে খোন্দকার মোশতাককে কাছে টেনেছিলেন। বিনষ্ট সময়ে বড় মানুষেরাও এমন ভুল করেন।
১৯৯০ সালে স্বৈরাচারী এরশাদের পতনের সময়ও আরেকবার জনগণের মধ্যে স্বতঃস্ফূর্ত ঐক্য ও দেশগড়ার আগ্রহ প্রকাশ পেয়েছিল। এবার মানুষ স্বৈরাচার, ছদ্মবেশী স্বৈরাচার, সীমিত গণতন্ত্র পেরিয়ে প্রকৃত গণতান্ত্রিক ব্যবস্থায় মুক্তির নিঃশ্বাস নিতে চেয়েছিল। এরশাদের পতনের পর নতুন প্রজন্মসহ আন্দোলনকারী মানুষের মধ্যে একাত্তরের বিজয়-পরবর্তী আনন্দের উল্লাস দেখা গিয়েছিল। রাজপথে উল্লসিত মানুষের ঢল নেমেছিল। সচেতন মানুষ তিন জোটের রূপরেখার মধ্যে আশার আলো দেখেছিল। কিন্তু সেই নির্বাচনে ক্ষমতায় এসে বিএনপি, দেখা গেল, সময়ের চাহিদা ভুলে গিয়ে জিয়া ও এরশাদের প্রত্যাখ্যাত রাজনৈতিক পথই অনুসরণ করতে লাগল। ক্ষমতা কুক্ষিগত করে রাখার জন্য তাদের যত প্রয়াস, প্রকৃত গণতান্ত্রিক ব্যবস্থার মাধ্যমে দেশে মত-পথের মুক্ত পরিবেশ তৈরি, জনগণের ক্ষমতায়নের পথ সুগম করা, আইনের শাসন নিশ্চিত করা, স্থানীয় সরকার জোরদার করা ইত্যাদি জরুরি কোনো পদক্ষেপই তারা নিল না। জিয়া-এরশাদের ছদ্মবেশী স্বৈরশাসনই ফিরে এসেছিল যেন।
১৯৯৬ সালে ক্ষমতায় এসে আওয়ামী লীগও ক্ষমতার সবটা নিজেদের ভোগে লাগিয়ে ক্ষমতার জোরে শাসন চালাতে গিয়ে গণতন্ত্রের বিকাশে প্রায় কোনো কাজই করতে পারল না। এভাবে নব্বই-পরবর্তী দেড় যুগে নির্বাচন ও ক্ষমতার পালাবদল হলেও দুই বড় দলের মধ্যেকার ক্ষমতার দ্বন্দ্বটাই ছিল তাতে মুখ্য। দেশ ও মানুষের অগ্রগতি নয়, এই দ্বন্দ্ব কতটা ক্ষমতাকেন্দ্রিক তা বোঝা যায় তত্ত্বাবধায়ক সরকার নিয়ে বিএনপি-আওয়ামী লীগের অবস্থান বদলের মধ্যে। একদিন যারা তত্ত্বাবধায়ক সরকার চেয়ে জানবাজি আন্দোলন করেছিল আজ তারা সেটি তুলে দেওয়ার পক্ষে অনড় অবস্থানে, আর একদিন যারা বলেছিল তত্ত্বাবধায়ক সরকার পাগলের প্রলাপ, তারা এখন এ সরকার ছাড়া নির্বাচনে না যাওয়ার পক্ষে অনড়। ক্ষমতার রাজনীতির চোটে মুক্তিযুদ্ধের ইস্যুতেও দুই দলের মধ্যে সাদৃশ্য দেখা যায়। বিএনপির আপ্রাণ চেষ্টা ছিল জিয়াকে বঙ্গবন্ধুর বিপরীতে দাঁড় করানোর। আওয়ামী লীগ ক্ষমতার বৃত্তে আটকে গিয়ে সেই ফাঁদে পা দিয়েছে। ফলে মুক্তিযুদ্ধের চেতনা বলতে তারা মনে করছে বঙ্গবন্ধুকে একচ্ছত্রভাব প্রতিষ্ঠা করা আর জিয়াউর রহমানের নাম সব জায়গা থেকে মুছে দেওয়া। অথচ ইতিহাসচর্চা সঠিকভাবে হলে দেখা যেত বঙ্গবন্ধু যে ইতিহাসের মহানায়ক সেখানে জিয়া বস্তুত একজন পার্শ্বচরিত্র এবং পরে এক খলনায়ক।
দুই দলের এই ক্ষমতাকেন্দ্রিক রাজনীতির ওপর মানুষের কোনো আস্থা নেই। তা সত্ত্বেও ২০০৮ সালে মানুষ শেখ হাসিনার নেতৃত্বাধীন মহাজোটকে বিপুল ভোটে জয়ী করেছে তিনটি কারণে। এক, দেশে এমনই রাজনৈতিক শূন্যতা-স্থবিরতা সৃষ্টি হয়েছে যে বড় দুই দল ভিন্ন তার সামনে পছন্দ করার মতো কোনো বিকল্প নেই; দুই, বিএনপি-জামায়াত জোট সরকার এমন দুঃশাসন ও দুর্নীতি চালিয়েছে যে তাদের ক্ষমতা থেকে বিতাড়ন হয়ে পড়ে আশু কাজ এবং বিকল্প হিসেবে আওয়ামী লীগ ছাড়া আর তো কেউ নেই; তিন, প্রথমে যে স্লোগান ও লক্ষ্যের কথা তুলেছি তাতে নতুন প্রজন্মসহ মানুষের মনে সত্যিই আশা ও আস্থা জেগেছিল।
এই সময়ে মানুষ আবারও সময়োপযোগী রাজনীতির চাহিদা জানান দিয়েছিল। তারা রাজনীতি ও সরকারে পুরোনো ধারার দুর্নীতি, মাস্তানির এবং তামাদি চিন্তার মুখ দেখতে চায়নি। তারা চেয়েছে সৎ, দক্ষ, পরিশ্রমী তরুণ-প্রবীণের সমন্বয়, তার জন্য দলীয় রাজনীতির মার্কামারা মুখ না হয়ে তরুণ মুখ কিংবা সমাজের আস্থাভাজন মুখ হলে তারা খুশি। শেখ হাসিনার নেতৃত্বে মানুষ আস্থা রেখেছিল। মন্ত্রিসভা গঠন করে তিনি আশাও জাগিয়েছিলেন মানুষের মনে। কিন্তু দিনে দিনে সরকারের সব ক্ষমতা এককভাবে প্রধানমন্ত্রীর হাতে কেন্দ্রীভূত হওয়ায় ন্যূনতম টিমওয়ার্কের সুযোগও নষ্ট হয়েছে। অদক্ষতা, স্থবিরতা একদিকে আর অন্যদিকে অস্থিরতার মুখে পড়ে মানুষ সত্যিই হতাশ হয়ে পড়ছে।
এইখানে একটা কথা বলে নেওয়া দরকার। আমার মতো দেশের অনেক মানুষ বিএনপি ও আওয়ামী লীগের রাজনীতিতে পার্থক্য আছে বলে মনে করে, তাদের মুদ্রার এপিঠ-ওপিঠ মনে করে না। কারণ আওয়ামী লীগ বাঙালি জাতীয়তাবাদে বিশ্বাসী আর বিএনপি পাকিস্তানি ধারার মুসলিম জাতীয়তাবাদে বিশ্বাস করে। তাতে দুই দলের শাসনামলে দেশের সামাজিক-সাংস্কৃতিক পরিবেশে বিরাট পার্থক্য ঘটে যায়। আমাদের ক্ষোভ ও দুঃখ এখানেই যে শুধু জনগণের চাহিদা বুঝে সময়োপযোগী রাজনীতি করতে পারলে যে দল দেশের সত্যিকারের উপকার করতে পারে তারা কেন প্রতিপক্ষের মতোই ক্ষমতা কেন্দ্রীভূত করার রাজনীতি করে দুর্নীতি ও ব্যর্থতার পথ ধরবে।
শেষ কথা বলি, শেখ হাসিনার জন্য নারায়ণগঞ্জের মেয়র নির্বাচন হলো ওয়েক-আপ কল বা জেগে ওঠার ডাক। না, মানুষ আর শামীম ওসমানদের রাজনীতিতে নিতে চাইছে না, তারা পরিচ্ছন্ন ভাবমূর্তির পক্ষে। আমি জানি, পঁচাত্তর-পরবর্তী দুই দশকের দুঃসময়ে এ ধরনের রাজনীতিবিদদের উত্থান হয়েছে, সেই অস্তিত্ব রক্ষার দিনে দলের জন্য তাদের অবদানও কম নয়। কিন্তু কেউ যদি সময়ের বারতা বুঝে নিজেকে বদলাতে না পারে তাহলে নেতৃত্বকে তাদের পথের মধ্যে ছেড়ে আসতে হবে, ব্যক্তিগত দায় বা আবেগের দাবি জনগণের ইচ্ছার বিরুদ্ধে গিয়ে পূরণ করা যায় না। তা ছাড়া নেতার কাছে ব্যক্তিগত, দলীয় আবেগের দায়ের চেয়ে ইতিহাস ও জাতির চাহিদা পূরণ অবশ্যই অগ্রাধিকার পেতে হবে।
আশা করব, নারায়ণগঞ্জবাসী আজকের রাজনীতির অঙ্গনে যে বারতা পাঠিয়েছেন, তা শেখ হাসিনা গুরুত্বের সঙ্গে গ্রহণ করবেন। তাঁর এ সরকার ব্যর্থ হলে পরিণতি কারও জন্যই ভালো হবে না।
আবুল মোমেন: কবি, প্রাবন্ধিক ও সাংবাদিক।
</doc>

<doc>
উৎসব
কাত্যায়নী পূজার এক রাত:

১৯ কার্তিক, রাত পৌনে ১১টা। আকাশে আধখানা মরা চাঁদ। কুয়াশায় ভিজে ম্লান হয়ে গেছে চাঁদের আলো। যশোর থেকে এমনই এক রাতে সদলবলে রওনা হলাম মাগুরার দিকে। উদ্দেশ্য মাগুরার বিখ্যাত কাত্যায়নী পূজা দর্শন। যশোর থেকে শর্টকাট পথে খাজুরা আড়পাড়া হয়ে নিরিবিলি পাকা পথে মাইক্রোবাস ছুটে চলেছে। মাঝেমধ্যে কুয়াশার ফালি রাস্তা আগলে দাঁড়াচ্ছে। তাই গাড়ির ছুটে চলাও মাঝেমধ্যে থমকে যাচ্ছে। অবশেষে ঘণ্টা দেড়েক পর সেখানে পৌঁছালাম। গাড়ি থেকে নেমে এবার হাঁটার পালা। মধ্যরাত। কিন্তু একি! সেখানে নেমে মনে হলো, হাজার হাজার মানুষের পদচারণে পুরো জনপদ যেন জেগে উঠেছে। রাস্তা ব্লক, কোনো গাড়ি চলছে না। কেবল মানুষ আর মানুষ। সবাই কাত্যায়নী পূজার দর্শনার্থী।
প্রায় দেড়-দুই কিলোমিটার পথ হেঁটে প্রথমে হাজির হলাম নতুনবাজার এলাকায়। রাস্তাজুড়ে বিশাল এক কমলা রঙের তোরণ। আলো ঝলমল, লোক কলকল। ভিড় ঠেলে এগোনোই মুশকিল। এ শহরে কি এত লোকের বাস? আর সবাই কি হিন্দু? স্থানীয় অধিবাসী তপনকে জিজ্ঞেস করতেই বিষয়টা খোলাসা হয়ে গেল। বললেন, ‘কাত্যায়নী পূজা মাগুরার হিন্দু সম্প্রদায়ের প্রধান ধর্মীয় উৎসব। মাগুরার লোকজন সারা বছর এই সময়টার জন্য মুখিয়ে থাকে। শ্যামাপূজার দীপাবলি শেষ হতেই শুরু হয় কাত্যায়নী পূজার উৎসব। এ বছর পয়লা নভেম্বর থেকে শুরু হয়েছে। চলবে পাঁচ দিন। আজ মহা অষ্টমীর দিন। পরশু পূজা শেষ হবে। কিন্তু মেলা রয়ে যাবে প্রায় এক মাস। ছানাবাবুর বটতলায় সে মেলা বসে বিরাট আকারে। পূজাটা হিন্দুদের, কিন্তু উৎসবটা সবার। এখানে হিন্দু-মুসলমান-বৌদ্ধ-খ্রিষ্টান—সবাই মিলে আনন্দ করে। পূজার সময় একসঙ্গে ঘুরে ঘুরে মজা করে, মণ্ডপে একসঙ্গে নাচে। মাগুরায় এ এক অপূর্ব মহামিলন।’
‘তাই বলে এত লোক!’ আমি বিস্ময় প্রকাশ করি।
‘মানুষ তো শুধু মাগুরার নয়, এসেছে পাশের অন্যান্য জেলা থেকে। নারী-পুরুষ, শিশু-বুড়ো—সবাই মেতেছে কাত্যায়নীর উৎসবে।’
ভারত থেকে আসা আশীষ বাবু বললেন, ‘কী করব, দাদা? সারা বছর এই একটা দিনের জন্য বসে থাকি। ভারতেও কাত্যায়নী পূজা এত জাঁকজমকের সঙ্গে হয় না, যা মাগুরায় এসে দেখতে পাই। এখানে নেপাল থেকেও লোক এসেছে। আশ্রমে উঠেছি, কেউ কেউ উঠেছেন তাঁদের আত্মীয়ের বাড়িতে। আমার মনে হয়, সারা পৃথিবীতে আর কোথাও এত বড় করে কাত্যায়নী পূজা করা হয় না।’
শোভিত তোরণ ও আলোকমালার ঝালরের নিচ দিয়ে হাঁটতে হাঁটতে পৌঁছে যাই মণ্ডপের সামনে। কিন্তু শত শত তরুণের ভিড়ে ভালো করে প্রতিমা দর্শন করা কঠিন। তারপর লেজার রশ্মির আলোর ঝলকানি, সাউন্ড বক্সে কান ফাটানো ধুুমধাম মিউজিক, ‘সে আমার পেয়ারি লাল রে..।’ সে মিউজিকের তালে তরুণদের সে কী উল্লাস আর নাচ! হালকা শীতেও ঘাম হচ্ছে। মিউজিক থামতেই শেষ হলো মণ্ডপের সামনে টগবগে তরুণদের দাপাদাপি। আর সেই সঙ্গে জ্বলে উঠল মণ্ডপের আলো। প্রতিমা দেখে কাত্যায়নী মাকে খুঁজতে শুরু করলাম। কেননা, মণ্ডপে যে প্রতিমা তা দেবী দুর্গার অবিকল রূপ। দুর্গার সঙ্গে আছে লক্ষ্মী, সরস্বতী, কার্তিক, গণেশ। আছে মহিষাসুর। তাহলে আর এই পূজাকে কাত্যায়নী পূজা বলা কেন? একটা সরল উত্তর মনে মনে ঠিক করে নিলাম, হয়তো কার্তিক মাসে এই পূজা করা হয় বলেই নাম কাত্যায়নী পূজা।
মণ্ডপ থেকে বেরিয়ে ফের হাঁটতে হাঁটতে গেলাম নবগঙ্গা নদীর কূলে গৌর নিতাই গোপাল সেবাশ্রমে। সেখানেও বেশ মহাসাড়ম্বরে আর একখানা কাত্যায়নী পূজা হচ্ছে। ওই মণ্ডপের প্রতিমা দেখেই কিছুটা ভুল ভাঙল। প্রতিমা দেখতে দুর্গার মতোই, সামান্য একটু পার্থক্য আছে। কাত্যায়নী তথা পার্বতী বা দেবী দুর্গার কোলে শ্রীকৃষ্ণ বসে আছেন। ওখানকার শিবমন্দিরের পুরোহিত নন্দলাল কর্মকার বললেন, ‘এই আশ্রমের প্রতিমাই প্রকৃত কাত্যায়নী। প্রায় ২৪ বছর ধরে আশ্রমে কাত্যায়নী পূজা হয়ে আসছে। আগে মাগুরায় এই পূজা হতো। এখন শুধু পৌর এলাকার মধ্যেই আটটি পূজা হচ্ছে। সব মিলিয়ে যতদূর শুনেছি, মাগুরা জেলায় এবার ৮৫টা কাত্যায়নী পূজা হচ্ছে। তবে এখানকার কাত্যায়নী পূজার ঐতিহ্য বেশ পুরোনো। তা প্রায় ৬০-৬৫ বছর তো হবেই। তবে এ রকম মহাসাড়ম্বরে পূজা শুরু হয়েছে বছর ১০-১২ হলো।’
পুরোহিত মশাইকে আবার জিজ্ঞেস করি, ‘এ পূজাকে কাত্যায়নী কেন বলা হয়, জানেন কি?’
‘ঠিক বলতে পারব না, বাবা। তবে কার্তিক মাসে হিন্দুু মেয়েরা কাত্যায়নী ব্রত পালন করে। বিশেষ করে, অবিবাহিত মেয়েরা সময়মতো বিয়ে হওয়া এবং শ্রীকৃষ্ণের মতো বর পাওয়ার মনোবাসনায় এ ব্রত পালন করেন। হিন্দুশাস্ত্র মতে, দ্বাপর যুগে বৃন্দাবনবাসী গোপিনীরাও এ ব্রত পালন করতেন বলে জানা যায়। ব্রত পালন কী করে কাত্যায়নী পূজায় রূপ পেল, তা আমার জানা নেই।’
বললাম, ‘আর কোথায় কোথায় এ পূজা হচ্ছে, তা নিশ্চয়ই জানেন?’
‘তা তো জানিই। নতুনবাজার, ছানাবাবুর বটতলা, বাটিকাডাঙ্গা বদ্যিবাড়ি, জামরুলতলা, সাতদোহা, আঠারোখাদা, বেণীপুকুর, গৌর নিতাই গোপাল আশ্রম—এসব জায়গায় গেলে আপনি আরও পূজামণ্ডপ দেখতে পাবেন।’
পুরোহিত মশাইয়ের কথামতো সব পূজা দেখে রাত ভোর করে যশোর ফিরে এলাম। সঙ্গে নিয়ে এলাম এক নবদুর্গা তথা কাত্যায়নী পূজার এক আলো ঝলমল উৎসবের স্মৃতি।
মৃত্যুঞ্জয় রায়
</doc>

<doc>
খোলা হাওয়া
ঈদের অভিজ্ঞা ও অভিজ্ঞতা:

ঈদের দিনে পরিচিতরা হাত মেলান, কোলাকুলি করেন; ছোটরা বড়দের সালাম করে। এই একটা দিন মানুষ সব অশান্তি ভুলে আনন্দ করে, যদিও ঈদের আগে পকেট কাটা যায় প্রায় সবারই। রোজার ঈদে এই পকেট কাটাটা এক মাস ধরে, বেশ রয়েসয়ে করেন ব্যবসায়ীরা। কিন্তু বক্রা-ঈদে তাঁদের হাতে সময় থাকে কম। ফলে যা করার তা ঈদের আগের দু-তিন দিনেই করতে হয়। কাগজে দেখেছি, এবার গরু ব্যবসায়ীরা সিন্ডিকেট বানিয়ে গরু-সংকট তৈরি করে কুড়ি হাজার টাকার গরু পঞ্চাশ হাজারে চালিয়ে দিয়েছেন। আমার পরিচিত এক ভদ্রলোক সারা রাত দৌড়াদৌড়ি করে গরু কিনতে না পেরে অসুস্থই হয়ে পড়লেন। তার পরও ঈদের দিন তিনি দুঃখ ভুলে আনন্দ করলেন। দাওয়াত করে মানুষ খাওয়ালেন। কিন্তু একসময় কষ্ট নিয়ে আমাকে বললেন, ঈদের দিনটাতেও, ভাই, তাঁরা একে অপরকে আক্রমণ করলেন। তাঁরা কি ঈদের দিনটাতেও ছুটি নেন না?
‘তাঁরা’ মানে আমাদের নেতা-নেত্রীরা। সারা বছর তাঁরা শুধু আক্রমণের ভাষায় কথা বলেন, একে অপরকে কটুকাটব্য শোনান। কথা যদি থান ইট হতো, তাহলে এত দিনে রাজনৈতিক দৃশ্যপটে একজন নেতাও হয়তো অক্ষত থাকতেন না! ভাগ্য ভালো, কথার কোনো বস্তুরূপ নেই। ভদ্রলোকের অভিযোগ শুনে টিভি খুললাম। তাঁর অভিযোগ যে যথার্থ, তারও প্রমাণ পেলাম। শুক্রবার কাগজে পড়লাম, সিলেটে একটি দলের বড় নেতা প্রতিপক্ষ দলের এক বড় নেতার সঙ্গে বুক মেলাতে রাজি হননি।
আমার ধারণা, এই উদাহরণ আগামী ঈদগুলোতে সারা দেশে ছড়িয়ে পড়বে। এই সিলেটেরই হাটে-বাজারে যখন মানুষ বাগিবতণ্ডায় লিপ্ত হতো, আমার ছেলেবেলা, শুনতাম কেউ একজন অবধারিতভাবেই বলছে, ‘আত্ থাকতে মুখে কেনে?’ হাতই যদি আছে, তো গলাবাজি করে কী লাভ? পরিষ্কার দেখতে পাচ্ছি, দেশের রাজনীতি যেদিকে যাচ্ছে, তাতে কথার বস্তুরূপ গ্রহণ, যথা—থান ইট হয়ে যাওয়া এখন সময়ের ব্যাপার মাত্র। নরসিংদীতে জনপ্রিয় পৌর মেয়র লোকমানের হত্যাকাণ্ড প্রমাণ করে, যুক্তি-তর্কে পারা না গেলে থান ইটও নয়, একেবারে বুলেটে পরিণত করে ফেলে যায় মুখের কথাকে।
এই ঈদে এ ছিল আমার প্রথম অভিজ্ঞা। আরেকটু পরিষ্কার করে বললে, এই ঈদে আমার মনে হয়েছে, নেতা-নেত্রীদের বাগ্যুদ্ধ যেহেতু ঈদ-পার্বণও মানে না, এই যুদ্ধ প্রতিদিনের হবে, আরও তীব্র হবে, এবং বস্তুরূপ ধারণ করবে। ‘হাত থাকতে মুখে কেন’, এই আপ্তবাক্য মেনে নিয়ে রাস্তায় নেমে পড়বে অনেকেই। ইতিমধ্যেই আমরা বিবিধ হুংকার শুনেছি: ঈদের পরই বৃহত্তর কর্মসূচি দেওয়া হবে, সরকার পতনের এক দফা আন্দোলন শুরু হবে, ইত্যাদি। দেখা যাচ্ছে, ঈদের দিনটাকেও এই উত্তাপ থেকে আর বাঁচানো গেল না।

২.
এই ঈদে আমার দ্বিতীয় অভিজ্ঞা অর্থনীতি নিয়ে। তবে ঠিক ঈদের দিনেই যে এটি তৈরি হয়েছে, তা নয়, হয়েছে ঈদের কিছুদিন আগে থেকে, এবং ঈদের পরের প্রত্যাশিত কিছু ঘটনার সময়কাল নিয়ে। এ বিষয়টাও একটু পরিষ্কার করে বলার চেষ্টা করব। অভিজ্ঞা বলে কথা!
ঈদের আগে বাংলাদেশের গুরুত্বপূর্ণ থিংক ট্যাংক সেন্টার ফর পলিসি ডায়ালগ (সিপিডি) সামষ্টিক অর্থনীতি ও সরকারের অর্থনীতি ব্যবস্থাপনা নিয়ে একটি প্রতিবেদন প্রকাশ করে। মোটা দাগে প্রতিষ্ঠানটি দেখায় যে, সরকারের এই ব্যবস্থাপনাটা দুর্বল; অর্থনীতির অবস্থা ভালো নয়; কেন্দ্রীয় ব্যাংক থেকে সরকার বিরাট অঙ্কের টাকা নিচ্ছে এবং শুধু শুধু ভর্তুকি দিয়ে যাচ্ছে নানান খাতে। সরকারকে চার দফা পরামর্শও দিয়েছে সিপিডি, যা দেখে আমার হঠাৎ বিশ্বব্যাংক ও আইএমএফের পরামর্শের কথা মনে পড়ে গেল। এই মনে পড়ার ব্যাপারটি ব্যাখ্যা করার আগে একটা বিষয় আমি কবুল করে নিই: আমি অর্থনীতির ছাত্র নই, অর্থনীতির তত্ত্ব-তর্ক আমার জ্ঞান-বুদ্ধির বাইরে, এবং বিশ্ব ও দেশীয় অর্থনীতির হালচাল নিয়ে কোনো মন্তব্য করাটাও আমার শোভা পায় না। তবে, অর্থনীতি না বুঝলেও অর্থনীতির ভেতরেই আমি আছি, যেমন—আপনারাও আছেন; অর্থনীতি ভালো হলে সুফলটা বুঝি, খারাপ হলে কুফলটাও হাড়ে হাড়ে টের পাই। আমি প্রতি সপ্তাহে বাজারে যাই; চাল, ডাল, মাছ, সবজি কিনি। রিকশা, সিএনজিতে চড়ি, অর্থনীতির নানা খাতের সঙ্গে, পরোক্ষে হলেও, একটা সম্পর্ক নিয়ে চলি। তাই, যে অর্থনীতি আমার ওপর প্রতিদিন অভিঘাত ফেলে, তা নিয়ে কথা বলাটা খুব যে অনধিকার চর্চা হয়ে যায়, তা স্বীকার করি না। অর্থনীতিবিদদের সঙ্গে বাহাস করার ধৃষ্টতা আমার নেই, কিন্তু তাঁদের দৃষ্টি আকর্ষণের অধিকারটা তো নিশ্চয় আছে। এই লেখাটাতে সেই অধিকার প্রয়োগ করে এবার ঈদের দ্বিতীয় অভিজ্ঞার একটা খতিয়ান দেওয়ার চেষ্টা করব।
সিপিডির চার দফা পরামর্শের সঙ্গে বিশ্বব্যাংক ও আইএমএফের পরামর্শের সাদৃশ্যের কথা বলেছিলাম—এই সাদৃশ্যটা বেশ স্পষ্ট। বিশ্বব্যাংক বলে আসছে, সরকারের উচিত মূল্যস্ফীতি নিয়ন্ত্রণ করা। সিপিডিও বলছে। আমরাও বলছি। কিন্তু আমরা যা বলছি না, অথচ বিশ্বব্যাংক ও সিপিডি বলছে, তা হচ্ছে সরকারের দেওয়া ভর্তুকি কমানো। মুক্তবাজার অর্থনীতিতে ভর্তুকি দেওয়ার বিধান নেই, বিশ্বব্যাংকও এর বিরুদ্ধে। ভালো কথা; কিন্তু মুক্তবাজারের সোনার কেল্লা খোদ যুক্তরাষ্ট্রের কৃষকেরা যে বিশাল বিশাল ভর্তুকি পায় সরকার থেকে, তার কী হবে? সাম্প্রতিক বৈশ্বিক অর্থনৈতিক মহাগলনের পর যে বড় বড় ব্যাংককে যুক্তরাষ্ট্র সরকার ‘বেইল-আউট’ করল, অর্থাৎ ভর্তুকির অক্সিজেন দিয়ে বাঁচাল, তার কী হবে? এই বিরাট বিরাট ঠাকুরেরা চাহিবামাত্র ভর্তুকি পাবে, শুধু ভর্তুকি পাবে না বাংলাদেশের গরিব মানুষ, কৃষক, মেহনতি জন, গরিবি হালে হলেও, গরিব সরকারের গরিব হাত থেকে হলেও? আরেকটি পরামর্শ দিয়েছে সিপিডি, যা দেখে বিশ্বব্যাংক নিশ্চয় হাততালি দিয়েছে, এবং তা হলো, তেল-গ্যাসের দাম ধাপে ধাপে বাড়ানো। কাগজে যেদিন বেরোল এই পরামর্শগুলো, আমি এক শ ভাগ নিশ্চিতি নিয়ে এক সহকর্মীকে বলেছি, আর কোনো পরামর্শ না মানলেও এ পরামর্শটি অতি অবশ্যই সরকার মানবে। তবে যে দ্রুততায় এটি মেনেছে সরকার, তা আমার মতো সুনিশ্চিত জনকেও লজ্জায় ফেলেছে। তবে, সিপিডির দুটি পরামর্শ আমার কাছে পরস্পরবিরোধী মনে হয়েছে—একদিকে মূল্যস্ফীতি নিয়ন্ত্রণ, অন্যদিকে তেল-গ্যাসের দাম বাড়ানোর পরামর্শ। তেলের দাম বাড়লে যে ভয়ানক অরাজকতা নামে পরিবহন ভাড়া থেকে নিয়ে নিত্যপণ্যের দাম ঊর্ধ্বমুখীকরণে, তাতে আমার মতো একজন অ-অর্থনীতিবিদও হলফ করে বলতে পারি, মাত্র দুই মাসের ব্যবধানে তেলের এই নতুন মূল্যবৃদ্ধি মূল্যস্ফীতিকে আরেক দফা নিয়ন্ত্রণের বাইরে ঠেলে দেবে। তাহলে একদিকে মূল্যস্ফীতি নিয়ন্ত্রণে রাখতে এবং অন্যদিকে একে নিয়ন্ত্রণের বাইরে ঠেলে দেওয়ার সুপারিশ কেন? একি এ জন্য যে, আমাদের অর্থনীতিটা রাবড়ি-তৈরির নিয়মে চলে? রাবড়ি-তৈরি যাঁরা দেখেছেন, তাঁরা জানেন, ঘন দুধ জ্বাল দেওয়ার জন্য পাত্রের নিচে থাকে গনগনে আগুন, অথচ ওই দুধ জমানোর জন্য পাত্রের ওপরে চলে সপাট পাখার বাতাস!
ভর্তুকির প্রসঙ্গে খোঁজখবর নিয়ে জানলাম, সরকার যে তেল কিনছে প্রতি মাসে, তার এক বিরাট অংশ চলে যাচ্ছে রেন্টাল ও কুইক রেন্টাল পাওয়ার কোম্পানিগুলোর কাছে, ভর্তুকি হারে। অর্থাৎ প্রাইভেট পাওয়ার কোম্পানি সরকার থেকে ভর্তুকি হারে তেল কিনছে, যে ভর্তুকি দিচ্ছি আমরা, অর্থাৎ আম-জনতা! পাওয়ার কোম্পানিগুলো কতটা বিদ্যুৎ জোগান দিচ্ছে জাতীয় গ্রিডে, তার হিসাব আমরা জানি না। কিন্তু এই প্রাইভেট কোম্পানিগুলোকে সরকার কেন তেল দেবে; কেন তারা বৈশ্বিক দরে হয় সরকার থেকে নয়তো বাজার থেকে নিজেরা তেল কিনবে না, সে প্রশ্ন কেউ করছে না। কেন করছে না? আমাদের পয়সায় তেল কিনে এ কোম্পানিগুলো কতটা বিদ্যুৎ কত দামে আমাদের দিচ্ছে, সে হিসাবও কেউ নিচ্ছে না। না সরকার নিজে, না বিশ্বব্যাংক, না সিপিডি। আমার মতো সামান্য এক অ-অর্থনীতিবিদ (অনর্থনীতিবিদ না হলেও) এ প্রশ্ন তোলাতে এসব মহলে একটা যে হাস্যরোল উঠতে পারে, তা আন্দাজ করেও বলছি, মান্যবর অর্থনীতিবিদগণ, আমার এ দৃষ্টি আকর্ষণ নোটিশটি, সরকারি সংসদে বিরোধী দলের দৃষ্টি আকর্ষণ নোটিশের মতো, ছুড়ে ফেলে না দিয়ে একটা সন্তোষজনক জবাব দিন। আমাদের অর্থমন্ত্রী আমাদের বলছেন, বিশ্ববাজারে তেলের যা দাম, তা থেকে আমরা অনেক পিছিয়ে। অর্থাৎ যেদিন বিশ্ব ও বাংলাতেলের দাম সমান হবে, সেদিন আদর্শ অবস্থার সৃষ্টি হবে। কিন্তু অর্থমন্ত্রী মহোদয় যদি এ কথাও বলতেন, বিশ্ব-বিশ্ববিদ্যালয়ের তুলনায় আমার বাৎসরিক বেতনটা যে ভয়ানক লজ্জাজনকভাবে পিছিয়ে, তা বাংলাতেলের সঙ্গে, একই যাত্রায় বিশ্বমানে পৌঁছে যাবে, তাহলে তেলের দাম লিটারে ৫ টাকা কেন, ৫০ টাকা বাড়ালেও আমার আপত্তি থাকত না; কারণ, সেদিন বাংলা-প্রাইমারি স্কুল, শিক্ষক, বাংলা-পুলিশ কনস্টেবল, বাংলা-কারখানার শ্রমিক ও বাংলা কৃষকের আয় হতো তাদের বিশ্বের সহকর্মীদের সমান।
সুতরাং, ঈদে আমার দ্বিতীয় অভিজ্ঞাটি হলো এই: পাগলকে পুল না নাড়ানোর সুপারিশ দেওয়াটা যেমন আত্মঘাতী, সরকারকেও কোনো জিনিসের দাম বাড়ানোর সুপারিশ করাটাও সমান আত্মঘাতী। এই অভিজ্ঞার বর্ধিত অংশ হলো এই: গরিব প্রতিবেশীকে উপদেশ দেওয়াটা যতটা আয়েশের, তাঁকে প্রকৃত সাহায্য করাটা সে রকমই পরিশ্রমসাধ্য। এবং, ভবিষ্যতে এ রকম উপদেশ যত বাড়বে (অবশ্যই বাড়বে), সাহায্যও তত কমবে (অবশ্যই কমবে)।
সৈয়দ মনজুরুল ইসলাম: কথাসাহিত্যিক। অধ্যাপক, ইংরেজি বিভাগ, ঢাকা বিশ্ববিদ্যালয়।
</doc>

<doc>
মানুষের মুখ
নৌকা নিয়েই সারা বেলা:

ঈদের পরে ছুটির রেশটা কাটতে চায় না। আর তাই বড় বড় শহরের মতো ছোট শহরের মানুষেরা ভিড় করে বিনোদনকেন্দ্র আর বেড়ানোর জায়গাগুলোতে। ছোট্ট শহর ময়মনসিংহে দর্শনীয় অনেক জায়গা থাকলেও পুরোনো ব্রহ্মপুত্র নদের পাড়ে ভিড়টা বোধ হয় একটু বেশি হয়। মোটকথা, ময়মনসিংহ শহরের পাশ দিয়ে বয়ে চলা ব্রহ্মপুত্র নদের যে সৌন্দর্য তা কেবল এই শহরের মানুষকেই টানে না, বরং বাইরে থেকে বেড়াতে আসা অনেকেই চলে আসে এর পাড়ে। শুকনো মৌসুমে নদে জল তেমন নেই, তাতে কি? ভরা যৌবনে না দেখতে পেলেও কিছু সময়ের জন্য হলেও মনে হয় এই নদে একটু ঘুরি। নদের ইটের বাঁধানো পাড়েই সারি বেঁধে বাঁধা থাকে অসংখ্য নৌকা। ভ্রমণপিপাসুরা মাঝিদের কাছে যাচ্ছেন, সময়ের হিসাবে দর কষছেন। আমরা কয় বন্ধু মিলে ঠিক করি একটা নৌকা। মাঝির সঙ্গে খুব বেশি সময় ভাড়া নিয়ে বাগড়াতে হলো না।
যখন নৌকায় উঠি, তখনো সূর্যের তেজ কমেনি। বাঁশের বৈঠা দিয়ে নৌকা বাইতে লাগলেন মাঝি। ততক্ষণে তাঁর নাম জানা হয়ে গেছে। তিনি মজিদ মিয়া, থাকেন চর জেলাখানা বিনপাড়ায়। আগে অবশ্য থাকতেন গোপীনপুরে। তখন পেশা ছিল মাছ ধরা। বসতি পরিবর্তন হওয়ার সঙ্গে সঙ্গে পেশার হয়েছে পরিবর্তন। নৌকার মালিক হওয়ার পর থেকেই মাঝিগিরি করেন তিনি। পানির ছলাৎ ছলাৎ শব্দ চারপাশের সব শব্দকে ছাপিয়ে কানে লাগছিল। এক মনেই মজিদ মিয়া বৈঠা চালাচ্ছেন। প্রশ্ন করতেই মজিদ মিয়ার মৌনতা যেন ভাঙল। বাড়িতে কে কে আছে? বৈঠার প্রতিটা টানের দ্রুততার মতোই তাঁর উত্তর দিতে সময় লাগছে না। ‘বাই (ভাই), বাহে (বাবা), পরিবার (স্ত্রী) আর মাইয়া। মাইয়ারে বিয়া দেওনে জামাই অহনে থাহে।’
কত দিন নৌকা চালান?
তা বারো-তেরো বছর হইল। হের আগে তো মন যান (ধরেন যে), এত মানুষ আছিল না। আমরা কয় জন মাঝি আছিলাম।
নৌকা চালানোর বাইরে আর কী করেন?
বাড়িতে গেরস্তের কাম করি। পরিবাররে কামে সাহায্য করি। দশটা-বারোটা (১০-১২) বাজলে এইখানে আসি। তয় বেলা গড়াইলে অনেকেই ঘুরতে আসে। তহন কামাই ভালো হয়। এহন তো ধরেন ঈদ মুবারক, তাই মেলা মানুষ। আবার মেলা মাঝি আইছে। এমনি বেলা খালিই থাহে।
আর সারা দিনের কামাই?
ধরেন, ৫০ টেক্যা আবার ঈদ মুবারক, তাই এহন ৪০০ টেক্যাও হয়। আবার কোনো দিন খাইল্যাও যায়।
খালি গেলে কি মন খারাপ হয়? একটু থামেন এই মাঝি, কাঁচাপাকা খোঁচা খোঁচা দাড়ির মাঝে ঠোঁটে আলতো হাসি। ‘খারাপ তো ধরেন লাগেই। তয় ভাবি, পরের দিন মেলা মানুষের খেপা টানব। সকালে আসি খাইয়া, দুফুরে দোয়ানে (দোকানে) রুডি খাই। লগে ইয়াসিনও খায়। নিজের পোলা নাই তো তাই ইয়াসিনই আমার পোলার মতো।’ নৌকায় পা দিয়েই চোখ পড়েছিল ছোট ইয়াসিনের দিকে। বয়স বড়জোর পাঁচ বছর হবে। নৌকার পানি উঠলেই তা প্লাস্টিকের বাটি দিয়ে ছেচে ফেলার দায়িত্ব তার। মজিদ মিয়া বলেন, ‘মেলা মানুষ নৌকায় ঘুরতে আহে। নানা কিসিমের মানুষের সঙ্গে পরিচয় হয়। সবাই কথাও কয় না আবার অনেকে কয়। খুব বেশি যখন মন কান্দে, তহন নদীর ওই পাড়ে যে চর আছে যেইয়ানে কাশফুল ফোডে, সেইয়ানে গিয়া বসি। মনডা ভালা হয়। তয় অহন তো কাশফুল সব শ্যাষ। অহন মাঝে-মইদ্যে খালি আকাশের নিচে বইস্যা থাকি। বেশি টাইম বসতে পারি না, খ্যাপ মারতে হয় তাই।’
আবার মজিদ মিয়াকে প্রশ্ন করি, নিজের কি কোনো স্বপ্ন আছে? উত্তরটা দেন আরেক প্রশ্নের মাধ্যমে। ‘স্বপন ছাড়া কি মানুষ বাঁচে? আমারও আছে, তয় কমু না। কইলে তো আর সেই স্বপ্ন পূরণ হয় না। খালি চাই তিন বেলা প্যাট ভইরা যেন খাইতে পাই।’
মজিদ মিয়া তাঁর স্বপ্নের কথা আমাদের জানাল না। তবে তাঁর কাঁচাপাকা দাড়ি আর মলিন মুখের মাঝে উজ্জ্বল চোখের গহিনে যেন এক স্বপ্ন লুকিয়ে আছে। যে স্বপ্ন তিনি বয়ে বেড়াতে চান আজীবন। সূর্য তখন ডুবে গেছে, অন্ধকার নেমে এসেছে চারপাশে। ফিরে আস
 গন্তব্যে। তবে বারবার চোখের সামনে ভেসে উঠছিল মজিদ মিয়ার না-বলা কথাগুলো, যা প্রকাশ পাচ্ছিল তাঁর চোখের ভাসায়।
</doc>

<doc>
নাগরিক সমাজ
দক্ষিণ এশিয়া সোশ্যাল ফোরাম থেকে কী পেলাম
২০০৬ সালের জানুয়ারি মাস। ভেনেজুয়েলার রাজধানী কারাকাসে বসেছে ওয়ার্ল্ড সোশ্যাল ফোরামের আসর। লাতিন আমেরিকার বিভিন্ন দেশ থেকে আসা প্রায় ৩০ হাজার মানুষের সঙ্গে যোগ দিয়েছেন পৃথিবীর অন্যান্য মহাদেশ থেকে আসা প্রায় হাজার খানেক অংশগ্রহণকারী। এশিয়া থেকে জনা দশেক। তাদের মধ্যে আমিও ছিলাম। শেষ দিনে ছিল একটা বিশেষ আয়োজন। রাষ্ট্রপতি হুগো রাফায়েল শাভেজ ফ্রায়াস, যিনি হুগো শাভেজ নামেই বিশ্বব্যাপী পরিচিত, তিনি ‘বিদেশি’ ডেলিগেটদের একটি প্রতিনিধিদলের সঙ্গে মিলিত হলেন এক সন্ধ্যায়। উপস্থিত ৩০-৩৫ জনের মধ্যে আমিও ছিলাম।
শাভেজকে আমি চিনি ২০০২ সাল থেকে, যখন তাঁকে দেখি জোহানেসবার্গে অনুষ্ঠিত জাতিসংঘের টেকসই উন্নয়ন-সংক্রান্ত বৈশ্বিক সম্মেলনে। নাগরিক সমাজের একটি ফোরামে তিনি এসেছিলেন জি-৭৭ জাতিগোষ্ঠীর তখনকার নেতা হিসেবে। তাঁর প্রতি আমার আগ্রহ ছিল। আমার মনে হয়েছিল, লাতিন আমেরিকায় তিনি সিমন বলিভার, অগাস্তো সিজার সানদিনো এবং চে গুয়েভারার পরম্পরা বয়ে বেড়াচ্ছেন।
আমি অনেক সুবক্তা দেখেছি। তাঁরা হাজার হাজার মানুষকে অনেকক্ষণ ধরে আবিষ্ট করে রাখতে পারেন। তাঁদের বক্তৃতায় আবেগ থাকে, উত্তেজনা থাকে, কিন্তু অধিকাংশ ক্ষেত্রেই কোনো সারবস্তু থাকে না। শাভেজ একজন ব্যতিক্রম। সেদিন সন্ধ্যায় তিনি ঝাড়া তিন ঘণ্টা বক্তৃতা করেছিলেন। রাজনীতি, অর্থনীতি, বাণিজ্যনীতি, সমর কৌশল, সাহিত্য, সামাজিক যোগাযোগ, ক্রীড়া—হেন বিষয় ছিল না, যা তিনি আলোচনা করেননি। আমরা মন্ত্রমুগ্ধের মতো তাঁর কথা শুনছিলাম। শেষমেশ তিনি আমাদের উদ্দেশে একটা গুরুতর প্রশ্ন ছুড়ে দিলেন, ‘এই যে আপনারা ওয়ার্ল্ড সোশ্যাল ফোরামের মাধ্যমে পৃথিবীব্যাপী মানুষে মানুষে যোগাযোগ, সহমর্মিতা ও সংহতির দৃষ্টান্ত স্থাপন করে চলেছেন, আমি তার প্রশংসা করি। আমিও আপনাদের একজন। কিন্তু আপনারা রাষ্ট্রক্ষমতার বিষয়টি এড়িয়ে চলেন। এটা আমার পছন্দ নয়। আপনাদের অবশ্যই রাষ্ট্রক্ষমতার বিষয়টিকে গুরুত্ব দিতে হবে।’ কথাটি আমার মনে ধরল।
ওয়ার্ল্ড সোশ্যাল ফোরামের ধারণাটি আসে শিল্পোন্নত দেশগুলোর বৈশ্বিক সম্মেলন ‘ওয়ার্ল্ড ইকোনমিক ফোরাম’ থেকে। সুইজারল্যান্ডের দাভোস শহরে এই সম্মেলন হয় প্রতিবছর। এর সমান্তরাল আয়োজন হিসেবে নাগরিক সমাজের বিশ্ব সম্মেলন অনুষ্ঠিত হচ্ছে ২০০১ সাল থেকে। প্রথম সম্মেলনটি হয়েছিল ২০০১ সালের ২৫-৩০ জানুয়ারি ব্রাজিলের পোর্তো এলেগ্রে শহরে। সম্মেলনের সহ-আয়োজক ছিল পোর্তো এলেগ্রের স্থানীয় সরকার এবং ব্রাজিলের ওয়ার্কার্স পার্টি। নয়া উদারবাদী অর্থনীতির মোড়কে চাপিয়ে দেওয়া আগ্রাসী বিশ্বায়নের বিরুদ্ধে নাগরিক সমাজের সম্মিলিত প্রতিবাদের প্লাটফরম হিসেবে এই ফোরামের যাত্রা শুরু হয়। এই ফোরাম লাতিন আমেরিকায় সৃষ্টি করেছিল গণজোয়ার, যার ফলে ওয়ার্কার্স পার্টির নেতা লুই ইনাসিও লুলা দ্য সিলভা এক বছরের মধ্যেই ব্রাজিলের রাষ্ট্রপতি নির্বাচিত হন।
ওয়ার্ল্ড সোশ্যাল ফোরামের রথযাত্রা দক্ষিণ এশিয়ায় শুরু হয় ভারতের হায়দরাবাদে, ২০০২ সালের জুলাই মাসে অনুষ্ঠিত এশিয়া সোশ্যাল ফোরামের মাধ্যমে। মাঝে মুম্বাই, করাচি হয়ে এবার দক্ষিণ এশিয়া সোশ্যাল ফোরামের আয়োজক হলো এ অঞ্চলের অন্যতম প্রাচীনতম নগর ঢাকা। ঢাকা দ্বিখণ্ডিত হওয়ার আগে সম্ভবত এটাই নাগরিকদের সর্বশেষ আঞ্চলিক সম্মিলন।
ওয়ার্ল্ড সোশ্যাল ফোরামের কোনো মাথাভারী প্রশাসনিক কাঠামো নেই, নেই কোনো স্ট্যান্ডিং কমিটি বা পলিটব্যুরো। প্রতিটি সম্মেলনের জন্য স্থানীয় ও বৈশ্বিক সমন্বয় কমিটি গঠন করা হয়। থাকে একটি অস্থায়ী সচিবালয়। এবার এই ফোরামের সহ-আয়োজক ছিল এ দেশের প্রাচীনতম উচ্চশিক্ষার প্রতিষ্ঠান ঢাকা বিশ্ববিদ্যালয়। সচিবালয়ের দায়িত্ব নিয়েছিল ‘অঙ্গীকার বাংলাদেশ’ নামে একটি এনজিও।
ঢাকা বিশ্ববিদ্যালয় সহ-আয়োজক হওয়ায় কাজটা অনেক সহজ হয়ে গিয়েছিল। বিশ্ববিদ্যালয় এলাকার বিভিন্ন ভবন ও চত্বর ব্যবহারের সুযোগ পেয়েছেন অংশগ্রহণকারীরা। আয়োজন ছিল বিশাল, ৪৪টি দেশের এক হাজার ২০০ প্রতিনিধি যোগ দিয়েছেন নাগরিক সমাজের পক্ষ থেকে। বাংলাদেশি অংশগ্রহণকারীর সংখ্যা কত ছিল, তা জানা যায়নি। সচিবালয়ের খরচ বাদে মোট খরচ হয়েছে প্রায় এক কোটি টাকা। ঢাকা বিশ্ববিদ্যালয়ের যেসব সুযোগ-সুবিধা ব্যবহার করা হয়েছে, তার আর্থিক মূল্য প্রায় তিন কোটি ৬৬ লাখ টাকা। (সূত্র: অঙ্গীকার বাংলাদেশ) ১৮ থেকে ২২ নভেম্বর অবধি আয়োজিত এই ফোরামে অনুষ্ঠিত হয়েছে অসংখ্য সেমিনার, ওয়ার্কশপ, প্রদর্শনী এবং শোভাযাত্রা। গণমাধ্যম ভালোই কভারেজ দিয়েছে। এখন কোটি টাকার প্রশ্ন হলো, আমরা কী পেলাম।
ওয়ার্ল্ড সোশ্যাল ফোরামের স্লোগান হলো, ‘অ্যানাদার ওয়ার্ল্ড ইজ পসিবল’, অন্য রকম বিশ্ব গড়ে তোলা সম্ভব। মূল চেতনা হচ্ছে, পৃথিবীর মধ্যে মানুষে মানুষে কৃত্রিম দেয়াল থাকবে না, মানুষ শুধু বৈশ্বিক পুঁজির জন্য শ্রমের জোগানদার হবে না, সমাজে কোনো রকম বৈষম্য থাকবে না, মানুষের জীবন রাষ্ট্রকেন্দ্রিক হবে না, রাষ্ট্র হবে মানুষকেন্দ্রিক। ওয়ার্ল্ড সোশ্যাল ফোরামের প্রতিটি সম্মেলনে এই ঘোষণা ও অঙ্গীকার উচ্চারিত হয়।
ওয়ার্ল্ড সোশ্যাল ফোরাম নিয়ে অনেকের মধ্যেই কিছুটা বিভ্রান্তি আছে। এটা এনজিওদের কোনো জোট বা ফোরাম নয়। এটা নাগরিক সমাজের জন্য একটা প্লাটফরম। আগ্রাসী ধনতন্ত্র, নয়া উদারবাদী অর্থনীতি এবং বৈষম্যমূলক বিশ্বব্যবস্থার বিরুদ্ধে যাদের অবস্থান বা যারা সোচ্চার, তাদের জন্য এই প্লাটফরম। পথ-মতনির্বিশেষে যেকোনো ব্যক্তি বা গোষ্ঠী এই প্লাটফরম ব্যবহার করতে পারেন। তুলে ধরতে পারেন তাঁদের মতামত।
২০০১ সালে অনুষ্ঠিত প্রথম ফোরামে ইউনেসকো অংশ নিয়েছিল। ফলে জাতিসংঘ ও অন্যান্য বৈশ্বিক সংগঠনের কাছে এই ফোরামের একটা মর্যাদাপূর্ণ অবস্থান তৈরি হয়। সম্প্রতি ঢাকায় অনুষ্ঠিত দক্ষিণ এশিয়া ফোরামের সহ-আয়োজক হয়ে ঢাকা বিশ্ববিদ্যালয় একটি ইতিবাচক দৃষ্টান্ত তৈরি করল। ব্যাপক নাগরিক সমাজের সঙ্গে ঢাকা বিশ্ববিদ্যালয়ের একটা প্রাতিষ্ঠানিক ও আদর্শগত সম্পর্ক তৈরি হলো। সোশ্যাল ফোরামও পেল আরও গ্রহণযোগ্যতা। বিভিন্ন দেশ থেকে আসা নাগরিক সমাজের প্রতিনিধিরা ঢাকা বিশ্ববিদ্যালয়ের ইতিহাস সম্পর্কে কিছুটা অবহিত হলেন। এর মাধ্যমে বাংলাদেশের মানুষের যুগ-যুগের সংগ্রামেরও একটা পরিচয় পেলেন। আন্তঃসীমান্ত গণতান্ত্রিক ধ্যান-ধারণা ও মূল্যবোধ তৈরি করা ও বিশ্ব দৃষ্টিভঙ্গি অর্জন করার ক্ষেত্রে নাগরিকদের জন্য এগুলো উল্লেখযোগ্য সিঁড়ি হিসেবে বিবেচিত হবে।
অবশ্য একটা নেতিবাচক দিকও লক্ষ করা গেছে। দক্ষিণ এশিয়া সোশ্যাল ফোরাম ছিল বহুলাংশে এনজিওকেন্দ্রিক। ব্যাপক আমজনতা, গণসংগঠন ও সামাজিক আন্দোলনগুলোর অংশগ্রহণ তেমন ছিল না। ওয়ার্ল্ড সোশ্যাল ফোরামের যে মূল চেতনার সঙ্গে এটা সংগতিপূর্ণ নয়।
প্রথম থেকেই আয়োজকদের চেষ্টা ছিল করপোরেট সংস্থাগুলো থেকে গা বাঁচিয়ে ফোরাম আয়োজন করা। বড় বড় ব্যবসাপ্রতিষ্ঠান ও করপোরেট এনজিওগুলো প্রস্তুত ছিল উদারভাবে আর্থিক সাহায্য দিতে। কিন্তু সেটা নিলে ফোরাম পথভ্রষ্ট হতো। তথাপি ফোরামে বিদেশি অনুদানপুষ্ট এনজিওদের প্রাধান্য ছিল লক্ষ্যণীয়।
ওয়ার্ল্ড সোশ্যাল ফোরাম একাদশ বর্ষ অতিক্রম করতে চলেছে। প্রথম তিন বছর এটা ব্রাজিলের পোর্তো এলেগ্রেতেই অনুষ্ঠিত হয়েছিল। চতুর্থ বছর থেকে এটা অন্যান্য মহাদেশে বিস্তৃত হতে থাকে। ২০০৩ সালের তৃতীয় ফোরামে আমি পোর্তো এলেগ্রেতে যে আগ্রহ, অঙ্গীকার ও উন্মাদনা দেখেছিলাম, এই এক দশকের ব্যবধানে তার অনেকটাই অন্তর্হিত। ফোরাম অনেকটা গতানুগতিকতায়, আনুষ্ঠানিকতায় পৌঁছে গেছে। লাতিন আমেরিকায় একে একে ব্রাজিল, ভেনেজুয়েলা, পেরু, আর্জেন্টিনা ও চিলিতে যে রকম গণজোয়ার তৈরি হয়েছে, দেশে দেশে মার্কিন-অনুগত সরকারগুলো নির্বাচনে হেরে গেছে, প্রতিষ্ঠিত হয়েছে প্রগতিশীল গণতান্ত্রিক সরকার; আমাদের মহাদেশে সে রকমটি ঘটছে না। দেশে যদি গণমানুষের অংশগ্রহণে সত্যিকার লড়াই না থাকে, এ ধরনের ফোরাম কোনো রকম অনুঘটকের কাজ করতে পারে না। যেখানে গণমানুষের গণতন্ত্রায়নের সংগ্রামকে বেগবান করার পথে একটা সহায়ক ভূমিকা রাখার কথা, নতুন উদ্দীপনা সৃষ্টির ও নতুন আকাঙ্ক্ষা জাগ্রত করার সঞ্জীবনী মন্ত্রে উজ্জীবিত করার কথা, সেখানে দক্ষিণ এশিয়া সোশ্যাল ফোরাম হয়তো একটা বড়সড় মেলার দৃষ্টান্ত হিসেবেই মানুষ মনে রাখবে। আমাদের নাগরিক সমাজের একটা বড় ঘাটতি হলো, তারা রাষ্ট্রীয় ক্ষেত্রে বেশ নির্লিপ্ত। ‘রাজনীতিবিদেরা খারাপ’ এই কথা শুনছি বহু দিন ধরে। কিন্তু ভালো মানুষেরা যদি শুধু এনজিওর খোলসে নিজেদের ঢেকে রাখেন, তাহলে রাষ্ট্র কাদের হাতে পড়বে?
মহিউদ্দিন আহমদ: লেখক ও গবেষক।
</doc>

<doc>
সিটি করপোরেশন
ঢাকা বাঁচানোর শেষ আর্তনাদ
অনেক অনুনয়-বিনয়, অনুরোধ-আবদার, আহ্বান-প্রতিবাদ সত্ত্বেও মনে হচ্ছে, ঐতিহাসিক ঢাকা শহর স্বাধীন বাংলাদেশের রাজধানী (সিটি করপোরেশন) বিভাজনের দ্বারপ্রান্তে। এমন একটা আইন সংসদে উত্থাপিত হয়েছে। পাস হলেই প্রশাসনিক তরবারি চলবে রাজধানীর ওপর দিয়ে। তারপরই দুই টুকরা এই ঐতিহাসিক শহর। এই খণ্ডিত ঢাকা যাঁদের স্বার্থ রক্ষা করবে, তাঁরা ইতিমধ্যে ছুরি-চাকুতে শাণ দিতে শুরু করেছেন। আমার কয়েক বন্ধু, যারা ঢাকাকে নিয়ে খুব চিন্তা করে, তারা কয়েকবার অনুরোধ করেছে কিছু একটা লিখুন না এ ব্যাপারে। তাঁদের বলেছি, লিখে কিছু হয় না। ওসব লেখা যাদের উদ্দেশে, তারা কেউ পড়ে না। সে নিশ্চিত করে বলেছে, অন্য কেউ না পড়ুক অন্তত প্রধানমন্ত্রী পড়েন। তাঁকে বলেছি, এ ব্যাপারে লিখেছি তাতে কিছু হয়নি। তারপরও তার আবদার কিছু একটা লিখতে হবে। তার ধারণা, এখনো প্রধানমন্ত্রী এ ব্যাপারে একমাত্র ভরসা। তিনি এর আগে জনমতের প্রতি শ্রদ্ধা জানিয়ে সরকারের অনেক সিদ্ধান্ত বাতিল করে দিয়েছেন। আমার সেই বন্ধুকে অনুরোধ করেছি, প্রধানমন্ত্রী অনেক ব্যক্তিকে শ্রদ্ধা-ভক্তি করেন, তাঁদের কাছে গেলে কাজ হতে পারে। তার জবাব, প্রধানমন্ত্রী যাঁদের শ্রদ্ধা-ভক্তি করেন, তাঁরা কোনো রাজনৈতিক বক্তব্য দিতে রাজি হবেন না। বুঝতে পারি না, রাজধানী দ্বিখণ্ডিত হবে, তাকে বন্ধ করার জন্য একটা বিবৃতি দেবেন, সেখানে রাজনীতি এল কোথা থেকে? শেষমেশ বন্ধুদের বললাম, ঢাকা আমার শহর নয়। আমার শহর চট্টগ্রাম। ঢাকা থেকে কমপক্ষে হাজার বছরের বেশি পুরোনো। সেই শহর তো ভাগ হচ্ছে না। বন্ধুর মন্তব্য আজ ঢাকা দ্বিখণ্ডিত হচ্ছে, কাল যে চট্টগ্রাম হবে না, তার কি কোনো নিশ্চয়তা আছে? চিন্তার বিষয়। না নেই। হতেও পারে। তখন নেপোলিয়নের একটা উক্তি মনে পড়ে গেল। সম্রাট নেপোলিয়ন বলেছিলেন, ‘The world suffers a lot not because of the violence of bad people, But because of the silence of the good people.’ (Napoleon-1769-1821)। বিশ্ব খারাপ মানুষের হিংস্রতার কারণে কষ্ট পায় না, পায় ভালো মানুষগুলোর নীরবতার কারণে। ঢাকাকে ভাগ করার মধ্যে হিংস্রতার হয়তো কিছুই নেই, তবে হূদয়হীনতা আছে। ফোন করি আমার এক সহকর্মীকে, যিনি ঢাকা নিয়ে অনেক চিন্তা করেন। জানতে চাই এই প্রসঙ্গে তাঁর মত কী। তাঁর অবাক করা উত্তর। ভালোই তো। ক্ষমতার যত বিকেন্দ্রীকরণ হবে, প্রশাসনও তত দক্ষ হবে । বলি, আমি যে বিষয় নিয়ে পড়ালেখা করি, তার একটি অন্যতম বিযয় হচ্ছে বিকেন্দ্রীয়করণ এবং সাংগঠনিক কাঠামো। সেখানে দক্ষ প্রশাসনের জন্য একটি রাজধানী শহরকে দ্বিখণ্ডিত করতে হবে, সেটা একটা উপায় বটে; তবে তা সবচেয়ে দুর্বল উপায়।
আমি বা আমার মতো অন্যরা যা-ই লিখি না কেন, সরকার যদি সিদ্ধান্ত নিয়েই ফেলে ঢাকাকে দুভাগ করবে, তাহলে বুঝতে হবে এসব লেখালেখিতে কিছুই হবে না। আর জনগণ যে শেখ হাসিনাকে চেনে, যিনি আড়িয়াল বিলে প্রস্তাবিত বঙ্গবন্ধু আন্তর্জাতিক বিমানবন্দর বাতিল করতে পারেন, তিনি নিশ্চয় তাঁর বাবা এবং নিজের সব ঐতিহাসিক রাজনৈতিক কর্মকাণ্ডের কেন্দ্রবিন্দু, সেই ঢাকাকে দ্বিখণ্ডিত করার সিদ্ধান্তও পুনর্বিবেচনা করতে পারেন। বঙ্গবন্ধুর অত্যন্ত এক স্নেহভাজন ব্যক্তি বর্তমান সরকারের আমলে একটি টিভি চ্যানেল স্থাপনের অনুমোদন চেয়ে আবেদন করেছিলেন। পাননি। তিনি বঙ্গবন্ধু-কন্যা প্রধানমন্ত্রী শেখ হাসিনাকে কাছে পেয়ে সুযোগ নিয়ে বলেছিলেন, ‘বঙ্গবন্ধুর কাছে আবেদন করলে তিনি আমাকে ঠিকই অনুমোদন দিতেন।’ উত্তরে প্রধানমন্ত্রী নাকি তাঁকে বলেছেন, ‘মুশকিল হচ্ছে, সবাই আমাকে আব্বার সঙ্গে তুলনা করে।’ বাস্তবটা হচ্ছে, ঠিক বাবার সব চরিত্র না পেলেও বাবার সঙ্গে অনেক জায়গায় যেহেতু চরিত্রগত মিল আছে, সাধারণ মানুষ কিন্তু এখনো সুযোগ পেলেই বলে ‘হাজার হোক শেখ মুজিবের মেয়ে তো।’ সুতরাং যেহেতু বঙ্গবন্ধু আজ জীবিত নেই, সেহেতু মানুষের সব আবদার তাঁর কন্যার কাছে করবে, তা-ই তো স্বাভাবিক। তার ওপর তিনিই তো প্রধানমন্ত্রী। তিনি জনগণকে যা দিতে পারবেন, এ মুহূর্তে অন্য কেউ তো তা পারবেন না।
রাজধানী ঢাকাকে কেন ভাগ করা হবে তা সরকারি দলের কেউ কিন্তু পরিষ্কার করে কিছু বলতে পারেনি। দু-একজনের কাছে জানতে চেয়েছি। তাদের সোজাসাপ্টা উত্তর, ঠিক জানি না, তবে মনে হচ্ছে দীর্ঘ সাড়ে আট বছরের মতো সময় ধরে এক সাদেক হোসেন খোকাকে মেয়র দেখতে দেখতে সরকার তো বটেই, সাধারণ মানুষও ক্লান্ত। নির্বাচন দিয়ে নতুন মেয়র আসার ব্যবস্থা করলেই তো হয়। তাদের সহজ-সরল উত্তর, সেই নির্বাচনে সরকারি দল যে জিতবে তার নিশ্চয়তা কই? চট্টগ্রামের কথা মনে হলে সরকারের অনেক নীতিনির্ধারকের গায়ে কাঁটা দেয়। চট্টগ্রাম তো হাতছাড়া হয়েছে, এরপর ঢাকাও যদি হাতছাড়া হয়, তাহলে সরকারের আর থাকল কী? ১৯৯২ সালে ঢাকা ও চট্টগ্রামের সিটি করপোরেশন নির্বাচনে বিএনপির পরাজয়ের পর বন্ধু মুনতাসীর মামুন এই দুই শহরে সরকারি দলের পরাজয়কে মুর্শিদাবাদের পতনের সঙ্গে তুলনা করেছিল । বর্তমান সরকার তেমন একটি ঘটনার পুনরাবৃত্তি দেখতে চায় না বলেই ঢাকা ভাগের আয়োজন বলে অনেকে মনে করে।
মার্গারেট থ্যাচার যখন ব্রিটেনের প্রধানমন্ত্রী, তখন তিনি লন্ডন শহরকে ভাগ করেছিলেন। কারণ, হিসেবে বলেছিলেন, এতে বিশাল লন্ডন শহরের পরিষেবাগুলো আরও উন্নত হবে। তাঁর দলের অনেক সাংসদ তাঁর তীব্র সমালোচনা করেছিলেন। কাজ হয়নি কিছু। লন্ডনকে একটা গোটা আপেলের মতো চার টুকরা করা হয়েছিল। ফল হয়েছিল উল্টো। সমন্বয়ের অভাবে দেখা দিল চরম বিপর্যয়। থ্যাচারের পতনের পর সেই লন্ডনকে আবার আগের অবস্থায় ফিরিয়ে আনা হয়েছিল। লন্ডনে একজন মেয়র। কাউন্সিল আছে অনেক। তাঁরা সবাই মেয়রের দপ্তরের অধীনে কাজ করেন। আগের এক লেখায় বলেছিলাম, বিশ্বের অনেক বড় শহরে নির্বাচিত নগর বা সিটি গভর্নমেন্ট বা সরকার আছে। এই উপমহাদেশে দিল্লি ও করাচিতে আছে। শহরকে একাধিক পৌরসভায় ভাগ করা হয় এবং তা নগর সরকারের অধীনে কাজ করে। নগর সরকার একটি স্বায়ত্তশাসিত প্রতিষ্ঠান। মনে করি, সিঙ্গাপুর। আয়তনে ঢাকার চেয়ে বড় হবে না। একটি শহর আবার একটি দেশ। পৌরকাজ চালানোর জন্য তাকে দুই টুকরা করা হয়নি। হানিফ যখন ঢাকার মেয়র নির্বাচিত হন, তখন তিনি ঢাকায়ও নগর সরকার চালু করার কখা বলেছিলেন। চট্টগ্রামের মেয়র মহিউদ্দিন চৌধুরীও হানিফের সঙ্গে একই দাবি তুলেছিলেন। কাজ হয়নি কিছু। সত্যি সত্যি যদি ঢাকা বিভাজনের উদ্দেশ্য হয় জনগণের প্রাপ্য পৌরসেবার উন্নতি, তাহলে সেটি কখনো এভাবে হবে না। এটা হলে রাজধানী প্রশাসনে দেখা দেবে চরম বিশৃঙ্খলা। যেসব প্রতিষ্ঠান সেবার জোগান দেয়, যেমন—ডেসকো, তিতাস, ওয়াসা সেগুলোকে তো আর ভাগ করা যাবে না। বিভাজন যদি সেবার উন্নয়ন নিশ্চিত করত, তা হলে কলকাতা, ব্যাংকক, মুম্বাই, নিউইয়র্ক, লন্ডন, টোকিও, প্যারিস প্রভৃতি শহরকেও ভাগ করা হতো। তারা আমাদের চেয়ে অনেক বেশি বুদ্ধিমান।
সুশীল সমাজ এক-আধটু হইচই করলেও বিরোধী দল এ ব্যাপারে একদম নিশ্চুপ। তারা নিশ্চয় ঠিক করেছে আগামীবার ক্ষমতায় এলে তারা ঢাকাকে চার ভাগ করবে। যত বেশি ভাগ তত বেশি লুটপাট। আমার এই লেখায় তেমন কিছু হবে সে আশা করি না। এটি একটি দুর্ঘটনা ঘটার আগের একটি আর্তনাদের মতো। সেই আর্তনাদের পর সব শেষ। কোনো কারণে যদি ভাগ্য সুপ্রসন্ন হয়, বেঁচেও যেতে পারি। তবে তা হবে একটি অলৌকিক ঘটনা। অলৌকিক ঘটনা যে একেবারে ঘটে না, তা নয়। বিদেশে অবস্থানরত আমার কয়েক বন্ধু জানতে চেয়েছে, কোন ঢাকা আমাদের রাজধানী হবে? তাদের বলেছি অপেক্ষা করতে। একজন আবার ঠাট্টা করে বলেছে, আচ্ছা দুই ঢাকার নির্বাচনে এক ঢাকায় আওয়ামী লীগের প্রার্থী বিজয়ী হলো, অন্য ঢাকায় বিএনপির। তখন কী হবে? তাকেও বলেছি ধৈর্য ধরতে। সব শেষে মাননীয় প্রধানমন্ত্রী বঙ্গবন্ধু-কন্যার কাছে পুনরায় আবদার বিষয়টাকে কী আবার পুনর্বিবেচনা করা যায়? আল্লাহ আমাদের সহায় হোন।
আবদুল মান্নান: সাবেক উপাচার্য, চট্টগ্রাম বিশ্ববিদ্যালয়। বর্তমানে শিক্ষক, ইউল্যাব।   
</doc>

<doc>
সহজিয়া কড়চা
সাইড নিতেই হবে
ফরাসি অস্তিত্ববাদী দার্শনিক জাঁ-পল সার্ত্রে ১৯৮০-তে শেষ নিঃশ্বাস ত্যাগ করেন এক মধ্যরাতে। রাত দেড়টার দিকে। নানা রকম শারীরিক সমস্যা নিয়ে হাসপাতালে ছিলেন অনেক দিন। তাঁর মৃত্যুর সংবাদ যখন সংবাদপত্রের অফিসে আসে তখন পত্রিকার শুধু মেকআপ শেষ নয়, ছাপার কাজ চলছিল। সঙ্গে সঙ্গে প্রথম ও শেষ পাতা নতুন করে মেকআপ করার ব্যবস্থা করা হয়। কালো বর্ডার দেওয়া সব কাগজের প্রথম ও শেষ পাতায় ছিল সার্ত্রের শেষযাত্রার খবর। অন্য কোনো সংবাদ নয়। পরদিন সকালে প্যারিসে কাগজ বের হয় দেরিতে।
দেরি হওয়ার কারণ এলিসি প্রাসাদের শোকবার্তার জন্য কাগজগুলো অপেক্ষা করছিলেন। প্রেসিডেন্ট ভালেরি জিসকার্ড দ্যে’স্তার শোকবার্তা আসে দেরিতে। বিলম্বের কারণ তিনি ভাবছিলেন শোকবার্তায় কী লিখবেন। প্রথাগত শোকবাণী চলবে না। এসব ক্ষেত্রে অনেক দেশের রাষ্ট্রপ্রধান ও সরকারপ্রধানদের কোনো সমস্যা হয় না। তাঁরা ঘুমিয়ে থাকেন। তাঁদের উপ বা সহকারী প্রেসকর্মকর্তা শোকবার্তা মিডিয়াকে দিয়ে দেন: তাঁর মৃত্যুতে আমাদের সাহিত্যের যে ক্ষতি হলো তা সহজে পূরণ হওয়ার নয়। আমি তাঁর আত্মার মাগফেরাত কামনা করি।
কাঁচা ঘুম থেকে জেগে প্রেসিডেন্ট দ্যে’স্তা কিছুক্ষণ ভাবেন। তাঁর সহকারীকে ডিকটেশান দিতে গিয়ে বলেন, ‘যা বলি লেখো। আজকের শোকবার্তায় কোনো রকম পণ্ডিতি ফলাইতে যেয়ো না।’ তিনি সেদিন বলেছিলেন: ‘সারা জীবন প্রতিষ্ঠান ও প্রথাবিরোধী ছিলেন এই মহান দার্শনিক। প্রেসিডেন্ট হিসেবে আমি তাঁর মৃত্যুতে শোকবাণী দিলে তাঁর নীতি-আদর্শের প্রতি অসম্মান জানানো হবে। এসব আনুষ্ঠানিক সম্মান তিনি কোনো দিন পছন্দ করেননি। তাঁর মৃত্যুতে আমি শোক প্রকাশ করতে পারি শুধু তাঁর একজন ছাত্র ও পাঠক হিসেবে, রাষ্ট্রপ্রধান হিসেবে শোকবার্তা দেওয়া হবে ঔদ্ধত্যের শামিল।’ দীর্ঘ শোকবার্তার শেষে গিয়ে তিনি বলেন, সার্ত্রে নিরপেক্ষ ছিলেন না, সব সময়ই একটি সাইড (side) বা পক্ষ নিতেন।
সার্ত্রের মতো মানুষেরা কেন পক্ষ নিতেন এবং কার পক্ষই বা নিতেন? জাতীয় ও আন্তর্জাতিক এবং আন্তরাষ্ট্রীয় প্রশ্নে তিনি সাবলীলভাবেই একটি পক্ষ অবলম্বন করতেন। যখন দেখতেন তাঁর নিজের রাষ্ট্র অথবা অন্য কোনো রাষ্ট্র অন্যায় করছে—তিনি একটির পক্ষ নিতেন। অন্যায়কারী নিজের রাষ্ট্রের বিরুদ্ধে দাঁড়াতেও দ্বিধা করেননি। প্রবলকে দুর্বলের ওপর অবিচার করতে দেখলে প্রবলের বিরোধিতা করেছেন সব শক্তি দিয়ে। মাওবাদী পত্রিকা বিক্রির ওপর সরকার নিষেধাজ্ঞা জারি করলে তিনি সেই কাগজ রাস্তায় দাঁড়িয়ে বিক্রি করেছেন।
ফ্রান্স একটি সাম্রাজ্যবাদী শক্তি। শত শত বছর ধরে এশিয়া ও আফ্রিকার বিভিন্ন দেশ শাসন ও লুণ্ঠন করেছে। সেসব দেশের সম্পদ এনে গড়ে তুলেছে এক সমৃদ্ধ ও সুন্দর ফরাসি দেশ। একসময় ওই সব পদানত দেশের মানুষের মধ্যে স্বাধীনতার স্পৃহা জাগে। তৎক্ষণাৎ ফরাসি সরকার তাদের দমন করতে চালায় পাশবিক নির্যাতন। রাষ্ট্রের নীতির বিরুদ্ধে গিয়ে, নিজের দেশের মানুষের স্বার্থের বিরুদ্ধে গিয়ে সার্ত্রে ও তাঁর মতো আরও অনেক লেখক-বুদ্ধিজীবী আলজেরিয়া, মরক্কো প্রভৃতি দেশের স্বাধীনতাকামীদের সমর্থন দিয়েছেন। সে সমর্থন গোলটেবিলের টেবিল চাপড়ে নয়, অতি সক্রিয়ভাবে ও ঝুঁকি নিয়ে।
ইঙ্গ-ফরাসি সাম্রাজ্যবাদের ঘনিষ্ঠ মিত্র মার্কিন সাম্রাজ্যবাদ যখন ভিয়েতনামের মুক্তিকামীদের ওপর বছরের পর বছর ধরে চালাতে থাকে বর্বরতা ও গণহত্যা, তার প্রতিবাদে গর্জে ওঠেন সার্ত্রে ও তাঁর বন্ধুরা। যুদ্ধাপরাধী মার্কিন প্রেসিডেন্টের বিচারের জন্য গঠন করেন আন্তর্জাতিক যুদ্ধাপরাধ আদালত। স্টকহোমের সেই আদালতের চেয়ারম্যান ছিলেন তিনি। তাঁর কার্যকলাপে ফরাসি সরকার বিব্রত হয়েছে, কিন্তু তাঁকে অগ্রাহ্য ও অপমান করেনি।
সব যুগে সব দেশে ভলতেয়ার, সার্ত্রেরা থাকেন না। কিন্তু সব কালে সব দেশেই বিবেকবান নাগরিকেরা তাঁদের অভাব কিছু পূরণ করেন। অন্যায়-অবিচার দেখলে ব্যক্তিগত স্বার্থের ঊর্ধ্বে উঠে তাঁরা প্রতিকার চান। প্রতিবাদ করেন। সরকার যেহেতু মানুষেরাই চালান, সুতরাং যেকোনো সরকারেরই ভুল হতে পারে। ভুল ধরিয়ে দিলে তা সংশোধন করা সম্ভব। অন্যায়ের প্রতিবাদ করতে চাইলে, ভুল ধরিয়ে দিতে গেলে, একটা সাইড নিতেই হয়। এক পক্ষকে সমর্থন দিলে আরেক পক্ষের বিরাগভাজন হওয়ার ঝুঁকি নিতেই হবে।
বাংলাদেশ একটি জনবহুল ছোট রাষ্ট্র। অন্তহীন তার মানুষের সমস্যা, অশেষ তার জনগণের দাবি। সেসব সমাধান করা ও পূরণ করা যেকোনো দক্ষ সরকারের পক্ষেও কঠিন। কিন্তু সমাধান করার সামর্থ্য ও সদিচ্ছা আছে কি না সেটাই বিবেচ্য।
বাংলাদেশের মানুষের দুর্ভাগ্য তারা জনপ্রিয় নেতা পেয়েছে। কিন্তু একটি আধুনিক রাষ্ট্র পরিচালনার জন্য দক্ষতাসম্পন্ন প্রশাসক ও রাষ্ট্রনায়ক পায়নি। নেতা হিসেবে বিপুল জনপ্রিয়তা অর্জন এক কথা, রাষ্ট্র পরিচালনার জন্য উপযুক্ত শিক্ষা, অভিজ্ঞতা ও দূরদৃষ্টি থাকা আরেক কথা। উনিশ শতকের শেষ ও কুড়ি শতকের প্রথম দিকে বাঙালি হিন্দুসমাজে অত্যন্ত উঁচু মানের শিক্ষিত ও প্রজ্ঞাসম্পন্ন মানুষ ছিলেন অসংখ্য। তাঁদের কেউ কেউ জীবনের বিভিন্ন ক্ষেত্র থেকে রাজনীতিতে আসেন। স্বাধীনতার পরে দেশ গঠনের দায়িত্ব পড়ে তাঁদের হাতে। ফলে ভারতে একটি মজবুত গণতান্ত্রিক ও সামাজিক ভিত্তি তৈরি হয়। ওই নেতৃত্ব বহু ত্যাগ স্বীকার করে দেশের অর্থনৈতিক ভিত্তিটিও শক্তভাবে গড়ে তোলেন। তারই ফল আজকের সমৃদ্ধ ও শক্তিশালী ভারত।
পাকিস্তানে সেটা হতে পারেনি। দক্ষ ও মেধাসম্পন্ন উচ্চ ও মধ্য শ্রেণীর হিন্দুরা ভারতে চলে যান। তাঁদের জায়গা দখল করে অযোগ্য-অদক্ষ অল্প শিক্ষিত মুসলমান। গণতন্ত্র কী জিনিস তা তাঁরা জানতেন না। কিন্তু সামগ্রিকভাবে বাঙালির মধ্যে একটি গণতান্ত্রিক চেতনার জন্ম হয়। ওই গণতান্ত্রিক চেতনার থেকেই বাংলাদেশের জন্ম। কিন্তু অগণতান্ত্রিক পাকিস্তানের পেট থেকেই যেহেতু বাংলাদেশের জন্ম, সেহেতু বাংলাদেশেরও কোনো গণতান্ত্রিক ঐতিহ্য নেই। স্বৈরশাসনের প্রতিই বাংলাদেশের নেতাদের ঝোঁক। তাঁরা নির্বাচনকেই মনে করেন গণতন্ত্র। নির্বাচন তো গণতন্ত্রের দুটি পা মাত্র। পায়ে হাঁটতে গেলে দরকার গোটা শরীরটার—একেবারে মাথা পর্যন্ত। আমরা গণতন্ত্রের পা দুটি পেয়েছি, কোমর থেকে মাথা পর্যন্ত নেই। তা না থাকা মানে গণতান্ত্রিক মূল্যবোধের লেশমাত্র নেই। নির্বাচনের মাধ্যমে আমরা যে পার্লামেন্ট পেয়েছি, তা একটি সুসজ্জিত সম্মেলনকক্ষ মাত্র। তাতে প্রাণ নেই, তার চেতনা নেই। আমাদের গণতন্ত্রের যদি চেতনা থাকত, পার্লামেন্টের প্রাণ থাকত, তাহলে দেশের মানুষের যে সমস্যা তা নিয়ে সেখানে কথা হতো। দেশের স্বার্থ নিয়ে কথা হতো। প্রধানমন্ত্রী, অন্যান্য মন্ত্রী ও সাংসদেরা বাংলাদেশের জনগণের প্রতিনিধি হিসেবে জনগণের টাকায় বিদেশ সফর করেন। সেখানে গিয়ে দেশের মানুষের জন্য কী করেন তা সংসদে আলোচনা হয় না। তা যদি হতো তাহলে ভারতের প্রধানমন্ত্রীর সঙ্গে আমাদের প্রধানন্ত্রীর কী কথাবার্তা হয়েছে, ভারতের সঙ্গে বাংলাদেশের কী চুক্তি ইত্যাদি হয়েছে, অন্যান্য দেশ ও বহুজাতিক কোম্পানির সঙ্গে বাংলাদেশের কী চুক্তি হয়েছে তা সংসদে উপস্থাপন করা হতো। তা নিয়ে আলোচনা হতো।
সরকারি দল থেকে বলা হচ্ছে, বিরোধী দল সংসদে যায় না, সংসদ প্রাণবন্ত হবে কী করে? বিরোধী দলের সব সদস্য যদি প্রতিদিন সংসদে যান, তাহলে তাঁদের সংখ্যা ৩৫-এর বেশি হবে না। কিন্তু আমরা দেখছি, সরকারি দলের অন্তত ১০৫ জন সদস্য প্রতিদিন অনুপস্থিত থাকেন। অর্থাৎ আমাদের নির্বাচিত প্রতিনিধিদের কাছে সংসদে যোগদান গুরুত্বপূর্ণ নয়। দেশের স্বার্থে কথা বলার সাহস যদি না থাকে, তাহলে সংসদে গিয়েই বা কী করবেন?
টিপাইমুখ নিয়ে বিরোধী দলের নেত্রী ভারতের প্রধানমন্ত্রীর কাছে চিঠি লিখেছেন। বেশ করেছেন। তবে আরও ভালো হতো পথেঘাটে তা নিয়ে পলিটিকস না করে সংসদে গিয়ে তাঁর দলের অবস্থান তুলে ধরলে। ক্ষমতাসীন জোটের আরেক বড় শরিক জাতীয় পার্টির নেতা সংসদে গিয়ে আলোচনা না করে বাইরে ঘোষণা দিয়েছেন, ভারত যদি টিপাইমুখে বাঁধ নির্মাণ করে, তাহলে তিনি জীবন দেবেন—যেমন জীবন দিয়েছিলেন গণতন্ত্রের জন্য নূর হোসেন, ডা. মিলনসহ শত শত যুবক। জনগণ এখন আশা করতে পারে, এরশাদ সাহেবকে বাঁচিয়ে রাখার জন্য হলেও বাঁধ নির্মাণ স্থগিত রাখবে ভারত।
জনগণ বেআক্কেল নয়। তারা একটি জিনিস বুঝতে পেরেছে, শুধু আওয়ামী লীগ নেতৃত্ব নয়, মহাজোটের অন্য শরিকেরাও এমন কোনো অদৃশ্য বন্ধনে আটকে গেছেন যে তাঁরা কোনো ব্যাপারেই ভারতের সঙ্গে আর মাথা উঁচু করে কথা বলতে পারবেন না। কোনো কোনো বিরোধী দল, উগ্র মুসলিম সাম্প্রদায়িক গোষ্ঠী ভারতকে যেকোনো ব্যাপারে সমালোচনা করে আত্মতুষ্টি লাভ করে। অন্যদিকে বাংলাদেশের স্বার্থ জলাঞ্জলি দিয়ে ভারতের যেকোনো কাজকে সমর্থন দেওয়ার মতো সংগঠন গত ১০ বছরে বহু সৃষ্টি হয়েছে বাংলাদেশে। টিপাইমুখে বাঁধের কারণে ক্ষতি হলে তা হবে বাংলাদেশের মুসলমান, হিন্দু, বৌদ্ধ, খ্রিষ্টান, বাঙালি, আদিবাসী সবার। শুধু মুসলমানদের নয়। হিন্দু-বৌদ্ধ-খ্রিষ্টান ঐক্য পরিষদ ভারতসংশ্লিষ্ট কোনো ব্যাপারে কোনো কথা বলে না। কিন্তু সেক্টর কমান্ডারদের নীরবতা বেদনাদায়ক। দেশের স্বাধীনতাযুদ্ধে যাঁদের অবদান চিরস্মরণীয়, আজ তাঁরা শুধু একটি এজেন্ডা নিয়ে সারা দেশ ঘুরে বেড়ান। সংগত কারণে বন্ধুর কোনো ভুলের সমালোচনা করলে বন্ধুত্ব নষ্ট হবে কেন? তা যদি হয় তাহলে সে বন্ু্লত্ব মূল্যহীন।
জাঁ-পল সার্ত্রে, মার্টিন হাইডেগার প্রমুখ দার্শনিকের অস্তিত্ববাদী দর্শনের একটি প্রধান আলোচ্য বিষয় ফিয়ার বা ভয়। আজ আমাদের জাতীয় অস্তিত্ব যখন সংকটের মুখে, আমাদের ভবিষ্যৎ যখন অনিশ্চিত, তখন আমাদের অধিপতি শ্রেণীর মধ্যে সৃষ্টি হয়েছে এক গভীর ভয়। ডান-বাম রাজনৈতিক নেতা, পেশাজীবী, ব্যবসায়ী, লেখক, শিল্পী, শিক্ষাবিদ, সাংবাদিক, সাংস্কৃতিক কর্মী প্রভৃতি শ্রেণীর মধ্যে ভয়ের সৃষ্টি হয়েছে যে টিপাইমুখ, তিস্তার পানি নিয়ে কথা বললে তাঁরা ভারতের নেমন্তন্ন পাবেন না। করাচি, লাহোর, ইসলামাবাদ যাওয়া বন্ধ হয়েছে ৪০ বছর আগে। এখন কলকাতা, দিল্লি, মুম্বাই যাওয়া বন্ধ হলে সব দরজাই বন্ধ হলো।
বন্ধুত্ব হয় বুকে বুক মিলিয়ে, হাত ধরাধরি করে—হাত কচলে নয়। প্রতিবেশী রাষ্ট্রের মধ্যে বিভিন্ন ব্যাপারে সমস্যা, মতানৈক্য, বিরোধ দেখা দিতেই পারে। ভারতের বিভিন্ন রাজ্যের মধ্যে নদীর পানি বণ্টন নিয়ে প্রবল বিরোধ রয়েছে। সদিচ্ছা থাকলে বসে সব সমস্যার সমাধান করা সম্ভব। গোঁজামিল দিয়ে কিছুই হয় না। সমস্যা জিইয়ে রাখা হয় এবং বাড়ে।
একটি বাঁধ নিয়ে, নদীর পানি বণ্টন নিয়ে প্রতিবেশীর সঙ্গে হাজার হাজার বছরের সম্পর্ক নষ্ট হবে কেন? বন্ধুকেই বন্ধু সমালোচনা করবে, শত্রুর করতে হয় ক্ষতি। যেকোনো কারণেই হোক, ভারত সরকারের সঙ্গে বাংলাদেশ সরকার সাবলীলভাবে কথা বলার সাহস পাচ্ছে না। তাদের সাহস জোগাতে পারেন শুধু নাগরিক সমাজের নেতারা এবং বাংলাদেশের জনগণ। টিপাইমুখ নিয়ে আলোচনার জন্য বাংলাদেশের আগ্রহকে স্বাগত জানিয়েছে ভারত সরকার। আলোচনা দুরকম হয়। একটি তথ্য-উপাত্ত ও যুক্তি দিয়ে জোরের সঙ্গে, আরেকটি তোতলাতে-তোতলাতে। বিষয়টি রাজনৈতিক, সুতরাং রাজনৈতিক নেতারাই নেতৃত্ব দেবেন। কিন্তু প্রতিনিধিদলে দক্ষ কর্মকর্তা ও নাগরিক সমাজের সাহসী মানুষ না থাকলে দিল্লিতে গিয়ে কনট প্লেসে কেনাকাটাই হবে, কাজের কাজ কিছু হবে না। ৪০ বছরে আমরা দক্ষ কর্মকর্তা তৈরি করতে পারিনি। দলীয় ক্যাডার দিয়ে ক্যাডারের কাজ হয়, জনগণ ও রাষ্ট্রের স্বার্থ রক্ষা হয় না।
নাগরিক সমাজের অবস্থাও আজ শোচনীয়। যথাসময় ঠিক দিকে সাইড নিতে না পারায় আজ দেশের এই বিপর্যয়কর অবস্থা। সরকারের দিক থেকে যত কথাই বলা হোক, দেশে কী হচ্ছে তা জনগণই ভালো জানে। ভবিষ্যতে কী কী হতে যাচ্ছে, তা জনগণ কিছুটা আঁচ করতে পারে। যে ছেলেটি ক্ষুধা নিয়ে সারা দিন কাগজ কুড়ায়, রাতে রাস্তায় ঘুমায় তার কাছে কিছু আশা করা অন্যায়। কিন্তু যারা রাষ্ট্রের যাবতীয় আনুকূল্য পেয়ে ধন্য তাদের দায়িত্ব রয়েছে। যাদের দ্বারাই দেশের ক্ষতি হবে, জনগণের ভবিষ্যৎ বিবর্ণ হবে, তাদের ক্ষমা নেই। সরকারকে অকল্যাণকর কাজ করা থেকে বিরত করতে না পারলে, জনগণের সাইড না নিলে, নাগরিক সমাজের নেতাদেরও দেশের মানুষ ক্ষমা করবে না।
সৈয়দ আবুল মকসুদ: গবেষক, প্রাবন্ধিক ও কলাম লেখক।
</doc>

<doc>
শ্রদ্ধেয় আবুল মকসুদ সাহেবকে তার অত্যন্ত বাস্তব ও সাহসী লেখাটির জন্য আন্তরিক ধন্যবাদ। সত্যিই আমাদের এই প্রকৃতই 'সোনার বাংলায়' গরম গরম মেঠো বক্তৃতা দেবার লোকের অভাব কখনো না থাকলেও দেশ পরিচালনার জন্য যোগ্য লোক একেবারেই পায় নি। তা ছাড়া আমাদের অধিকাংশ শিক্ষিত,এমনকি উচ্চশিক্ষিত লোকেরাও মাথা নয় বরং আবেগে পরিচালিত হতে ভালবাসেন। কিন্তু কোন দেশই আবেগ দিয়ে পরিচালনা করা যায় না। বাংলাদেশের আজকের এই অবস্থার জন্য আমাদের বুদ্ধিহীন আবেগই দায়ী। আর তাই গনতন্ত্রের নামে আমরা গনতন্ত্রের খোলস নিয়েই মাতামাতি করেছি এবং আজও করছি। আপনি সেক্টর কমান্ডারস ফোরামের ভূমিকার কথা বলেছেন। তবে আমার মত হয়ত অনেকেই সন্দেহ করবেন তাদের প্রকৃত এজেন্ডা নিয়ে। তাই ভারতের যে কোন কাজের সমালোচনা, এমন কি তা বাংলাদেশের বিপক্ষে হলেও তাদের পক্ষে করা বোধ হয় সম্ভব হবে না। আর বাংলাদেশকে অভ্যন্তরীনভাবে নানাভাগে বিভক্ত করে রাখতে পারলে কাদের লাভ হবে সেটা কেবল ঐ বিশষ এজেন্ডাধারীরা ছাড়া সবাই বোঝে। কিন্ত কি করা! আমাদের 'আবেগ'ই যে আমাদের প্রধান শত্রু! 
এই দিনে
বক্তাবলী গণহত্যা ও প্রতিরোধ দিবস
বক্তাবলী গণহত্যার কথা কি মনে আছে? এবং প্রতিরোধের?
একাত্তরে এই দেশে যে কটি গণহত্যা সংঘটিত হয়েছিল, বক্তাবলী তার মধ্যে অন্যতম। যদিও দেশে গণহত্যার সঠিক তথ্য স্বাধীনতার চল্লিশ বছরেও জাতির সামনে উত্থাপিত হয়নি। কোনো সরকারই তা করেনি। কোনো রাজনৈতিক দলও এ নিয়ে ভেবেছে বলে মনে হয় না। কারণ, ক্ষমতায় যাওয়ার জন্য হয়তো এর কোনো প্রয়োজন পড়ে না।
নারায়ণগঞ্জের পশ্চিমাঞ্চল ধলেশ্বরীর পাড় ধরে বক্তাবলীর ২২টি গ্রাম। বক্তাবলী ও আলীরটেক দুটি ইউনিয়নের সমন্বয়ে বক্তাবলী পরগনা। তখন ঢাকা ও নারায়ণগঞ্জ থেকে মুন্সিগঞ্জের দিকে সরে যাওয়ার নিরাপদ যাত্রাপথটিও ছিল এই বক্তাবলী। বক্তাবলীর পূর্বে ও দক্ষিণে ধলেশ্বরী, আর উত্তরে বুড়িগঙ্গা নদী। দুই নদীর মাঝখানে বক্তাবলীর ২২টি গ্রাম যেন দুপুরের ঘাসের ওপর বিছিয়ে রাখা মায়ের ভেজা সবুজ কাপড়।
১৯৭১-এর ২৯ নভেম্বরের রাত। ঘন কুয়াশার চাদরে ঢেকে আছে বক্তাবলীর গ্রাম। নারায়ণগঞ্জ শহরের কয়েকজন রাজাকারের সহযোগিতায় এই ২৯ নভেম্বর রাত সাড়ে তিনটার দিকে পাকিস্তানি বাহিনী তিন দিক থেকে ঘিরে ফেলে পুরো বক্তাবলী। গানবোট নিয়ে ধলেশ্বরীর বুকে তারা অবস্থান নেয়। সুবেহ সাদেকের সময় বক্তাবলীর চরে গানবোট ভিড়িয়ে নদীর পাড়ে নামতে থাকে পাকিস্তানি সেনারা। কিন্তু ঘন কুয়াশার ফলে তারা গ্রামে অগ্রসর হতে সাহস করে না। তখন মুক্তারকান্দি প্রাইমারি স্কুল, কানাইনগর হাইস্কুলসহ বক্তাবলীতে মুক্তিযোদ্ধাদের কয়েকটি ক্যাম্প ছিল। নদীর পাড়ে অবস্থিত ডিক্রিরচর মসজিদ ও বিভিন্ন বাড়িতে রাত কাটাতেন মুক্তিযোদ্ধারা। এর ফলে মুক্তিযোদ্ধারা পাকিস্তানি সেনাদের উপস্থিতি সঙ্গে সঙ্গেই টের পেয়ে যান এবং প্রতিরোধের প্রস্তুতি গ্রহণ করেন। কুয়াশা একটু কাটতে থাকলে কুঁড়ের পাড় অঞ্চলের নদীর কাছ থেকে গুলি ছুড়তে ছুড়তে প্রথমে গ্রামের দিকে অগ্রসর হতে থাকে পাকিস্তানিরা। তখন মাহফুজুর রহমানের নেতৃত্বে মুক্তিযোদ্ধারা প্রতিরোধ শুরু করেন। সকাল তখন প্রায় সাড়ে সাতটা। উল্লেখ্য, মাহফুজুর রহমান পরবর্তী সময়ে মুক্তিযোদ্ধা সংসদের কেন্দ্রীয় কমান্ড কাউন্সিলের প্রথম চেয়ারম্যান হয়েছিলেন। প্রতিরোধের শুরুতেই পাঁচ পাকিস্তানি সেনাকে হত্যা করেন মুক্তিযোদ্ধারা এবং আহত হয় বেশ কিছু পাকিস্তানি সেনা। পাকিস্তানি সেনারা পাঁচটি লাশ ও আহত দুজনকে কাঁধে নিয়ে পিছু হটে যায়। এখানে প্রায় দুই ঘণ্টা প্রতিরোধ যুদ্ধ চলে। এ দুই ঘণ্টা প্রতিরোধের কারণে বক্তাবলীর গ্রামগুলো থেকে ৫০ হাজারের বেশি মানুষ মুন্সিগঞ্জ ও বিভিন্ন অঞ্চলে সরে যেতে সক্ষম হয়। এর পর পরই পাকিস্তানি বাহিনী ভারী অস্ত্রশস্ত্র নিয়ে ঝাঁপিয়ে পড়ে গ্রামগুলোর ওপর। পাকিস্তানি হানাদারদের আধুনিক অস্ত্রশস্ত্রের মুখে মুক্তিবাহিনী বাধ্য হয়ে পিছু হটে। আর তখনই শুরু হয় পাকিস্তানি বাহিনীর তাণ্ডব। তারা ডিক্রিরচর নদীর পাড়ে সারিবদ্ধ দাঁড় করিয়ে একসঙ্গে হত্যা করে ৪০ জন নিরীহ গ্রামবাসীকে। লক্ষ্মীনগর কবরস্থানের কাছে খড়েরপাড়ার ভেতরে আশ্রয় নেওয়া দলবদ্ধ নিরীহ গ্রামবাসীকে আগুনে জ্বালিয়ে হত্যা করে। শীতের সকালে রাজাপুরের হলুদ সরিষাখেত লাল হয়ে ওঠে; পড়ে থাকে লাশের পর লাশ। ঢাকা বিশ্ববিদ্যালয়ের মেধাবী ছাত্র শহীদুল্লাহ, মুনীরুজ্জামানসহ বহু ছাত্র আর সাধারণ কৃষককে হত্যা করে তারা। বক্তাবলীতে ১৩৯ জনকে হত্যা করে পাকিস্তানি বাহিনী। বক্তাবলী পরগনার ২২টি গ্রামই গান পাউডার দিয়ে বিকেলের মধ্যে জ্বালিয়ে-পুড়িয়ে ছাই করে দেয় ওরা।
মুক্তিযুদ্ধে সংঘটিত গণহত্যাগুলোর মধ্যে বক্তাবলীর গণহত্যা অন্যতম। এখানে প্রতিরোধ হয়েছে, পাকিস্তানি সেনাদের হত্যা করা হয়েছে, মুক্তিযোদ্ধারা শহীদ হয়েছেন। অথচ কী নির্মম আমাদের বাস্তবতা, আজ চল্লিশ বছর পরেও ঢাকা বিশ্ববিদ্যালয়ের শহীদ ছাত্রদের তালিকায় যেমন এ বক্তাবলীর শহীদদের নাম নেই, স্থানীয় জেলা প্রশাসনের শহীদদের তালিকায়ও এই ১৩৯ জনের একজনেরও নাম নেই। অথচ এ অঞ্চলে কোনো একজনও রাজাকার বা স্বাধীনতাবিরোধী ছিল না। এ ২২টি গ্রামের প্রতিটি বাড়িতেই মুক্তিযুদ্ধের নয়টি মাস নিজেরা খেয়ে না-খেয়ে মুক্তিযোদ্ধা ও আশ্রয় নেওয়া মানুষকে খাইয়েছেন, আশ্রয় দিয়েছেন। এ গ্রামগুলোর ছাত্র, শিক্ষক, চাষাভুষা—প্রত্যেক মানুষই ছিলেন মুক্তিযোদ্ধা।
সন্তানহারা, পিতাহারা, স্বজনহারা সেই শহীদ পরিবারগুলোতে এখনো আহাজারি, বুকফাটা আর্তনাদ। আজ বেঁচে থাকার জন্য, টিকে থাকার জন্য প্রাণপণ লড়াই করেও মানবেতর জীবন যাপন করছে শহীদ পরিবারগুলো। মুক্তিযোদ্ধা সংসদ গণহত্যা, শহীদ মুক্তিযোদ্ধা, মুক্তিযোদ্ধা, রাজাকার, আলবদর ও যুদ্ধাপরাধীদের তালিকা ও এর সঠিক তথ্য সংগ্রহে বড় ভূমিকা রাখতে পারত। কিন্তু তা তারা করেনি। আমরা দেখে আসছি, বিএনপির শাসনামলে সংসদ কার্যালয়ে জিয়াউর রহমানের ছবি তুলে তাঁদের জিন্দাবাদ ধ্বনি দিতে, স্বৈরশাসক এরশাদের সময় এরশাদের ছবি তুলে তাঁর গুণগান করতে, আজ বঙ্গবন্ধুর ছবি তুলে জয় বাংলা ধ্বনি দিয়ে আত্মহারা হচ্ছেন। কত জায়গায় স্বাধীনতাবিরোধীরা মুক্তিযোদ্ধাদের তালিকায় ঠাঁই করে নিচ্ছে। ইতিহাস বিকৃতির দায় বিএনপি, জামায়াত আর স্বাধীনতাবিরোধীরাই শুধু নেবে না—এ দায় তাঁরাও এড়াতে পারেন না। প্রতিদিন মুক্তিযোদ্ধা ও শহীদ পরিবারগুলোর জন্য সরকারের এত প্রতিশ্রুতির জোয়ার উঠলেও জোয়ারের সে ঢেউ প্রায় চল্লিশ বছরেও বুড়িগঙ্গা-ধলেশ্বরীর পাড়ে শহীদদের গ্রাম বক্তাবলীতে এসে আঘাত করেনি।
আজ আমরা তাঁদের বিনম্রচিত্তে স্মরণ করি।
রফিউর রাব্বি: লেখক ও সাংস্কৃতিক সংগঠক।
দূরদেশ
পাকিস্তানের মেমোগেট: কে হারে, কে জেতে?
মার্কিন সেনাধ্যক্ষ এডমিরাল মাইক মালেনকে পাকিস্তানের পক্ষ থেকে স্বাক্ষরবিহীন যে চিঠিটি এ বছরের মে মাসে পাঠানো হয়েছিল সেটা কে লিখেছিলেন তা এখন সবারই জানা। যুক্তরাষ্ট্রপ্রবাসী পাকিস্তানি বংশোদ্ভূত ব্যবসায়ী মনসুর এজাজ চিঠির লেখক ও বার্তাবাহক। এজাজ কেবল যে তা স্বীকারই করেছেন তা নয়, তিনি এ নিয়ে কোনো রকম ভান-ভণিতারও আশ্রয় নেননি। চিঠিটি যে যুক্তরাষ্ট্রের ত ৎকালীন জয়েন্ট চিফ অব স্টাফস এডমিরাল মাইক মালেনের দপ্তরে পৌঁছেছিল এবং তিনি তা পড়েও ছিলেন—সেটাও বিতর্কের ঊর্ধ্বে। প্রশ্ন হচ্ছে তাঁকে এই চিঠি লেখার জন্য যুক্তরাষ্ট্রে নিযুক্ত পাকিস্তানি রাষ্ট্রদূত হোসেন হাক্কানি বলেছিলেন কি না, হাক্কানি এই চিঠির খসড়া অনুমোদন করেছিলেন কি না এবং সর্বোপরি পাকিস্তানি প্রেসিডেন্ট আসিফ আলী জারদারির জ্ঞাতসারে ও তাঁর পক্ষ থেকে এই চিটি লেখা হয়েছিল কি না। এসব প্রশ্ন নিয়ে পাকিস্তানে এখন চলছে তোলপাড়। ইতিমধ্যেই হোসেন হাক্কানি দাবি করেছেন, তিনি এই চিঠি লিখতে বলেননি, তিনি ওয়াশিংটন থেকে ইসলামাবাদে ফিরে গিয়ে পদত্যাগ করেছেন এবং পাকিস্তানের প্রধানমন্ত্রী ইউসুফ রাজা গিলানি এ নিয়ে নিরপেক্ষ তদন্তের প্রতিশ্রুতি দিয়েছেন। কিন্তু তাতেও ঝড় থামছে না, খুব শিগগিরই থামবে বলে মনেও হয় না। ইতিমধ্যে ওয়াটারগেট কেলেঙ্কারির অনুসরণে একে পাকিস্তানের ‘মেমোগেট’ বলে বর্ণনা করাও শুরু হয়েছে।
একটি স্বাক্ষরবিহীন চিঠি নিয়ে গোটা দেশ তোলপাড় হয়ে যাওয়ার কারণ চিঠির বিষয়বস্তু। ১০ মের এই চিঠিতে বলা হয় যে পাকিস্তানের সেনাবাহিনী ও আইএসআই সেনা অভ্যুত্থানের চক্রান্ত করছে যাতে করে তারা নির্বাচিত বেসামরিক সরকারকে সরিয়ে দিতে পারে। এ অবস্থায় পাকিস্তান চায় ওবামা প্রশাসন বিশেষ করে এডমিরাল মালেন, সেনাপ্রধান জেনারেল আশফাক পারভেজ কায়ানি এবং আইএসআই-প্রধান আহমেদ সুজা পাশাকে এই বিষয়ে হুঁশিয়ার করে দিক যে যুক্তরাষ্ট্র এই পদক্ষেপ সহ্য করবে না। যুক্তরাষ্ট্রের এই চাপের বিনিময়ে প্রেসিডেন্ট জারদারি অবিলম্বে তদন্ত শুরু করবেন যে পাকিস্তানে কারা আন্তর্জাতিক সন্ত্রাসীদের আশ্রয়-প্রশ্রয় দিচ্ছে; এই তদন্ত হবে নিরপেক্ষ, জবাবদিহিমূলক এবং তার ফল হবে যুক্তরাষ্ট্রের জন্য লাভজনক। এর পাশাপাশি পাকিস্তান নতুন একটি জাতীয় নিরপত্তা-বিষয়ক কাঠামো তৈরি করবে, যারা যুক্তরাষ্ট্রকে ভবিষ্যতে পাকিস্তানের ভেতরে সন্ত্রাসীদের বিরুদ্ধে অভিযান চালানোর অনুমতি দেবে, পাকিস্তানের পারমাণবিক অস্ত্র নিয়ন্ত্রণে রাখার জন্য যুক্তরাষ্ট্র ও পাকিস্তানের জন্য গ্রহণযোগ্য কাঠামো তৈরি করা হবে; আইএসআইয়ের ভেতরে ‘এস ইউনিট’ বলে যে শাখা আছে, যা তালেবান, আল-কায়েদা ও হাক্কানি গোষ্ঠীকে সাহায্য করে তা ভেঙে দেওয়া হবে এবং ২০০৮ সালের মুম্বাই হামলার ব্যাপারে পাকিস্তান ভারতকে সর্বাত্মক সহযোগিতা দেবে।
লক্ষ করার বিষয় হলো, এই স্মারকপত্র (মেমো) পাঠানো হয়েছিল পাকিস্তানের অ্যাবোটাবাদে মার্কিনিদের অভিযানে আল-কায়েদার প্রধান ওসামা বিন লাদেন নিহত হওয়ার এক সপ্তাহের মধ্যে। সে সময় পাকিস্তান ও যুক্তরাষ্ট্রের সম্পর্কে কেবল টানাপোড়েন নয়, রীতিমতো উত্তেজনার সৃষ্টি হয়। পাকিস্তানের সেনাবাহিনী ও বিরোধী দলগুলো জারদারির সরকারের বিরুদ্ধে ক্ষোভ প্রকাশ করে এই বলে যে সরকার দেশের সার্বভৌমত্ব রক্ষায় ব্যর্থ হয়েছে। অন্যদিকে যুক্তরাষ্ট্রের প্রশাসন ও আইন প্রণেতাদের একাংশ সরাসরি বলেন যে পাকিস্তানি সেনাবাহিনী বিশেষত আইএসআইয়ের জ্ঞাতসারে ওসামা বিন লাদেন পাকিস্তানে বসবাস করছিলেন। এই পটভূমিকায় পাকিস্তানের একটি দক্ষিণপন্থী সংবাদপত্র পাকিস্তানে নিযুক্ত সিআইএর প্রধানের নাম প্রকাশ করে দেয়। যেকোনো সাধারণ মানুষও বুঝতে পারছিলেন যে পাকিস্তানের বেসামরিক সরকার সেনাবাহিনীর চাপের মুখে আছে। ফলে এ ধরনের একটা স্মারকপত্র যে লেখা সম্ভব তা কমবেশি সবাই ধারণা করেন। কিন্তু প্রশ্ন হলো, পাকিস্তানের প্রেসিডেন্ট জারদারি এই চিঠিতে সম্মতি দিয়েছিলেন কি না।
এই চিঠির কথা প্রথম প্রকাশিত হয় ১০ অক্টোবর লন্ডনের ফিনান্সিয়াল টাইমস পত্রিকায়। মনসুর এজাজ এক নিবন্ধে লেখেন যে তিনি হোসেন হাক্কানি ও প্রেসিডেন্ট জারদারির পক্ষ থেকে একটা চিঠি মাইক মালেনকে পাঠিয়েছিলেন। তিনি দাবি করেন, হোসেন হাক্কানি এই চিঠির খসড়া করে দিয়েছিলেন এবং তাঁকে জানিয়েছিলেন যে এই চিঠির ব্যাপারে ‘বস’-এর সম্মতি রয়েছে। পুরো চিঠিটি প্রকাশিত হয় ১৭ নভেম্বর ফরেন পলিসি নামের গবেষণাধর্মী সাময়িকপত্রে ওয়েব সংস্করণে। গোড়াতে মাইক মালেন এই চিঠির অস্তিত্ব অস্বীকার করলেও পরে তাঁর দপ্তর থেকে জানানো হয় যে তাঁরা চিঠি পেয়েছিলেন। চিঠি পড়াও হয়েছিল কিন্তু স্বাক্ষরবিহীন এই চিঠিকে গুরুত্ব দেওয়া হয়নি। যদিও অনেকেই এ কথা স্মরণ করিয়ে দেন যে প্রায় কাছাকাছি সময়ে এডমিরাল মালেন আইএসআইয়ের বিরুদ্ধে কঠোর মন্তব্য করেছিলেন।
ফরেন পলিসির সূত্রে গোটা স্মারকপত্র জনসমক্ষে প্রকাশিত হওয়ার পরপরই পাকিস্তানে ঝড়ের সূচনা হয়। পাকিস্তানের বিরোধীদলীয় নেতারা রাষ্ট্রদূত হাক্কানির বিরুদ্ধে দেশদ্রোহিতার অভিযোগ আনেন। তাঁরা এও বলেন যে প্রেসিডেন্ট এতে সম্মতি দিয়ে থাকলে তিনিও দেশদ্রোহী। সেই থেকেই এই ঝড় অব্যাহত রয়েছে। এই চিঠির ভাষা ও গঠনকাঠামো দেখে এটি হোসেন হাক্কানির লেখা চিঠি বলে মনে হয় না। হোসেন হাক্কানি শুধু কূটনীতিক নন, তিনি একজন গবেষক ও লেখকও বটে। অধ্যাপনা করেছেন দীর্ঘদিন। তাঁর লেখা পাকিস্তান: বিটুইন মস্ক অ্যান্ড মিলিটারি দেশটির রাজনীতি, বিশেষত ইসলাম ও সেনাবাহিনী নিয়ে লেখা বইগুলোর মধ্যে অন্যতম। ওই বইয়ে হোসেন হাক্কানি চরম ইসলামপন্থী ও সেনাবাহিনী বিষয়ে তাঁর যে মতামত দিয়েছেন তাতে স্পষ্ট যে, তিনি এদের ঘোর সমালোচক। ফলে এই মেমোর সারবস্তুর সঙ্গে হোসেন হাক্কানির ব্যক্তিগত মতামতের কোনো দূরত্ব নেই। হোসেন হাক্কানির সঙ্গে কথাবার্তার সুবাদে আমার সব সময়ই তাঁকে মেধাবী, সাহসী ও উচ্চাকাঙ্ক্ষী বলে মনে হয়েছে। মার্কিন প্রশাসনের সঙ্গে তাঁর ঘনিষ্ঠতার জন্য তাঁর সমালোচকেরা তাঁকে ‘যুক্তরাষ্ট্রে পাকিস্তানের রাষ্ট্রদূত’ না বলে ‘পাকিস্তানে যুক্তরাষ্ট্রের রাষ্ট্রদূত’ বলে পরিহাস করতেন। তাঁর সঙ্গে মনসুর এজাজের যে যোগাযোগ ও বন্ধুত্ব ছিল এটা প্রশ্নাতীত।
কিন্তু মনসুর এজাজের অতীত খুব চম ৎকার নয়। অভিযোগ রয়েছে যে তিনি এক সময় কাশ্মীরি জেহাদি নেতা সৈয়দ সালাউদ্দিনের সঙ্গে যোগাযোগের চেষ্টা করেছিলেন। খালিদ খাজা বলে আইএসআইএর একজন কর্মচারী, যিনি এসব জঙ্গিগোষ্ঠীর সঙ্গে যুক্ত ছিলেন, তাঁর সঙ্গে এজাজের সম্পর্ক ছিল। নব্বইয়ের দশকে এজাজ সুদান থেকে ওসামা বিন লাদেনকে বহিষ্কারে ভূমিকা রেখেছিলেন। বলা হয় যে তিনি ক্লিনটন প্রশাসনের হয়েই সুদানের কর্তৃপক্ষের সঙ্গে কথা বলেন। ফলে মার্কিন প্রশাসনের কাছে পৌঁছানোর জন্য যদি কোনো পেছনের দরজা ব্যবহার করতে হয় তবে মনসুর এজাজ বার্তাবাহকের ভূমিকা পালন করতেই পারেন। কিন্তু হোসেন হাক্কানি কি ভবিষ্যতে তা অস্বীকারের জন্যই এই বার্তাবাহক বেছে নিয়েছিলেন? নাকি হাক্কানির বক্তব্যই সঠিক যে তিনি এসবের কিছুই জানেন না?
পাকিস্তানি সেনা কর্তৃপক্ষ ও রাজনীতিবিদদের লক্ষ্য হোসেন হাক্কানি বা মনসুর এজাজ নয়। তাদের লক্ষ্য প্রেসিডেন্ট জারদারি। যদিও প্রেসিডেন্ট অস্বীকার করেছিলেন যে এসবের কিছুই তাঁর জ্ঞাতসারে হয়নি, পাকিস্তানিরা তা সহজে বিশ্বাস করবে বলে মনে হয় না। পাকিস্তান পিপলস পার্টির জনপ্রিয়তা যখন টলতে শুরু করেছে, তখন রাজনীতিবিদরা চাইবেন এই ইস্যুতে প্রেসিডেন্টকে যতটা বিপদে ফেলা যায়।
তা ছাড়া পাকিস্তানে সেনাবাহিনী ও বেসামরিক সরকারের মধ্যে সম্পর্ক ভালো নেই। ওসামা বিন লাদেনের হত্যার ঘটনাকে কেন্দ্র করে জারদারি সরকার ও সেনাবাহিনীর টানাপোড়েন বেড়েছে। পাকিস্তানের ইতিহাস যাঁরা জানেন তাঁরা এই টানাপোড়েনের মধ্যে সেনাশাসনের পদধ্বনি শুনতে পাবেন। পাকিস্তানে সেনাবাহিনী ও সেনা-আমলাতন্ত্র সব সময়ই তাদের ক্ষমতা গ্রহণের যৌক্তিকতার জন্য জাতীয় নিরাপত্তার প্রশ্নকে সামনে নিয়ে আসে। পাকিস্তানে জাতীয় নিরাপত্তা ও সেনাবাহিনী এক ও অভিন্ন বলে একটা আবহাওয়া তৈরি করে রাখা হয়েছে। ফলে অনেকেরই মনে আশঙ্কা, আবারও সেনাশাসন দরজায় কড়া নাড়ছে। এই আশঙ্কার পেছনে এও কারণ যে ২০০৮ সালে প্রধানমন্ত্রী গিলানি আইএসআইকে স্বরাষ্ট্র মন্ত্রণালয়ের অধীনে আনার চেষ্টা করেছিলেন। ঘোষণা দেওয়ার ২৪ ঘণ্টার মধ্যে সরকারকে সে পদক্ষেপ বাতিল করতে হয়েছিল। সেনাবাহিনী সেই চেষ্টার বদলা নিতে চাইছে বলে অনেকের ধারণা।
পিপলস পার্টির সরকার, বিশেষ করে প্রেসিডেন্ট জারদারি এখন এতটা জনপ্রিয় নয় যে সেনাবাহিনীর ক্ষমতা নেওয়ার চেষ্টা করলে জনসাধারণ তা রুখে দিতে খুব উ ৎসাহী হবেন। তাই শঙ্কাটি আরও বেশি। এই টানাপোড়েনে শেষ পর্যন্ত কে হারে, কে জেতে সেটাই লক্ষ করার বিষয়। 
মেট্রোরেল
আশার গুড়ে বালি জমছে
মানববন্ধন হয়েছে, সামনে আসছে অনশন। বিষয় মেট্রোরেল। জরুরি বিষয়গুলো যেন আমাদের দেশে সহজে হওয়ার নয়। পদ্মা সেতু আটকে গেছে। কারণ, এটি তৈরি করতে যারা টাকা-পয়সার মূল অংশটি দেবে, সেই বিশ্বব্যাংক মনে করে, যোগাযোগ মন্ত্রণালয় দুর্নীতিগ্রস্ত। এই দুর্নাম ঘোচাতে সরকারের যেন কিছুই করার নেই। যোগাযোগমন্ত্রীর পদত্যাগ চেয়েছেন অনেকে, তবে সরকার নীরব। মন্ত্রীকে সরিয়ে দিলে যে দুর্নীতির বিষয়টি স্বীকার করে নেওয়া হয়! পদ্মা সেতু না হয় না হোক, কিন্তু কোনো মন্ত্রী দুর্নীতি করেছেন, তা সরকার স্বীকার করবে কেন? ইগো বা অহং বলে যে একটি ব্যাপার আছে, তা সরকারের থাকবে না, তা কী করে হয়!
মেট্রোরেল নিয়েও এখন একই অবস্থা। এখানে অবশ্য দুর্নীতির অভিযোগ নেই, তবে আছে সেই অহং বা ইগোর সমস্যা। বিমানবাহিনী যেসব কারণ দেখিয়ে বিজয় সরণি দিয়ে মেট্রো রেলপথের আপত্তি জানিয়েছিল, তা বিশেষজ্ঞদের কাছে গ্রহণযোগ্য মনে হয়নি। বিশেষজ্ঞ, স্থপতি ও নগরপরিকল্পনাবিদদের কাছে অগ্রহণযোগ্য মনে হয়েছে সংসদ ভবনের পাশ দিয়ে বিমানবাহিনীর প্রস্তাবিত বিকল্প পথও। বিজয় সরণি দিয়ে মেট্রোরেলের দাবিতে তাই মানববন্ধন হয়েছে। ঈদ শেষ হয়েছে, এখন অনশনের ঘোষণা আসবে বলে জানালেন আন্দোলনের সঙ্গে জড়িত একজন। কিন্তু বিমানবাহিনীর তরফে যখন একবার আপত্তি তোলা হয়েছে, তখন সেই অবস্থান থেকে সরে আসার যেন আর সুযোগ নেই। ইগো যেখানে বড় হয়ে যায়, সেখানে যুক্তির জায়গাটা থাকে কোথায়? ফলাফল হচ্ছে, পদ্মা সেতুর মতো মেট্রোরেলের ভবিষ্যৎও অনিশ্চিত হয়ে পড়তে পারে।
মেট্রোরেলের রুট নিয়ে সরকারের সর্বশেষ যে অবস্থান জানা গেল, তা বিমানবাহিনীর অবস্থানের পক্ষে। ‘বিমানবাহিনীর আপত্তির কারণে মেট্রোরেলের গতিপথ বারবার ঘুরছে, তা সত্য নয়’—সংসদে এ কথা জানিয়েছেন প্রধানমন্ত্রী শেখ হাসিনা (প্রথম আলো, ২৭ অক্টোবর)। সঙ্গে এ-ও বলেছেন, বুয়েট, যোগাযোগ মন্ত্রণালয়, পরিবেশবিদসহ সংশ্লিষ্ট সবার সঙ্গে আলোচনার মাধ্যমেই রোকেয়া সরণির পশ্চিম পাশ দিয়ে (মানে সংসদ ভবনের পাশ দিয়ে) মেট্রোরেল স্থাপনের সিদ্ধান্ত নেওয়া হয়েছে। সংসদে প্রধানমন্ত্রীর এ ভাষণের পর যে প্রশ্নটি ঘুরপাক খাচ্ছিল তা হচ্ছে, বিমানবাহিনী ছাড়া আর কারা রোকেয়া সরণির পশ্চিম পাশ দিয়ে মেট্রোরেল যাওয়ার বিষয়টি সমর্থন করলেন? খোঁজখবর নিয়েও এই প্রকল্পের সঙ্গে সংশ্লিষ্ট বুয়েট বা পরিবেশবিদদের মধ্যে এমন কাউকে পেলাম না, যিনি বিমানবাহিনীর প্রস্তাবটি সমর্থন করেছেন। প্রধানমন্ত্রী তবে কাদের কথা বললেন?
আমরা দেখলাম, সংসদে প্রধানমন্ত্রীর এই বক্তব্যের পর ২ নভেম্বর বিজয় সরণি দিয়ে মেট্রোরেলের রুটের দাবিতে মানববন্ধন করেছে বাংলাদেশ স্থপতি ইনস্টিটিউট। পরিবেশবিদসহ সমাজের বিভিন্ন পর্যায়ের নাগরিকেরাও যোগ দিয়েছিলেন এই মানববন্ধনে। সেখানে বিশ্ববিখ্যাত স্থপতি লুই কানের করা সংসদ ভবন ও আশপাশের এলাকা ক্ষতিগ্রস্ত না করার দাবিতে গণস্বাক্ষরও সংগ্রহ করা হয়েছে। আমরা আরও একটু আগে ফিরে যাই। মেট্রোরেলের পথ নিয়ে শুরু হওয়া বিতর্কের বিষয়টি যে প্রধানমন্ত্রীর মনোযোগের মধ্যে রয়েছে, তা স্পষ্ট। গত ১৩ অক্টোবর প্রধানমন্ত্রী দুটি পক্ষকেই ডেকেছিলেন। স্থপতি, নগরপরিকল্পনাবিদ ও পরিবেশবিদদের পক্ষ থেকে ছিলেন স্থপতি ইকবাল হাবিব ও বিমান বাহিনীর পক্ষ থেকে বাহিনীর প্রধান এয়ার মার্শাল এস এম জিয়াউর রহমান। প্রধানমন্ত্রী সে সময় ‘আবেগ নয় যুক্তি’ দিয়ে বিষয়টির একটি গ্রহণযোগ্য সমাধানে আসার পরামর্শ দিয়ে দুই পক্ষের জন্য একটি গাইডলাইন ঠিক করে দেন। গাইডলাইন দুটি অনেকটা এ রকম—এক. তেজগাঁও বিমানবন্দরটিকে বর্তমান অবস্থায় সচল রেখেই মেট্রোরেলের রুটের বিষয়ে সিদ্ধান্তে আসতে হবে। দুই. সব ধরনের বিতর্ক ও বিব্রতকর দিকগুলো এড়িয়ে এই ইস্যুর মীমাংসা করতে হবে। প্রধানমন্ত্রী তখন স্থপতি ও পরিবেশবিদদের বিষয়টি নিয়ে বিমানবাহিনীর সঙ্গে বসতে ও তাদের কাছে যুক্তি ও প্রয়োজনীয় তথ্য-উপাত্ত তুলে ধরতে বলেন। কোনো সমস্যা সমাধানে এর চেয়ে ভালো পথ আর কী হতে পারে!
প্রধানমন্ত্রীর পরামর্শ মেনে গত ১৫ অক্টোবর স্থপতি, নগরপরিকল্পনাবিদ ও যোগাযোগ-বিশেষজ্ঞদের একটি দল বিমানবাহিনীর সঙ্গে বসে এবং তাঁরা দীর্ঘ চার ঘণ্টা ধরে ভিজুয়াল প্রেজেন্টেশানসহ তাঁদের তথ্য ও যুক্তি তুলে ধরেছেন। তাঁরা সেখানে দেখিয়েছেন যে তেজগাঁও বিমানবন্দরটিকে বর্তমান অবস্থায় সচল রেখেও বিজয় সরণি দিয়ে মেট্রোরেলের রুট যাওয়া সম্ভব। এই দলটিতে কারা কারা ছিলেন, তা পাঠকদের জন্য তুলে ধরছি। অধ্যাপক আবদুল্লাহ আবু সায়ীদ, বাংলাদেশ স্থপতি ইনস্টিটিউট ও কমনওয়েলথ অ্যাসোসিয়েশন অব আর্কিটেক্টসের সভাপতি মোবাশ্বের হাসান, স্থাপত্য অধিদপ্তরের প্রধান এ এস এম ইসমাইল, বুয়েটের পুরকৌশল বিভাগের অধ্যাপক ও মেট্রোরেল বাস্তবায়ন-সংক্রান্ত কারিগরি কমিটির সদস্য মো. শামসুল হক ও বাংলাদেশ পরিবেশ আন্দোলনের নগরায়ণ ও সুশাসন কমিটির সদস্যসচিব ইকবাল হাবিব। এই দলটির কয়েকজনের সঙ্গে আলাপ করে জেনেছি, তাঁদের উপস্থাপনায় বিমানবাহিনীকে সন্তুষ্ট মনে হয়েছে। ‘আমরা যুক্তিগ্রাহ্যভাবে বিষয়গুলো বিমানবাহিনীর কাছে তুলে ধরেছি এবং আমরা যে বিষয়টি তাদের বোঝাতে পেরেছি তা তারা স্বীকারও করেছে। আমদের মনে হয়েছে, তারা আমাদের যুক্তি মেনে নিয়েছে’—জানিয়েছেন ইকবাল হাবিব। বিমানবাহিনীর সঙ্গে সেদিনের এই আলোচনা ও যুক্তিতর্ক উপস্থাপনের পর স্থপতি, নগরপরিকল্পনাবিদ ও পরিবেশবিদ মহলে একধরনের আশা জেগেছিল। এরপর হঠাৎ করেই গত ২৬ অক্টোবর মেট্রোরেল নিয়ে সংসদে বক্তব্য দিলেন প্রধানমন্ত্রী। স্বাভাবিকভাবেই তা বিস্মিত করেছে এই প্রক্রিয়ার সঙ্গে জড়িত স্থপতি ও পরিবেশবিদদের।
‘বিমানবাহিনীর সঙ্গে আমাদের যে আলাপ-আলোচনা হয়েছে, তাতে বিমানবন্দরের বর্তমান স্বাভাবিক কার্যক্রম অক্ষুণ্ন রেখে বিজয় সরণি দিয়ে মেট্রো রেলপথ তৈরির সম্ভাবনা তৈরি হয়েছিল। কিন্তু জার্মানি থেকে ফিরে আসার পর সংসদে প্রধানমন্ত্রী যে বক্তব্য দিলেন, তা বিমানবাহিনীর সঙ্গে আমাদের ওই দিনের আলোচনার নির্যাস ধারণ করে না। আমার ধারণা, বিমানবাহিনীর সঙ্গে আমাদের আলোচনার ফলাফল প্রধানমন্ত্রীর কাছে পৌঁছায়নি। কারণ, সেই আলোচনা ইতিবাচক ছিল।’ এটা ইকবাল হাবিবের প্রতিক্রিয়া।
মেট্রোরেলের রুট নিয়ে যখন তর্ক-বিতর্ক শুরু হয়, তখন বিমানবাহিনীর তরফে একটি ব্যাখ্যা গণমাধ্যমে দেওয়া হয়েছিল, যা বিভিন্ন পত্রপত্রিকায় ছাপা হয়েছে। গত ২৬ অক্টোবর সংসদে প্রধানমন্ত্রী যে বক্তব্য দিলেন তাতে বিমানবাহিনীর সেই পুরোনো বক্তব্যেরই প্রায় হুবহু প্রতিধ্বনি শোনা গেল। সংসদে প্রধানমন্ত্রী বলেছেন, ‘তেজগাঁও বিমানবন্দর সম্পূর্ণ সচল বিমানঘাঁটি। সামরিক ঘাঁটি ও ত্রাণ তৎপরতার কেন্দ্রবিন্দু হিসেবে এটি ব্যবহূত হয়ে আসছে। এমআরটি লাইন-৬ (মেট্রোরেল) পথ বিজয় সরণি দিয়ে নির্মিত হলে তা বিমানের আ্যাাপ্রোচ পথে আড়াআড়িভাবে একটি প্রতিবন্ধকতা তৈরি হবে। এমআরটি লাইন-৬-এর উচ্চতার কারণে বিমান অবতরণকালে ল্যান্ডিং অ্যাপ্রোচের উচ্চতা বাড়াতে হবে। সে ক্ষেত্রে বিমানকে রানওয়ের প্রথম ভাগের একটি বড় অংশ বাদ দিয়ে অবতরণ করতে হবে। এর ফলে ব্যবহার্য রানওয়ের দৈর্ঘ্য আশঙ্কাজনক হারে হ্রাস পাবে, যা বিমানবন্দরটিকে বিমানবাহিনীর বিভিন্ন বিমান অবতরণের জন্য অত্যন্ত ঝুঁকিপূর্ণ করে তুলবে (প্রথম আলো, ২৭ অক্টোবর)।’
বিমান বাহিনীর দেওয়া যে বক্তব্য বিভিন্ন পত্র-পত্রিকায় ছাপা হয়েছে (প্রথম আলো, ২২ অক্টোবর) তার সঙ্গে যে কেউ প্রধানমন্ত্রীর বক্তব্য মিলিয়ে দেখতে পারেন। আর বিমানবাহিনীর এই যুক্তিগুলো বিশেষজ্ঞ পর্যায়ে কার্যত নাকচ হয়ে গেছে। মাস খানেক ধরে নগরপরিকল্পনাবিদ, বিমান চলাচল ও যোগাযোগ-বিশেষজ্ঞ এবং পরিবেশবিদদের বক্তব্যে বিষয়টি অনেকটাই পরিষ্কার হয়েছে।
ঢাকা শহরের জন্য মেট্রোরেল কতটা জরুরি হয়ে পড়েছে, তা আর নতুন করে বলার দরকার নেই। বাংলাদেশ প্রকৌশল বিশ্ববিদ্যালয়ের পুরকৌশল বিভাগের অধ্যাপক ও মেট্রোরেল বাস্তবায়ন-সংক্রান্ত কারিগরি কমিটির সদস্য মো. শামসুল হকের একটি সাক্ষাৎকার নিয়েছিলাম, যা গত ২২ অক্টোবর প্রথম আলোয় ছাপা হয়েছে। সেখানে তিনি বলেছিলেন, ‘আমি আশা করব যৌক্তিক বিবেচনায় সরকার বিজয় সরণি দিয়েই মেট্রোরেল বাস্তবায়নের দিকে এগোবে। সেটা না হলে বিকল্প যদি সংসদ ভবনের সামনে দিয়েই হয়, তবে আমি বলব, সৌন্দর্য কিছুটা নষ্ট হলেও মেট্রোরেল করার কোনো বিকল্প নেই। শহরের মানুষ ও গণপরিবহনের কথা চিন্তা করলে এটা করতেই হবে।’ বোঝা গেল, মেট্র্রোরেলকে ঢাকার জন্য কতটা জরুরি মানছেন তিনি। সরকার কি এখন স্থপতি, নগরপরিকল্পনাবিদ বা পরিবেশবিদ—সবার আপত্তি উপেক্ষা করে বিমানবাহিনীর অবস্থানকেই চূড়ান্ত সিদ্ধান্ত হিসেবে গ্রহণ করবে? যদি তা-ই হয়, তবে কী অগতির গতি হিসেবে সংসদ ভবনের পাশ দিয়ে মেট্রো রেলপথ নির্মাণের কাজ শুরু করা সম্ভব হবে? এই প্রশ্নের জবাব হচ্ছে, কাজটি সহজ হবে না।
মেট্রোরেল তৈরিতে সহজ শর্তে ঋণ দেওয়ার কথা জাপানের। নানা সমীক্ষার পর বিজয় সরণি দিয়ে মেট্রোরেলের রুটটি ঠিক করা হয়েছিল। এখন যখন মেট্রোরেলের রুট নিয়ে বির্তক শুরু হয়েছে, তখন একটি বিদেশি সহায্যদাতা প্রতিষ্ঠানের যে অবস্থান নেওয়া উচিত, সেটাই করেছে জাইকা। রুট নিয়ে বিতর্ক শেষ না হওয়া পর্যন্ত এই প্রকল্প নিয়ে এগোবে না তারা। জাইকা অর্থবছর হিসাব করে এপ্রিল থেকে। এখন রুট নিয়ে বিতর্ক শেষ না হওয়ায় চলতি অর্থবছরে যে এই প্রকল্পটি অন্তর্ভুক্ত করা যাচ্ছে না, তা অনেকটা নিশ্চিত। আর লুই কানের স্থাপত্যের কোনো ধরনের বিকৃতি রোধে শুধু দেশীয় স্থপতিরা নন, আন্তর্জাতিক পর্যায়েও স্থপতিরা সক্রিয় হয়ে উঠেছেন। এ ধরনের একটি স্থাপনার বিকৃতি রোধের ব্যাপারে বিশ্বে স্থপতিরা সব সময়ই বেশ সংবেদনশীল। বিশ্বের বিভিন্ন দেশ থেকে স্থপতিরা বাংলাদেশ সরকারের কাছে চিঠি পাঠাতে শুরু করেছেন। এশীয় স্থপতিদের সংগঠন আর্কএশিয়ার সভাপতির দায়িত্ব বর্তমানে পালন করছেন জাপানি স্থপতি জর্জ কুনিহিরো। তিনি জাপান ইনস্টিটিউট অব আর্কিটেক্টেরও সভাপতি। গত ২৬ অক্টোবর সংসদে প্রধানমন্ত্রী যখন মেট্রোরেল নিয়ে বক্তব্য দেন, তখন তিনি ঢাকায় ছিলেন। সংসদ ভবনের স্থাপত্যের বিকৃতি রক্ষায় তিনি ইতিমধ্যেই সেচ্চার হয়েছেন। প্রধানমন্ত্রীর কাছে চিঠিও পাঠিয়েছেন। জাপানের স্থপতিদের পক্ষ থেকে যখন বিরোধিতা শুরু হয়েছে, তখন জাইকার ওপর এর বাড়তি প্রভাব পড়বে, তা নিশ্চিত করেই বলা যায়। সরকার যা-ই বলুক, মেট্রোরেল নিয়ে ঢাকাবাসীর আশার গুড়ে বালুর স্তর জমতে শুরু করেছে।
এ কে এম জাকারিয়া: সাংবাদিক।
</doc>

<doc>
পরিবর্তন
খালেদা জিয়া ও আমাদের বিএনপি-ভাবনা
এই কিছুদিন আগে ঈদ উপলক্ষে বেগম খালেদা জিয়া আমাদের জানিয়ে দিলেন যে দেশবাসী ভালো অবস্থায় নেই এবং তাদের এ অবস্থার কারণে তিনিও ভালো নেই। এরই মধ্যে আবার তাঁর দলের ভারপ্রাপ্ত মহাসচিব বলে দিলেন যে সরকার পরিবর্তন ছাড়া দেশ সংকটমুক্ত হবে না। অবশ্য মির্জা ফখরুল ইসলাম আলমগীর কথাটা বললেন আওয়ামী লীগের সুরঞ্জিত সেনগুপ্তের ইদানীংকালের একটি মন্তব্যের সূত্র ধরে। সেনগুপ্ত তাঁর নিজ দলীয় সরকারকে হুঁশিয়ার করে দিয়েছেন এই বলে যে এই মুহূর্তে কোনো রদবদল না হলে, কোনো পুনর্মূল্যায়ন না হলে সরকারকে এক কঠিন পরিস্থিতির সম্মুখীন হতে হবে। আওয়ামী লীগ নেতার এ কথাগুলোই আমরা সবাই বিভিন্নভাবে বলে আসছি একেবারে খোলাখুলিভাবে। কোন মন্ত্রীকে বাদ দিতে হবে, কোন মন্ত্রী সর্বদা বিদেশ সফর করতে ব্যস্ত, কোন মন্ত্রী শ্রমিক নেতার ভূমিকা পালন করে যাচ্ছেন, কোন সাংসদ নিজ এলাকায় জমি দখল করে নিচ্ছেন—এসব বিষয়ে কয়েক মাস ধরে লেখালেখি হচ্ছে। মনে হয় না ওই লেখাগুলো সরকারি মহলে পড়া হয়। হয়ে থাকলেও সরকার এসব বিষয় ভালো চোখে দেখে না। এর পেছনেও একটি নেতিবাচক ঐতিহ্য রয়েছে। আর তা হলো এই যে আমাদের দেশে সব সরকারই মনে করেছে যে তাদের চেয়ে বুদ্ধিদীপ্ত মানুষ আর কেউ নেই। তাঁরাই জানেন এবং বোঝেন। কোনো সরকারপ্রধান কিংবা কোনো মন্ত্রী কোনো ভুল করতে পারেন না। আগের মতো আজকালও আমরা লক্ষ করছি, কী করে পদের অমর্যাদা করে বেশ কয়েকজন মন্ত্রী নিজেদের পারিবারিক ব্যবস্থার উন্নয়ন সাধনে ব্যস্ত। এক মন্ত্রীর বিরুদ্ধে স্বয়ং বিশ্বব্যাংক দুর্নীতির অভিযোগ করেছে। এতে সরকার বিন্দুমাত্র বিচলিত হয়নি। মন্ত্রী বহাল তবিয়তে রয়েছেন। আর এক মন্ত্রীর ভাইয়ের বিরুদ্ধে নরসিংদীর মেয়র লোকমান হোসেন হত্যার অভিযোগ রয়েছে। সেই বিষয়েও কোনো কার্যকর পদক্ষেপ গ্রহণ করা হয়নি। সেই পুরোনো ধারার তদন্ত চলছে। তদন্তের পর আইন তার নিজস্ব গতিতে চলবে কি চলবে না, এই প্রশ্ন আবার জনমনে জেগে উঠেছে।
হ্যাঁ, বেগম জিয়া ঠিকই বলেছেন, আমরা কেউ ভালো অবস্থায় নেই। আগেও ভালো ছিলাম না, এখনো নেই। আর আসছে দিনগুলোতে হঠাৎ একটি ভালো ধরনের পরিবর্তন আমাদের জীবনে আসবে তারও কোনো নিশ্চয়তা নেই। অবশ্য বেগম জিয়া ও তাঁর দলীয় নেতারা আমাদের সব সময়ই ধারণা দিয়ে এসেছেন যে তাঁরা আবার ক্ষমতায় ফিরে গেলেই সব দুঃখ আমাদের দূর হয়ে যাবে। তাঁরা এটা বেমালুম ভুলে যাচ্ছেন যে আমাদের জাতীয় জীবনে বর্তমানে যে সংকট বিরাজমান তার জন্য বহুলাংশে দায়ী তাঁদেরই দল ও সরকার। পৃথিবীর বিভিন্ন দেশে নির্বাচন হয় এবং প্রায়ই সরকারি দল পরাজিত হয়ে বিরোধী দলে রূপান্তরিত হয়। এটাই গণতন্ত্রের নিয়ম এবং পরাজিত হওয়ার পর একটি দল জরুরি ভিত্তিতে নিজেকে এবং তার নীতিকে পুনর্মূল্যায়ন করতে সচেষ্ট হয়। গণতন্ত্র হচ্ছে একটি অভিজ্ঞতা এবং এই অভিজ্ঞতার মঞ্চ দিয়ে একটি জাতি, একটি দল সর্বদাই নতুন শিক্ষা লাভ করে। কিন্তু দুঃখের সঙ্গে আমাদের বলতে হয় যে বাংলাদেশ জাতীয়তাবাদী দল ও তার শীর্ষস্থানীয় নেতারা এই শিক্ষা রপ্ত করতে পারেননি। দলটি জাতীয় সংসদ বর্জন করে চলেছে। দলের সাংসদদের যে তাঁদের নির্বাচনী এলাকার প্রতি একটি দায়িত্ব রয়েছে, এই ব্যাপারে তাঁদের বিবেক বিন্দুমাত্র নাড়া দেয় না। আত্মসম্মানবোধ বলে একটি কথা আছে। আপনি-আমি যদি অনুভব করি যে আমাদের কর্মস্থলের প্রতি আমাদের আস্থা নেই, তখন আমরা স্বেচ্ছায় সেই কর্মস্থল ত্যাগ করব। কাজ করব না অথচ বেতন-ভাতা নিতেই থাকব—এমনটি তো হয় না। হলে তা মহা লজ্জার বিষয় হবে। তাই বেগম জিয়া যখন বলেন দেশ ভালো অবস্থায় নেই, তখন আমাদের কেবল একটি প্রশ্ন তাঁর উদ্দেশে—আপনি তো দুবার প্রধানমন্ত্রী ছিলেন, তখন কি দেশ ভালো অবস্থায় ছিল? আমরা তো দেখেছি কী করে ১৯৯৪ সালে মাগুরা উপনির্বাচনে কারচুপির ফলে গোটা জাতি এক নতুন সংকটের সম্মুখীন হলো। যখন বিএনপি পুনরায় ২০০১ সালে ক্ষমতায় এল তখন আমরা সবাই আশা করেছিলাম যে এই দফায় বেগম জিয়া ও তাঁর সহকর্মীরা আগের তুলনায় আরও সুষ্ঠুভাবে সরকার পরিচালনা করবেন। তা তো হলোই না, বরং নির্বাচনী ফলাফল ঘোষণার সঙ্গে সঙ্গে বিএনপির নেতা-কর্মীরা দেশের সর্বত্র ত্রাসের রাজত্ব তৈরি করে ফেললেন। বহু হিন্দু পরিবার একেবারে সেই পুরোনো পাকিস্তানি কায়দায় আক্রান্ত হয়েছে। আওয়ামী লীগের কর্মীরা তাঁদের নিজ গ্রাম ছেড়ে যেতে বাধ্য হয়েছেন। সম্মানিত রাজনীতিবিদ ও বিশ্ববিদ্যালয়ের শিক্ষককে মিথ্যা মামলা দিয়ে পুলিশি রিমান্ডে নেওয়া হয়েছে। বঙ্গবন্ধুর হত্যাকারীদের বিচার থামিয়ে দেওয়া হয়েছে। মোটকথা বাঙালি জাতি ২০০১ সালে আবার অন্ধকারে পতিত হয়েছে।
বেগম জিয়া ও তাঁর দলের বিগত ২০০৮ সালের নির্বাচনের আগে এসব ঘটনা এবং আরও অনেক ঘটনার জন্য দুঃখ ও অনুতাপ প্রকাশ করা উচিত ছিল। যেকোনো আধুনিক মানের রাজনৈতিক দল এমনটিই করে থাকে, বিশেষ করে যদি সে দল আবার ক্ষমতায় যেতে চায়। এই প্রথাকে ইংরেজি ভাষায় বলা হয়, রি-ইনভেনশন। আমেরিকা, যুক্তরাজ্য, ভারত এবং বিশ্বের অন্যান্য দেশে এই কাজ রাজনৈতিক দলগুলো বরাবরই করে থাকে। এমনকি আমাদের এই বাংলাদেশেও ১৯৯৬ সালের নির্বাচনের আগে শেখ হাসিনা ও আওয়ামী লীগ অতীতের ভুল-ত্রুটির জন্য জাতির কাছে ক্ষমা প্রার্থনা করে। বিএনপি সেটা কোনো দিন করেনি। উল্টো এমন ধারণা দিয়েছেন দলের নেতারা যে বিজয় তাঁদের কাছ থেকে ছিনিয়ে নেওয়া হয়েছে। বিগত নির্বাচনের পর প্রায় তিন বছর চলে গেল, কিন্তু বিএনপি এখনো আমাদের বলেনি কেন তাদের শাসনামলে এক কোটি ভুয়া ভোটার তৈরি করেছিল বিচারপতি এম এ আজিজ পরিচালিত নির্বাচন কমিশন। আমাদের জানানো হয়নি কী করে ওই সময়কার যোগাযোগমন্ত্রী তাঁর স্ত্রীর মানবাধিকার সংস্থার নামে সরকারি রেলওয়ের জমি বরাদ্দ করেছিলেন। মন্ত্রিসভায় ১৯৭১ সালের চিহ্নিত রাজাকারদের ঠাঁই দিয়ে যে গোটা বাঙালি জাতিকে এবং তার ইতিহাসকে অপমান করা হলো, সেই কথা কি বেগম জিয়া আজ পর্যন্ত অনুধাবন করতে পারেননি? বেগম জিয়ার পরিবার ও বিএনপির বিভিন্ন শ্রেণীর নেতা-কর্মী কী করে দুঃশাসন চালিয়েছেন এবং দুর্নীতিতে লিপ্ত রয়েছেন, সেই সত্যগুলো তো আমরা ভুলিনি। বেগম জিয়া আজকাল নির্বাচন কমিশনের বিরুদ্ধে সোচ্চার যুক্তিহীনভাবে। তিনি কি ভুলে গেছেন তাঁর সময়কার নির্বাচন কমিশন কী অভিনব পদ্ধতিতে পুরো জাতিকে বোকা বানানোর চেষ্টা করেছিল? আমরা সবাই জানি বর্তমান আওয়ামী লীগ সরকার কী কী ভুল করে যাচ্ছে এবং এই সরকারের দণ্ড কতটা বেড়ে যাচ্ছে। সরকারকে আমরা কেউ কোনো রকমের স্থান দিচ্ছি না। কিন্তু এটা ভেবে নেওয়ার কোনো কারণ নেই, আমাদের মনে বিশ্বাস জেগেছে যে বিএনপি ফিরে এলেই সবকিছু ঠিক হয়ে যাবে। দলটির অতীতের শাসনামল আমাদের কোনো রকম উৎসাহ দেয় না। বিগত বিএনপি সরকার দেশের সংবিধানে অসত্যের অনুপ্রবেশ করানোর চেষ্টা করেছে। চেষ্টা করেছে বলতে, জেনারেল জিয়াউর রহমান ১৯৭১-এর ২৬ মার্চ স্বাধীনতার ডাক দিয়েছিলেন, যখন আমরা জানি তিনি ২৭ মার্চ বঙ্গবন্ধুর পক্ষে একটি ঘোষণা দিয়েছিলেন কালুরঘাট বেতার কেন্দ্র থেকে—একটি রাজনৈতিক দল এ ধরনের মিথ্যার আশ্রয় নেবে কেন?
বাংলাদেশ জাতীয়তাবাদী দল ক্ষমতায় পুনরায় ফিরে এলেই জাতি তার সামনে আশার আলো দেখতে পাবে, এমনটি ভেবে নেওয়ার কোনো অবকাশ নেই। যুদ্ধাপরাধীদের বিচার প্রসঙ্গে দল এখনো স্পষ্ট ও ইতিহাসমুখী কোনো অবস্থান নেয়নি। বিএনপিতে অনেক মুক্তিযোদ্ধা রয়েছেন। তাঁরা নির্বাক কেন? কেনই বা তাঁরা এমন একটি দলে থাকবেন যে দল মুক্তিযোদ্ধা ও রাজাকারের মধ্যে কোনো পার্থক্যও দেখে না? যে দল ১৯৭১-এর রাষ্ট্রীয় চার মূলনীতিতে বিশ্বাস রাখে না, সেই দলকে কী করে একজন ইতিহাস-সচেতন বাঙালি, একজন জ্ঞানী মানুষ, একজন মুক্তিযোদ্ধা সমর্থন দেবেন?
হ্যাঁ, দেশে সংকট রয়েছে। কিন্তু সেই সংকট নিরসনের দায়িত্ব বাংলাদেশ জাতীয়তাবাদী দল পালন করতে পারবে কি না, সে বিষয়ে আমাদের সবার সন্দেহ রয়েছে। আর এদিকে আওয়ামী লীগও প্রায় ভুলতে বসেছে যে যদি সরকার একের পর এক ভুল করে যায় তাহলে আগামী নির্বাচনে পরাজয় ছিনিয়ে নিয়ে আসা খুব একটা দুরূহ ব্যাপার হবে না। সেই পরাজয় এলে জাতি হিসেবে আমরা সবাই কি পরাজিত হব না? আমাদের ইতিহাস কি আর এক দফা পরাজিত হবে না?
সৈয়দ বদরুল আহ্সান: সাংবাদিক।
বি এন পি এর রাজনীতির মধ্যে এমন কোনো উপাধান নাই যেইটা দেশকে সামনের দিকে নিয়া যাইবে যে যাহাই বলুকনা কেন বি এন পি এর বর্তমান রাজনীতি শুধু জিয়ার দুর্নীতিবাজ পুত্রদের নেতাদের আর যুদ্ধ অপরাধীদের রক্ষা করার জন্য. যদিও আওমায় লিগ নেতাদের অতিকতনের কারণে ওই বিষয়টা সমালোচকদের কাছে সমালোচনার বিষয় হইয়াছে. আওমি লিগ জনগনের আকন্গ্কা পূরণ করিতে পারিতেছেনা . কিন্ত বর্তমান বিশ্ব পরিস্থিতিতে বি এন পি এর থেকে ভালো চালাবে তাহা পাগল ও বিশ্বাস করিবেনা. আর লুটপাঠ আর সন্ত্রাসের রাজনীতিতে বিএনপিকে পরাজিত করার ক্ষমতা দেশের কোনো শক্তির নাই.
আওমায় লীগের ব্যার্থতার অর্থ এই নয় যে জনগণ বি এন পি এর অপরাধ মাফ করিয়া দিবে বা মাফ করিয়া দিয়াছে . বিএনপি যদি জনসভায় আর রুড মার্চে অনেক লোকের উপস্থিতি দেখিয়া উল্লসিত হয় তবে তাহাদের মনে রাখিতে হইবে এর থেকে বেশি লোক ২০০৮ এর খালেদা জিয়ার জনসভা গুলিতে উপস্থিত হইয়াছিল . কিন্ত ফলাফল কি?
দেশের মানুস অনেক সচেতন একমাত্র অন্ধ আর উগ্র দলীয় সমর্থক ছাড়া কেহ রাজনৈতিক সভা সমাবেশে যায়না. সতরাং বিএনপিকে মনে রাখিতে হইবে উপস্থিত জনগণ হইতে অনুপস্থিত জনতা অনেক বেশি . তাহারা কেহ কোনো দলের অনুগত নই যে তাহারা দলের ভোট ব্যান্ক হিসাবে ব্যাবহার হইবে. জাতিসংঘ মহা সচিবের ২০০৮ এর মত অবাধ নির্বাচনের ইচ্ছা বি এন পি জামাতের তথাকতিত সাজানো নির্বাচনের দাবিকে আবার ভুল প্রমানিত করিয়াছে. 
গণতন্ত্র
তত্ত্বাবধায়ক ছাড়া জাতীয় নির্বাচন নয়
গত ৩০ অক্টোবর নারায়ণগঞ্জ সিটি করপোরেশনের (নাসিক) সম্মানিত ভোটাররা ‘হ্যাভ স্পোকেন’ বা তাঁদের মতামত ব্যক্ত করেছেন। ভোটের ব্যবধান দেখে বিনা দ্বিধায় বলা যায়, তাঁদের মতামত ছিল ‘ভেরি লাউড অ্যান্ড ক্লিয়ার’—অত্যন্ত জোরালো ও সুস্পষ্ট। কিন্তু তাঁরা কী বার্তা প্রেরণ করেছেন? স্বার্থসংশ্লিষ্ট সংস্থা বা ব্যক্তিরাই বা কী শুনেছেন? আর নাসিক নির্বাচনে সত্যিকারার্থে কে বা কারা জয়ী হয়েছেন? পরাজয়ই বা কাদের ঘটেছে? এসব জয়-পরাজয়ের তাৎপর্যই বা কী? এসব প্রশ্নের চুলচেরা বিশ্লেষণ হওয়া আবশ্যক।
অবশ্যই নির্বাচনে সম্মিলিত নাগরিক পরিষদ সমর্থিত মেয়র পদপ্রার্থী ডা. সেলিনা হায়াৎ আইভী আওয়ামী লীগ সমর্থিত শামীম ওসমানের বিরুদ্ধে বিপুল ভোটে জয়ী হয়েছেন। জয়ের ব্যবধান ছিল লক্ষাধিক ভোট—আইভী পেয়েছেন এক লাখ ৮০ হাজার ৪৮ ভোট আর শামীম ওসমান ৭৮ হাজার ৭০৫ ভোট। একই সঙ্গে জয়ী হয়েছেন ২৭টি সাধারণ আসন থেকে ২৭ জন কাউন্সিলর এবং নয়টি সংরক্ষিত আসন থেকে একই সংখ্যক নারী কাউন্সিলর। আপাত দৃষ্টিতে মেয়র ও কাউন্সিলর পদে মোট ৩৭ জন বিজয়ী হলেও, এর নেপথ্যে রয়েছেন আরও বেশ কিছু মানুষ।
এটি সুস্পষ্ট যে নাসিক নির্বাচনে একচ্ছত্র বিজয়ী ডা. আইভী। নিঃসন্দেহে ভোটের অঙ্কে তিনি নিরঙ্কুশ বিজয়ী। এ ছাড়া বাংলাদেশের রাজনৈতিক মঞ্চেও তিনি একজন গুরুত্বপূর্ণ ব্যক্তিত্ব হিসেবে আবির্ভূত হয়েছেন। দলীয় সমর্থনের বাইরে গিয়ে মেয়র পদে বিপুল ভোটে শুধু নির্বাচিতই হননি, তিনি আওয়ামী লীগ সভানেত্রী কর্তৃক অভিনন্দিত ও ‘বাপের বেটি’ বলে আখ্যায়িত হয়েছেন। এক কথায়, তিনি আপাতত শ্যামও রেখেছেন, কুলও রক্ষা করতে পেরেছেন, যা সচরাচর ঘটে না।
নাসিক নির্বাচন থেকে একটি সুস্পষ্ট বার্তা হলো যে ‘ভালো’ ও ‘খারাপে’র মধ্যে সিদ্ধান্ত নেওয়ার সুযোগ দিলে জনগণ সঠিক সিদ্ধান্ত নিতে ভুল করে না। নাসিক নির্বাচনে ভোটারদের সামনে একটি ‘ক্লিয়ার চয়েস’ ছিল। ডা. আইভী ছিলেন একজন ‘ক্লিন ইমেজে’র প্রার্থী। দীর্ঘদিন ধরে পৌর মেয়র থাকার পরও তাঁর বিরুদ্ধে কোনো দুর্নীতি ও সন্ত্রাসের বদনাম নেই। অর্থাৎ আমাদের রাজনীতির বিরাজমান পঙ্কিলতা তাঁকে স্পর্শ করেনি। পক্ষান্তরে, শামীম ওসমানের বিরুদ্ধে সন্ত্রাস ও জবরদখলের অভিযোগ ছিল এবং এখনো আছে। তিনি গডফাদার হিসেবে পরিচিত। নির্বাচনের আগে ও পরে গণমাধ্যমের বিরুদ্ধে তাঁর এবং নির্বাচনের আগে ভাই নাসিম ওসমানের হুমকি এ ইমেজকে আরও পোক্ত করেছে।
ভোটের ফলাফল থেকে এটি সুস্পষ্ট যে নারায়ণগঞ্জের ভোটাররা দুর্বৃত্তায়িত রাজনীতির বিরুদ্ধে গণরায় দিয়েছেন। ভোটাররা দুর্নীতির অবসান চান। অবসান চান হুমকি ও ভয়-ভীতির রাজনীতির। তাঁরা চান স্বচ্ছ ও দায়বদ্ধ সরকার এবং সর্বোপরি তাঁরা চান সৎ ও পরিচ্ছন্ন রাজনীতিবিদদের নেতৃত্ব। এগুলোই হলো নারায়ণগঞ্জ থেকে প্রেরিত বার্তা, যা আমাদের নেতা-নেত্রীদের কানে পৌঁছেছে বলে মনে হয় না। তবে নারায়ণগঞ্জের মতো ভবিষ্যৎ নির্বাচনেও ‘পিপল পাওয়ার’ প্রদর্শনের এবং ভোটারদের ভালো প্রার্থীর পক্ষে দাঁড়ানোর এমন সুযোগ থাকলে আমাদের রাজনীতির গুণগত রূপান্তর ঘটতে এবং রাজনৈতিক দলগুলোতে পরিবর্তন আসতে বাধ্য।
নির্বাচনে আরেকটি সুস্পষ্ট জয়ী পক্ষ হলো নির্বাচন কমিশন। কমিশনের অনুরোধ সত্ত্বেও সরকার নাসিক নির্বাচনে সেনা মোতায়েন করতে ব্যর্থ হয়েছে, যা সংবিধানের সুস্পষ্ট লঙ্ঘন। আমাদের সংবিধানের ১২৬ অনুচ্ছেদ অনুযায়ী, ‘নির্বাচন কমিশনের দায়িত্ব পালনে সহায়তা করা সব নির্বাহী কর্তৃপক্ষের কর্তব্য হবে।’ সরকারের এ সিদ্ধান্ত ছিল কমিশনের স্বাধীনতার ওপর নগ্ন হস্তক্ষেপ। এ নিয়ে সরকার ব্যাপকভাবে সমালোচিত হয়েছে। এমনকি সরকারি দলের সঙ্গে সম্পৃক্ত অনেকেও এর সমালোচনা করেছেন।
কমিশন সরকারের এ হঠকারিতামূলক ও সংবিধান-পরিপন্থী সিদ্ধান্তের প্রতিবাদ করেছে এবং প্রধান নির্বাচন কমিশনার এ টি এম শামসুল হুদা পদত্যাগের হুমকি দিয়েছিলেন বলেও গণমাধ্যমে খবর এসেছে। কমিশন এমনকি নির্বাচন স্থগিতের বিষয়টিও গুরুত্বের সঙ্গে বিবেচনা করেছিল। কমিশনের সদস্যরা যে সরকারের ‘সেকেন্ড ফিডল’ বা অজ্ঞাবহ নন এবং তাঁরা নিরপেক্ষভাবে কাজ করছেন—এসব প্রতিবাদ তারই প্রমাণ। মূলত কমিশনের বলিষ্ঠতা ও অনমনীয়তার কারণেই নারায়ণগঞ্জে সুষ্ঠু, নিরপেক্ষ ও শান্তিপূর্ণ নির্বাচন অনুষ্ঠান সম্ভব হয়েছে।
নাসিক নির্বাচনে সেনা মোতায়েনকে কেন্দ্র করে যা ঘটেছে তার তিনটি গুরুত্বপূর্ণ তাৎপর্য রয়েছে। প্রথমত, ভবিষ্যতে সুষ্ঠু ও নিরপেক্ষ নির্বাচন নিশ্চিত করতে হলে নির্বাচন কমিশনকে শক্তিশালী করার অংশ হিসেবে কমিশনে সৎ, যোগ্য, সত্যিকারের নিরপেক্ষ ও সাহসী ব্যক্তিদের, যাঁরা প্রত্যক্ষ বা পরোক্ষভাবে সরকারের আজ্ঞাবহ হিসেবে কাজ করবেন না, কমিশনে নিয়োগ দিতে হবে। দ্বিতীয়ত, এর জন্য আরও প্রয়োজন হবে সরকারের পক্ষ থেকে কমিশনের স্বাধীনভাবে দায়িত্ব পালনে হস্তক্ষেপ না করা। তৃতীয়ত, সরকার ও রাজনৈতিক দলের পক্ষ থেকে কমিশনের ক্ষমতার প্রতি শ্রদ্ধাশীল হতে এবং কমিশনের দায়িত্ব পালনে সহায়তা করতে হবে।
আমাদের আশঙ্কা যে নাসিক নির্বাচনে সবচেয়ে ভিলেন হলো ক্ষমতাসীন আওয়ামী লীগ ও সরকার। রাষ্ট্রে আইন প্রয়োগের ক্ষমতা সরকারের। সংবিধান দেশের সর্বোচ্চ আইন। আগেই উল্লেখ করা হয়েছে, নির্বাচন কমিশনের অনুরোধ অনুযায়ী নারায়ণগঞ্জে সেনা মোতায়েন না করে সরকার সংবিধান অমান্য করেছে। আর সরকার আইন ও সংবিধান অমান্য করলে রাষ্ট্রে আইনের শাসন বিরাজ করছে তা কোনোভাবেই বলা যায় না।
নির্বাচনী বিধিবিধান অনুযায়ী সিটি করপোরেশন তথা সব স্থানীয় সরকার নির্বাচন নির্দলীয়। কিন্তু বিধিবিধানের প্রতি তোয়াক্কা না করে আওয়ামী লীগ শামীম ওসমানকে দলীয় সমর্থন দেয়। বস্তুত এ ব্যাপারে আওয়ামী লীগ বেশ অপরিপক্কতার পরিচয় দিয়েছে। উদাহরণস্বরূপ, গত ১৭ অক্টোবর আওয়ামী লীগের মুখপাত্র মাহবুব উল আলম হানিফ বলেছেন, ‘নির্বাচন আচরণবিধির মধ্যে থেকে যতটুকু সম্ভব দলের পক্ষ থেকে শামীম ওসমানকে ততটুকুই সমর্থন দেওয়া হয়েছে’ (প্রথম আলো, ১৮ অক্টোবর ২০১১)। এটি নির্বাচনী আচরণবিধির সঙ্গে এক ধরনের লুকোচুরি, যা আইন মানার প্রতি অনীহারই প্রতিফলন। কিন্তু অবিশ্বাস্য হলেও সত্য যে নির্বাচনের পর আওয়ামী লীগ সম্পূর্ণভাবে ভোল পাল্টিয়ে বলছে যে দল উভয় প্রার্থীকেই সমর্থন দিয়েছে, যা জনগণের চোখে ধুলা দেওয়ারই একটি অপচেষ্টা। অর্থাৎ নাসিক নির্বাচনে আওয়ামী লীগ বুদ্ধি ও নৈতিকতাভিত্তিক এবং জনকল্যাণমুখী রাজনীতি বিসর্জন দিয়েছে বলেই মনে হয়।
নির্বাচন ও নির্বাচন-পরবর্তী ঘটনাবলি থেকে মনে হয় যেন নাসিক নির্বাচন ছিল আওয়ামী লীগের জন্য একটি শামীম ওসমান ‘পুনর্বাসন প্রকল্প’। অনেক পর্যবেক্ষকের মতে, ২০০১ সালের সংসদ নির্বাচনে আওয়ামী লীগের ভরাডুবির অন্যতম কারণ ছিল দলের পক্ষ থেকে শামীম ওসমান, জয়নাল হাজারী, আবু তাহের প্রমুখের সন্ত্রাসী কর্মকাণ্ড। মনে হয় যেন আওয়ামী লীগ অতীত থেকে কোনো শিক্ষাই গ্রহণ করেনি! এটি দুর্ভাগ্যজনক যে রাজনৈতিক সংস্কৃতি পরিবর্তনের অঙ্গীকারের ভিত্তিতে সংসদ নির্বাচনে তিন-চতুর্থাংশের বেশি আসনে জয়ী হয়ে ক্ষমতায় অধিষ্ঠিত হলেও, আওয়ামী লীগ যেন গডফাদারদের হাত ধরে সেই পুরোনো পিচ্ছিল পথেই হাঁটছে। মনে হয় যেন সরকার জনগণের হদয়-মন জয় করতে ব্যর্থ হয়েছে এবং ভবিষ্যতে জয় করার আশাও ছেড়ে দিয়েছে।
নাসিক নির্বাচন থেকে একটি শিক্ষণীয় যে ভবিষ্যতে নারায়ণগঞ্জ সিটি করপোরেশনের মতো অন্যান্য নির্বাচনে আওয়ামী লীগের অহেতুক পরাজয় এবং বর্তমানে যে ভুল পথে চলছে তা এড়াতে হলে দল পরিচালনা পদ্ধতিতে পরিবর্তন আনতে হবে। দলের অভ্যন্তরে গণতন্ত্রের চর্চা করতে হবে। প্রতিষ্ঠা করতে হবে সরকারের বাইরে দলের পৃথক সত্তা, বর্তমানে সরকারের মধ্যে যেন দল হারিয়ে গেছে। একই সঙ্গে আবশ্যক দল ও সরকারের নেতৃত্বকে পৃথক করা, যাতে ভুল-ত্রুটির জন্য সরকারকে দলের কাছে জবাবদিহি করতে হয়। অর্থাৎ দল হিসেবে আওয়ামী লীগের পুরোনো গৌরব রক্ষা করতে হলে দলের আমূল সংস্কারের কোনো বিকল্প নেই।
আরেকটি পরাজিত পক্ষ অবশ্যই শামীম ওসমান। তিনি এবং তাঁর কর্মকাণ্ড বিপুল ভোটে জনগণ দ্বারা প্রত্যাখ্যাত হয়েছে। নির্বাচনী ফলাফল প্রথমে প্রত্যাখ্যান এবং পরে কোনো অদৃশ্য শক্তির ইঙ্গিতে নিরপেক্ষ নির্বাচন হয়েছে বলে বক্তব্য দেওয়া তাঁর বিশ্বাসযোগ্যতাকে প্রশ্নবিদ্ধ করেছে। নির্বাচন-পরবর্তী কার্যক্রম তাঁকে আরও বিতর্কিত করে ফেলেছে। শামীম ওসমান পুনর্বাসন প্রকল্পের অংশ হিসেবে তাঁকে ভবিষ্যতে নারায়ণগঞ্জ আওয়ামী লীগের সভাপতি করার কথা শোনা যাচ্ছে। তাহলেও তিনি দলের জন্য ‘লায়াবিলিটি’ বা বোঝা হয়েই থাকবেন বলে অনেকের আশঙ্কা। প্রসঙ্গত, নাসিক নির্বাচন আওয়ামী লীগের জন্য শামীম ওসমান পুনর্বাসন প্রকল্পের অংশ না হলে, সেনাবাহিনীর অনপুস্থিতিতে নায়ায়ণগঞ্জে সহিংসতা সৃষ্ট হতো বলে অনেক পর্যবেক্ষক বিশ্বাস করেন। শামীম ওসমান নিজেই বলেছেন, সরকারি দলের প্রার্থী হওয়ার কারণে তাঁকে অনেক সীমাবদ্ধতার মধ্যে কাজ করতে হয়েছে।
বিরোধী দল হিসেবে বিএনপি নাসিক নির্বাচন থেকে রাজনৈতিক ফায়দা লুটতে পেরেছে বলে মনে হয় না। নির্বাচন কমিশনের নিরপেক্ষতা নিয়ে তারা তাদের পুরোনো রেকর্ড বাজিয়েই যাচ্ছে, যার বিশ্বাসযোগ্যতা দলান্ধদের বাইরে প্রতিষ্ঠিত হয়নি। আর যেহেতু নির্বাচন শান্তিপূর্ণ হয়েছে, তাই সেনাবাহিনী মোতায়েন না করার কারণে তাদের নির্বাচন বর্জন করার যৌক্তিকতাও অনেক ভোটারের কাছেই বোধগম্য হয়নি। এ ছাড়া বিএনপিও আচরণবিধি উপেক্ষা করে নাসিক নির্বাচনে তৈমুর আলম খন্দকারকে দলীয়ভাবে মনোনয়ন দিয়েছে। তবে নাসিক নির্বাচনে আমরা লক্ষ করেছি বিরোধী দলের নির্বাচন বর্জনের হুমকির প্রথম প্রয়োগ, যা ভবিষ্যতের জন্য একটি অশনিসংকেত।
পরিশেষে, নাসিক নির্বাচনের পর ক্ষমতাসীনদের একটি ‘স্পিন’ বা স্বার্থপ্রণোদিত বক্তব্য হলো যে দলীয় সরকারের অধীনে সুষ্ঠু ও নিরপেক্ষ নির্বাচন সম্ভব। এ বক্তব্য আংশিক সত্য। দলীয় সরকারের অধীনে স্থানীয় নির্বাচন সুষ্ঠু ও নিরপেক্ষতার সঙ্গে অনুষ্ঠান সম্ভব, কারণ স্থানীয় নির্বাচনের মাধ্যমে সরকার পরিবর্তন হয় না। পক্ষান্তরে জাতীয় নির্বাচনের ফলে ক্ষমতারই শুধু রদবদল নয়, এর মাধ্যমে রাজনীতি নামক ‘ব্যবসা’ও হাতছাড়া হয়ে যায়। আমাদের বিরাজমান দমন-পীড়নের রাজনীতির প্রেক্ষাপটে এর সঙ্গে অস্তিত্বের প্রশ্নও জড়িত। তাই তত্ত্বাবধায়ক সরকারব্যবস্থা ছাড়া সুষ্ঠু, নিরপেক্ষ ও শান্তিপূর্ণ জাতীয় নির্বাচন অনুষ্ঠান সম্ভব, এমন ধারণা সৃষ্টি করা নাসিক নির্বাচন থেকে ভুল শিক্ষা নেওয়ারই শামিল হবে।
ড. বদিউল আলম মজুমদার: সম্পাদক, সুজন—সুশাসনের জন্য নাগরিক।
</doc>

<doc>
অর্থনৈতিক পরিস্থিতি
সংকট উত্তরণে প্রয়োজন বিশেষ ও জরুরি কর্মসূচি
বাংলাদেশের মতো একটি স্বল্পোন্নত দেশের অর্থনীতি পরিচালনা করার কাজটি নিঃসন্দেহে কঠিন। কিছু কাঠামোগত সমস্যা ধারাবাহিকভাবে বিরাজমান রয়েছে। সরকারের আয়ের চেয়ে ব্যয় বেশি। আমাদের অভ্যন্তরীণ সঞ্চয় বিনিয়োগ-চাহিদার তুলনায় কম। রপ্তানির চেয়ে আমদানি বেশি। এখনো বিপুল জনগোষ্ঠী কৃষির ওপর নির্ভরশীল। রয়েছে জ্বালানির সংকট। এর বাইরে বিশ্ব অর্থনীতির ওপর বিভিন্ন ধরনের নির্ভরশীলতা তো রয়েছেই। এত কিছুর পরও বিগত দশকগুলোতে ধারাবাহিকভাবে বাংলাদেশের গড় প্রবৃদ্ধি বেড়েছে। কমেছে দারিদ্র্যের হার। আর্থসামাজিক বিভিন্ন খাতেও উন্নতি হয়েছে। কিন্তু সমস্যা হচ্ছে, এসব উন্নতি খুবই দুর্বল কাঠামোগত ভিত্তির ওপর দাঁড়িয়ে। অর্থনৈতিক ব্যবস্থাপনা যথোপযুক্তভাবে পরিচালিত না হলে অর্থনীতি দ্রুতই সমস্যার মধ্যে পড়ে যায়।
ঝুঁকি বাড়ছে
২০১১ সালের প্রথম দিক থেকে অর্থাৎ গত অর্থবছরের দ্বিতীয় ভাগ থেকে আমাদের অর্থনীতিতে কিছু নেতিবাচক দিক লক্ষণীয় হয়ে ওঠে। সাধারণভাবে এগুলো হচ্ছে: অব্যাহত মূল্যস্ফীতি, বার্ষিক উন্নয়ন কর্মসূচি বাস্তবায়ন দ্রুত না হওয়া, ভর্তুকি অর্থায়নের চাপ, স্বল্প বৈদেশিক সাহায্য, পুঁজিবাজারে ধস ও করবহির্ভূত রাজস্ব কম আদায়। এসব সমস্যার পরও অবশ্য গত অর্থবছর মোটামুটি ভালো রাজস্ব আদায়, দৃষ্টিকাড়া রপ্তানি বৃদ্ধি, জনশক্তি রপ্তানিতে ঘুরে দাঁড়ানোসহ ৬.৭ শতাংশ (প্রাথমিক প্রাক্কলন) প্রবৃদ্ধি নিয়ে শেষ হয়েছে। কিন্তু আমরা দেখছি, এই ভিত্তির ওপর দাঁড়িয়েও গত চার মাসে অর্থনীতির নেতিবাচক দিকগুলো আরও গভীর ও জটিল হয়েছে।
প্রথমত, বিশ্ব অর্থনীতি পুনরায় মন্দার দিকে যাচ্ছে। মার্কিন ও ইউরো অঞ্চলসহ অন্য উন্নত দেশগুলোতে প্রবৃদ্ধি কমছে। সরকারের দায় বেড়েছে, কর্মসংস্থান কমার কারণে বেকারত্ব বেড়েছে। এমনকি সেসব অঞ্চলে দরিদ্র লোকের সংখ্যাও বাড়ছে। একই সঙ্গে খাদ্য ও জ্বালানিসহ প্রাথমিক পণ্যমূল্য উঁচু পর্যায়ে রয়েছে। এসব কারণে আমাদের রপ্তানি ও অনাবাসী শ্রমিক খাত, বৈদেশিক সাহায্যপ্রাপ্তি, বিদেশি বিনিয়োগ—সবই সংকুচিত হওয়ার আশঙ্কা দেখা দিয়েছে। অন্যদিকে ২০০৮ সালে এ ধরনের পরিস্থিতি মোকাবিলায় আমাদের যে সক্ষমতা ছিল, তা তুলনামূলকভাবে কমে গেছে। মন্দা মোকাবিলায় প্রণোদনামূলক যে ব্যয় বৃদ্ধির প্রয়োজন পড়ে, সে ক্ষমতা সরকারের নেই। মূল্যস্ফীতির উচ্চমাত্রার কারণে ঋণ করে সরকারের ব্যয় বৃদ্ধি প্রায় অসম্ভব হয়ে পড়েছে। এ ছাড়া বৈদেশিক লেনদেনে চাপ থাকায় নতুন মন্দা মোকাবিলার শক্তি আরও সীমিত হয়ে গেছে।
দ্বিতীয়ত, বিগত চার মাসে সরকারের আয়-ব্যয় ব্যবস্থাপনায় বিশৃঙ্খলা দেখা গেছে। তিন মাসের ব্যয়ের হিসাবে বড় ধরনের ব্যত্যয় লক্ষ করা গেছে। বাজেটের পরিসংখ্যান ও মুদ্রানীতির লক্ষ্যমাত্রাগুলো প্রশ্নবিদ্ধ হয়ে যাচ্ছে। সামান্য উন্নয়ন ব্যয়ের বিপরীতে বছরের শুরুতে সরকার বিপুল পরিমাণ ঋণ নেওয়ায় প্রশ্ন উঠেছে—এত অর্থ যাচ্ছে কোথায়? এই অর্থের একটি বড় অংশ ভর্তুকির পেছনে যাচ্ছে, তাতে কোনো সন্দেহ নেই। বলা যায়, বিশেষ করে ভাড়াটে বিদ্যুৎকেন্দ্রের জন্য জ্বালানি আমদানির পেছনে ব্যয় হচ্ছে। আর ব্যাংকগুলো থেকে বেশি ঋণ নেওয়ায় ব্যাংকগুলোর পক্ষে ব্যক্তি খাতে ঋণ দেওয়া কঠিন হয়ে পড়েছে। এর ফলে কর্মসংস্থান ও প্রবৃদ্ধির ওপর নেতিবাচক প্রভাব পড়ছে। ব্যাংকিং ব্যবস্থায়, বিশেষ করে রাষ্ট্রায়ত্ত ব্যাকংগুলোতে আমানত ও ঋণ প্রদানের মধ্যে বড় ধরনের তারতম্য সৃষ্টি হয়েছে। ফলে আবার বৃহৎ পরিমাণ কুঋণের আশঙ্কা রয়েছে। এটা ব্যাংকিং খাতকে দুর্বল করে দিতে পারে। বাংলাদেশের অর্থনীতিতে সরকারি ব্যয়ের ক্ষেত্রে আর্থিক নীতির যে নেতৃত্বমূলক ভূমিকা থাকা প্রয়োজন, সে সক্ষমতা লক্ষ করা যাচ্ছে না।
তৃতীয়ত, বৈদেশিক লেনদেনের ওপর চাপ বৃদ্ধি পাচ্ছে। রপ্তানি আয় বৃদ্ধির হার শ্লথ হয়ে আসছে। আমদানি কমলেও তা উল্লেখযোগ্য হারে কমেনি। জনশক্তি রপ্তানি বেড়েছে, কিন্তু এই খাতে আয় বৃদ্ধির বিষয়টি এখনো লক্ষণীয়ভাবে নিচু। অন্যদিকে বৈদেশিক সাহায্যপ্রাপ্তি এতটা নিচে নেমে গেছে যে এর ফলে যেটুকু পাওয়া যাচ্ছে তাও খরচ হয়ে যাচ্ছে বৈদেশিক ঋণের দায় পরিশোধ করতে। একইভাবে বৈদেশিক বিনিয়োগ যা আসছে, তা চলে যাচ্ছে ব্যয় পরিশোধ ও মুনাফা রপ্তানির মাধ্যমে। এই সবকিছু মিলিয়ে টাকার বৈদেশিক বিনিময় হার নিম্নমুখী।
চতুর্থত, মূল্যস্ফীতির ধারা অব্যাহত রয়েছে। এই হার সাম্প্রতিক সময়ের মধ্যে সর্বোচ্চ। এই বর্ধিত মূল্যস্ফীতি হয়েছে মূলত খাদ্যমূল্য বৃদ্ধির কারণে। চিন্তার বিষয় হচ্ছে, সাম্প্রতিক সময়ে খাদ্যবহির্ভূত পণ্যের মূল্যও বাড়ছে। বাড়িভাড়া, পরিবহন, জ্বালানি এবং শিক্ষা ও স্বাস্থ্যক্ষেত্রে খরচ বেড়েছে। মূল্যস্ফীতি সামনে সামান্য কমলেও তা বছর শেষে ১০ শতাংশের কাছাকাছি থেকে যাবে।
এ ছাড়া বিদ্যুৎ ও গ্যাসের মতো প্রাথমিক জ্বালানি ক্ষেত্রে সংকট অব্যাহত থাকায় একই সঙ্গে বিনিয়োগ, উৎপাদন-ক্ষমতার ব্যবহার ও নাগরিক জীবন ব্যাহত হচ্ছে। বড় যে বিদ্যুৎকেন্দ্রগুলো নির্মাণের উদ্যোগ নেওয়া হয়েছে, সেগুলোর সবকিছু ঠিক থাকলেও ২০১৪ সালের জুনের আগে উৎপাদনে যেতে পারবে না। এর অর্থ হচ্ছে, ব্যয়বহুল ভাড়াটে বিদ্যুৎকেন্দ্রগুলোর ওপর অন্তত এ সময় পর্যন্ত নির্ভরশীল থাকতেই হচ্ছে।
পরিস্থিতির পুনর্বিবেচনা প্রয়োজন
বর্তমান অর্থনৈতিক বাস্তবতায় সরকারকে দেশের অর্থনীতির জটিল ও ঝুঁকিপূর্ণ পরিস্থিতি সম্পর্কে তার মনোভঙ্গি পরিবর্তন করতে হবে। সরকার যদি বাস্তবতাকে অস্বীকার করে, তবে সমাধানের পথ খুঁজে বের করা কঠিন হবে। সরকারকে মনে রাখতে হবে, নির্বাচনের আর দুই বছর বাকি রয়েছে। এ রকম অর্থনৈতিক পরিস্থিতি ও প্রবণতাগুলো অব্যাহত থাকলে তারা নিঃসন্দেহে একটি দুর্যোগময় অর্থনৈতিক প্রেক্ষাপটে নির্বাচনের মুখোমুখি হবে। তাই রাজনৈতিক দৃষ্টিকোণ থেকে আগামী দুই বছরের অর্থনৈতিক ব্যবস্থাপনার প্রতি সরকারকে সর্বোচ্চ মনোযোগ দিতে হবে। সরকারের নির্বাচনী প্রতিশ্রুতি, পঞ্চবার্ষিকী পরিকল্পনা, বিভিন্ন নীতি অবস্থান ইত্যাদি বিবেচনায় রেখেই একটি দুই বছর মেয়াদি বিশেষ ও জরুরি কর্মসূচি নেওয়া অত্যন্ত গুরুত্বপূর্ণ হয়ে উঠেছে। এই কর্মসূচির আলোকে বার্ষিক বাজেটকে দ্রুত সংশোধন ও পরিমার্জন করতে হবে।
এর জন্য অনেক ক্ষেত্রে দরকার পড়বে তাৎক্ষণিক কিছু প্রয়োজনীয় কিন্তু অজনপ্রিয় সিদ্ধান্ত গ্রহণ। ভর্তুকি সমন্বয়ের চেষ্টা হচ্ছে তার একটি। তবে এর পাশাপাশি সরকারকে ঋণ গ্রহণের প্রয়োজনীয়তা কমাতে হবে। অনুন্নয়ন ব্যয়কে অপরিহার্যতার দৃষ্টিকোণ থেকে খতিয়ে দেখতে হবে। বৈদেশিক সাহায্য অবমুক্ত করার জন্য প্রকল্পভিত্তিক বিশেষ ব্যবস্থা নিতে হবে। সম্পূর্ণ স্থানীয় অর্থায়নে প্রকল্প গ্রহণ সীমিত রাখতে হবে। রাজস্ব বাড়ানোর জন্য করবহির্ভূত আয় বাড়াতে হবে। মোবাইল ফোন কোম্পানিগুলোর লাইসেন্স নবায়ন ফির মাধ্যমে যার কিছুটা আসবে। সঞ্চয়পত্রের সুদ বৃদ্ধির মাধ্যমে বিক্রি বাড়াতে হবে। তবে সার্বিক বিবেচনায় সরকারি গ্যারান্টির ভিত্তিতে উচ্চ সুদে বন্ডের মাধ্যমে বৈদেশিক ঋণ নেওয়া আদৌ ঠিক হবে না। এ ক্ষেত্রে আর্জেন্টিনার মতো দেশের অভিজ্ঞতা আমরা বিবেচনায় নিতে পারি।
সরকার ভর্তুকি সমন্বয়ের মাধ্যমে যে অর্থ সাশ্রয় করবে, সে অর্থ বেতন-ভাতা খাতে বা সরকারের সুদ পরিশোধে ব্যয় না হয়ে যায়। এই অর্থ বিনিয়োগ খাতে অগ্রাধিকারপ্রাপ্ত প্রকল্প বাস্তবায়নে যেতে হবে। মোট কথা, এই অর্থ স্থানীয় অর্থায়ন হিসেবে ব্যবহার করতে হবে।
উচ্চ মূল্যস্ফীতির বিপরীতে দরিদ্র ও অতিদরিদ্রদের খাদ্যনিরাপত্তা নিশ্চিত করতে বিভিন্ন ধরনের কর্মসূচিকে আরও বেশি কার্যকর ও সম্প্রসারণ করতে হবে। বিশেষ করে নজর দিতে হবে যে দিকগুলোতে সেগুলো হচ্ছে: ১. খাদ্য উৎপাদন বৃদ্ধির উদ্যোগ অব্যাহত রাখা, ২. সরকারি সংগ্রহব্যবস্থা জোরদার করার মাধ্যমে কৃষকের মূল্য সমর্থন নিশ্চিত করা, ৩. খাদ্য মজুদ ব্যবস্থাপনা উন্নত করা, ৪. প্রয়োজনে মজুদ পণ্য খোলাবাজারে বিক্রি করে বাজার স্থিতিশীল রাখার উদ্যোগ নেওয়া, ৫. দরিদ্রদের জন্য বিভিন্ন আয় প্রবর্ধক কর্মসূচি নেওয়া।
রপ্তানি বৃদ্ধির চেষ্টা অব্যাহত রাখার বিষয়টি খুবই জরুরি। ইউরোপীয় ইউনিয়নের রুলস অব অরিজিন সংশোধনের চেষ্টা ও ভারতের বাজারে বাংলাদেশের পণ্যের শুল্কমুক্ত প্রবেশাধিকারের সুযোগ কার্যকরভাবে কাজে লাগাতে হবে। অনাবাসী আয়প্রবাহ বৃদ্ধির জন্য বাজার সম্প্রসারণ এবং অভিবাসন ব্যয় কমানোর চেষ্টা আরও ফলপ্রসূ করতে হবে। দেশের বৈদেশিক মুদ্রার মজুদ তিন মাসের আমদানি ব্যয়ের চেয়ে কমে যাওয়ায় টাকার বিনিময় হারকে নজরদারিতে রাখতে হবে বিচক্ষণতার সঙ্গে। আইএমএফের মতো প্রতিষ্ঠানের কাছ থেকে অর্থ নেওয়ার ক্ষেত্রে মনে রাখতে হবে যে আমরা যেন নীতি প্রণয়নের স্বাধীনতা হারিয়ে না ফেলি।
বাজারব্যবস্থায় সরকারকে অবশ্যই আস্থা ফিরিয়ে আনতে হবে। সেটা পণ্য, শ্রম, সেবা, পুঁজি ও অর্থ—সব বাজারের ক্ষেত্রেই প্রযোজ্য। পুঁজিবাজারে আস্থা ফিরিয়ে আনার কাজটি করতে হবে স্বচ্ছ, জবাবদিহি ও দেখভালকারী প্রতিষ্ঠানের সক্ষমতা বৃদ্ধির মাধ্যমে। শুধু তারল্য বাড়িয়ে নয়, তবে পুঁজিবাজারে আস্থা ফিরিয়ে আনার কাজটি কঠিন হবে, কারণ সাম্প্রতিক ধসের জন্য দায়ী হিসেবে বিবেচিতদের কেউ দৃশ্যত কোনো শাস্তি পায়নি। লক্ষ রাখতে হবে, পুঁজিবাজারের সমস্যা ব্যাংকিং খাতে যেন সংক্রামিত না হয়।
বিগত সময়ের অর্থনৈতিক ব্যবস্থাপনার অভিজ্ঞতা বিবেচনায় নিলে আমরা দেখি যে সরকার প্রায়ই অর্থনৈতিক বিষয়াবলির ক্ষেত্রে অতিমাত্রায় রাজনৈতিক সিদ্ধান্ত নিয়েছে। পুঁজিবাজার এর বড় উদাহরণ। এ ছাড়া সরকারের মধ্যে প্রাক্প্রস্তুতি ও সমন্বয়ের অভাব বিভিন্ন সময় দেখা গেছে। এর উদাহরণ হিসেবে আমরা জ্বালানি খাতের কথা বলতে পারি। আবার অনেক ক্ষেত্রেই মনে হয়েছে যে দেশের অর্থনৈতিক ব্যবস্থাপনার ক্ষেত্রে অর্থ মন্ত্রণালয় নেতৃত্বমূলক ভূমিকা পালন করতে পারছে না। মন্ত্রণালয়ের অনেক সিদ্ধান্তই প্রশ্নবিদ্ধ হয়েছে। নতুন ব্যাংকের ব্যাপারে অর্থ মন্ত্রণালয়ের সিদ্ধান্তের বিষয়টি এ ক্ষেত্রে স্মরণ করা যেতে পারে। এ ছাড়া বিভিন্ন গুরুত্বপূর্ণ সিদ্ধান্ত হচ্ছে অস্বচ্ছ ও আমলাতান্ত্রিকভাবে। সংসদ বা সংসদীয় স্থায়ী কমিটিগুলো, এমনকি মন্ত্রিপরিষদ অনেক বিষয়ে অন্ধকারেই রয়েছে বলে মনে হয়।
রাজনৈতিক বোঝাপড়া জরুরি
আমাদের অর্থনীতি বর্তমানে যে জটিল ও কঠিন সময় পার করছে, তা থেকে উত্তরণের জন্য যেসব শক্ত সিদ্ধান্ত নেওয়া প্রয়োজন, সে জন্য অবশ্যই ন্যূনতম রাজনৈতিক সদিচ্ছা ও সামাজিক সমঝোতা নিশ্চিত করা দরকার। এটা করতে সরকারকে যদি কিছু রাজনৈতিক ছাড়ও দিতে হয়, তবু সরকারের সে পথই বেছে নেওয়া উচিত। কারণ চূড়ান্ত বিচারে এতে সরকারই লাভবান হবে।
বর্তমানের এই অনিশ্চিত অর্থনৈতিক পরিস্থিতি শুধু বর্তমানের জন্যই নয়, ভবিষ্যতের জন্যও বাড়তি ঝুঁকি সৃষ্টি করবে। দুঃখজনকভাবে রাজনৈতিক বক্তব্যের বাইরে আমরা বিরোধী দলের কাছ থেকেও এই অর্থনৈতিক সমস্যার কোনো চিন্তাশীল মূল্যায়ন পাইনি। এসব সমস্যা সমাধানে তাদের কোনো বিকল্প চিন্তা আছে এমন কিছুও শোনা যায়নি।
সাম্প্রতিক বিশ্ব অভিজ্ঞতা বলছে যে বৈরী অর্থনৈতিক পরিস্থিতি মোকাবিলার জন্য কতিপয় মৌল বিষয়ে বৃহত্তর রাজনৈতিক বোঝাপড়া ও সামাজিক শক্তিগুলোর সঙ্গে পরামর্শ অপরিহার্য। স্বচ্ছতার সঙ্গে বাস্তবানুগ বিশ্লেষণ দিয়ে জনগণকে আস্থায় নিতে হবে। সেটা করা না হলে একটি উত্তরণকালীন স্বল্পমেয়াদি সমস্যা মধ্য মেয়াদে আমাদের সাম্প্রতিক অর্জনগুলোকে দুর্বল করে দিতে পারে।
দেবপ্রিয় ভট্টাচার্য: অর্থনীতিবিদ, সেন্টার ফর পলিসি ডায়ালগ (সিপিডি)।
</doc>

<doc>
সংলাপ
ড. নুরুল ইসলামের অর্থনীতির ক্লাসে এক বিকেল
নূরুল ইসলাম বাংলাদেশে খুবই পরিচিত নাম। হাটবাজারে ডাক দিলে দু-চারজন ফিরে তাকাবে। তবে দুজন নূরুল ইসলাম আছেন, যাঁদের খ্যাতি তাঁদের কর্মের কারণে দেশের সীমানা ছাড়িয়ে বাইরেও বিস্তৃত হয়েছে। এঁদের একজন আমাদের জাতীয় অধ্যাপক ডা. নূরুল ইসলাম, অন্যজন বিশিষ্ট অথনীতিবিদ ড. নুরুল ইসলাম (তিনি এই বানানই লিখেন)। প্রথমজন দেশে থাকেন আর দ্বিতীয়জন দীর্ঘদিন ধরে থাকেন যুক্তরাষ্ট্রের ওয়াশিংটন ডিসিতে। বছরে একবার দেশে আসেন। তাঁদের বাড়িও আবার ঘটনাচক্রে চট্টগ্রামের একই এলাকায়। ডা. নূরুল ইসলাম দেশে থাকেন বলে তাঁর পরিচিতি অনেক বেশি। আর ড. নুরুল ইসলামের পরিচিতি সুধী মহলে সীমাবদ্ধ। কিন্তু এ দেশের মুক্তিযুদ্ধ ও স্বাধীনতার ইতিহাসের সঙ্গে তাঁর নাম ওতপ্রোতভাবে জড়িয়ে গেছে।
ড. নুরুল ইসলাম পেশাগত জীবন শুরু করেছিলেন ঢাকা বিশ্ববিদ্যালয়ের শিক্ষক হিসেবে, সেই ১৯৫৫ সালে। পরে যোগ দিয়েছিলেন পাকিস্তান অর্থনৈতিক উন্নয়ন সংস্থায় (Pakistan Institute of Development of Economics) একজন গবেষক হিসেবে। সে সময় তিনি কাছ থেকে পর্যবেক্ষণ করেছেন পাকিস্তানের দুই অঞ্চলের মধ্যে চরম অর্থনৈতিক বৈষম্য এবং পশ্চিম পাকিস্তান কর্তৃক পূর্ব পাকিস্তানকে পরিকল্পিত শোষণ ও বঞ্চনা। সে সময় ড. ইসলাম তাঁর অবস্থান থেকে পূর্ব পাকিস্তানের প্রতি পাকিস্তানের কেন্দ্রীয় সরকারের বৈষম্যমূলক নীতির প্রতিবাদ করেছেন এবং গবেষণার মাধ্যমে তা তুলে ধরার চেষ্টা করেছেন। ১৯৬৬ সালে বঙ্গবন্ধু ছয় দফা ঘোষণা করেন, যার একটি গুরুত্বপূর্ণ বিষয় ছিল পাকিস্তানের দুই অঞ্চলের মধ্যে অর্থনৈতিক বৈষম্যের ইতিহাস। সত্তরের নির্বাচনে এই ছয় দফাই হয়ে ওঠে আওয়ামী লীগের নির্বাচনী ইশতেহার। এ সময় বঙ্গবন্ধু অন্য বাঙালি অর্থনীতিবিদদের সঙ্গে ড. নুরুল ইসলামের শরণাপন্ন হন ছয় দফার অর্থনৈতিক দফাগুলোর সহজ সরল ব্যাখ্যার জন্য। একাত্তরের মার্চ মাসে যখন জেনারেল ইয়াহিয়া খান বঙ্গবন্ধুর সঙ্গে আলোচনা করার জন্য ঢাকায় আসেন, তখন আলোচনার বাইরে যে কয়েকজন বিশেষজ্ঞের সঙ্গে বঙ্গবন্ধু আলোচনায় যাওয়ার আগে প্রস্তুতিমূলক পরামর্শ করতেন, তাঁদের মধ্যে ড. ইসলাম ছিলেন অন্যতম। ২৬ মার্চ রাতে পাকিস্তানি সেনাবাহিনী ঢাকায় গণহত্যা শুরু করলে তিনি এক ছাত্রনেতার সহায়তায় ভারতে চলে যান। সেখান থেকে যুক্তারাষ্ট্রে গিয়ে বাংলাদেশের স্বাধনীতার পক্ষে জনমত গড়ে তুলতে অগ্রনী ভূমিকা রাখেন।
১৯৭১ সালের ১৬ ডিসেম্বর দেশ স্বাধীন হলে ড. নুরুল ইসলাম বাংলাদেশে ফিরে আসেন। ১৯৭২ সালের ১০ জানুয়ারি বঙ্গবন্ধু দেশে ফেরার পর তিনি ড. নুরুল ইসলামকে খুঁজে বের করেন এবং বাংলাদেশের প্রথম পরিকল্পনা কমিশনের ভাইস চেয়ারম্যান নিযুক্ত করেন এবং তাঁর হাতে নতুন স্বাধীন দেশের একটি যথোপযুক্ত পরিকল্পনা কমিশন গঠনের দায়িত্ব অর্পণ করেন। বঙ্গবন্ধুর একটি বড় গুণ ছিল, কোনো গুরুত্বপূর্ণ দায়িত্ব কাকে দিলে কাজ হবে তা তিনি বুঝতে পারতেন। বঙ্গবন্ধুর সঙ্গে যাঁরা সে সময় কাজ করেছেন, তাঁরা এখনো বলেন, তিনি তাঁর দপ্তরকে যে ধরনের মানুষ দ্বারা সাজিয়েছিলেন, পরবর্তীকালে অন্য কোনো শাসক তা পারেননি। ১৯৭৪ সালের শেষের দিকে ড. নুরুল ইসলাম পরিকল্পনা কমিশন ছেড়ে অক্সফোর্ড বিশ্ববিদ্যালয়ে একটি ফেলোশিপ নিয়ে চলে যান।
১৫ নভেম্বরের অপরাহ্নে প্রথম আলো সভাকক্ষে কিছুটা বৈঠকি আমেজে ড. নুরুল ইসলাম বসেছিলেন কয়েকজন অর্থনীতিবিদ, সাংবাদিক ও লেখককে নিয়ে। প্রথম আলো সম্পাদক মতিউর রহমান পরিচয় পর্বে কিছুটা হালকা মেজাজে সবাইকে পরিচয় করিয়ে দেওয়ার সময় বললেন, ‘এখানে যাঁরা সমবেত হয়েছেন, তাঁদের দুভাগে ভাগ করা যায়। এক ভাগ ঠিক করেছেন পত্রিকায় কলাম লিখে দেশকে পথ দেখাবেন আর অন্য দল মধ্যরাতে দেশের মানুষকে জাগিয়ে রেখে টক শো করে দেশ উদ্ধার করবেন।’ ড. ইসলাম হাসতে হাসতে বললেন, এখন বুঝি বাসায় কেন লোকজন এত দেরিতে সকালে ঘুম থেকে ওঠে। আমন্ত্রিত হয়ে গিয়েছিলাম সেই বৈঠকে। ড. ইসলাম আরো জানালেন, আগের দিন তিনি এমন একটা বৈঠক করেছিলেন একাত্তর পরবর্তী প্রজন্মের সঙ্গে। সেই বৈঠকে উপস্থিত ছিলেন সরকারি-বেসরকারি বিশ্ববিদ্যালয়ের ছাত্রছাত্রীরা। তাঁদের কাছে জানতে চেয়েছিলেন তাঁরা ইতিহাস পড়েন কি না। তাঁরা জানালেন পড়েন না। এ ব্যাপারে তাঁদের তেমন কোনো আগ্রহ নেই। তিনি অবাক হয়েছেন এমন অপ্রত্যাশিত উত্তর শুনে।
এরপর ড. ইসলাম আমাদের কাছে তিনটি বিষয়ের ওপর মতামত জানতে চাইলেন। এক. তরুণ প্রজন্ম কেন ইতিহাস পড়ার প্রতি আগ্রহ হারিয়ে ফেলেছে; দুই. ভারত-বাংলাদেশ সম্পর্ক এবং বাংলাদেশের অর্থনীতি। তাঁর প্রশ্ন ছিল, সবাই বলে বাংলাদেশের অর্থনীতির অবস্থা খুবই খারাপ। তারপরও শুনি এই খারাপের মধ্যেও এ দেশের অর্থনীতির প্রবৃদ্ধির হার ৬ দশমিক ৭ শতাংশ। তা কীভাবে হয়?
সব বিষয় নিয়ে আলোচনা দীর্ঘায়িত হবে বলে লেখাটা একটি বিষয়ে সীমাবদ্ধ রাখতে চাই। সেটি হচ্ছে বাংলাদেশের অর্থনীতি এবং বর্তমান সময়ের একটি বহুল আলোচিত বিষয় জ্বালানিতে ভর্তুকি। অর্থনৈতিক প্রবৃদ্ধির প্রসঙ্গে বলতে গিয়ে একজন বাম ঘরানার অর্থনীতিবিদ জানালেন, এই প্রবৃদ্ধির পেছনে তিনটি খাতের অবদান সবচেয়ে বেশি। এক. ক্ষুদ্র ও মাঝারি শিল্প, দুই বিদেশে অবস্থানরত বাংলাদেশির পাঠানো অর্থ, তিন আমাদের তৈরি পোশাকশিল্প। তাঁর মতে, এই তিনটি খাতে সরকারের তেমন কোনো ভূমিকা নেই।
ভর্তুকি প্রসঙ্গে আলোচনার অবতরণ করলেন ড. ইসলাম নিজেই। সরকার সম্প্রতি সিদ্ধান্ত নিয়েছে জ্বালানি তেলের ওপর ভর্তুকি কমিয়ে তেলের মূল্য বৃদ্ধি করবে। বর্তমানে সরকার সব ধরনের জ্বালানির ওপর বছরে ২০ হাজার কোটি টাকা ভর্তুকি দিয়ে থাকে। গত অর্থবছরে পেট্রোলিয়াম করপোরেশন আট হাজার ২০০ কোটি টাকা লোকসান দিয়েছে। জ্বালানি তেলের মূল্য বৃদ্ধির ফলে তেল খাতে লোকসানের পরিমাণ চার হাজার কোটি টাকা কমবে। এ ব্যাপারে সবাই একমত, তেলের এই মূল্য বৃদ্ধির ফলে সাধারণ মানুষ ক্ষতিগ্রস্ত হবে। বাংলাদেশে যখন কোনো পণ্যের মূল্য বৃদ্ধি করা হয় অথবা বাড়ে, তখন সরকার থেকে দুটি কথা বলা হয়। এক. আন্তর্জাতিক বাজারে মূল্য বৃদ্ধি এবং দুই বাংলাদেশে কোনো নিত্যপ্রয়োজনীয় পণ্যের মূল্য পার্শ্ববর্তী দেশ ভারতের চেয়ে কম রাখলে সেই পণ্য ভারতে পাচার হয়ে যাবে। অন্য পণ্যের কথা না হয় বুঝলাম কিন্তু তেল কীভাবে আমাদের সীমান্তের অতন্দ্র প্রহরীদের ফাঁকি দিয়ে পাচার হবে, তা বুঝতে অনেকেই অক্ষম। আরেকটি কথা প্রায়ই বলা হয়, পার্শ্ববর্তী দেশ থেকে আমাদের দেশে অমুক পণ্যের মূল্য এখনো কম। যে কথাটি কখনো বলা হয় না, ওই দেশের সাধারণ মানুষের ক্রয়ক্ষমতা আমাদের তুলনায় দ্বিগুণ।
ড. ইসলামের মতে, আমাদের দ্রুত ভর্তুকি সংস্কৃতি থেকে বের হয়ে আসতে হবে। তিনি বঙ্গবন্ধু সরকারের আমলের একটি ঘটনা বললেন। বঙ্গবন্ধু তাঁর সঙ্গে একমত হয়েছেন সারের ওপর দেয় ভর্তুকি কমাতে হবে। পরদিন তা ঘোষণা করা হবে। মাঝরাতে বঙ্গবন্ধু ড. ইসলামকে ফোন করে জানালেন ভর্তুকি কমানোর সিদ্ধান্তটা আগামী কাল জানানো যাবে না। কারণ, তাঁর কেবিনেটের প্রায় সব সদস্যই এই সিদ্ধান্তের ঘোর বিরোধী। ড. ইসলাম বঙ্গবন্ধুকে অনুরোধ করলেন তাঁর কেবিনেটের সদস্যদের সঙ্গে তিনি কথা বলতে চান। পরদিন বৈঠকের ব্যবস্থা হলো। ড. ইসলাম একজন ঝানু শিক্ষকের মতো সবাইকে বোঝাতে সক্ষম হলেন কেন ভর্তুকি কমানোর প্রয়োজন আর না কমালে সামষ্টিক অর্থনীতির ওপর কী বিরূপ প্রতিক্রিয়া হবে। সেবার ভর্তুকি কমানো হয়েছিল এবং কেবিনেট সদস্যরা তা জনগণকে ব্যাখ্যা করেছিলেন। বর্তমানে সরকারের কোনো সিদ্ধান্তকে জনগণের সামনে তুলে ধরার তেমন কোনো উদ্যোগ দেখা যায় না। জ্বালানির ক্ষেত্রে জ্বালানি উপদেষ্টা মাঝেমধ্যে দু-একটা কথা বলেন বটে, তবে বাজারে যেকোনো কারণেই হোক জনগণের কাছে তাঁর ইমেজ খুব ভালো নয়।
ড. ইসলামের মতে, ঠিক করতে হবে টাকা ছাপিয়ে বা ব্যাংক থেকে ঋণ নিয়ে সরকার তার দৈনন্দিন ব্যয় মেটাবে, নাকি সরকারের রাজস্ব আয় বৃদ্ধি করে এবং ভর্তুকি কমিয়ে সেই কাজটি করবে। প্রথমটি করলে মুদ্রাস্ফীতি নিয়ন্ত্রণের বাইরে চলে যাবে আর দ্বিতীয়টি করলে মানুষের সাময়িক কষ্ট হবে তবে তার দীর্ঘমেয়াদি ফল প্রথম ব্যবস্থার চেয়ে ভালো হবে। বর্তমানে সারা বিশ্বে অর্থনৈতিক খরা চলছে। ইউরোপে সরকারের পতন হচ্ছে, দেশ দেউলিয়া হচ্ছে। সবাই বলছে, বিপর্যয় রুখতে সরকারের কৃচ্ছ্র সাধনের বিকল্প নেই। ড. ইসলামের মতো অনেকেই সে দিন বললেন, সাংসদদের বিনা শুল্কে দামি গাড়ি আমদানি করতে দেওয়ার কোনো যুক্তি নেই। মন্ত্রিপরিষদেও সদস্যরা আয় কর দেবেন একটি ভালো সিদ্ধান্ত। তবে এই সিদ্ধান্ত সরকারের সব কর্মকর্তা-কর্মচারীদের ক্ষেত্রে প্রযোজ্য হওয়া উচিত। সরকারকে আয় বাড়ানোর আরও নতুন নতুন পদ্ধতি উদ্ভাবনের বিকল্প নেই।
আন্তর্জাতিক বাজারে তেলের দাম বাড়লে আমাদের দেশে তেলের দাম বাড়াতে হবে, সেই যুক্তি এক শ ভাগ সত্য নয়। হিসাব করে দেখতে হবে, বিপিসির অদক্ষতা দাম বাড়ার পেছনে কতটুকু অবদান রাখে। দুটি জাহাজ কুয়েত থেকে এল জাহাজভর্তি তেল নিয়ে। দুই সপ্তাহ সেই জাহাজ বহিঃসমুদ্রে ঘোরাফেরা করল। কারণ, তেল রাখার জায়গা নেই। প্রতিদিন বাড়তি জাহাজ-ভাড়া বাবদ লাখ লাখ টাকা ডেমারেজ (ক্ষতিপূরণ) গুনতে হলো। এই অর্থের জোগানদাতা নিশ্চয় ভোক্তা। এ রকম উদহারণ অনেক। বিভিন্ন গুরুত্বপূর্ণ জায়গায় এখনো অনেক অপদার্থ লোকজন বসে আছে। তাদের কারণে মানুষের চরম ভোগান্তি হয়। ভর্তুকি দিতে হবে। তবে তা কৃষিক্ষেত্রে ব্যবহূত জ্বালানিতে। কৃষকেরা এখনো আমাদের অর্থনীতির প্রধান চালিকা শক্তি। জ্বালানি তেলের মূল্য, ভর্তুকি নিয়ে বিরোধী দল বেহুদা রাজনীতি করছে। কেউ বলছেন, ক্ষমতায় গেলে দাম কমাবেন। ক্ষমতায় যখন ছিলেন তখন কি কমাতে পেরেছেন? একজন আবার এক কাঠি ওপরে। ঢাকা স্টক একচেঞ্জের সামনে গিয়ে বললেন, ক্ষমতায় গিয়ে পুঁজিবাজারে যাঁরা পুঁজি হারিয়েছেন, তাঁদের ক্ষতিপূরণ দেওয়া হবে। যিনি বলছেন, তিনি বিশ্ববিদ্যালয়ের একজন সাবেক শিক্ষক। বাংলাদেশে সাংঘর্ষিক রাজনীতি নিয়ে ড. ইসলামের মন্তব্য ‘বাঙালি খাদের কিনারায় গিয়ে কীভাবে ফিরে আসতে হয় তা ঠিকই জানে।’
সব শেষে প্রথম আলো কর্তৃপক্ষকে এ ধরনের একটি বৈঠক আয়োজন করার জন্য আন্তরিক ধন্যবাদ। অনেক দিন এরকম একজন ভালো শিক্ষকের ক্লাসে বসিনি।
আবদুল মান্নান: সাবেক উপাচার্য, চট্টগ্রাম বিশ্ববিদ্যালয়। বর্তমানে শিক্ষক, ইউল্যাব, ঢাকা।
</doc>

<doc>
আন্তর্জাতিক অপরাধ ট্রাইব্যুনাল
অপরাধের প্রতিকার ও অভিযুক্তদের ন্যায্য বিচার
১৯৭১ সালের ১১ ডিসেম্বর ভোর সাড়ে তিনটার দিকে অন্তত একজন বাঙালিসহ একদল লোক দৈনিক ইত্তেফাক-এর নির্বাহী সম্পাদক সিরাজুদ্দিন হোসেনের মোহাম্মদপুরের পারিবারিক আবাসের দরজায় টোকা দেয়। এদের একজন সাংবাদিক সিরাজুদ্দিন হোসেনের কাছে তাঁর নাম জানতে চাইলে তিনি তা বলেন। সঙ্গে সঙ্গেই তারা তাঁকে তুলে নিয়ে যায়।
সেই সকালেরই আরও কিছু পরে, দিনের আলো ফোটার সময় দৈনিক পূর্বদেশ-এর প্রতিবেদক গোলাম মোস্তফার বাড়িতে হানা দেয় একদল সশস্ত্র লোক। তিনি তখন ঢাকার রায়েরবাজারে বাস করতেন। সে সময় মোস্তফা অনিদ্রার শিকার শিশুসন্তানকে কোলে নিয়ে বাড়ির বাইরে পায়চারি করছিলেন। তারা জানতে চায়, ‘আপনিই কি এ এন এম গোলাম মোস্তফা?’ তিনি বলেন, ‘হ্যাঁ’। তখন তারা বলে, ‘বাচ্চাটিকে কিছুক্ষণের জন্য রেখে আমাদের সঙ্গে আসুন। আপনাকে আমাদের দপ্তরে যেতে হবে।’
১৯৭১ সালের ১৬ ডিসেম্বরের পর সিরাজুদ্দিন হোসেন ও গোলাম মোস্তফার পরিবারের সদস্যরা বেপরোয়াভাবে তাঁদের অপহূত স্বজনদের খোঁজখবর চালান। সেই দিনগুলোতে ধরে নিয়ে যাওয়া অন্য বুদ্ধিজীবীদের গলিত শবদেহ পাওয়া যাচ্ছিল গণকবরগুলোতে, কিন্তু নিজেদের ভালোবাসার মানুষের দেহগুলো তাঁরা পেলেন না।
এসব বিষয় আমি জানতে পারি এই দেশের স্বাধীনতাযুদ্ধের শেষ দিনগুলোতে বেশ কজন বুদ্ধিজীবীর হত্যার জন্য কারা দায়ী সে ব্যাপারে একটা অনুসন্ধানী তথ্যচিত্র নির্মাণের সময়, ১৯৯৪ সালে। ওই বছরের অনেকটা সময় আমি এই কাজে একদল তরুণ বাংলাদেশি সাংবাদিক, গবেষক এবং ব্রিটিশ টেলিভিশনের কর্মীদের সঙ্গে ব্যয় করি। আমার ধারণা, এসব ধারাবাহিক হত্যাকাণ্ডের বিষয়ে আমরা যতটা বিশদ মাত্রায় কাজ করেছি, এর আগে কিংবা আজ পর্যন্ত আর কেউ তা করেনি। এরই ফল হলো ব্রিটিশ টেলিভিশনের চ্যানেল ফোর-এর জন্য জন্য ওয়ার ক্রাইমস ফাইল নামের একটি পুরস্কৃত চলচ্চিত্র নির্মাণ।
এই চলচ্চিত্রটি সম্পর্কে অনেকেই জানেন—এটি সে সময় সারা দেশে ব্যাপকভাবে দেখানোও হয়। এটির প্রদর্শনীর ব্যবস্থা করেছিল প্রজন্ম একাত্তর (একাত্তরের যুদ্ধে নিহতদের সন্তানদের নিয়ে গঠিত সংগঠন) এবং পরে বেশ কয়েকবার এটা বাংলাদেশ টেলিভিশনেও প্রচারিত হয়। চলচ্চিত্রটি মূলত ইংরেজিভাষী দর্শকদের জন্য বানানো হলেও, আরও বেশি বাংলাদেশিকে দেখানোর জন্য প্রখ্যাত টেলিভিশন প্রযোজক ম হামিদ এর একটি বাংলা সংস্করণও তৈরি করেন এবং তা ব্যাপকভাবে ছড়ানো হয়।
চলচ্চিত্রের প্রধান অভিযোগ ছিল ১৯৭১ সালে জামায়াতে ইসলামীর ছাত্রসংগঠনের একজন সদস্যের বিরুদ্ধে। তিনি বেশ কয়েকজন বুদ্ধিজীবীর অপহরণের সঙ্গে জড়িত ছিলেন এবং যুদ্ধের পরপরই লন্ডনে চলে গিয়েছিলেন। দুজন জামায়াতকর্মীর সিলেটে যুদ্ধাপরাধ সংঘটনের আরও কিছু সাক্ষ্যপ্রমাণও উপস্থাপন করা হয়েছিল সেখানে।
যাঁরা একাত্তর সালে সংঘটিত যুদ্ধাপরাধের বিষয়টি সামনে আনতে চাইছিলেন এবং চাইছিলেন এসবের হোতাদের জবাবদিহির জরুরত তুলে ধরতে, প্রচারিত হওয়ার পর চলচ্চিত্রটি তাঁদের গুরুত্বপূর্ণ হাতিয়ার হয়ে উঠল।
চলচ্চিত্রটি প্রকাশের পরপরই বেশ কিছু সময় আমাকে চলচ্চিত্রটির প্রচারক চ্যানেল ফোর টেলিভিশনকে মানহানির মামলা থেকে বাঁচাতে হলফনামা সংগ্রহে ব্যস্ত থাকতে হয়। পাশাপাশি ব্রিটিশ কর্তৃপক্ষ যাতে অভিযুক্ত ব্যক্তিদের বিরুদ্ধে, বিশেষ করে একজনের বিরুদ্ধে ব্যবস্থা নেয়, তার জন্যও চেষ্টা করে যাচ্ছিলাম।
যুদ্ধাপরাধের শিকার এবং নির্যাতিত মানুষের পক্ষে সুবিচারের জন্য যাঁরা যুদ্ধাপরাধীদের বিচার আন্দোলনে সক্রিয়, এ সবকিছুই তাঁদের জানা থাকার কথা। তার পরও আমি এসব লিপিবদ্ধ করছি সবার কাছে পরিষ্কার করার জন্য যে, ১৯৭১ সালে জামায়াতে ইসলামীর ভূমিকার বিরুদ্ধে গুরুতর অভিযোগের ব্যাপারে আমি সজ্ঞান। বহুদিন হলো পাশ্চাত্যে এ ব্যাপারটি বিস্মৃত হলেও আমি এসব অভিযোগের প্রকৃতি বিষয়ে সচেতন এবং ১৯৭১-এর যুদ্ধাপরাধের বিচার দাবির প্রক্রিয়ার অংশ হিসেবে সক্রিয়। ১৯৭১ সালে সংঘটিত আন্তর্জাতিক অপরাধের বিচার দাবি করা সত্ত্বেও আমি ২০১০ সালের মার্চে গঠিত আন্তর্জাতিক অপরাধ আদালতের স্বাধীন, স্বচ্ছ ও গ্রহণযোগ্য কাঙ্ক্ষিত মান নিশ্চিত করার দাবির সোচ্চার সমর্থক। এই দুই অবস্থানের মধ্যে আমি কোনো স্ববিরোধ দেখি না।
বক্তৃতা-বিবৃতির মধ্যে হলেও, এই অবস্থান বাংলাদেশ সরকারের দৃষ্টিভঙ্গির মধ্যে প্রকাশ পেয়েছে। কয়েকজন মন্ত্রী বারবার বলেছেন, এই ট্রাইব্যুনাল কেবল সর্বোচ্চ জাতীয় মানই নয়, ‘আন্তর্জাতিক মানে’র অনুরূপ হবে। ট্রাইব্যুনালের নিবন্ধক (রেজিস্ট্রার) স্বয়ং বলেছেন, ট্রাইব্যুনাল ‘বিশ্বজনীনভাবে স্বীকৃত মান’-এর সঙ্গে মানানসই হবে।
সংগত কারণেই যেকোনো অপরাধের বিচারের ক্ষেত্রে যথাযথ প্রক্রিয়া অনুসরণ ও স্বচ্ছতা নিশ্চিত করা প্রয়োজন—কেবল আন্তর্জাতিক অপরাধ ট্রাইব্যুনালে অভিযুক্ত ব্যক্তিদের জন্যই নয়। এবং এই ট্রাইব্যুনালের ঐতিহাসিক বৈশিষ্ট্য যেখানে সহজেই সবার দৃষ্টি এর দিকে নিবদ্ধ রাখবে, সেখানে বাংলাদেশে অনুষ্ঠিত অন্য বিচারগুলোর কথা না ভোলাটাও গুরুত্বপূর্ণ। কেননা সেগুলোও অভিযুক্ত ও শিকার উভয় ব্যক্তির জন্যই সমান গুরুত্বপূর্ণ হয়ে থাকবে।
কিন্তু, একই সঙ্গে আরও কিছু বাড়তি ব্যাপার আছে যার জন্য এই আন্তর্জাতিক অপরাধ ট্রাইব্যুনালটির উচ্চ মান অর্জন বিশেষভাবে গুরুত্বপূর্ণ হয়ে উঠেছে।
প্রথমত, যথাযথ মান অর্জন মানে, উপযুক্ত পদ্ধতিতে সাক্ষ্যপ্রমাণগুলোর ভিত্তিতে কোনো ব্যক্তির ৪০ বছর আগে করা অপরাধের বিষয়টি নিশ্চিত করতে পারা।
বাংলাদেশে সংঘটিত যুদ্ধাপরাধ অনুসন্ধানের কাজে কিছু সময় ব্যয় করেছি বলে আমি সরাসরি জানি, কে যুদ্ধাপরাধ করেছে সে ব্যাপারে যৌথ স্মৃতি ও বিশ্বাস থাকলেও এর প্রত্যক্ষদর্শী সাক্ষী ও প্রামাণিক দলিলপত্র জোগাড় করা কঠিন। এমনকি আপনি একজন প্রত্যক্ষদর্শী পেলেও, সেখানে সব সময় যথেষ্ট বিশ্বাসযোগ্যতা পাবেন কি না, সন্দেহ। আর যেখানে বিচার্য অপরাধটি ঘটেছে এত দীর্ঘ সময় আগে, সেখানে প্রায়ই সাক্ষীদের মধ্যে অসংগতি লক্ষ করা যায়।
তার মানে এই নয়, অভিযোগ প্রমাণকারী সাক্ষ্যপ্রমাণ পাওয়া যাবে না। এখানে দেখার বিষয় এটাই, যেসব সাক্ষ্যপ্রমাণের ভিত্তিতে আদালত যুক্তিগ্রাহ্য সন্দেহ খণ্ডন করে ন্যায্যতার মাধ্যমে প্রমাণ করবেন, কোন ব্যক্তি গণহত্যার অপরাধ অথবা মানবতার বিরুদ্ধে অপরাধ করেছে, ঘটনার ৪০ বছর পর তেমন সাক্ষ্যপ্রমাণ জোগাড় করা সহজসাধ্য কাজ নয়।
দ্বিতীয়ত, স্বচ্ছ বিচার বিচারকদের সরকারের অথবা সমাজের চাপ থেকেও রক্ষা করতে পারে। যুদ্ধাপরাধ যে দেশে ঘটেছে—বিশেষত ১৯৭১ সালে যে মাত্রায় অপরাধটি সংঘটিত হয়েছে—সেই দেশেই যুদ্ধাপরাধ ট্রাইব্যুনাল গঠনে বিশেষ রকমের কিছু সমস্যার জন্ম হয়।
একাত্তরের অপরাধ কিংবা অপরাধ সংঘটনকারীদের বিষয়ে বাংলাদেশে শক্তিশালী আবেগ বিরাজমান। নিশ্চিতভাবে এই আবেগের প্রভাব থেকে মুক্ত থাকা ট্রাইব্যুনালের জন্য একটা পরিষ্কার চ্যালেঞ্জ। একই সঙ্গে বিচারকদের জন্যও এটা চ্যালেঞ্জের বিষয়, কারণ তাঁরাও বাংলাদেশি। একাত্তরে যা ঘটেছে, সে ব্যাপারে হয়তো ব্যক্তিগত পর্যায়ে তাঁদেরও শক্ত বিবেচনা রয়েছে, সেটাও বোধগম্য। ট্রাইব্যুনালের কার্যক্রমের মধ্যে এসব যাতে কোনো ভূমিকা না রাখে, সেটা নিশ্চিত করাও আরেক চ্যালেঞ্জ। আত্মপক্ষ সমর্থনের স্পষ্ট সুরক্ষাসহ সঠিক পদ্ধতিগত কাঠামো অনুসরণ করা হলে তা দেশজুড়ে জনগণের মধ্যে এবং বিদেশেও আস্থা প্রতিষ্ঠা করবে যে, এই হলো মামলা এবং মামলার বিচারটি নিরপেক্ষ।
তৃতীয়ত, ‘আন্তর্জাতিক অপরাধ’ বিষয়ক ট্রাইব্যুনাল বাংলাদেশের বাইরের একই ধরনের অপরাধের বেলায় আন্তর্জাতিক জবাবদিহিমূলক প্রক্রিয়ার ওপরও প্রভাব ফেলার সম্ভাবনা রাখে। বাংলাদেশ ট্রাইব্যুনাল হলো যুদ্ধাপরাধ বিষয়ে অন্যতম প্রথম জাতীয় ট্রাইব্যুনাল (যেখানে জাতিসংঘের বিচারক অথবা জাতিসংঘের সহযোগিতা নেই)। সুতরাং এই বিচার সুষ্ঠুভাবে হওয়া মানে তা আইনি দৃষ্টান্ত হিসেবে যেমন, তেমনি যুদ্ধাপরাধের বিচারের অভিজ্ঞতায় ইতিবাচক প্রভাব ফেলতে পারবে। তাতে জাতিসংঘ-সমর্থিত অতি ব্যয়বহুল প্রক্রিয়ার বদলে জাতীয় ট্রাইব্যুনাল প্রতিষ্ঠার সমর্থনে নতুন ধারাও সূচিত হবে।
তাহলেও, এই ট্রাইব্যুনাল স্বীকৃত যথাযথ প্রক্রিয়া অনুসরণে ব্যর্থ হলে জাতীয় ট্রাইব্যুনালগুলো যে নিজেদের বিচারিক এখতিয়ারের মধ্যে ঘটা আন্তর্জাতিক অপরাধের বিচার জবাবদিহির সঙ্গে করতে সক্ষম, এই দাবি বহুদিনের জন্য পিছু হটতে বাধ্য হবে।
চতুর্থত, বাংলাদেশের বাইরে এমন দুনিয়ার মানুষ আছে, যারা ১৯৭১ সালে কী ঘটেছে, সে সম্পর্কে খুব সামান্যই জানে। এই ট্রাইব্যুনালের ফলে নয় মাসের সেই যুদ্ধের কথা দুনিয়াকে জানানোর সুযোগ পেয়েছে দেশটি। সন্দেহ নেই, আন্তর্জাতিক গণমাধ্যমও একটা মাত্রায় এই ইতিহাসকে তুলে ধরবে। ট্রাইব্যুনালের উচ্চ মান নিশ্চিত করার অর্থ, গণমাধ্যমের দৃষ্টি দুর্বল অভিযোগগুলো থেকে সরিয়ে ট্রাইব্যুনালের সামনে উপস্থাপিত শক্তিশালী প্রমাণগুলোয় প্রতিফলিত ইতিহাসের দিকে নিবদ্ধ হওয়া নিশ্চিত করা।
পঞ্চমত, যথাযথ মান নিশ্চিত হলে অভিযুক্ত ব্যক্তিদের সমর্থনের উদ্দেশ্যে ট্রাইব্যুনালের সমালোচনায় ব্যস্ত রাজনৈতিক গোষ্ঠীসহ অভিযুক্ত ব্যক্তিদের আইনজীবীদের অভিযোগের পালের হাওয়া না লাগা। আটক সবাইই বর্তমানের বিরোধী দলের সদস্য হওয়ায় এটা বিশেষভাবে তাৎপর্যপূর্ণ। আটকের পর তদন্ত না হয়ে খুবই ভালো হতো যদি এদের আটকাদেশ তদন্তপূর্বক হতো। তাহলে জনগণের গোচরে থাকা তথ্যগুলোই প্রমাণ করত যে আটক সাতজনই সঠিক লোক, যাদের ওপর ট্রাইব্যুনালের মনোযোগ নিবদ্ধ থাকা দরকার।
তাছাড়া, আটক সবাই বিরোধী দলের হওয়ায় অনিবার্যভাবে দাবি উঠবে, সরকার এই ট্রাইব্যুনাল ব্যবহার করে রাজনৈতিক উদ্দেশ্য সিদ্ধি করছে। বিচারের মান সন্দেহাতীতভাবে নিশ্চিত করাই হচ্ছে এর সবচেয়ে ভালো জবাব।
চূড়ান্তভাবে, জামায়াতে ইসলামী এবং অভিযুক্তদের সমর্থকদের তরফে অভিযুক্ত ব্যক্তিদের অন্যায্য প্রক্রিয়ার শিকার হিসেবে দেখানো ঠেকানোর সবচেয়ে ভালো উপায় হচ্ছে বিচারের উচ্চ মান নিশ্চিত করা। যে জামায়াতে ইসলামী ও বিএনপিকে সাধারণভাবে যথাযথ প্রক্রিয়া ও নিরপেক্ষ বিচারের বিষয়ে আগ্রহী দেখা যায়নি, ক্ষমতায় থাকার সময় যারা অপরাধের বিচারপ্রক্রিয়ার সংস্কারের ব্যাপারে মোটেই উৎসাহী ছিল না, তাদেরই এখন সরবে নিরপেক্ষতার ধুয়ো তোলা দেখতে পাওয়া তিক্ত ব্যাপার। (এর মানে এটা বলা হচ্ছে না যে আওয়ামী লীগ বিরোধী দলে কিংবা ক্ষমতাসীন থাকার সময় এ বিষয়ে সদিচ্ছার প্রমাণ রেখেছে)।
যুদ্ধাপরাধীদের দায়মুক্তির অবসান ঘটিয়ে জবাবদিহি প্রতিষ্ঠার পথে অপরাধীদের বিচার এবং বেঁচে যাওয়া মানুষের বঞ্চনার প্রতিকারের জন্য যাঁরা আন্দোলন চালিয়ে যাচ্ছেন, এসব কারণেই তাঁদের উচিত ট্রাইব্যুনালের উচ্চ মান দাবি করা। বিচার এবং মান নিশ্চিতের এই দুই অবস্থানের মধ্যে তাই কোনো স্ববিরোধিতা নেই।
হিউম্যান রাইটস ওয়াচ অথবা অ্যামনেস্টি ইন্টারন্যাশনালের মতো সম্মানিত আন্তর্জাতিক মানবাধিকার সংস্থাগুলো এই পরিপ্রেক্ষিত থেকেই একদিকে যুদ্ধাপরাধের বিচারের শক্তিশালী সমর্থক, অন্যদিকে বিচারের প্রাসঙ্গিক মান বিষয়ে উৎসুক।
যাঁরা চান সত্যিকার অপরাধীদেরই শাস্তি হোক, সুষ্ঠু বিচারের উচ্চ মান এবং আসামিদের আত্মপক্ষ সমর্থনের যথাযথ বন্দোবস্ত তাঁদের জন্য কোনো হুমকি নয়।
ইংরেজি থেকে অনূদিত।
ডেভিড বার্গম্যান: নিউ এজ পত্রিকার বিশেষ প্রতিবেদন বিভাগের সম্পাদক।
এ বিষয়ে আগে প্রকাশিত তাঁর একটি রচনার জন্য তাঁকে এবং পত্রিকাটির সম্পাদককে ২৭ নভেম্বর আদালত অবমাননার অভিযোগে আদালতে তলব করা হয়েছে।
গন্তব্য ঢাকা
বাঁচতে চাওয়া কি বিলাসিতা
মায়ের ঘরে খু-উ-ব কষ্ট করছি। খুবই কষ্ট করছি। আমার বাবারে কারা জানি মাইরা রাখছে। আমি তহন খুব ছোট। মায় যে কী কষ্ট কইরা পালছে আমাগোরে। ছয় বোন আর দুই ভাই আছিলাম আমরা। সবাইরে লইয়া মা পড়ছে বিপদে। তহন মায় আর কী করব? আমরাই কাজ কইরা নিজেগো খাওন আনতাম। তহন ভাবছিলাম বিয়ার পর অনেক ভালা থাকতে পারমু। খাওনের কষ্টটা হইব না। এহনও আমাকে নিজের খাওন নিজেরেই আনতে হয়।’
বয়স তখন আর কতই বা হবে। এই আট-১০। বাবার মৃত্যুতে মা দিশেহারা। আর ছোট ছোট ছেলেমেয়ে নিয়ে তাঁর কপালে অবিরাম চিন্তার রেখা। কী করবেন? কীভাবে সংসার চালাবেন, সে চিন্তার অন্ত নেই। চিন্তাটা প্রবাহিত হয় সব সন্তানের মধ্যেও। তারা নিজেরা একটা কিছু করে দুই বেলা খাবার জোগাড়ে সচেষ্ট হয়ে ওঠে। হ্যাঁ, এভাবেই শুরু হয় জীবনসংগ্রাম। আর সেই থেকে অবিরাম চলছে সংগ্রাম। কথা হচ্ছিল সংগ্রামী সেই দলেরই একজনের সঙ্গে। নাম তাঁর সাবিহা বেগম। বাড়ি ঝালকাঠির মরুজুন থানায়। বাবার নাম রাসেল উদ্দীন আর মা সালেহা বেগম।
পরিচয়টা এখানেই শেষ। কিন্তু জীবনের গল্পটা অনেক বড়। সেটা শোনার আগ্রহ নিয়েই বসে থাকি। গ্রাম ছেড়ে সাবিহা বেগম ঢাকায় এসেছেন পাঁচ বছর হবে। এসেছিলেন কিছু পরিবর্তনের আশায়। কেমন? মায়ের কষ্ট দেখে নিজের কাঁধে দায়িত্ব তুলে নিয়েছিলেন প্রত্যেকে। আশায় ছিলেন সে কষ্ট একসময় লাঘব হবে। যে বয়সে তাঁর ছুটে বেড়ানোর কথা পথেঘাটে, যে বয়সে ক্লান্ত দুপুরে দুরন্তপনায় লুকিয়ে চলে যাওয়ার কথা খেলতে, পুতুলের সঙ্গে দিন-রাত খুঁটিনাটি লেগে থাকার কথা অথবা বই কাঁধে যাওয়ার কথা স্কুলে; সে বয়সেই তাঁকে করতে হয়েছে কাজ। অন্নের চিন্তায় অন্য সব আশা পড়েছে ধামাচাপা। কাজ করেই দিনরাত শেষ। যেটুকু অবসর মেলে, সেটুকুতে আর অন্য কেউ নয়, বোন ময়মুরির সঙ্গে চলে অবিরাম খেলা। তবে তখন মনের কোণে সূক্ষ্ম আশা একসময় আসবে যখন জীবন বদলাবে।
‘একদিন কাম কইরা বাড়িত আইছি। তহন মা কইছে তোর লাইগ্যা জামাই ঠিক করছি। তোর বিয়া। আমি তহন কিছু বুঝি না। শুধু বুঝি আমি প্রতিদিন ঠিকমতো খাইতে পামু। আর মায় কইছে হেইডা শুনা লাগে না। বইছি বিয়ায়। আমার জামাইয়ের বাড়ি রাজাপুর জেলার রাজাপুর থানার শাংঘর গ্রামে। হেই তহন গাছ কাটতে আইছিল আমাগো ওহানে। গাছ কাটা লাগে না?—হেই কামে।’ চাওয়াটা বেশি কিছু নয়। কেবল দুবেলা পেটপুরে একটু খাবার। আর এই একটু আশাতেই জীবনের সব রং কেমন ফিকে হয়ে গেছে সাবিহা বেগমের। পেটের চিন্তায় ছোটবেলাটা উপভোগ করা হয়নি। খেলার সময়টুকুও কাজে লাগাতে হয়েছে খাবারের চিন্তায়।
আরশ সরদারের সঙ্গে ঘর বাঁধার পর সাবিহা বেগমের ঘরে এসেছে এক ছেলে ও এক মেয়ে। কিন্তু আরশ সরদারের আগের বউয়ের ছিল পাঁচ ছেলে ও এক মেয়ে। সংসারটা বেশ বড়। তাই বিয়ের পরও খাবারের চিন্তায় থাকতে হয়েছে সাবিহা বেগমকে। সব ছেলেমেয়েরই বিয়ে দিয়ে দিয়েছেন সাবিহা বেগম। তার পরও চেষ্টা করেন ছেলেদের নিয়ে একসঙ্গে থাকতে। ঢাকায় তিন ছেলে ও তাদের স্ত্রীদের নিয়ে একসঙ্গে থাকেন তিনি। আর তিন ছেলে থাকে গ্রামে। ‘গ্রামই তো ভালা। তয় এহন আর গ্রামে মানুষ নাই। সব আইছে ঢাকায়। আমরাও খাওনের কষ্টে আইসা পড়ছি ঢাকায়। আমার তিন পোলা গ্রামে। ওহানে তো ভালা লাগবই। তয় টাকা ছাড়া কী চলে। ঢাকা ভালা না লাইগ্যা যাইব কই। কাম করতে হইবই। খাইতে হইব না?’
পাঁচ বছর হলো ঢাকায় এসেছেন সাবিহা বেগম। বয়স তাঁর প্রায় ৪৫ ছাড়িয়েছে। ভেবেছিলেন ঢাকা এসে ভালো থাকবেন। তাই এসে পোশাক কারখানায়ও কাজ করেন। কিন্তু না, ভাগ্য বদলায়নি। এখন ঢাকার শ্যামলীতে ২ নম্বর রোডের উল্টো দিকে একটা চায়ের টং দোকান চালান তিনি। দিন-রাত ২৪ ঘণ্টা খোলা থাকে দোকান। সাবিহা বেগমকে দোকানে পাওয়া যায় সকাল আটটা থেকে সন্ধ্যা পর্যন্ত। তারপর দোকানের দায়ভার নেন হয় ছেলে, নয় স্বামী। ছেলেরা কেউ কেউ ভ্যান চালায়। তবুও সংসারের চাকাটার জং ছোটে না। এখন বেশি কিছু নয়, শুধু বলেন, ‘আমার জীবন তো এই করতেই শ্যাষ। আমি আজ আছি কাইল নাই। চাই পোলাগো ভবিষ্যৎ যেন ভালা হয়। অগো যেন খাওনের কষ্টটা না হয়।’
সকাল থেকে সন্ধ্যা পর্যন্ত না খেয়ে থেকে কেবল কাজ করে দুবেলা দুমুঠো ভাত খেয়ে বেঁচে থাকার প্রত্যাশা করা কি খুব বিলাসিতা?
শর্মিলা সিনড্রেলা
</doc>

<doc>
সপ্তাহের হালচাল
পুঁজিবাদ কি তাহলে বিকল হয়ে যাচ্ছে
নাটকীয়ভাবে প্রসঙ্গটা উঠলো। সুইড ব্যাংকের করপোরেট সোশ্যাল রেসপনসিবিলিটি প্রধান স্ট্যাফান ডাহলবেক আলোচনা করছিলেন। স্টকহোমের ইন্টারন্যাশনাল মিডিয়া সেন্টারে শিল্পপ্রতিষ্ঠানের সামাজিক দায়বদ্ধতার (সিএসআর) বিভিন্ন দিক তিনি ব্যাখ্যা করছিলেন মাল্টিমিডিয়া পাওয়ার পয়েন্ট প্রেজেন্টেশনের মাধ্যমে। পর্দায় ভেসে উঠল একটা কম্পিউটারের ছবি। তার মনিটারে লেখা, ‘ক্যাপিটালিজম ক্র্যাশড, ইনস্টল নিউ সিস্টেম?’ (পুঁজিবাদ বিকল, নতুন ব্যবস্থা প্রতিস্থাপন করবে?)। তার নিচে ‘ওকে’ লেখা ঘরে তীর চিহ্নিত কার্সার স্থাপন করা আছে। সেখানে ক্লিক করলেই নতুন ব্যবস্থায় উত্তরণ। জিজ্ঞেস করলাম, তুমি কি মনে করো পুঁজিবাদী ব্যবস্থাটা আর কাজ করছে না? তিনি বললেন, সমস্যা তো আছেই। বিশ্বের ২০ শতাংশ মানুষ নিয়ন্ত্রণ করছে ৮০ ভাগ মানুষকে, এটা কি ন্যায্য? জটিল প্রশ্ন।
সে দিন সকালেই সারা বিশ্ব জেনে গেছে যে নিউইয়র্কে ‘অকুপাই ওয়াল স্ট্রিট’ আন্দোলনকারীদের সরিয়ে দেওয়া হয়েছে। স্টকহোমে তখনো একটা পার্কে কিছু লোকজন ছোট ছোট তাঁবু খাটিয়ে ‘অকুপাই সুইডেন’ আন্দোলন করছে। কেউ বাধা দিচ্ছে না। অনেকটা প্রতীকী আন্দোলন। স্টকহোমের সাধারণ মানুষ এ ব্যাপারে খুব আলোড়িত নয়। কারণ, সুইডেনের শিল্পপ্রতিষ্ঠানে ভালোই ন্যায়নীতি রয়েছে।
প্রথমদিকে পুঁজিবাদী ব্যবস্থায় শিল্পপ্রতিষ্ঠানের প্রধান লক্ষ্য ছিল শুধু মুনাফা করা। এরপর কল্যাণমূলক সামাজিক কাজে মুনাফার অংশ বিশেষ ব্যয়ের প্রচলন হলো। এরপর প্রশ্ন উঠল টেকসই ব্যবসার জন্য শ্রমিক-কর্মীদের মানবাধিকার ও কাজের উন্নত পরিবেশ নিশ্চিত করতে হবে। এখন প্রশ্ন এসেছে জলবায়ু পরিবর্তনের সমস্যা মনে রাখতে হবে। কারখানাকে হতে হবে পরিবেশবান্ধব। ওই খাতে ব্যয় করতে হবে। সমন্বিতভাবে করতে না পারলে সবকিছু ভেঙে পড়বে। এভাবে ‘করপোরেট সোশ্যাল রেসপনসিবিলিটি’ ক্রমান্বয়ে নতুন মাত্রা অর্জন করেছে। সুইডেন এই সামগ্রিক দৃষ্টিভঙ্গিসমৃদ্ধ ধারণার একটি মডেল হয়ে উঠছে। ‘ওয়াল স্ট্রিট দখল’ আন্দোলনের মুখে এসব প্রচেষ্টা আরও গতি অর্জন করেছে।
সুইডেনের মানুষ খুব সুশৃঙ্খল, মানবিক। মানবাধিকারের প্রতি সংবেদনশীল। সুইডেনের রাজা কার্ল ষষ্ঠ গুস্তাফ প্রতিদিন তাঁদের বাসভবন থেকে ২০ কিলোমিটার পথ নিজে গাড়ি চালিয়ে রাজপ্রাসাদে আসেন অফিস করতে। তিনি ৬৫ বছরের ‘তরুণ’। তাঁর গাড়ির আগে-পিছে সাইরেন বাজিয়ে কাউকে যেতে হয় না। সিগন্যালে লালবাতি জ্বললে তিনি গাড়ি থামিয়ে অপেক্ষা করেন। সিটবেল্ট বেঁধে গাড়ি চালান!
</doc>

<doc>
জুলিয়ান আসাঞ্জ কি চক্রান্তের শিকার?
জানার ইচ্ছা ছিল খোদ স্টকহোমের মানুষ জুলিয়ান আসাঞ্জের প্রতি কতটা সহানুভূতিশীল। তারা কি মনে করে আসাঞ্জ সত্যিই সেই নারীর ইচ্ছার বিরুদ্ধে অনিরাপদ মিলনে লিপ্ত হয়েছিল, যেটা সুইডেনের আইনে অপরাধ, যাকে বলা যায় ধর্ষণ? নাকি উইকিলিকসের তথ্যবোমা নিষ্ক্রিয় করার জন্য এটা একটা চক্রান্ত? গত তিন দিনে তিনজন সরকারি কর্মকর্তার কাছে সরাসরি প্রশ্নটা রাখি। তাঁদের জিজ্ঞেস করি, বলুন, হ্যাঁ নাকি না? তাঁরা নির্দ্বিধায় বলেন, না, চক্রান্ত নয়। আসাঞ্জ বিশেষভাবে মার্কিন গোপন দলিলপত্র ফাঁস করে যে প্রশংসার কাজ করেছেন, সেটা তাঁরা অকপটে স্বীকার করেন। কিন্তু মামলার ব্যাপারটা তো ভিন্ন। এটা এখন আদালতের এখতিয়ার।
সুইডেনের পার্লামেন্টারি কমিশন ফর ফ্রিডম অব স্পিচের সচিব নিলস ফুংকের সঙ্গে দেখা হয় আমার হোটেলকক্ষে। ঝানু সাংবাদিক। একসময় সাপ্তাহিক রিকসড্যাগ অ্যান্ড ডিপার্টমেন্ট (সংসদ ও সরকার)-এর প্রধান সম্পাদক ছিলেন। তিনি তীক্ষ দৃষ্টিতে আমার দিকে তাকিয়ে বললেন, আপনি যেটা ভাবছেন ব্যাপারটা তা নয়। এটা সিআইয়ের ষড়যন্ত্র নয়। কেউ এ রকম ভাবলে অবশ্য দোষ দেওয়া যায় না। কারণ, সিআইয়ের কাণ্ডকারখানা সবাই জানে। কিন্তু এখন ব্যাপারটা আদালতে গেছে। সত্য জানা যাবে। আমি বললাম, ধরুন হোটেল থেকে বেরিয়ে নদীর ধারে, দোকানপাটে দৈবচয়ন পদ্ধতিতে ১০ জনকে এই প্রশ্নটা করলাম, তারা কী উত্তর দেবে বলে আপনি মনে করেন? তিনি কোনো রকম ইতস্তত না করেই বলেন, ধরে রাখুন নয়জনই বলবে, এতে কোনো চক্রান্ত নেই। এক নারীকে ইচ্ছার বিরুদ্ধে অনিরাপদ পদ্ধতিতে ভোগ যদি করে থাকে, তার বিচার হওয়াটা বাঞ্ছনীয়। তবে উইকিলিকস আলাদা ব্যাপার, তার জন্য আসাঞ্জকে সবাই কৃতজ্ঞতা জানাবে।
জিজ্ঞেস করলাম সেই নারী কোথায়? তাঁকে কি কেউ জিজ্ঞেস করে সত্য জানতে চেয়েছে? অভিযোগটা কি তাঁর নিজের, নাকি তাঁর নামে সাজানো হয়েছে? ফুংকে বলেন, আমাদের পত্রিকাগুলো নিশ্চয়ই তা করেছে। অভিযোগকারীর আইনজীবীদের তো অবশ্যই জেরা করা হয়েছে। এখানে কোনো ফাঁক নেই।
ফুংকে বলেন, সুইডেনে বাকস্বাধীনতা আইন খুব শক্তিশালী। ১৭৬৬ সালে এ আইন চালু করা হয়। তখন পুরোদস্তুর রাজতন্ত্র। তার মধ্যেই পরিষদ আইনটি করে। এরপর বিভিন্ন সময় সংস্কারের মাধ্যমে একে যুগোপযোগী করা হয়েছে। এ আইন নিয়ে সবসময় চিন্তাভাবনা ও প্রয়োজনীয় পদক্ষেপ গ্রহণের জন্য কাজ করে সংসদীয় কমিশন। এ রকম শক্তিশালী আইন রয়েছে বলেই আসাঞ্জের পক্ষে সুইডেনে থেকে উইকিলিকসের তৎপরতা চালানো সম্ভব হয়েছে। তাঁর কম্পিউটার সার্ভারগুলো যে সুইডেনে কাজ করছে, সেটা গোপন কোনো ব্যাপার ছিল না। সবই খোলামেলা, আইনসম্মত। এতে বাধা দেওয়ার অধিকার কারও নেই।
নিলস ফুংকে বলেন, মামলার কারণে আসাঞ্জের সূচিত গোপন তথ্য উদ্ঘাটন তৎপরতা বন্ধ হবে না। বরং এই উদ্যোগ এখন ছড়িয়ে পড়েছে। নতুন নতুন ওয়েবসাইট চালু হয়ে গেছে। স্টকহোমে পাবলিক সার্ভিস রেডিও চালু করেছে ‘রেডিওলিকস’। হুইসেলব্লোয়াররা (ভেতর থেকে গোপন তথ্য ফাঁসকারী) খবর দেয় আর রেডিওর অনুসন্ধানী সাংবাদিকেরা সেসব তথ্য যাচাই করে প্রচার করেন। এটা এখন বেশ জনপ্রিয়।
বড়লোকের দেশ অথচ শানশওকত নেই
সুইডিশ পররাষ্ট্রমন্ত্রণালয়ের মিডিয়া সার্ভিস বিভাগের কর্মকর্তা ইয়ানের সঙ্গে রাস্তা দিয়ে হেঁটে যাচ্ছি। হঠাৎ তিনি বলেন, বিশ্বব্যাপী চেইনশপ আইকিয়া সম্পর্কে তুমি কতটা জানো? জানতাম যে এটা আধুনিক রুচিসম্মত আসবাবপত্র, রান্নার জিনিসপত্র, গ্লাস-প্লেটের জন্য বিখ্যাত। বললাম, এটা তো সুইডিশ কোম্পানি। বাংলাদেশেও এর কারখানা আছে, যদিও বিক্রির দোকান চোখে পড়েনি। এর বৈশিষ্ট্য হলো, সব জিনিসপত্রের ডিজাইন মনোমুগ্ধকর, দামেও দারুণ সস্তা।
ইয়ান বলেন, আসল কথাটাই তুমি জানো না। আইকিয়ার মালিক যখন স্টকহোমে আসেন, তিনি গাড়িতে চলাফেরা করেন না, হয় বাস, নয় তো মেট্রোতে চড়েন। তাঁর যুক্তি, অন্তত একটু কার্বন দূষণ কমাই! প্লেনে ইকোনমিক ক্লাসে ভ্রমণ করেন, বলেন, সাধারণের সঙ্গে থাকতে চাই! (অবশ্য সুইডেনের কেউ কেউ মনে করেন এটা তাঁর বদান্যতা নয়)। মাত্র ৫০ বছর আগে তাঁর কোম্পানির শুরু। তার নাম ইঙ্গভার কামপ্রাড। নামের আদ্যক্ষর দিয়ে আইকিয়ার নাম (IKEA-Ingvar Kamprad Elmtaryd Agunnaryd)। শুরুতে তিনি চেয়ার বানাতেন আর নিজে সাইকেলে করে বাড়ি বাড়ি পণ্য বিক্রি করতেন। আজ তিনি সুইডেনের সবচেয়ে বড় ধনী ব্যক্তি। বিশ্বের অন্যতম সেরা কোম্পানি আইকিয়ার মালিক। সুইডেন বেশ বড় দেশ কিন্তু লোক সংখ্যা এক কোটিরও কম। মাথাপিছু আয় প্রায় সাড়ে ৩৮ হাজার ডলার। অথচ রাস্তায় গাড়ির ভিড় নেই। লোকে হাঁটতে ও বাসে চড়তে ভালোবাসেন। দূষণমুক্ত পরিবেশের জন্য সুইডেন বিখ্যাত। বিগত ষাটের দশকে স্টকহোম নগরের বুক চিরে বয়ে যাওয়া স্ট্রিমনেন নদীর পানি দূষিত হয়ে পড়ে। মিষ্টি পানির লেক ম্যালারেন থেকে গিয়ে এই নদী মিশেছে বাল্টিক সাগরে। দূষণের কারণে নদীতে মাছ ছিল না, কেউ গোসল করতে পারত না, পানি ব্যবহার তো দূরের কথা। তখন মিউনিসিপ্যালিটি আইন করল কোনো কারখানার বর্জ্য নদীতে ফেলা যাবে না। নগরের কোনো বর্জ্য নদীতে মিশবে না। মালিকেরা বলেন, বর্জ্য শোধন করতে গেলে তো কারখানা লোকসানি হয়ে বন্ধ হয়ে যাবে। কিন্তু নগর ব্যবস্থাপকেরা কঠোর হলেন। শেষ পর্যন্ত নদী দূষণমুক্ত হলো। লোকসানের কারণে কোনো কারখানা বন্ধও হলো না। আজ সেই নদীতে সাধারণ মানুষ ছিপ ফেলে মাছ ধরেন, পর্যটকেরা নৌভ্রমণ করে নগরের সৌন্দর্য দেখেন। ঢাকার বুড়িগঙ্গা দূষণমুক্ত করতে এ রকম অভিজ্ঞতা কাজে লাগানো যায়।
শহর প্রতিস্থাপন
সুইডেন যেকোনো উন্নয়নকাজে মানবাধিকার, মানবিকতা প্রভৃতিকে সবচেয়ে বেশি মূল্য দেয়। স্টকহোম থেকে প্রায় এক হাজার কিলোমিটার উত্তরে কিরুনা শহরে এক এলাহী কর্মযজ্ঞ শুরু হতে যাচ্ছে। বছর দশেক আগে সেখানে বেশ উন্নতমানের আয়রন ওর (লৌহ আকরিক) পাওয়া গেছে। কিন্তু খনি খুঁড়ে সেই লোহা তুলতে হলে শহর থাকে না। এ নিয়ে নগরবাসীর সঙ্গে কথাবার্তা বলে ঠিক করা হলো যে পুরো শহরটাই কয়েক কিলোমিটার দূরে সরিয়ে প্রতিস্থাপন করা হবে। লোকসংখ্যা ২৩ হাজার। প্রায় ৯০ শতাংশ মানুষ খুশি। ক্ষতিপূরণ দেবে সরকারের সহযোগী প্রতিষ্ঠান খনি কোম্পানি এলকুয়াবে। তারাই নতুন শহরে নতুন ও আধুনিক ডিজাইনের বাড়ি তৈরি করে দেবে সবার জন্য। কিন্তু বাদ সাধল অপেক্ষাকৃত প্রবীণ নাগরিকেরা। তাঁরা পুরোনো স্মৃতিময় বাড়ি ছেড়ে যেতে চাচ্ছে না। শেষ পর্যন্ত ঠিক হলো মাটি খুঁড়ে তাঁদের বাড়ি পুরোটাই তুলে নিয়ে নতুন শহরে অবিকল আগের মতো করে বসিয়ে দেবে। এবার আর কারও আপত্তি রইল না।
বাস-ট্রাক নির্মাণ কারখানা স্ক্যানিয়াতে গিয়ে শুনলাম আরেক কাহিনি। ২০০৮ সালে অর্থনৈতিক মন্দার সময় তাদের গাড়ি বিক্রির হার একেবারে অর্ধেকে নেমে আসে। উৎপাদন কমাতে হবে। কারখানা বন্ধ করবে, নাকি শ্রমিক ছাঁটাই করবে? ইউনিয়নের সঙ্গে আলোচনার মাধ্যমে ঠিক হলো কোনো শ্রমিক ছাঁটাই না করে বরং সপ্তাহে তিন-চার দিন কারখানা বন্ধ রাখা হবে। যেন কোম্পানির লোকসান কম হয়। তাতে শ্রমিকদের আয় কিছুটা কমে গেল, কিন্তু কাউকে চাকরি হারাতে হলো না। এখানে প্রধান বিবেচ্য ছিল মানবিকতা। এখন আবার চাহিদা বাড়তে শুরু করেছে। পুরোদমে কাজ শুরু হতে যাচ্ছে।
সুইডেন থেকে ফিরে
আব্দুল কাইয়ুম: সাংবাদিক
</doc>

<doc>
যুক্তি তর্ক গল্প
কোরবানির সূত্র ধরে অর্থনীতির হালহকিকত
একজন সফল মন্ত্রী এবং ঢাকা ও চট্টগ্রামের চামড়া ব্যবসায়ী সমিতি এই তিন সূত্রে জানা গেল এবার সারা দেশে গরু কোরবানি হয়েছে ৪০-৪৫ লাখ আর ছাগল ২০-২৫ লাখ। অর্থা ৎ রক্ষণশীল হিসেবে ধরা যায় গরু ৪০ লাখ ও ছাগল ২০ লাখ।
একটি গরুর যেহেতু সাত ভাগ হয় তাই ধরা যাক প্রতি গরু অন্তত দুই পরিবারে মিলে কোরবানি দিয়েছে। এতে যে কিছু পরিবার একাই দু-তিনটি গরু কোরবানি দেয় তারাও হিসাবের মধ্যে এসে যাবে। কারণ এ রকম পরিবারের সংখ্যা বেশি নয়। আর খাসি ধরা যাক ২০ লাখ পরিবার দিয়েছে। যেসব পরিবার গরুর পাশাপাশি খাসিও দেয় তাদের সংখ্যাও খুব বেশি নয়। এ হিসাব অনুযায়ী দেশে এক কোটি পরিবার এবারের ঈদুল আজহায় কোরবানি দিয়েছে। প্রতি পরিবারে গড়ে পাঁচজন করে সদস্য ধরলে বলা যায় পাঁচ কোটি মানুষ এ বছর কোরবানি দিয়েছে। এ ছাড়া হজে অংশগ্রহণকারী লক্ষাধিক মানুষকেও হিসাবে ধরলে এ সংখ্যা আরও বাড়বে। এই হিসাবের ভিত্তিতে দেশের অর্থনীতি যে ভালোই আছে সে কথাটিই মাননীয় মন্ত্রী তুলে ধরতে চেয়েছেন।
এর সঙ্গে গরু-ছাগলের খামারি ও ব্যবসায়ীসহ যাঁরা কোরবানি-সংশ্লিষ্ট নানা ব্যবসায় জড়িত ছিলেন তাঁদের আলাদা করে ধরছি না, কারণ তাঁদের হিসাব কোরবানিদাতাদের মধ্যেই আছে বলে আমাদের বিশ্বাস।
এর বাইরে দেশের হিন্দু সম্প্রদায় দুর্গাপূজার নবমীর দিনে, কালীপূজায় ছাগল বলি দিয়ে থাকে। অনেক অঞ্চলে পাঁঠাবলিসহ মনসাপূজা উদ্যাপনের রেওয়াজ বেশ জনপ্রিয়। আজকালকার বাজারে ছাগলও অত্যন্ত দামি প্রাণী। ফলে জনসংখ্যার সংখ্যালঘু অংশেও মানুষের আর্থিক অবস্থার পরিবর্তন হচ্ছে—এমনটা বলা যায়।
অর্থনৈতিক অবস্থার কিছু পরিবর্তনের ইঙ্গিত আমরা আরও নানা ক্ষেত্র থেকে পেয়ে থাকি। একসময় দেখেছি ছোট দোকানদার ও মিস্ত্রি-মজুরেরা নামাজের পরই দোকান খুলে বসতেন বা কাজে যোগ দিতেন। ইদানীং দোকানপাট বেশ কদিন বন্ধ থাকে। মিস্ত্রি-মজুরেরা ঈদের পরে কবে ফিরবে সেটা নিয়ে ভুক্তভোগীদের পেরেশানির কথা সবাই জানি। এর অর্থ তারা ব্যবসা ও কাজ কদিন বন্ধ রাখার মতো সামর্থ্য অর্জন করেছেন।
অর্থনীতির এই সরল সমীকরণটি সত্যিই ধোপে টিকবে কি না সেটা হয়তো ঝানু অর্থনীতিবিদেরা ভালোই বলতে পারবেন। এ কথা আমরা সবাই নিজ নিজ অভিজ্ঞতা থেকেই জানি যে ধনী-দরিদ্রের ব্যবধান ইদানীং ভয়ানক আকার নিচ্ছে, দেশে হতদরিদ্র মানুষের সংখ্যা এখনো উদ্বেগজনক হারেই বেশি এবং তা ছাড়া দেশের প্রায় এক তৃতীয়াংশ জনসংখ্যা (৩১.৫ শতাংশ) এখনো দারিদ্র্যরেখার নিচে, যা হতাশাব্যঞ্জক।
কোরবানির প্রসঙ্গে অন্য আরেকটি কথা সংশ্লিষ্ট সবার বিবেচনার জন্য তোলার আগে একটু ভণিতা করে নিতে চাই। আমরা সবাই বলি এবং জানি যে অনেক দেশ অনেক পেছন থেকে এসে উন্নয়নের ধারায় আমাদের পেছনে ফেলে এগিয়ে যাচ্ছে। মাস খানেক আগে এই কলামেই আমি লিখেছিলাম, এককালের পশ্চা ৎ পদ থাইল্যান্ড ও দক্ষিণ-পূর্ব এশিয়ার দেশগুলো কীভাবে আমাদের পেছনে ফেলে এগিয়ে গেছে। মোদ্দাকথা, এই এগিয়ে যাওয়ার পেছনে কোনো আলাদিনের চেরাগের ভূমিকা নেই। তারা যে আকস্মিকভাবে ধনদৌলত পেয়ে গেছে তাও নয়। তারা একভাবে সুশাসন, প্রশাসনিক শৃঙ্খলা ও কার্যকর শাসনব্যবস্থা চালু করতে ও রাখতে পেরেছে। এটা পারার পেছনে একটি কারণ হলো তারা ব্যক্তিগত লক্ষ্য পূরণের বিচ্ছিন্ন একক কোনো এজেন্ডাকে অগ্রাধিকার দেয়নি। একটি প্রশাসনিক শৃঙ্খলা ও পদ্ধতির ভেতরে থেকে কাজ করে নিজের উন্নতি করার অর্থ হলো অন্য দশজনের তথা দেশেরও উন্নতি করা।
কিন্তু আমরা কী করছি? আমরা সবকিছুর আগে ব্যক্তিগত স্বার্থ হাসিলকে গুরুত্ব দিচ্ছি। তাতে যে ক্ষমতাবান সে অন্যদের পেছনে ফেলে, দাবিয়ে রেখে, বঞ্চিত করে নিজেই সবটা পেতে চায় ও তা করতে পারে। এভাবে ক্ষমতাবান হয়ে ওঠার এক অসুস্থ ভয়ংকর প্রক্রিয়া এ সমাজে চালু হয়েছে। এরই ফলে জমি দখল, টেন্ডার দখল, পদ দখলকে কেন্দ্র করে খুনাখুনি, বংশপরম্পরায় শত্রুতাসহ প্রতিশোধের এক ভয়ংকর কালচার দেশে তৈরি হতে দেখছি।
এই মানসিকতা যখন সমাজে জাঁকিয়ে চলে তখন ধর্মেরও মূল শিক্ষা ও প্রেরণাকে পাশে সরিয়ে রেখে লোকদেখানো আচার পালন ও জাঁকজমকে নিজ নিজ অবস্থান, ক্ষমতা-বৈভব দেখানোর দিকেই ঝোঁক বাড়ছে। আমি জানি সব মানুষই এ রকম নন। অনেকেই ধর্মের মূল শিক্ষা ও আদর্শ থেকে বিচ্যুত হননি। কিন্তু ক্রমেই সমাজের অবস্থা যেদিকে যাচ্ছে তাতে বোঝা যায় তাঁরা এ সমাজে এ কালে মুষ্টিমেয় সংখ্যালঘু। টুকরো টুকরো চিত্র থেকে এটা বোঝা যায়। শিক্ষা তার মূল উদ্দেশ্য হারিয়ে একটি অসুস্থ প্রতিযোগিতার জন্ম দিয়েছে, কারণ, ক্ষমতাবান-বিত্তবানদের দৌরাত্ম্যে দিনে দিনে কোচিং ব্যবসা বা নোট ব্যবসা কেবল বেড়েই চলেছে।
আবার আমরা যেন বুঝেই অস্বাস্থ্যকর খাবার খাই। এ দেশে বিয়ের অনুষ্ঠান এখন মুখ্যত খাওয়ার অনুষ্ঠান, খাবারটি যত সুস্বাদুই হোক অভ্যাগতদের শতকরা আশিজনের জন্য শুধু অস্বাস্থ্যকর নয়, তাদের প্রাণের জন্যও হুমকিস্বরূপ। বলতেই হবে অর্থনীতি ভালো যাচ্ছে, নয়তো এ ধরনের বিশাল আয়োজন, বিপুল খাওয়ার ব্যবস্থা দিনে দিনে বাড়ছে কেন।
মনে হয় জাতিটা কোন বিষয় নিয়ে গভীরভাবে ভাবে না, গা ভাসিয়ে চলছে। নিজের সর্বনাশ নিজে ডেকে আনছে। এই যে প্রকাশ্যে খোলা জায়গায়—শহরে প্রায়ই রাজপথে—একটা আস্ত গরু জবাই করা হয় তা কি নাগরিক জীবনের জন্য ঠিক হচ্ছে? অনেকেই সিঙ্গাপুর-ব্যাংকক ঘুরে এসে আফসোস করে বলেন তাদের রাস্তাঘাটের পরিচ্ছন্নতার কথা, প্রকাশ্যে রাস্তাঘাটে থু থু কফ ফেলে না কেউ, ফেললে জরিমানা গুনতে হয় ইত্যাদি। কিন্তু সেই সব মানুষই অবলীলায় রাস্তায় বা উন্মুক্ত স্থানে দিব্যি কোরবানির গরুটি জবাই করেন।
যারা আমাদের পেছনে ফেলে এগিয়ে যাচ্ছে তারা এ রকম কাণ্ড ভাবতে পারবে? খোদ সৌদি আরবে কি এমনটা হয়? হজের সময় তো কম করে ২৫ লাখ পশু কোরবানি দেন হাজিরা। সেগুলো কি তাঁরা এভাবে যত্রতত্র জবাই করতে পারেন? না, সবই সুষ্ঠুভাবে শৃঙ্খলার মাধ্যমে করার ব্যবস্থা তারা করেছে। অব্যবস্থার মধ্যে ২৫ লাখ পশু কোরবানি হলে কী হতো ভাবা যায়? আপনি নির্দিষ্ট টাকা, নাম জমা দেবেন, মাংস চাইলে পরিমাণমতো তাও পাবেন, বাকি কাজ নির্দিষ্ট ব্যক্তিরা নির্দিষ্ট স্থানে করবেন। নিজ হাতে কোরবানি দিতে চাইলে সম্ভবত তার ব্যবস্থাও আছে। কিন্তু অব্যবস্থার মধ্যে কোনো কাজ হচ্ছে না।
আমরা কেবল করপোরেশনকে বলি তিন দিনের মধ্যে ময়লা সাফ করতে হবে, আর কোনো চাহিদা আমাদের নেই। আমরা কি রাস্তাজুড়ে গরু জবাই করা, রক্তে রাস্তা নালা ভেসে যাওয়া, বাসি রক্তের গন্ধে কদিন ধরে বাতাস ভারি হওয়া অনুমোদন করব? যদি তা-ই করি তাহলে পরিচ্ছন্ন ও শৃঙ্খলাপূর্ণ ব্যবস্থা চালু করা কঠিন হবে।
আগে মানুষ ছিল কম। বছরে একবার যেটুকু জবাইয়ের কাজ হতো তা চোখে পড়ার মতো ছিল না। কিন্তু আজ মানুষ বেড়েছে। প্রত্যেকের নিজস্ব উঠান নেই যে নিজের মতো করে আড়ালে কোরবানি করে ফেলব। তা ছাড়া নানা কারণে সারা বিশ্বে সহিংসতা বাড়ছে। আমাদের দেশে জবাই করে হত্যা, চাপাতি-চায়নিজ কুড়ালের কোপে হত্যা, পিটিয়ে হত্যা, এমনকি—ভিডিও ফুটেজে দেখেছি—প্রতিপক্ষের একজনকে অন্য পক্ষ তাড়িয়ে নিয়ে গিয়ে হত্যা করছে নিষ্ঠুরভাবে। কোনো দেশ, সৌদি আরবও নয়, তার নাগরিকদের, বিশেষত শিশু-কিশোরদের এভাবে প্রাণী জবাইয়ের দৃশ্য দেখতে দেয় না। তাদের অংশগ্রহণ করানো দূরের কথা।
মানুষ কোরবানি দেবে, বিষয়টি ধর্মীয়। আমি যে বিষয়টি নিয়ে কথা বলতে চাইছি তা হচ্ছে, কোরবানি কীভাবে আমরা সুষ্ঠুভাবে ব্যবস্থাপনা করব তা নিয়ে। জনজীবনকে ব্যাহত না করে এবং শিশু-কিশোর ও সাধারণ নাগরিককে এ প্রক্রিয়া থেকে বাইরে রেখে কীভাবে কাজটা সুসম্পন্ন করব তা ভাবতে বলব। সৌদি আরব এ ক্ষেত্রে একটি অনুকরণীয় দৃষ্টান্ত হতে পারে। আমরা সৌদি আরবের প্রকাশ্যে অপরাধীর শিরশ্ছেদের মতো বর্বর প্রথার সমালোচনা অবশ্যই করব, আবার সেই সঙ্গে বিপুল কোরবানি ব্যবস্থাপনার দক্ষতার প্রশংসাও করব।
মনে রাখতে হবে কোরবানির মূল চেতনা কিন্তু ত্যাগের। আমরা মুখেই একথা বলে কার্যত ভোগেই তা সম্পন্ন করছি কি না ভাবতে হবে। একথাটা বলছি এ কারণে যে কোরবানির পশুটি কীভাবে বিতরণ ও ভোজন করা হবে তা নিয়ে ভাবনা-পরিকল্পনা কিছু থাকলেও সেটি কীভাবে জবাই, কাটাকুটি হবে তা নিয়ে কোনো সুষ্ঠু পরিকল্পনা ও ব্যবস্থাপনা আমাদের নেই।
মনে রাখবেন পঞ্চাশের দশকেও সৌদি মানুষ এ দেশে মিসকিন হিসেবে আসত, এখন উল্টো তারাই আমাদের মিসকিন ডাকে। এর সবটাই তেলের তেলেসমাতি নয়। এলেমেরও কিছু জোর আছে, যা তারা হজ-কোরবানির ব্যবস্থাপনায় দেখাচ্ছে।
আবুল মোমেন: কবি, প্রাবন্ধিক ও সাংবাদিক।
</doc>

<doc>
ফিরে দেখা ১৯৭১
যুদ্ধাপরাধ সংঘটনের তলার দ্বন্দ্বটি
১৯৭১ সালে বাংলাদেশের মুক্তিযুদ্ধ চলাকালীন বাংলাদেশের স্বাধীনতা ও মুক্তিযুদ্ধের বিরুদ্ধে অবস্থান গ্রহণকারী এবং হত্যা, ধর্ষণ, লুণ্ঠন ও অগ্নিসংযোগের অপরাধ সংঘটনের জন্য দায়ী ব্যক্তিদের বিচার ছিল বর্তমান সরকারের নির্বাচনী অঙ্গীকার। ইতিমধ্যে যুদ্ধাপরাধ আদালত গঠন করা হয়েছে এবং বিচারের প্রক্রিয়াও চলছে। কিন্তু যুদ্ধাপরাধের সঙ্গে জড়িত ব্যক্তিদের বিরুদ্ধে তদন্ত প্রতিবেদন নিয়ে প্রশ্ন তোলা হচ্ছে, যা বিচারের বিরোধিতার সামিল। বিশেষভাবে প্রণিধানযোগ্য, বিরোধী দলের ভারপ্রাপ্ত মহাসচিব কিছুদিন আগে বলেছেন, যুদ্ধাপরাধী বলে অভিযুক্ত জনৈক নেতা ’৭১ সালে কোথায় খুন করেছেন বা ধর্ষণ করেছেন—এর সুনির্দিষ্ট প্রমাণ লাগবে, অন্যথায় তাঁকে সাজা দেওয়া যাবে না। আইনের দৃষ্টিতে কথাটা সত্য এবং আশা করব, যুদ্ধাপরাধ বিচারের দায়িত্বে নিয়োজিত আদালত মহাসচিব সাহেবের আশা পূরণ করার জন্য যথেষ্ট প্রমাণাদি জোগাড় করেছেন।
যাঁরা যুদ্ধাপরাধ করেছেন, তাঁদের বিচার চাওয়া হচ্ছে—এটা গেল একটা কথা। কিন্তু এঁরা যুদ্ধাপরাধ করেছিলেন কেন, সেটার একটা আলোচনা করতে আজকের এ লেখা। এঁরা মুক্তিযুদ্ধের বিরোধিতা করেছিলেন এ উদ্বেগ থেকে, পাকিস্তান ভেঙে গেলে বুঝি ধর্মও চলে যাবে। এ অবস্থান থেকে তাঁরা বাংলা ভাষা, বাঙালি সংস্কৃতি এবং বাংলাদেশ সম্পর্কে যুগপ ৎ ভীতি ও ঘৃণা ছড়ায়। কাজেই বাংলাদেশ সম্পর্কে তাঁদের অভিব্যক্তি ছিল দুটি ভ্রান্ত ধারণাপ্রসূত। এক, তাঁরা পাকিস্তান আর ইসলাম ধর্মের মধ্যে কোনো পার্থক্য খুঁজে পান না; পাকিস্তান অক্ষুণ্ন থাকাকে তাঁরা ইসলাম অক্ষুণ্ন থাকা মনে করেছিলেন। দুই, তাঁরা বাংলাদেশ হওয়াকে একটি ইসলামবিরোধী রাষ্ট্রের জন্ম নেওয়া মনে করেছিলেন।
প্রথম কথাটি হলো, আমাদের প্রজন্মের ও বর্তমান প্রজন্মের অনেকের মধ্যে পাকিস্তান রাষ্ট্রের মাধ্যমে পূর্ব পাকিস্তান রাষ্ট্রের সৃষ্টি হওয়াটা একটি বিস্ময়কর ও অসামঞ্জস্যপূর্ণ ঐতিহাসিক ঘটনা মনে হলেও পাকিস্তান রাষ্ট্রের জন্ম হোক, সেটি যেমন সাম্প্রদায়িক জনগোষ্ঠী চেয়েছিল, তেমনই তখনকার অসাম্প্রদায়িক ও মুক্তচেতনার অধিকারী বাঙালিও চেয়েছিল। এ দলে প্রগতিশীল সাহিত্যিক-কবিরাও ছিলেন। এ অসাম্প্রদায়িক ও উদারপন্থী অংশ পাকিস্তান চেয়েছিলেন একটি অসাম্প্রদায়িক দৃষ্টিভঙ্গী থেকে। কিন্তু এর বাইরেও যাঁরা চেয়েছিলেন পাকিস্তান হোক এবং তার অংশ হিসেবে পূর্ব পাকিস্তানও জন্ম নিক; তারা একটি সাম্প্রদায়িক দৃষ্টিভঙ্গী থেকে পাকিস্তান রাষ্ট্রের দাবিটি তুলেছিলেন। ফলে যখন পাকিস্তানের সৃষ্টি হলো, এ দেশের এই সাম্প্রদায়িক অংশটির মাতৃভাষা বাংলা হলেও তাঁরা এ ভাষাটাকেই সুবিধা মনে না করে প্রতিবন্ধকতা মনে করেছিলেন। কারণ, তাঁরা পাকিস্তান রাষ্ট্রকে একটি ধর্মাশ্রয়ী রাষ্ট্র হিসেবে পরিণতি দেওয়ার স্বপ্ন দেখতেন। বাংলা ভাষার হরফ দেখতে আরবি আর উর্দুর চেয়ে বিশেষ রকমের ব্যতিক্রমী হওয়ায় তাঁরা বাংলা হরফের বদলে আরবি কিংবা রোমান হরফে বাংলা লেখার প্রবর্তনের চেষ্টা করেছিলেন। তাঁরা এ ধারণাও পোষণ করতেন যে বাংলা ভাষা ও সংস্কৃতি যেহেতু প্রাচীন বৈষ্ণব ও বৌদ্ধসমাজ থেকে ক্রম রূপান্তর পেয়েছে, সে জন্য এটা ইসলামিক সংস্কৃতির বিপরীতে ছিল। কিন্তু এখানে তাঁরা বিবেচনায় আনলেন না এ সত্য যে ইসলাম এ ভূখণ্ডে আসার পর থেকে মধ্যপ্রাচ্যের সংস্কৃতির সঙ্গে ভারতীয় প্রাচীন সংস্কৃতির বহু লেনদেন হয়েছে, বহু গ্রহণ-বর্জন হয়েছে, বহু সমন্বয় হয়েছে এবং রূপান্তরের বিভিন্ন পর্যায়ের মধ্য দিয়ে ইসলাম ধর্ম এখানে টিকে আছে প্রায় এক হাজার বা তার কাছাকাছি সময় ধরে।
আধুনিক নৃতত্ত্ববিদেরা, যেমন—রোনাল্ডো রিসাল্টো মনে করেন, সব সংস্কৃতিরই একটি প্রবণতা হচ্ছে সংকরায়িত হওয়া। সে হিসেবে উপমহাদেশের প্রধান ধর্মগুলো যে সংকরায়ণ প্রক্রিয়ার মধ্য দিয়ে যাচ্ছে না, তা নয়। পাকিস্তান নামের রাষ্ট্রের মধ্য দিয়ে ইসলাম ধর্মকে ধারণ করার দর্শনের মধ্যে একটি বিভ্রম হয়েছিল। রাষ্ট্র কখনো ধর্মের পরিচায়ক হতে পারে না। ধর্ম সব সময় রাষ্ট্রের গণ্ডি ছাড়িয়ে বিস্তৃত। সে জন্য একই রাষ্ট্রের অভ্যন্তরে বহু ধর্মের লোকের বাস করা সম্ভব। কিন্তু তাঁরা চিন্তার দীনতার কারণে এটি মনে করতেন, একটি পরিপূর্ণ ইসলামিক রাষ্ট্র প্রতিষ্ঠা করার স্বপ্নটা পাকিস্তান রাষ্ট্র জন্ম নেওয়া এবং টিকে থাকার মধ্যে বাস্তবায়িত হবে।
ইতিহাসে রাষ্ট্রে রাষ্ট্রে আশ্চর্য সমীকরণ পাওয়া যায়। মার্কিন প্রেসিডেন্ট জন এফ কেনেডি ৯ জানুয়ারি ১৯৬১ সালে এক ভাষণে ম্যাসাচুসেটস বে কলোনির প্রতিষ্ঠাতা ধর্মযাজক জন উইনথ্রপের একটি উক্তির উদ্ধৃতি দিয়েছিলেন। জন উইনথ্রপ যখন ১৬৩০ সালে আরাবেল্লা জাহাজে চেপে আমেরিকায় গমনের উদ্দেশে রওয়ানা দিলেন, তখন তিনি তাঁর সতীর্থদের লক্ষ্য করে জাহাজে উঠেই একটি ভাষণ দেন। তিনি বলেছিলেন, সাগর পাড়ি দিয়ে তাঁদের নতুন মহাদেশে যাওয়ার একটিই উদ্দেশ্য, আর সেটি হলো, বাইবেলে প্রভু যিশুর প্রদত্ত ‘সারমন অন দ্য মাউন্ট’ ভাষণ অনুযায়ী নতুন মহাদেশকে একটি নতুন শহর হিসেবে গড়ে তুলতে হবে, যেটি হবে প্রভু যিশু-নির্দিষ্ট পর্বতের ওপরে দৃশ্যমান শহরের (অ্যাজ অ্যা সিটি আপন অ্যা হিল) মতো ঐশ্বরিক প্রভায় নন্দিত। ঠিক কেনেডিও বললেন, ‘আমরা সব সময় বিবেচনায় রাখব, আমেরিকাকে হতে হবে পর্বতশিখরে অবস্থিত একটি শহরের মতো দৃশ্যমান একটি দেশ; বিশ্বের চোখ থাকবে আমাদের দিকে।’ অর্থা ৎ , উইনথ্রপের ধর্মীয় প্রণোদনাকে কেনেডি প্রায় ৪০০ বছর পর রাজনৈতিক প্রণোদনা হিসেবে ব্যবহার করলেন। ধর্মের রাজনৈতিক ব্যবহারের এটি একমাত্র উদাহরণ নয়।
সে যাই হোক, উইনথ্রপের নেতৃত্বে পিউরিটান ধর্মাবলম্বী কট্টরপন্থী খ্রিষ্টানেরা আটলান্টিক মহাসাগর পাড়ি দিয়ে আমেরিকার ম্যাসাচুসেটস বে’কে ঘিরে বাইবেলে বর্ণিত ‘অ্যাজ অ্যা সিটি আপন অ্যা হিল’ ধারণা অনুযায়ী তাঁদের স্বপ্নের সভ্যতা গড়ে তুলতে সচেষ্ট হলেন। বোস্টন হয়ে উঠল তাঁদের রাজধানী। প্রতি রোববার চার্চের ধর্মীয় সমাবেশে ঈশ্বরের গুণকীর্তন করে যখন পিউরিটান ধর্মযাজকেরা হিতোপদেশ দিতে লাগলেন, তখন একটি চার্চের সমাবেশে একজন লোক দাঁড়িয়ে বললেন, ‘ফাদার, আমরা এখানে শুধু গডকে প্রার্থনা করার জন্য আসিনি, আমরা এখানে কড মাছ ধরতেও এসেছি।’
তাঁর কথা থেকে আমেরিকার সভ্যতার মূল সংঘাতটি বোঝা যায়। এটাকে ইংরেজিতে বলে কড-গড প্যারাডক্স, যা বাংলায় ব্যাখ্যা করলে এ রকম দাঁড়াবে—আমেরিকার স্বপ্নতুল্য রাজ্যটি একদিকে প্রতিষ্ঠিত হয়েছিল বাইবেলের নির্দেশনা অনুযায়ী একটি ঐশ্বরিক রাষ্ট্র প্রতিষ্ঠার স্বপ্ন থেকে, আবার এর সঙ্গে সঙ্গে বিপরীত দিক থেকে যেটি উন্নতি লাভ করল, সেটি হলো বৈষয়িকতা। কড মাছ ধরা হলো এ বৈষয়িকতার একটি প্রতীকী উল্লেখ। ব্যাপারটা হলো, আমেরিকার নতুন মহাদেশটি ধর্মীয় রাজ্য প্রতিষ্ঠার একটি বিরাট সুযোগ তৈরি করলেও এর স্বয়ম্ভর প্রকৃতি, এর বিস্তৃত ভূমিখণ্ড, বিশাল অরণ্য, অনাবিল মাঠ ও শষ্যক্ষেত্র, বিশাল পক্ষী, পশু, ম ৎ স্য রাজ্য ও সম্পদ স্বাভাবিকভাবে মানুষকে বৈষয়িক জীবন প্রতিষ্ঠার দিকে ধাবিত করে। ইউরোপে যে বৈষয়িক জগতের লালসায় পড়ে মানুষ ধর্মের পথ থেকে বিচ্যুত হয়ে পাপী জীবন যাপন করছিল এবং যে জীবন থেকে মুক্তি পেতে উইনথ্রপেরা আমেরিকায় স্বর্গরাজ্য প্রতিষ্ঠার স্বপ্ন দেখেছিলেন, সে স্বপ্নটাই পুনরায় আমেরিকায় এসেও ভেঙে পড়ল। অর্থা ৎ নতুন বোতলে পুরোনো মদের ব্যাপারটি রয়েই গেল। ইউরোপের মতো সে একই বৈষয়িক জীবনের প্রতি আকর্ষণ, সে একই পাপমুখী জীবনাচরণ এখানকার অধিবাসীদেরও আক্রান্ত করতে লাগল। আমেরিকার সভ্যতার প্রেক্ষাপটটি তাই সংজ্ঞায়িত করছে একদিকে উইনথ্রপ কর্তৃক আমেরিকান ড্রিম বা আমেরিকার স্বপ্ন রচনা করার প্রয়াস এবং অন্যদিকে বিষয়গত অপ্রতিরোধ্য মানবিক চেতনার উদগ্র আঘাতের জন্য সে স্বপ্ন ভেঙে যাওয়ার বেদনা। দোটানার এ সংঘাতমূলক প্রাবল্যই হচ্ছে আমেরিকা রাষ্ট্রটির মূল পরিচায়ক।
ঠিক পাকিস্তানের ব্যাপারেও কোনো একভাবে এ রকম একটি স্বপ্ন রচনা এবং ভাঙার দোলাচল লক্ষ করা যায়। পাকিস্তান সৃষ্টির সময় এ দেশের বঙ্গীয় মুসলমানেরা একটি বিশুদ্ধ ইসলামি রাষ্ট্র প্রতিষ্ঠার স্বপ্ন দেখেছিলেন, কিন্তু এ স্বপ্নে কড মাছের প্রবেশ হতে দেরি হয়নি। এ ধর্মীয় স্বপ্নের আড়ালে পশ্চিম পাকিস্তান পূর্ব পাকিস্তানকে অর্থনৈতিকভাবে শোষণের একটি রাস্তা খুঁজে পেল। ফলে যা হলো, পূর্ব পাকিস্তানের ধর্মপ্রাণ মুসলমানেরা যখন পাকিস্তান রাষ্ট্রের প্রতি পূর্ণ আনুগত্য ও ভক্তি দেখাতে শুরু করল, তখন পশ্চিম পাকিস্তানের শাসকেরা ওই স্বপ্নের সুবিধা নিয়ে অব্যাহত শোষণপ্রক্রিয়া শুরু করল। ফলে পরিস্থিতি দাঁড়াল এমন যে পূর্ব পাকিস্তান যখন দেখছে ধর্ম ও আত্মাশুদ্ধির আয়োজন, তখন পশ্চিম পাকিস্তান দেখছে কড মাছ বা অর্থনৈতিক শোষণ। এ প্রবঞ্চনা সম্পর্কে বাঙালির নিশ্চিত হতে সময় লাগেনি এবং সে জন্যই পাকিস্তানের ২৪ বছরের মাথায় রাষ্ট্রটি ভেঙে গেল এবং ‘সোনার বাংলা শ্মশান কেন’—এরূপ প্রতিবাদের ভিত্তিতে অনিবার্যভাবে বাংলাদেশের সৃষ্টি হলো।
কিন্তু সাম্প্রদায়িক চেতনাধারী লোকজন, যাঁদের অনেকেই মুক্তিযুদ্ধের সময় যুদ্ধাপরাধী ত ৎ পরতায় জড়িয়ে পড়েন, তাঁরা তখনো মনে করছিলেন, পাকিস্তান মানেই ইসলাম; তাই তাঁরা শুধু বাংলাদেশের স্বাধীনতা আন্দোলনকে অস্বীকার করলেন তা নয়, তাঁরা পাকিস্তান রক্ষার্থে বাঙালি নিধনের মতো নিষ্ঠুর কর্মসূচি হাতে নিলেন, এর অনেকগুলোর মধ্যে উল্লেখযোগ্য হলো—শান্তি কমিটি, রাজাকার, আলবদর, আল-শামস ইত্যাদি হত্যাকারী দল গঠন। ৭ নভেম্বর ১৯৭১ সালে আলবদর দিবস পালন করা হয় এবং ১৪ নভেম্বর দৈনিক সংগ্রাম পত্রিকায় প্রকাশিত যুদ্ধাপরাধী বলে অভিযুক্ত একজন নেতার বক্তব্য নিম্নোক্তরূপে ছাপা হয়েছিল, ‘পাক সেনার সহযোগিতায় এ দেশের ইসলামপ্রিয় তরুণ ছাত্রসমাজ বদরযুদ্ধের স্মৃতিকে সামনে রেখে আলবদর বাহিনী গঠন করেছে...পাকিস্তানের আদর্শ ও অস্তিত্ব রক্ষার দৃঢ়সংকল্প নিয়ে গঠিত আলবদরের যুবকেরা এবার বদর দিবসে নতুন করে শপথ নিয়েছে।’ (সূত্র: ‘ঢাকায় স্বাধীনতাবিরোধীদের ত ৎ পরতা,’ মুক্তিযুদ্ধে ঢাকা ১৯৭১।)
যুদ্ধাপরাধীদের চিন্তায় যে বিষয়টা স্থান পায়নি, সেটা হলো, পাকিস্তানের নামে যে ইসলাম ধর্মকে বিকৃত করে সেখানে কড মাছ ঢুকে গেছে এবং পাকিস্তানের ইয়াহিয়া খান ও টিক্কা খান যে অর্থে পাকিস্তানকে দেখছিল, সে অর্থে বাঙালি যুদ্ধাপরাধীরা যে দেখছিল না, সেটি তাদের কাছে পরিষ্কার ছিল না। অর্থা ৎ , স্বাধীনতাযুদ্ধের সময় যুদ্ধাপরাধীর ভূমিকাকে পাকিস্তানের কায়েমি স্বার্থবাদী গোষ্ঠী দেখছিল তাদের শোষণের হাতিয়ার স্বরূপ আর যুদ্ধাপরাধীরা পাকিস্তানের শাসকগোষ্ঠীর শোষণের প্রক্রিয়াকে উপেক্ষা করে ত ৎ পর ছিল তাদের ভূমিকাকে ধর্মের রক্ষক হিসেবে দেখতে। এ ভ্রান্তি থেকেই তাদের মধ্যে আলবদরের মতো ঘাতক সংগঠন প্রতিষ্ঠা করার প্রয়োজন পড়ে, যা ধর্মের নামে ধর্মের বিকৃত ব্যবহার করে মানুষ মারার সংগঠনে পরিণত হয়।
ড. মোহীত উল আলম: অধ্যাপক ও বিভাগীয় সভাপতি, ইংরেজি, ইউল্যাব, ঢাকা।
</doc>

<doc> 
ঢাকার বিভক্তি
ইতিহাস-পরিপন্থী এবং একটি জাতীয় ট্র্যাজেডি
ঢাকা মহানগর ব্যবস্থাপনা আরও উন্নত হোক, আরও গতিশীল হোক—এ কামনা শুধু ঢাকাবাসীরই নয়, এ কামনা সমগ্র জাতির। ঢাকা জাতির প্রাণকেন্দ্র। বিগত কয়েক দশকের প্রশাসনিক অদক্ষতা ও দুর্নীতির কারণে এখন ঢাকা মানে একটি স্থবিরতা, একটি অব্যবস্থা, একটি যন্ত্রণা। এ নিয়ে গণপ্রতিনিধিত্বকারী সরকার ভাববে, প্রয়োজনীয় ব্যবস্থা গ্রহণ করবে, এটা জনগণের স্বাভাবিক প্রত্যাশা। জনগণের প্রত্যাশা অনুসারে কাজ না করলে সরকারকে বিদায় নিতে হবে, এটা গণতান্ত্রিক বিধান। আপনি ব্যর্থ অথচ ক্ষমতার লাগাম ধরে থাকবেন, এটা গণতান্ত্রিক ব্যবস্থায় চলে না।
অতএব, ঢাকা নগরের দুঃসহ যন্ত্রণা থেকে নগরবাসীকে তথা দেশকে উদ্ধার করার জন্য প্রধানমন্ত্রী যে সক্রিয় চিন্তাভাবনা করছেন তাতে আমরা প্রীত। কিন্তু ঢাকার সমস্যা সমাধানের উপায় হিসেবে তিনি ইতিমধ্যেই যে ব্যবস্থা নিয়েছেন, অর্থাৎ ঢাকার প্রশাসনকে দ্বিখণ্ডিত করার রাজনৈতিক সিদ্ধান্ত নিয়ে তা চার মিনিটের মধ্যে সংসদ থেকে পাস করিয়ে নিয়ে আইনে পরিণত করে নিয়েছেন, তাতে মনে হচ্ছে যে তিনি এ বিভাজনের উপকারিতা সম্পর্কে সম্পূর্ণ নিশ্চিত, এমন নিশ্চিত যে হাতে টাকা থাকলে তিনি ঢাকাকে দুই কেন, চার ভাগ করতেন। ভাগ-বিয়োগে এত উপহার পাওয়া গেলে শুধু চার ভাগ কেন, শত ভাগ করায় বাধা কোথায়?
আমাদের দেশের রাজনীতিতে ভাগ-বিয়োগের একটি ঐতিহ্য আছে। একটি বৃহৎ সমস্যাকে সামলাতে গিয়ে প্রয়োজনে ভাগ-বাটোয়ারার আশ্রয় নেওয়া হয়। বখরদারি ভাগের কথা বলছি না, বলছি জায়গাজমি ভাগের কথা। বিশ শতকের গোড়ায় উপদেষ্টাদের পাল্লায় পড়ে বাংলা ভাগ করা হলো জনগণের ‘উপকারের’ জন্য। নেতারা সব সময়ই জনগণের উপকারের জন্য নিবেদিত। বঙ্গবিভাগ সৃষ্ট সমস্যার মুখে বঙ্গ-ভাগ রহিত হলো। বিশ শতকের মাঝামাঝি আবার ভাগের জিকির উঠল। বাংলা ভাগ হলো কিন্তু ভাগের কল্পিত সুখ এল না, এল নতুন জাতের ঔপনিবেশিক শাসন। ‘এক সাগর রক্ত’ দিয়ে নির্মিত হলো বাংলাদেশ। একে আর ভাগ করার উপায় নেই বিধায় শুরু হলো অভ্যন্তরীণ ভাগের পালা। শত বছরের জেলা ভাঙা হলো, মহকুমা ভাঙা হলো, ভাঙা হলো থানা পর্যন্ত। বিলুপ্ত করে মহকুমাকে করা হলো জেলা, আর জেলাকে উপজেলা। কিন্তু সুখ আর আসেনি। গ্রামে উপজেলাকে অনেকে ব্যঙ্গ করে বলে ‘উপজ্বালা’।
অনেক দিন পর ঢাকাকে দিয়ে শুরু হলো করপোরেশন ভাঙার পালা। এতে ঈপ্সিত ফল পেলে অন্যান্য বড় শহরও ভাঙা হতে পারে। ছোট দেশের বড় শহর থাকাটা বেমানানই বটে। আমাদের দেশের প্রেক্ষাপটে, রাজনৈতিক এবং অর্থনৈতিকভাবে সব ভাগ-বিভাগের নেপথ্যে থাকে কিছু অঘোষিত বিলিবণ্টন, ফন্দি-ফিকির চিন্তা। বিলিবণ্টন প্রক্রিয়া শেষ হয়ে গেলে শুরু হয় নতুন ফন্দি-ফিকির, দাঙ্গা-হাঙ্গামা, অত্যাচার। এসব বিষয়ে প্রাচীন ধর্মগ্রন্থে বেশ ভালো উপমা আছে। হিব্রু কিতাবে আছে, রাজা একজন অন্যের ধনের লোপাটকারী। কারণ সরকার উৎপাদন করে না। রাজা মানেই একজন শোষক। বখরা না পেলে সে অত্যাচারের আশ্রয় নেয়, যে জন্য হজরত মুসাকে তাঁর সাগরেদসমেত ফেরাও রাজ্য ছেড়ে পালাতে হয়েছিল। এ পরিস্থিতিতে হিব্রুদের ভগবান আদেশ দিলেন, তারা যেন কখনো রাজ্য নির্মাণ না করে। তারা যেন রাষ্ট্রের বদলে স্বাধীন গ্রামীণ সমাজ প্রতিষ্ঠা করে। এর পরও ইহুদিরা যখন রাজ্য স্থাপনের উদ্যোগ নিল, তাদের ঈশ্বর এ উদ্যোগের বিরোধিতা করেন। ঈশ্বর নির্দেশ দেন, ‘জেনে রেখো বাপুরা, রাজার কোনো নিজস্ব উৎপাদন নেই। তার মতলব হলো নানা কলাকৌশলে প্রজাদের উদ্বৃত্ত উৎপাদন হরণ করা। তোমরা যদি রাজ্য গঠন করার পরিণতিতে রাজার অত্যাচারের শিকার হও, আমি তখন তোমাদের ডাকে সাড়া দেব না’ (১ স্যামুয়েল ৮: ১৭)।
রাষ্ট্র যতই খারাপ হোক, এখন রাজ্যহীন মানুষ হিসেবে থাকা যে আরও খারাপ! অতএব ‘খানা খেতে হবে একসঙ্গে’। ঢাকা বিভাগের মজার দিক হলো, দুই মাস আগেও ঢাকাকে দ্বিখণ্ডিত করার প্রয়োজন নিয়ে কোনো রাজনৈতিক দল, সুশীল সমাজ, নগরবিদ, শহরবাসী কোনো ইস্যু তৈরি করেননি। মাননীয় প্রধানমন্ত্রী নিজেও না। এরই মধ্যে কী এমন ঘটে গেল যে তিনি ঢাকাকে ভাগ করার জন্য উঠেপড়ে লাগলেন এবং ৪০০ বছরের ঐতিহ্যবাহী ঢাকাকে তিনি চার মিনিটের মধ্যে দ্বিখণ্ডিত করে ছাড়লেন? এ হেন সিদ্ধান্ত মাননীয় প্রধানমন্ত্রীর প্রজ্ঞা প্রমাণ করে না, প্রমাণ করে তাঁর ক্ষমতার অসীমতা। তিনি যা চান তাই করতে পারেন। তাহলে আমাদের এমন দুরবস্থা কেন? রাজার সঙ্গে দ্বিমত পোষণ করে হিব্রুরা দেশ ছেড়ে বিদেশ-বিভুঁইয়ে জীবন কাটাল, মুসা নবী সব অনুসারীকে নিয় নিরাপদে চলে গেলেন। কিন্তু আমরা যাব কোথায়?
ঢাকা মহানগর ভাগের যৌক্তিকতা তুলে ধরে মাননীয় প্রধানমন্ত্রী সংসদে আমাদের জ্ঞান দিলেন যে, প্রয়োজনে এমনতর ভাগ-বিভাগের ঘটন পৃথিবীর অনেক শহরের বেলায়ই ঘটেছে। তাঁর মতে, এমন ঘটনা ঘটেছে অনেক অতিকায় শহরে, যেমন লন্ডন, ম্যানিলা, সিডনি, মেলবোর্ন ইত্যাদি। আমার নিবেদন, আপনি ব্যাপারটি খতিয়ে দেখুন, মাননীয় প্রধানমন্ত্রী, এ তথ্য সত্যি না মিথ্যা। আপনার উল্লিখিত প্রতিটি শহরের অফিসিয়াল ওয়েবসাইট রয়েছে। দেখুন, আপনার দাবি সত্যি কি না। দেখুন, আপনার উল্লিখিত প্রতিটি শহরের জন্য নির্বাচিত মেয়র ও কাউন্সিল রয়েছে কি না। আমি নিজে ওয়েবসাইট দেখেছি। ওসব শহরে এমন ঘটনা কোথাও ঘটেনি। শুধু লন্ডনের বেলায় আপনার কথা শতকরা এক ভাগ সত্য। লন্ডন নগরের জন্য দুজন মেয়র আছেন। একজন গ্রেটার লন্ডনের মেয়র, আরেকজন লন্ডনের মেয়র, যার উপাধি ‘লর্ড মেয়র অব লন্ডন’। আসলে তিনি মাত্র এক বর্গমাইলব্যাপী প্রাচীন ওয়েস্টমিনস্টার বারা-এর আলংকরিক কর্তা। পদটি ঐতিহাসিক। তাই রেখে দেওয়া হয়েছে। এখানে অবস্থিত রাজপরিবার ও পার্লামেন্ট স্থাপনাসহ সরকারের সব বড় প্রতিষ্ঠান। ওয়েস্টমিনস্টার শহরের বয়স সাড়ে ৩০০ বছর। সারা লন্ডন অর্থাৎ গ্রেটার লন্ডনের জন্য রয়েছেন জনপ্রতিনিধিত্বশীল নির্বাচিত মেয়র ও কাউন্সিল। পরিতাপের বিষয়, ব্রিটিশ সরকার যেখানে সাড়ে ৩০০ বছরের ঐতিহ্য রক্ষার জন্য এক বর্গমাইলব্যাপী ওয়েস্টমিনস্টার সিটিকে একটি জাদুঘরের মতো সংরক্ষণ করছে, সেখানে বাংলাদেশ সরকার ৪০০ বছরের ঢাকাকে চার মিনিটের মধ্যে দ্বিখণ্ডিত করে ফেলেছে। এ ব্যাপারে সদস্যদের ‘বলার কিছু ছিল না’। হায় গণতন্ত্র!
ঢাকাকে ভাগ করার চিন্তা কোনো ক্ষমতাধরের মাথায় আসতেই পারে। কিন্তু চিন্তাটি কতটুকু গ্রহণযোগ্য, এর ওপর জনমত সংগ্রহ করা কি সরকারের গণতান্ত্রিক দায়িত্ব ছিল না? জনমত একটি নির্দমনীয় শক্তি। এ শক্তির কাছে রাজন্য শক্তি নস্যি। বাংলাদেশ তো জনমতেরই ফল। জনমত যে সব সময়ই জয়ী হয় এ মর্মে দু-একটি ঐতিহাসিক উপমা দেওয়া যাক। ঢাকা একটি প্রাচীন জনপদ। মোগলরা এ দেশ দখল করে ঢাকার নাম পরিবর্তন করে নতুন নাম রাখে জাহাঙ্গীরনগর। তখন মোগল বাদশা ছিলেন জাহাঙ্গীর। জাহাঙ্গীর হয়তো খুশি হয়েছিলেন ঢাকার নাম বদলানোর জন্য, কিন্তু জনগণ হয়নি। জনগণের মন থেকে ঢাকাকে মুছে ফেলা যায়নি কখনো। তারা ঢাকাকে ঢাকাই বলেছে বরাবর, জাহাঙ্গীরনগর বলেনি। যদিও সরকারি সকল নথিপত্রে জাহাঙ্গীরনগর ছিল সরকারি নাম। এমনিতর, চট্টগ্রামের নাম রাখা হয়েছিল ইসলামাবাদ, বরিশালের নাম দেওয়া হলো বুজুর্গওয়েমদপুর, শ্রীহট্টের নাম জালালাবাদ, ইত্যাদি। কিন্তু এসব নাম সমকালীন লোকেরা বর্জন করেছে। মানুষ ঐতিহ্য ভালোবাসে প্রায় অসচেতনভাবেই। ঐতিহ্য ভাঙা সুকঠিন ব্যাপার। মানুষ একক ঢাকাকে দেখতে অভ্যস্ত।
সার্ভিসের দিক থেকে ঢাকাকে কার্যত দ্বিখণ্ডিত করা অসম্ভব কয়েকটি কারণে। যেকোনো মেট্রোপলিটন শহরের কয়েকটি অপরিহার্য সার্ভিস আছে, যা ভাগ করা দুরূহ বা অসম্ভব। যেমন যাতায়াত ব্যবস্থা। ১ নম্বর ঢাকার সড়ক ২ নম্বরে গিয়ে কি থেমে যাবে নাকি চলমান থাকবে? যদি চলমান থাকে তবে এর পরিকল্পনা ও রক্ষণাবেক্ষণের কাজ কীভাবে করবেন? আরও নাজুক পরিস্থিতি অ্যাম্বুলেন্স ও ফায়ার সার্ভিসের জন্য। একই কথা প্রযোজ্য মেট্রোপলিটন পুলিশ সার্ভিসের বেলায়। আরও নাজুক পরিস্থিতি শহরের বর্জ্য ব্যবস্থাপনা নিয়ে। বিভিন্ন ধরনের ইমারজেন্সি মোকাবিলার জন্য উভয় ভাগের পিতারা মিলিত হবেন আশা করি। কে নেতৃত্ব দেবেন এর? সমস্যাটি প্রকট হবে, যদি দুই ভাগের পিতারা দুই দলের হন। এখন ক্রমশই পাবলিক-প্রাইভেট সেক্টর মিলিত হচ্ছে নানা প্রকল্প নির্মাণ ও ব্যবস্থাপনায়। শহর দুই ভাগ হলে এদের সমন্বয় কীভাবে হবে? আমার বক্তব্য শেষ করতে চাই একটি লোকপ্রবাদ দিয়ে, ‘ভাবিয়া করিও কাজ, করিয়া ভাবিও না।’
সিরাজুল ইসলাম: ইতিহাসবিদ।
</doc>

<doc>
যুক্তি তর্ক গল্প
আদর্শের ইস্যুতে আওয়ামী লীগ কি আন্তরিক?
যথারীতি তিন বছরের মাথায় সরকার ভেতর-বাইরে সমালোচনার সম্মুখীন হয়েছে। মানুষের প্রত্যাশার পাহাড়কে নিরাশায় ডুবিয়ে এ সরকারও পুরোনো পথেই চলছে। প্রত্যাশার সঙ্গে কাজের মিল না হওয়ায় বাইরে রাজনৈতিক অঙ্গন ও সমাজে বিরূপ প্রতিক্রিয়া বাড়ছে। এর ধাক্কায় সরকারের ও ক্ষমতাসীন দলের ভেতরও অস্থিরতা শুরু হয়েছে। আর এই বাস্তবতায় প্রধান বিরোধী দল স্বভাবতই ত ৎপর হয়ে উঠেছে। অর্থা ৎ বাংলাদেশের রাজনৈতিক অঙ্গন তপ্ত হয়ে উঠছে, রাজনীতি ঘর ছেড়ে রাজপথ গরম করে তুলছে। এরই আলামত হিসেবে বিরোধী দলের সভায় জনসমাগম বাড়ছে। নাগরিক সমাজের প্রতিনিধিদের প্রতিবাদী কণ্ঠ ক্রমেই সোচ্চার হয়ে উঠছে। তাতে সরকার, বিশেষত সরকারপ্রধান, অসহিষ্ণু হয়ে পড়ছেন। সরকারি কাজে যেন জেদ-গোঁয়ার্তুমির প্রবণতা দেখা দিচ্ছে। মোট কথা এবারও বাংলাদেশের রাজনীতি যথাসময়ে অতীতের পুনরাবৃত্তি করে একই ছকে ফিরে যাচ্ছে। তাতে সাধারণ মানুষের হতাশা বাড়ছেই।
কিন্তু সাধারণ মানুষ এই সর্বনাশা ছক থেকে বেরিয়ে আসতে চাইছে বহুদিন ধরে। ২০০৮ সালের নির্বাচনে মানুষ যেন বুক বেঁধে আশা করেছিল অতীতকে স্থায়ীভাবে পেছনে ফেলে সামনে এগোবে দেশ। এ রকম ভাবার তিনটি কারণ ছিল বলে মনে হয়। প্রথমত, যে সরকারকে হটিয়ে মহাজোট সরকার ক্ষমতায় এসেছে, তার ব্যাপক দুর্নীতি, হাওয়া ভবনের সমান্তরাল সরকারের প্রশ্নবিদ্ধ ভূমিকা, গোপন জঙ্গি দলের সঙ্গে সরকারের সম্পর্ক ও তাদের প্রশ্রয় দান ইত্যাদি মিলে মানুষ সত্যিই তাদের প্রত্যাখ্যান করেই পরিবর্তন চেয়েছে। দ্বিতীয়ত, দুই বছরের তত্ত্বাবধায়ক সরকারের আমলে—যাকে মানুষ নিরপেক্ষ হিসেবে ধরে নিয়েছে—বড় দুই দলের যে রূপ ফুটে উঠেছে তাতে বিএনপির নেতিবাচক রূপের তুলনায় আওয়ামী লীগের ইতিবাচক একটি রূপ ফুটে উঠেছিল। তৃতীয়ত, নাগরিক সমাজের বিভিন্ন উদ্যোগের ফলে জঙ্গিবাদ ও সাম্প্রদায়িকতাবিরোধী এবং যুদ্ধাপরাধীবিরোধী মুক্তিযুদ্ধের চেতনার পক্ষে যে জাগরণ ঘটেছে তার রাজনৈতিক ফসল ঘরে তুলে আওয়ামী লীগ আন্তরিকতার সঙ্গে দেশ পরিচালনা করবে বলে ধারণা সৃষ্টি হয়েছিল। এসব মিলে এবারের নির্বাচনকে তরুণ ভোটারসহ সমাজের একটি বড় অংশ কেবল বিএনপি-আওয়ামী লীগের মধ্যে কিংবা চারজোট ও মহাজোটের মধ্যকার ক্ষমতার প্রতিদ্বন্দ্বিতা হিসেবে দেখেনি। ভোটারদের সচেতন ও বড় অংশই একে দুই আদর্শের পক্ষে-বিপক্ষে মত প্রকাশের সুযোগ হিসেবে দেখেছে। অর্থা ৎ ক্ষমতার রাজনীতির মধ্যে বহুদিন পরে আদর্শের ছোঁয়া লেগেছিল। ফলে সরাসরি আওয়ামী লীগ করে না এমন বিপুল ভোটারের সমর্থন ২০০৮ সালের নির্বাচনে আওয়ামী লীগ পেয়েছিল। এ অনেকটা ১৯৭০ সালের নির্বাচনের পুনরাবৃত্তি যেন, একাত্তরের মুক্তিযুদ্ধে যেমন মুষ্টিমেয় পাকিস্তানপন্থী ধর্মান্ধ দল ব্যতীত দলমত-নির্বিশেষে জনগণ আওয়ামী লীগের নেতৃত্ব মেনে নিয়েছিল, এও যেন তেমন ঘটনাই।
সত্তর ও একাত্তরের এই বিপুল জনসমর্থনকে আওয়ামী লীগ অবশ্য ধরে রাখতে পারেনি। স্বাধীনতা-পরবর্তীকালে ক্ষমতা এককভাবে ভোগ করতে গিয়ে মানুষের প্রত্যাশা ও মানসিক প্রস্তুতির সঙ্গে তাল মেলাতে পারেনি সরকার। একাত্তরের ঐক্য ও উদ্দীপনা নষ্ট করে ক্রমে সরকার কঠোর ও কর্তৃত্ববাদী হয়েছিল। বিশেষ ক্ষমতা আইনের মতো কালো আইনের ওপর নির্ভরশীল হয়ে পড়ে এবং সবচেয়ে বড় কথা, সরকার জনবিচ্ছিন্ন হয়ে পড়েছিল। আমরা আশা করেছিলাম প্রায় ৪০ বছর পরে আবার যে ঐক্য—আগেরবারের মতো ব্যাপক ও সার্বিক না হলেও, কিছুটা সীমিত হলেও—গড়ে উঠেছে তার গুরুত্ব ও মূল্য শেখ হাসিনার সরকার অনুধাবন করে তাকে রক্ষা করার ও এগিয়ে নেওয়ার বিষয়ে যত্ন নেবে।
কিন্তু তেমনটা ঘটল না। শরিক দলগুলো তো বলছেই সরকারের কোনো কাজে বা সিদ্ধান্ত গ্রহণে তাদের মতামত নেওয়া বা জানানো হয় না, এখন খোদ সরকারি দলের নেতারা বলছেন, তাঁরাও আছেন অন্ধকারে। সরকারে মহাজোটের শরিক দলগুলোর প্রতিনিধিত্ব ও অংশগ্রহণ এতই কম যে বোঝাই যায় ক্ষমতার কেন্দ্রে তাদের কোনো পাত্তাই নেই। কিন্তু এটুকুতে আর অবাক হওয়ার কিছু নেই। কারণ, খোদ সরকারি দলের সাংসদ, এমনকি মন্ত্রিসভার সদস্যরাও বলছেন সরকারের নীতিনির্ধারণ ও সিদ্ধান্ত গ্রহণ কি প্রক্রিয়ায় হচ্ছে তা তাঁরা জানেন না।
এটা বুঝতে অসুবিধা হয় না যে দলে ও সরকারে শেখ হাসিনাই সর্বেসর্বা, একক ক্ষমতার অধিকারী। এটা বিএনপির ক্ষেত্রেও সত্য হলেও একটু বোধহয় পার্থক্য আছে। শেখ হাসিনা নিজের যোগ্যতা সম্পর্কে আত্মবিশ্বাসী, হয়তো অনেকের মতে অতি-আত্মবিশ্বাসী আর খালেদা জিয়া অনেক ক্ষেত্রে ঘনিষ্ঠ কিছু ব্যক্তির ওপর নির্ভর করেন। খালেদা জিয়াকে বুঝিয়ে পক্ষে নিয়ে অন্য কেউ কাজ করাতে পারেন, শেখ হাসিনা উদ্যোগী মানুষ, নিজেই পছন্দের ব্যক্তিদের সঙ্গে আলোচনা করে সিদ্ধান্ত নেন। কিন্তু যেভাবেই হোক, সরকার হয়ে পড়ে দুই নেত্রীকেন্দ্রিক এবং বিশেষ কোটারিতে আবদ্ধ। এ রকম বাস্তবতায় দল, সরকার, বিভিন্ন প্রতিষ্ঠান অনেকটাই অন্ধকারে থেকে যায়। এভাবে আর যা-ই হোক গণতন্ত্রের বিকাশ হতে পারে না। বরং সব ক্ষমতা এক জায়গায় কেন্দ্রীভূত হতে থাকে। এই ক্ষুদ্র শক্তিশালী ক্ষমতাকেন্দ্রের হুকুম মানাই হয় বাকি সবার কাজ। যে মানুষ কেবল একজনের হুকুম পালনের সুযোগটুকু পায় কিংবা একজনকে সন্তুষ্ট করার দায়িত্বটুকু পায় তার পক্ষে নিজের মেধা, সৃজনশীলতার প্রকাশ ঘটিয়ে কোনো কাজ আন্তরিকতা ও দক্ষতার সঙ্গে করা মুশকিল হয়ে পড়ে। অন্যের হুকুম তামিল করা আর নিজের কাজ মনে করে একটি দায়িত্ব পালনে কর্মীর ভূমিকা ও মনস্তত্ত্ব এক রকম থাকে না। সেই নেতৃত্বই সার্থক, যা হুকুমের ওপর নির্ভরশীল নয়, যা এমন এক কাজের পরিবেশ ও সংস্কৃতি তৈরি করে যেখানে কাজকে সবাই নিজের মনে করার সুযোগ পায় এবং সাগ্রহে ও মর্যাদার সঙ্গে কাজ করে তৃপ্ত হয়। কিন্তু যার প্রধান চিন্তা বা দুশ্চিন্তা ক্ষমতা যেন হাতছাড়া না হয়, যেন ধরে রাখা যায়, অন্য কেউ কৃতিত্ব নিতে না পারে সেই নেতৃত্বে কর্তৃত্বই হয় মুখ্য, তাতে বেশি মানুষের সৃজনশীল মেধা যুক্ত হওয়ার অবকাশ ঘটে না। সেখানে কাজ মানুষকে আনন্দ দেয় না, দেয় ক্লান্তি ও হতাশা। কাজের মধ্যে ব্যক্তির জন্য মর্যাদা ও মুক্তির আনন্দ থাকে না, থাকে মর্যাদা হারানোর ভয় ও অপরের হুকুমের দাসত্বের গ্লানি। গণতন্ত্রই পারে এই রাজনৈতিক অপসংস্কৃতিকে ভাঙতে। কিন্তু আমরা সে পথ থেকে অনেক দূরে সরে যাচ্ছি।
এখন সরকারের তিন বছরের মাথায় আওয়ামী লীগের নেতা-কর্মীরাই বলছেন আগামী নির্বাচনে জেতার সম্ভাবনা নেই। তাঁরা ক্ষমতায় থাকা না-থাকা নিয়ে চিন্তিত। সেদিক থেকেই কথাটা বলেন। কিন্তু যাঁরা গত নির্বাচনে একটি আদর্শিক লড়াইয়ের ছায়া দেখেছিলেন, একাত্তরের ঘাতক-দালালদের হাত থেকে মুক্তি চেয়েছিলেন, যাঁরা ধর্মান্ধ পাকিস্তানপন্থী রাজনীতির কবল থেকে স্থায়ীভাবে উদ্ধার পেতে চেয়েছিলেন, যাঁরা হাওয়া ভবনীয় অপত ৎপরতা ও ষড়যন্ত্রের জাল থেকে বের হতে চেয়েছিলেন, তাঁদের কি সান্ত্বনা মিলবে? আমার মনে আছে, ২০০৮ সালের নির্বাচনী বিজয়ের পর শেখ হাসিনাকে অভিনন্দন জানিয়ে লিখেছিলাম তাঁর এবারের সরকারের ব্যর্থ হওয়ার কোনো সুযোগ নেই। ভারতসহ বহু দেশের দৃষ্টান্ত দেখিয়ে বলেছিলাম, সদ্য স্বাধীন যেকোনো দেশের অগ্রগতির পেছনে ছিল একটি দলের দীর্ঘ শাসন। এভাবে অর্থনীতি, প্রশাসন, সমাজজীবনে একটি সুস্থিরতা তৈরি হয়। আমরা কেবলই অস্থিরতার কবলে পড়ছি। আদর্শিক দ্বন্দ্বে যদি দেশ দ্বিধাবিভক্ত হয়ে থাকে, তাহলে সেখানে দেশকে এগিয়ে নিতে হলে নিজ আদর্শের পক্ষে সৃষ্ট ঐক্যকে বিস্তৃত ও জোরদার করতে হবে এবং অত্যন্ত ধৈর্য, দক্ষতা ও দূরদর্শিতার সঙ্গে সরকার পরিচালনা করে আদর্শিক সংঘাত থেকে জাতিকে বের করে আনতে হবে।
মানুষ শেখ হাসিনার কাছে সেই নেতৃত্বই দেখতে চেয়েছিল। কিন্তু এভাবে গতানুগতিক পথে ক্ষমতার করিডরে পথ হারালে যে প্রশ্নটা জোরালো হবে তা হলো—আসলে আওয়ামী লীগ কি আদর্শের রাজনীতি আর ধারণ করে? এ আওয়ামী লীগ কি আদর্শের রাজনীতি এগিয়ে নিতে ইচ্ছুক? সক্ষম?
মুখের কথায় আর কাজ হবে না। কাজের মাধ্যমেই প্রমাণ করতে হবে ক্ষমতার বাইরে সত্যিই অন্য ইস্যুগুলোতে—বিশেষত আদর্শের ইস্যুতে—আওয়ামী লীগ আন্তরিক কিনা।
আবুল মোমেন: কবি, প্রাবন্ধিক ও সাংবাদিক।
মিডিয়া ভাবনা
সার্ক মিডিয়া দিবস ও আঞ্চলিক সম্মেলন
কয়েক সপ্তাহ আগে মালদ্বীপের আদ্দু শহরে ১৭তম সার্ক সম্মেলন অনুষ্ঠিত হয়েছে। সার্ক সম্মেলনের রীতি অনুযায়ী, সম্মেলন শেষে সর্বসম্মতিতে একটি ‘ঘোষণা’ গৃহীত হয়। এবারের ‘আদ্দু ঘোষণা’র সর্বশেষ সিদ্ধান্ত ছিল: গণমাধ্যমবিষয়ক একটি আঞ্চলিক সম্মেলন অনুষ্ঠিত হবে, যে সম্মেলনে বছরে একটি দিন ‘মিডিয়া দিবস’ হিসেবে পালন করার কর্মসূচি প্রণয়ন করা হবে।
খুবই প্রশংসাযোগ্য সিদ্ধান্ত। সার্ক দেশসমূহে মিডিয়ার সঙ্গে যাঁরা যুক্ত, তাঁদের সবারই এই সিদ্ধান্তে খুশি হওয়ার কথা। এবারের সার্ক সম্মেলনে যাঁদের আগ্রহে ও সহযোগিতায় এ রকম একটি সিদ্ধান্ত গৃহীত হয়েছে, তাঁদের ধন্যবাদ জানাই।
সার্কের বয়স প্রায় ২৭ বছর হতে চলেছে অথচ মিডিয়ার মতো কার্যকর ও শক্তিশালী সেক্টর সম্পর্কে এ যাব ৎ তেমন কিছু হয়নি। অবশ্য না হওয়ার চেয়ে বিলম্বে হওয়াও ভালো। তাই এই প্রস্তাবিত আঞ্চলিক সম্মেলন কীভাবে গঠনমূলক ও কার্যকর করা যায়, সে ব্যাপারে আমরা কিছু পরামর্শ দিতে পারি।
প্রথমত দেখতে হবে, ‘সার্ক মিডিয়া ডে’ কীভাবে আয়োজন করা হবে, তা নির্ধারণ করাই হবে এই আঞ্চলিক সম্মেলনের একমাত্র এজেন্ডা। কাজেই ‘মিডিয়াবিষয়ক আঞ্চলিক সম্মেলন’ বলতে যা বোঝায়, এটা সে রকম কোনো সম্মেলন নয়। যে ধরনের সম্মেলনে বহু-বিষয়ক অধিবেশন হয়, বহু রকম প্রবন্ধ পাঠ হয়, এটা সে রকম কোনো সম্মেলন হবে না। এটা যেন উদ্যোক্তারা বিস্মৃত না হন।
বলাবাহুল্য, এ ধরনের সম্মেলনে শত শত ব্যক্তি অংশ নিতেও পারবে না। কারণ, এটা পলিসি নির্ধারণবিষয়ক সম্মেলন হবে। আশা করছি, এই আঞ্চলিক সম্মেলনে সার্ক দেশসমূহের নির্বাচিত সংবাদপত্রের সম্পাদক, টিভি ও রেডিও প্রতিষ্ঠানের প্রধান, বার্তা সংস্থার প্রধান, বিভিন্ন বিশ্ববিদ্যালয়ের গণযোগাযোগ বিভাগের প্রধান, চলচ্চিত্রজগতের প্রতিনিধি, খ্যাতিমান কলামিস্ট, গণমাধ্যম গবেষক, গণমাধ্যম বিশেষজ্ঞ, তথ্য মন্ত্রণালয়ের মন্ত্রী বা সচিব—এ ধরনের ব্যক্তিরাই আমন্ত্রিত হবেন। প্রতিবছর সার্কভুক্ত দেশে একটি ‘সার্ক মিডিয়া ডে’ উদ্যাপনের কর্মসূচির একটা কাঠামো যাঁরা রচনা করবেন। কাজটা খুব সহজ নয়। তবে যাঁদের কথা আমরা প্রস্তাব করছি, তাঁরা একটা সভায় বসলে ভালো কিছু বের করতে পারবেন, এমনটা আশা করা অনুচিত হবে না। তবে পদাধিকার বলে ছাড়া অন্য যাঁরা এই সম্মেলনে আমন্ত্রিত হবেন, তাঁরা যেন মৌলিক কিছু প্রস্তাব করার মতো মেধাসম্পন্ন হন, কর্তৃপক্ষকে সেদিকে লক্ষ রাখতে হবে। আমন্ত্রণের এই মনোনয়ন যেন দলীয় বিবেচনায় না হয়, সেদিকেও দৃষ্টি দিতে হবে। এ ধরনের ‘আঞ্চলিক সম্মেলন’ এক ধরনের পরোক্ষ প্রতিযোগিতাও। কোন দেশের প্রস্তাব বেশির ভাগ সদস্য দেশ গ্রহণ করছে বা কোন দেশের প্রতিনিধিরা গঠনমূলক আলোচনায় অংশ নিয়েছেন, তার একটা প্রভাব আছে বৈকি।
আগেই বলেছি, এ ধরনের আঞ্চলিক সম্মেলনে কোনো দেশের শত শত প্রতিনিধি অংশ নিতে পারেন না। অথচ একটা দেশে মিডিয়ার প্রতিনিধিত্বকারী ব্যক্তির সংখ্যা অনেক। মিডিয়ার প্রতিনিধিদের একটা বড় অংশ যাতে এই আঞ্চলিক সম্মেলনে তাঁদের মতামত তুলে ধরতে পারেন সে জন্য ‘আঞ্চলিক সম্মেলনের’ অন্তত এক মাস আগে সার্কের প্রতিটি দেশে একটি ‘পরামর্শ সভার’ আয়োজন করা যেতে পারে। প্রতিটি দেশের তথ্য মন্ত্রণালয় এর আয়োজক হবে। এ ধরনের সভায় শতাধিক প্রতিনিধিকে আমন্ত্রণ জানানো সম্ভব হয়। তবে শতাধিক প্রতিনিধিকে বক্তব্য দেওয়ার সুযোগ দিলে তা খুব অর্থপূর্ণ সভা হবে কি না সন্দেহ। তবে প্রত্যেক আমন্ত্রিত ব্যক্তি যাতে ‘সার্ক মিডিয়া ডে’ বিষয়ে তাঁর আইডিয়া বা চিন্তা শেয়ার করতে পারেন, সে জন্য আনুষ্ঠানিক উদ্বোধনের পর দিনব্যাপী গ্রুপভিত্তিক আলোচনার আয়োজন করা যায়।
গ্রুপগুলো এ রকম হতে পারে: ১) মিডিয়া দিবসের লক্ষ্য ও উদ্দেশ্য, ২) সংবাদপত্র ও বার্তা সংস্থার কর্মসূচি, ৩) টেলিভিশন, ৪) রেডিও, ৫) চলচ্চিত্র, ৬) সার্ক মিডিয়া ডের অনুষ্ঠান কাঠামো, ব্যাপ্তি ও অংশগ্রহণকারী ইত্যাদি। ‘মিডিয়া ডে’ উপলক্ষে প্রতিটি দেশে কী ধরনের কর্মসূচি নেওয়া যায় ও কেন্দ্রীয়ভাবে কী কর্মসূচি নেওয়া যায়, তা গ্রুপগুলো প্রস্তাব করতে পারে। দিনের শেষে প্লেনারিতে সব প্রস্তাব নিয়ে আলোচনার পর প্রস্তাবগুলো নির্দিষ্ট দেশের ‘প্রস্তাব’ হিসেবে সার্ক আঞ্চলিক সম্মেলনে পেশ করা যেতে পারে। সভায় আটটি দেশের প্রস্তাব নিয়ে আবার গ্রুপভিত্তিক আলোচনার পর চূড়ান্ত কর্মসূচি প্রণয়ন করা যেতে পারে।
আমরা মনে করি, এভাবেই ‘সার্ক মিডিয়া ডে’র কাঠামো ও কর্মসূচি চূড়ান্ত করলে তার ব্যাপক অংশীদারি নিশ্চিত হবে। আঞ্চলিক সম্মেলনে যেহেতু অনেকেই অংশ নিতে পারবেন না, সেহেতু আঞ্চলিক সম্মেলনের আগে একই এজেন্ডায় একটা পরামর্শ সভার আয়োজন করে অনেকের মতামত গ্রহণ করা সম্ভব হবে।
এ রকম প্রক্রিয়ার মাধ্যমে ‘সার্ক মিডিয়া ডে’র কর্মসূচি প্রণয়ন করা প্রয়োজন এ জন্য যে একবার ভুল কাঠামোতে এই দিবস পালন শুরু হয়ে গেলে তা পরিবর্তন করা সহজ হয় না। ‘গতবার এ রকম হয়েছিল’—এ রকম অজুহাত দেখিয়ে অনেকেই ভুলভাবেই দিবসটি পালনের জন্য চাপ দিতে পারে। কাজেই দিবসটি পালনের উদ্দেশ্য কী, কীভাবে তা কার্যকরভাবে পালন করা যায় তা খুব সুচিন্তিতভাবে প্রণয়ন করতে হবে। এই উপলক্ষে প্রস্তাবিত আঞ্চলিক সম্মেলনটি তাই খুব গুরুত্বপূর্ণ। এই সম্মেলন যেন মিডিয়া প্রতিনিধিদের নিছক বিদেশ সফর হয়ে না দাঁড়ায় (বা অনেক সম্মেলনেই হয়ে থাকে) সেদিকে কর্তৃপক্ষের সজাগ দৃষ্টি রাখা দরকার। আঞ্চলিক সম্মেলনের আগে প্রতিটি দেশে একই এজেন্ডার ‘পরামর্শ সভা’ আয়োজন করা সে জন্য গুরুত্বপূর্ণ। পরামর্শ সভা থেকে সুনির্দিষ্ট কিছু প্রস্তাব আঞ্চলিক সম্মেলনে নেওয়ার একটা সুযোগ সৃষ্টি হবে।
‘সার্ক মিডিয়া ডে’র কর্মসূচি নির্ধারণের জন্য এই দীর্ঘ প্রক্রিয়াটি আরও একটি বিশেষ কারণে প্রয়োজন। তা হলো সার্কের অন্যান্য সেক্টর একটি সীমিত গোষ্ঠীর মধ্যে সীমাবদ্ধ। যেমন: কৃষি নিয়ে সার্ক কিছু কাজ করলে তা সার্ক আঞ্চলের সব মানুষ বিস্তারিত জানতে পারেন না। শুধু কৃষি সেক্টরে যাঁরা জড়িত, তাঁরাই জানতে পারেন। কিন্তু ‘মিডিয়া’ এমন একটি সেক্টর, যা সার্ক অঞ্চলের সব মানুষকে স্পর্শ করে। মানুষ কোনো না কোনো মিডিয়ার সংস্পর্শে আসেনই। মিডিয়া দ্বারা প্রভাবিত হন না বা অবহিত হন না, এমন ব্যক্তির সংখ্যা খুব কম। কাজেই সার্ক অঞ্চলের ‘মিডিয়া’ সার্ক অঞ্চলের মানুষদের উন্নয়নের জন্য বিশেষ ভূমিকা পালন করার একটা সম্ভাবনা সৃষ্টি হয়েছে। এতে সার্ক অঞ্চলের সব মানুষকে তথ্য দেওয়া বা প্রভাবিত করা সম্ভব হবে। কাজেই ‘সার্ক মিডিয়া ডে’ অন্য ১০টি ‘দিবসের’ মতো গতানুগতিক, শুধু টি শার্ট পরে রাস্তায় হাঁটার মতো আনুষ্ঠানিকতায় সীমিত রাখার দিবস হবে না। এই দিবসের তা ৎ পর্য ও কার্যকারিতা অনেক বিরাট। যদি না আটটি দেশের মিডিয়া নেতারা ও তথ্য মন্ত্রণালয় বিষয়টির বৈশিষ্ট্য, গুরুত্ব ও সম্ভাবনাটা উপলব্ধি করতে পারে।
আমাদের দেশে কোনো ‘দিবস’ পালন বড় ঘটনা নয়। (জাতীয় দিবস নয়) এসব দিবস কখন আসে, কখন যায়, অনেকে জানেও না। শুধু মন্ত্রণালয় ও সরকারি কয়েকটি অফিস ‘দিবসটির’ বরাদ্দকৃত বাজেট ব্যয় করে থাকে। এর বেশি গুরুত্ব কোনো দিবসই সৃষ্টি করতে পারেনি। ‘সার্ক মিডিয়া ডে’ যেন সে রকম কোনো ‘দিবস’ না হয়।
সার্ক অঞ্চলের সাংবাদিকদের নিয়ে অতীতে একটা ‘ফোরাম’ গঠিত হয়েছে। সেই ফোরামের উদ্যোগে নানা দেশে সেমিনারও অনুষ্ঠিত হয়ে থাকে। কিন্তু ফোরামটি ‘সেমিনার’ ছাড়া আর কী কাজ করেছে, তা আমার জানা নেই। অন্তত প্রচারিত হতে দেখিনি। সেই ফোরামের কাঠামো, সদস্য হওয়ার নিয়ম, কমিটি গঠন পদ্ধতি, সেমিনারের আউটপুট, সার্ক সম্মেলনে সেই ফোরামের ভূমিকাসহ নানা বিষয় সবাইকে জানানো প্রয়োজন। সার্ক দেশের সাংবাদিকদের এই ফোরামও অনেক কার্যকর ভূমিকা পালন করতে পারে। যদি তাদের উদ্দেশ্য ও লক্ষ্য পরিষ্কার থাকে। আমাদের সন্দেহ হয়, এই ফোরাম নানা সংকীর্ণ কারণে তার সম্ভাবনাকে পুরোপুরি কাজে লাগাতে পারেনি। মিডিয়াবিষয়ক সার্ক আঞ্চলিক সম্মেলন ও প্রস্তাবিত সার্ক মিডিয়া ডের কর্মসূচি প্রণয়নে এই ফোরামের অভিজ্ঞতাকেও কাজে লাগানো যায়।
আমরা গভীর প্রত্যাশা ও আগ্রহ নিয়ে অপেক্ষা করব মিডিয়াবিষয়ক সার্কের আঞ্চলিক সম্মেলন ও প্রস্তাবিত ‘সার্ক মিডিয়া ডে’র প্রতি। এই আঞ্চলিক সম্মেলন যেন প্রস্তাবিত ‘সার্ক মিডিয়া ডে’র একটা গঠনমূলক, কার্যকর ও অর্থপূর্ণ কাঠামো ও কর্মসূচি প্রণয়ন করতে পারে। সার্ক দেশসমূহের উন্নয়নে এই অঞ্চলের মিডিয়া আলাদাভাবে ও সম্মিলিতভাবে অনেক বড় ভূমিকা পালন করতে পারে। যদি সেই ‘নেতৃত্ব’ ও ভিশন’ সার্ক অঞ্চলের মিডিয়া প্রতিষ্ঠানগুলো নির্বাচন করতে পারে। শুধু রাজনীতি বা সরকারেই নয়, প্রতিটি প্রতিষ্ঠান বা ফোরামেও নেতৃত্বের ওপর অনেক কিছু নির্ভর করে।
চলতি পথে
আলো ঝলমল সকালে...
আলো ঝলমল প্রাণোচ্ছল সকাল। কিন্তু সেই উচ্ছলতার কোনো ছোঁয়াই নেই ময়মনসিংহ শহরের সুপরিচিত বিপিন পার্কে। ময়মনসিংহ পৌরসভার একসময়ের জনপ্রিয় চেয়ারম্যান ডা. বিপিন বিহারী সেনের স্মৃতিবহনকারী এ পার্কটি এখন ময়লা-আবর্জনার বিশ্বস্ত আশ্রয়স্থল। অথচ এই বিপিন পার্ক ময়মনসিংহে ব্রিটিশবিরোধী আন্দোলন, ভাষা আন্দোলন, অসহযোগ আন্দোলন, স্বাধিকার আন্দোলনসহ অগণন গুরুত্বপূর্ণ ঘটনার স্মৃতিভারে পূর্ণ! দেশের যেকোনো প্রতিকূল পরিস্থিতি থেকে উত্তরণের জন্য ময়মনসিংহের রাজনীতি-সচেতন জনতা বারবার জড়ো হয়েছেন বিপিন পার্কে। ব্রহ্মপুত্র নদ সাক্ষী রেখে শপথ নিয়েছেন তাঁরা, অবতীর্ণ হয়েছেন ন্যায়যুদ্ধে। ফলে সাফল্য এসে ধরা দিয়েছে সংগ্রামী মানুষের হাতের মুঠোয়। কিন্তু আজ, বিভিন্ন আন্দোলন-সংগ্রামের সূতিকাগার এই বিপিন পার্কের দৈন্যদশা হতাশ করে আমাদের। অনাকাঙ্ক্ষিত এই হতাশা থেকে মুক্ত হওয়ার প্রত্যাশায় পার্ক এলাকা অতিক্রম করি আমরা। নতমুখী চেতনাকে সমুন্নত করার চেষ্টায় হাঁটতে থাকি সামনে। খানিকটা পথ এগোতে না এগোতেই ময়মনসিংহ শহরের একটি জনহিতকর প্রাচীন প্রকল্প। প্রকল্পটি সাধারণ্যে ‘রাজরাজেশ্বরী ওয়াটার ওয়ার্কস’ নামে পরিচিত। সহধর্মিণী রাজরাজেশ্বরী দেবীর নামে শতাব্দীপ্রাচীন এই যান্ত্রিক প্রকল্পটি প্রতিষ্ঠা করেন ময়মনসিংহের খ্যাতিমান জমিদার মহারাজ সূর্যকান্ত আচার্য চৌধুরী।
নির্ভরযোগ্য সূত্রমতে, প্রকল্পটি প্রতিষ্ঠার সঙ্গে জড়িয়ে আছে একটি সকরুণ ইতিহাস। জানা যায়, বিয়ের পর মাত্র কয়েক বছরের মধ্যেই মহারাজ সূর্যকান্ত আচার্য চৌধুরীর সহধর্মিণী রাজরাজেশ্বরী দেবী কঠিন পীড়ায় আক্রান্ত হলেন। দ্রুত স্বাস্থ্যের অবনতি হলো তাঁর। ময়মনসিংহ ও কলকাতার বিজ্ঞ চিকি ৎ সকেরা রাজরাজেশ্বরী দেবীর আরোগ্য লাভের জন্য প্রাণপণ চেষ্টা করলেন। কিন্তু কোনোভাবেই কৃতকার্য হলেন না তাঁরা। রাজরাজেশ্বরী দেবীর রোগযন্ত্রণা ক্রমশই বৃদ্ধি পেতে লাগল। দীর্ঘ রোগভোগের শেষ পর্যায়ে রাজরাজেশ্বরী দেবীর বায়ু পরিবর্তনের পরামর্শ দিলেন অনন্যোপায় চিকি ৎ সকেরা। পরম করুণাময়ের কৃপা লাভের জন্য তীর্থ পর্যটনের উপদেশও দিলেন কেউ কেউ। সে অনুযায়ী মহারাজ সূর্যকান্ত আচার্য চৌধুরী গ্রহণ করলেন ব্যবস্থা। কিন্তু বিধি বাম! ১৮৮৮ সালে নৌকাযোগে তীর্থ পর্যটনে যাওয়ার সময় গঙ্গাবক্ষে হঠা ৎ কলেরায় আক্রান্ত হলেন রাজরাজেশ্বরী দেবী।
কলেরা মূলত জলবাহিত রোগ। দূষিত জল এ রোগটির অন্যতম বাহক। নৌকায় অবস্থানকালে নদীর দূষিত জল গ্রহণের ফলেই রোগাক্রান্ত হন রাজরাজেশ্বরী দেবী। সে সময় সুপেয় জলের ভীষণ অভাব ছিল সর্বত্র। তাই রোগমাত্রা বেড়ে যাওয়ার আশঙ্কায় রাজরাজেশ্বরী দেবীকে নদীর দূষিত জল গ্রহণ করা থেকে বিরত রাখতে বাধ্য হন চিকি ৎ সকেরা। সুপেয় জলের জন্য নৌকা তীরে ভিড়ানোর চেষ্টা করা হয় দ্রুত। কিন্তু নৌকা তীরে ভিড়ানোর আগেই ‘জল জল’ বলে চি ৎ কার করতে করতে অথই গঙ্গাবক্ষে প্রাণত্যাগ করেন প্রবল পিপাসার্ত রাজরাজেশ্বরী দেবী। দুঃখজনক এই ঘটনায় শোকাহত হন মহারাজ সূর্যকান্ত আচার্য চৌধুরী। সুপেয় জলের প্রয়োজনীয়তার গুরুত্ব তিনি অনুভব করেন মর্মে মর্মে। সেই অনুভব থেকেই ১৮৯৩ খ্রিষ্টাব্দে ময়মনসিংহ জেলার নাসিরাবাদ পৌরসভায় একটি যান্ত্রিক জল পরিশোধনাগার নির্মাণে এগিয়ে এলেন মহারাজ সূর্যকান্ত আচার্য চৌধুরী।
নাসিরাবাদ তখন নামমাত্রই পৌরসভা। পানীয় জলের জন্য পৌর এলাকার বাসিন্দাদের নির্ভরতা তখনো ব্রহ্মপুত্র নদের ওপর। নদের জল অপরিশুদ্ধ হওয়ার কারণে কলেরা রোগীর সংখ্যা প্রতিদিনই তখন বাড়ছিল শহরে। ঠিক সে সময়ই সম্পূর্ণ ব্যক্তিগত উদ্যোগে এক লাখ ১২ হাজার ৫০০ টাকা ব্যয়ে ব্রহ্মপুত্র নদের তীরঘেঁষে অনেকগুলো পাকা পুকুর নির্মাণ করলেন মহারাজ সূর্যকান্ত আচার্য চৌধুরী। মোটর পাম্পের সাহায্যে নদ থেকে জল টেনে এনে পাকা পুকুরে সংরক্ষণ করে গ্রহণ করলেন পরিশোধনের ব্যবস্থা। কয়েক পর্যায়ে পরিশোধনের পর ওই জল তিনি উত্তোলনের ব্যবস্থা করলেন সুউচ্চ ট্যাংকে। তারপর নলের সাহায্যে ট্যাংকে সুরক্ষিত জল পৌর এলাকার অধিবাসীদের ঘরে ঘরে পৌঁছে দেওয়ার বন্দোবস্ত করলেন মহারাজ সূর্যকান্ত আচার্য চৌধুরী। মহারাজের প্রাণপ্রিয় স্ত্রীর নামানুসারে জনহিতকর এই প্রকল্পটির নাম রাখা হলো ‘রাজরাজেশ্বরী ওয়াটার ওয়ার্কস’।
প্রকল্পটি সম্পূর্ণ করার পরপরই এটির রক্ষণাবেক্ষণের দায়িত্ব পৌরসভার কাছে ন্যস্ত করেন মহারাজ সূর্যকান্ত আচার্য চৌধুরী। ১৯৭১ সালে শহরে জল সরবরাহের দায়িত্ব গ্রহণ করে সরকারের জনস্বাস্থ্য বিভাগ। গভীর নলকূপ থেকে পাম্পের সাহায্যে জল তুলে শহরে সরবরাহের ব্যবস্থা করার ফলে কার্যকারিতা হারিয়ে পরিত্যক্ত অবস্থায় পড়ে থাকে রাজরাজেশ্বরী ওয়াটার ওয়ার্কস।
রাজরাজেশ্বরী ওয়াটার ওয়ার্কস নামের প্রাচীন জল সরবরাহ প্রকল্পটির কাছে গিয়ে স্তম্ভিত হলাম আমরা। সংরক্ষণ প্রক্রিয়া তো দূরের কথা, শতাব্দীপ্রাচীন এই কীর্তিটি সমূলে ধ্বংশের মহাযজ্ঞই সম্পন্ন প্রায়। নদ থেকে প্রকল্পের জল টেনে আনার স্থানটি ভেঙে গুঁড়িয়ে দিয়ে বর্তমানে সেখানে নির্মিত হয়েছে মার্কেট। মার্কেটের পেছনে ‘গুহ অ্যান্ড সন্স’ নির্মিত সুউচ্চ ট্যাংকটি কোনোক্রমে অস্তিত্ব বজায় রাখলেও জল পরিশোধনের পাকা পুকুরগুলোর অবস্থা শোচনীয় ভীষণ। অনন্য এ প্রকল্পটির জন্য প্রয়োজনীয় ফাঁকা স্থানগুলোও ফাঁকা নেই আর। সর্বত্রই নীতিবিবর্জিত দখলদারির চিহ্ন, চারপাশে ঐতিহাসিক স্মৃতিবিজড়িত স্থাপনা বিনষ্টের বর্বর ছাপ। অবনত চেতনাকে সমুন্নত করার চেষ্টা স্বাভাবিকভাবেই ব্যর্থ হয় আমাদের, ব্যর্থ হয় হতাশা থেকে মুক্ত হওয়ার প্রাণান্ত প্রয়াস।
দীপংকর চন্দ
সাক্ষাৎকার
‘কোনো সাংবাদিকের জেল হতে পারে না’
গত ১৮ নভেম্বর স্টকহোমে সুইডেনের সংবাদপত্র ন্যায়পাল (প্রেস ওম্বুডসম্যান) উলা সিগভার্ডসন তাঁর কার্যালয়ে প্রথম আলোকে সাক্ষাৎকার দেন। সুইডেনের দক্ষিণাঞ্চলে এক ছোট গ্রামে তাঁর জন্ম। বয়স ৫৭। মা-বাবা ছিলেন গ্রামের স্কুলের শিক্ষক। স্টকহোম বিশ্ববিদ্যালয়ে সাংবাদিকতা অধ্যয়নের পর দীর্ঘ ২৩ বছর বিভিন্ন পত্রিকার প্রতিবেদক ছিলেন। পরে তিনি সুইডেনের দৈনিক পত্রিকা ডাগানস নিহিয়াটের-এর নির্বাহী সম্পাদক হিসেবে দায়িত্ব পালন করেন। তিনি একটি পত্রিকার সম্পাদক এবং অপর একটি পত্রিকার প্রধান সম্পাদকও ছিলেন। এ বছরের ১ এপ্রিল থেকে তিনি সুইডেনের প্রেস ওম্বুডসম্যান পদে নিয়োগ লাভ করেন।
সাক্ষাৎকার নিয়েছেন আব্দুল কাইয়ুম

প্রথম আলো  সুইডেনে সংবাদ মাধ্যমের স্বাধীনতার ক্ষেত্রে প্রতিষ্ঠান হিসেবে ন্যায়পাল প্রধানত কী ধরনের ভূমিকা পালন করে?
উলা সিগভার্ডসন  প্রকাশিত কোনো সংবাদ বা মতামতে যদি নীতি-নৈতিকতা বা আচরণবিধি লংঘিত হয়, সংক্ষুব্ধ কারো আপত্তি থাকে, তাহলে সেখানে ন্যায়পাল গুরুত্বপূর্ণ ভূমিকা পালন করেন। সংবাদপত্র-সংশ্লিষ্ট সব পক্ষ মিলে ন্যায়পাল নিয়োগ করেন বলে সেটা কারও কোনো অভিযোগ জানানোর একটা একক কেন্দ্র হিসেবে কাজ করতে পারে। পাঠকদের সুবিধা।
প্রথম আলো  সুইডেনে তো সংবাদপত্র অনেক স্বাধীন।
সিগভার্ডসন  দেখুন, স্বাধীনতার পরিসীমা আমরা সংবাদপত্রের জন্য কিছুটা কমিয়ে এনেছি। দেশের আইনে যে কাজটা বিধিসম্মত, সংবাদপত্রের জন্য সব সময় তা ছাপানো হয়তো বিধিসম্মত নয়। এখানে কিছু আচরণবিধি (কোড অব এথিকস) রয়েছে, যা মেনে চলতে হয়।
প্রথম আলো  যেমন?
সিগভার্ডসন  ধরুন, কোনো স্পর্শকাতর সংবাদে অভিযুক্ত কোনো ব্যক্তির নাম উল্লেখ বা তাঁর ছবি ছাপাতে চান, এ ব্যাপারে সতর্কতা অবলম্বন করতে হয়। ক্ষেত্র বিশেষে ওই ব্যক্তির অনুমতি ছাড়া সেটা করা যাবে না। ব্যক্তিগত গোপনীয়তা রক্ষার বিষয়টি খুব গুরুত্বপূর্ণ। কখনো কেউ সন্ত্রাসবাদী তৎপরতার নির্মম শিকারে পরিণত হলেন, তাঁর বিকৃত দেহের ছবি ছাপানোর ব্যাপারে বিধিনিষেধ আছে। পত্রিকার সম্পাদকীয় নীতি হতে হবে সত্যিকার অর্থে দলনিরপেক্ষ। কোনো দলীয় পক্ষপাতিত্ব না করা। পত্রিকায় প্রকাশিত কোনো খবরের প্রতিবাদ ছাপানোর প্রতি গুরুত্ব দিতে হবে। প্রকাশিত সংবাদ যেন সঠিক হয়, সেটা নিশ্চিত করতে হবে। এগুলো আচরণবিধির অন্তর্ভুক্ত।
প্রথম আলো  সবাই এসব মেনে চলে?
সিগভার্ডসন  আসলে পত্রিকাগুলো সব সময় তাদের স্বাধীনতার পরিধি বাড়াতে চাপ দেয়। কিন্তু মিডিয়া কো-অপারেশন কমিটির (গণমাধ্যম সহযোগিতা কমিটি) অনুমোদন ছাড়া আচরণবিধি পরিবর্তন করা যায় না। এ বছর সংবাদপত্রের স্বাধীনতার পরিসীমা আরও কমানোর দাবি উঠেছে।
প্রথম আলো  গণমাধ্যম কমিটি কে গঠন করে?
সিগভার্ডসন  এখানে রয়েছে সংবাদপত্র প্রকাশক সমিতি, সাংবাদিক ইউনিয়ন, সাময়িকী প্রকাশক সমিতি ও জাতীয় প্রেস ক্লাবের প্রতিনিধি। এই কমিটির অনুমোদন ছাড়া আচরণবিধি পরিবর্তন করা যায় না। ন্যায়পাল ও প্রেস কাউন্সিলের কাছে নির্দেশনা পাঠানোর দায়িত্বও এই কমিটির।
প্রথম আলো  তার মানে সংবাদপত্র কঠোর দায়িত্বশীলতার মধ্য দিয়ে তার স্বাধীনতা ভোগ করে?
সিগভার্ডসন  হ্যাঁ, ঠিক তাই। এর এক দীর্ঘ ইতিহাস আছে। সংবাদমাধ্যমের স্বাধীনতার আইন ঘোষিত হয় সেই ১৭৬৬ সালে। সুইডেনেই বিশ্বের প্রথম এ ধরনের আইন হয়। তখন সংবাদপত্র অবাধ স্বাধীনতা ভোগ করত। এরপর আইন পরিষদ কিছু আচরণবিধি তৈরি করে। ১৮৭৪ সালে গঠিত হয় জাতীয় প্রেস ক্লাব। এরপর কোর্ট অব অনার হিসেবে গঠিত হয় প্রেস কাউন্সিল, ১৯১৬ সালে। ১৯২৩ সালে প্রথম লিখিত আচরণবিধি তৈরি হয়। আর ন্যায়পাল প্রতিষ্ঠিত হয় ১৯৬৯ সালে। এইভাবে সংবাদপত্রের স্বাধীনতা ধাপে ধাপে বিকশিত হয়েছে তার পূর্ণ দায়িত্বশীলতা নিয়ে।
প্রথম আলো  ন্যায়পাল ও তাঁর কার্যালয় পরিচালনায় সরকারের কোনো ভূমিকা আছে কি? সরকার কি হস্তক্ষেপ করতে পারে?
সিগভার্ডসন  না না, ন্যায়পালের সঙ্গে সরকারের কোনো সম্পর্ক নেই। প্রেস কাউন্সিল ও ন্যায়পাল গণমাধ্যম দ্বারা পরিচালিত। প্রকাশক সমিতি, সাংবাদিক ইউনিয়ন, জাতীয় প্রেসক্লাব—এরাই আমাদের বেতন-ভাতা দেয়, অফিস পরিচালনার ব্যয় চালায়। বছরে আমাদের বাজেট প্রায় পাঁচ লাখ ইওরো (পাঁচ কোটি টাকারও বেশি)। এটা আসে ওদের কাছ থেকেই। সরকারের কোনো ব্যাপার নেই।
প্রথম আলো  প্রেস কাউন্সিলই তো আছে, তারপর আবার জাতীয় পর্যায়ে ন্যায়পালের দরকার কী?
সিগভার্ডসন  ধরুন, কোনো সংবাদ সম্পর্কে কারও একটা আপত্তি আছে। তিনি ন্যায়পালের কাছে লিখতে পারেন। তবে সেটা তাঁর নিজের স্বার্থ-সংশ্লিষ্ট হতে হবে। আমরা প্রাথমিক অনুসন্ধানে যদি দেখি অভিযোগের ভিত্তি নেই, তাহলে বাদ। কিন্তু যদি ভিত্তি থাকে, তাহলে সেই পত্রিকার সম্পাদকের কাছে পাঠিয়ে দিই। সম্পাদক যদি মেনে নেন ভালো। না মানলে, এবং সেটা যুক্তিসংগত হলে, আমরা তা পাঠিয়ে দিই অভিযোগকারীর কাছে। কিন্তু যদি মনে করি, সম্পাদকের দাবি যুক্তিসংগত নয়, তাহলে সেটা পাঠাই প্রেস কাউন্সিলে। তারা যদি মনে করে অভিযোগ সত্য, তাহলে সেই পত্রিকাকে ভুল স্বীকার করে ছাপাতে হবে।
প্রথম আলো  ভুলের শাস্তি কী?
সিগভার্ডসন  ওই ছাপানোটাই শাস্তি। এটা পত্রিকার জন্য বিরাট ব্যাপার। তবে এই পুরো প্রক্রিয়ার প্রশাসনিক ব্যয় হিসেবে অভিযুক্ত পত্রিকা কর্তৃপক্ষের কাছ থেকে তিন হাজার ইওরো (তিন লাখ টাকারও বেশি) আদায় করা হয়।
প্রথম আলো  একটা অভিযোগের নিষ্পত্তি করতে কত সময় লাগে? মানে, বিচার প্রত্যাশীকে কত দিন অপেক্ষা করতে হয়?
সিগভার্ডসন  সাধারণত কম সময়েই হয়ে যায়, যদি দেখা যায় অভিযোগ পরিষ্কার। কিন্তু কোনো কোনো ক্ষেত্রে ছয় মাস বা এক বছর পর্যন্ত সময় লাগে।
প্রথম আলো  কেউ যদি মনে করেন, তাঁর ব্যাপারে ভীষণ ক্ষতিকর খবর বেরিয়েছে, সে ক্ষেত্রে তিনি কি সরাসরি আদালতে মামলা করতে পারেন?
সিগভার্ডসন  সরাসরি আদালতে যাওয়া কঠিন। এ রকম খুব কমই হয়। বছরে একটাও হয় কি না সন্দেহ। কারণ ন্যায়পাল যেখানে আছেন, দরকার কি আদালতে যাওয়ার। তা ছাড়া কেউ চাইলে সরাসরি প্রেস কাউন্সিলেও যেতে পারেন। ছোটখাটো আপত্তি জানাতে সরাসরি সম্পাদকের কাছেও লিখতে পারেন। আপত্তির ভিত্তি থাকলে তা গুরুত্ব দিয়ে ছাপানোর দায়িত্ব সংবাদপত্রের। এটা আচরণবিধিতে আছে।
প্রথম আলো  ধরুন, কোনো সংবাদে গুরুতর ভুল কিছু ছাপা হলো, কোনো ব্যক্তি বা প্রতিষ্ঠানের ভাবমূর্তি দারুণ ক্ষুণ্ন হলো। দোষী সাব্যস্ত হলে ওই সাংবাদিকের কি জেল হতে পারে?
সিগভার্ডসন  না, আইনত কোনো সাংবাদিকের জেল হতে পারে না। সবকিছুর জন্য দায়ী সম্পাদক। যা শাস্তি, সব হবে সম্পাদকের।
প্রথম আলো  কোনো সংবাদের সূত্র প্রকাশ করতে কি সাংবাদিককে বাধ্য করা যায়?
সিগভার্ডসন  যদি জাতীয় নিরাপত্তাবিষয়ক কিছু হয়, তাহলে আদালত সূত্র জানতে চাইতে পারেন। এ রকম সাধারণত হয় না। একবার হয়েছিল। ১৯৮৬ সালে সুইডেনের প্রধানমন্ত্রী ওলফ পাম আততায়ীর গুলিতে নিহত হলে পত্রপত্রিকায় প্রচুর লেখালেখি হয়। সে সময় একজন সাংবাদিক তদন্ত বিষয়ে একটি গোপন খবর ফাঁস করে দেন। বিষয়টা আদালতে ওঠে। সংবাদের সূত্র ছিল তদন্তের দায়িত্বে নিয়োজিত একজন পুলিশ কর্মকর্তা। তাঁর সঙ্গে ওই সাংবাদিক গোপন বৈঠক করেছিলেন। আদালতে তিনি সেই সূত্র প্রকাশ করেন।
প্রথম আলো  ন্যায়পাল হিসেবে আপনার দায়িত্বের পরিধি কতটা? শুধু ছাপানো পত্রপত্রিকার বিষয়, নাকি পুরো গণমাধ্যম?
সিগভার্ডসন  সব ছাপানো পত্রপত্রিকা ও ম্যাগাজিন এবং তাদের ওয়েবসাইট আমার দায়িত্বের মধ্যে পড়ে। তা ছাড়া যেসব স্বাধীন ওয়েবসাইট আমাদের আচরণবিধিমালা ব্যবস্থার মধ্যে থাকতে চান, তারাও আমার দায়িত্বের আওতায়। এই স্বাধীন ওয়েবসাইট বলতে বোঝাচ্ছি সেই সব সাইট, যেগুলো পত্রিকার সঙ্গে তুলনীয়, যাদের আছে পেশাদার সম্পাদক, কিন্তু তাদের ছাপানো পত্রিকা নেই।
প্রথম আলো  তাহলে রেডিও-টিভি, অর্থাৎ ইলেকট্রনিক মিডিয়া কার দায়িত্বে?
সিগভার্ডসন  সরকারি রেডিও-টেলিভিশনের আচরণবিধি তদারক করে সরকারি কর্তৃপক্ষ। আর যারা স্বতন্ত্র (সরকারি নয়), তাদের আচরণবিধি তত্ত্বাবধানের ব্যবস্থা নেই।
প্রথম আলো  আপনাকে ধন্যবাদ।
সিগভার্ডসন  প্রথম আলো ও তার অগণিত পাঠককে ধন্যবাদ। আমার সাক্ষাৎকার ছাপা হলে আমি ইন্টারনেটে আগ্রহ নিয়ে দেখব, যদিও পড়তে পারব না।
বাড়িতে ছোট্ট শিশুরা এদিক-সেদিক ছোটাছুটি করছে। কেউ কেউ এটা-ওটার বায়না ধরছে—যেন নাছোড়বান্দা! পূরণ করা চাই-ই চাই। তাতে বিরক্ত হতে পারে কেউ! কিন্তু শিশুদের এই চঞ্চলতার মধ্যেই নিজের তৃপ্তি খুঁজছেন একজন। তিনি মহসিনা খাতুন। তাঁর একটি বড় পরিচয় হচ্ছে, তিনি শহীদ অধ্যাপক আনোয়ার পাশার স্ত্রী।
১৯৭১ সালে দেশদ্রোহী ঘাতকেরা পরিকল্পিতভাবে হত্যা করার জন্য যে কজন বুদ্ধিজীবীকে ধরে নিয়ে নির্বিচারে হত্যা করেছিল, তাঁদেরই একজন অধ্যাপক আনোয়ার পাশা। ‘১৯৭১ সালের ১৪ ডিসেম্বর ঈশা খাঁ রোডের বাসায় ছিলাম আমরা। সকালে বাবাকে নাশতা দিলেন মা। শোবার ঘর থেকেই লক্ষ করলেন, একটা গাড়ি এসে বাসার ঠিক সামনে এসে দাঁড়াল। কোনো কিছু বুঝে ওঠার আগেই ওরা বাবাকে ধরে নিয়ে গেল। এরপর মা এখানে-সেখানে বাবাকে খুঁজে খুঁজে হয়রান হলেন, কিন্তু সে যাত্রায় তাঁর দেখা পেলেন না। দেশ স্বাধীন হওয়ার পর জানুয়ারির ২ তারিখ বাবার লাশ পাওয়া গেল মিরপুরের বধ্যভূমিতে। মা আমাদের দুই ভাইকে নিয়ে যেন চোখে অন্ধকার দেখতে লাগলেন।’—স্বাধীনতার ৪০ বছর পর এভাবেই সেদিনের কথায় ফেরত গেলেন অধ্যাপক আনোয়ার পাশার ছোট ছেলে রবিউল আফতাব। যুদ্ধের পরে মা মহসিনা খাতুন কীভাবে তাঁদের আগলে রেখে বড় করেছেন, শিক্ষিত করেছেন, নিজের পায়ে নিজেদের দাঁড়াতে শিখিয়েছেন—সেই কথাগুলোই শোনা গেল তাঁর মুখে।
তখন তাঁর বয়স ছয় বছর। বড় ভাই মাশারুল আফতাব কলেজে পড়েন। এই দুই সন্তানকে নিয়ে মা মহসিনা খাতুন চিন্তিত হয়ে পড়লেন। পরিবারের উপার্জনক্ষম মানুষটি না থাকলে একটি পরিবারের কী অবস্থা হয়, তা সহজেই অনুমেয়। মহসিনা খাতুন ছিলেন গৃহিণী। পরিবারের দুই সন্তানকে রেখে কোনো চাকরি করবেন, সেই অবস্থাও ছিল না। সে সময় শহীদ বুদ্ধিজীবীর পরিবারকে ৫০০ টাকা করে ভাতা দেওয়া হতো। পরে তা বাড়িয়ে এক হাজার টাকা করা হয়। এ রকম অবস্থায় সেই কটা টাকা দিয়েই টেনেটুনে সংসার কোনো রকম চলে যেত। এমনও অনেক দিন গেছে, ঘরে কোনো টাকা নেই, কিন্তু প্রয়োজন তো থেমে থাকে না। সেই দিনগুলো তিনি পার করেছেন।
১৯৭২ সালে বিধ্বস্ত এই পরিবারের ওপর নেমে এল আরেক কঠিন দুর্যোগ। মহসিনা খাতুনের বড় ছেলেকে ভুল করে পুলিশ ধরে নিয়ে গেল। পরে যদিও পুলিশ নিজেদের ভুল বুঝতে পারল, কিন্তু ততক্ষণে ক্ষতির চূড়ান্ত হয়ে গেছে। বাড়ি ফিরেই তাঁর বড় ছেলে মানসিকভাবে ভারসাম্য হারিয়ে ফেলেন। যে ছেলেটি এসএসসি ও এইচএসসিতে অনেক ভালো ফল করেছিল, সেই ছেলের এমন অবস্থায় ধাক্কা খেলেন মা। এই সময়ে ছেলেকে আদর-মমতা দিয়ে, শক্তি-সামর্থ্য দিয়ে মনোবল জুগিয়ে অনেকটা স্বাভাবিক করতে পারলেন মহসিনা খাতুন। পরে ঢাকা বিশ্ববিদ্যালয় থেকে বাংলা বিভাগে পড়ালেখা শেষ করেন তিনি। বর্তমানে ঢাকা বিশ্ববিদ্যালয়ের ছাত্র-শিক্ষক কেন্দ্রে (টিএসসি) কর্মরত বড় ছেলে মাশারুল আফতাব। কিন্তু এখনো তিনি মানসিকভাবে পূর্ণ সামর্থ্য ফিরে পাননি। চোখে যেমন কম দেখেন, তেমনি কিডনিতেও সমস্যা রয়েছে তাঁর। সন্তানের এই অসহায় অবস্থার কথা ভেবে এখনো দিনমান বিচলিত থাকেন মহসিনা খাতুন। ছোট ছেলে রবিউল আফতাবকেও তিনি সমানভাবে পড়াশোনার তাগিদ দিতেন। ‘মা সব সময় আমাদের দিকে খেয়াল রাখতেন। ঠিকমতো পড়াশেনা করছি কি না, তা লক্ষ রাখতেন। এভাবে ১৯৯১ সালে বাংলাদেশ প্রকৌশল বিশ্ববিদ্যালয় (বুয়েট) থেকে মেকানিক্যাল ইঞ্জিনিয়ারিং বিভাগ থেকে আমার পড়ালেখা শেষ হয়। এরপর একটি চাকরি পাই আমি। কিন্তু আজকে এই জায়গায় আসার পেছনে মায়ের ভূমিকাই সবচেয়ে বেশি। মা আমাদের আগলে রেখেছেন বুকের মধ্যে। এখনো মা আমাদের পাশে ছায়ার মতোই পাশে আছেন। তিনি কখনো ভেঙে পড়েননি। এত কষ্ট করেছেন তিনি আমাদের জন্য, তা বলে বোঝানো যাবে না।’ রবিউল আফতাবের কণ্ঠ ধরে আসে।
আনোয়ার পাশা ১৯৬৬ সালে ঢাকা বিশ্ববিদ্যালয়ের বাংলা বিভাগে প্রভাষক হিসেবে যোগদান করেন এবং আমৃত্যু এখানেই কর্মরত ছিলেন।ছিলেন একাধারে কবি, ঔপন্যাসিক ও প্রাবন্ধিক। তাঁর রোটি-রাইফেল-আওরাত উপন্যাসটি রচিত হয় বাংলাদেশের মুক্তিযুদ্ধের পটভূমিতে। ঢাকা বিশ্ববিদ্যালয়ে আনোয়ার পাশা নামের একটি আলাদা ভবন আছে। সেখানেই একটি বাসাতে ছেলেদের সঙ্গে থাকেন মহসিনা খাতুন। বাইরে থেকে কেউ এলে, স্বামীর বিষয়ে কথা বলতে চাইলে তিনি কিছুটা অন্যমনস্ক হয়ে পড়েন। ছোট ছেলে রবিউলের মুখেই শোনা যায় আক্ষেপের কথা। ‘একজন শহীদ বুদ্ধিজীবীর স্ত্রী হয়ে যে সম্মানটুকু মায়ের পাওয়ার কথা ছিল, তা কি তিনি পেয়েছেন? নিজেও যেমন কষ্ট করেছেন, তেমনই আমাদের অনেক কষ্টে বড় করেছেন। তিনি জানেন, বাবা ফিরে আসবেন না কখনো, তার পরও তাঁর জন্য তিনি অপেক্ষা করেন। এই বুঝি বাবা দরজায় টোকা দিলেন!’
ছেলেরা কাজে ঘরের বাইরে থাকে, মহসিনা খাতুনের দিন কাটে নাতি-নাতনিদের সঙ্গে। তাদের মধ্যেই নিজেকে বিলিয়ে দেন তিনি। যুদ্ধের গল্প শোনান। সেই গল্প শুনতে শুনতে একসময় নিশ্চিন্তে ঘুমিয়ে পড়ে তারা। স্বামী হারানোর পর কষ্টে সন্তানদের বড় করেছেন মহসিনা খাতুন, কখনো কি তিনি পেরেছেন এক রাত নিশ্চিন্ত হয়ে ঘুমাতে?
মোছাব্বের হোসেন
</doc>

<doc>
বাবার অভাব বুঝতে দেননি মা
চারদিকে ভীষণ গোলাগুলি হচ্ছে। বাবা আমার ছোট বোন নুসরাতকে কোলে নিয়ে সেই শব্দ শুনছেন কান পেতে। মা আমাদের সঙ্গে নিয়ে জড়সড় হয়ে বসে আছেন। এমন সময় বাসার বাবুর্চি এসে বললেন, “আর্মি চারদিক থেকে বাসা ঘিরে ফেলেছে।” এ কথা শুনে বাবা ছোট বোনকে কোল থেকে নামিয়ে দিয়ে একে একে সব দরজা খুলে বাইরে বেরিয়ে এলেন। তিনি স্পষ্ট বাংলায় বললেন, “আমি যাচ্ছি তোমাদের সঙ্গে, তোমরা আমার গায়ে হাত দেবে না।” মা-ও বাবার সঙ্গে সঙ্গে বাইরে বেরিয়ে এলেন। উর্দুতে জিজ্ঞাসা করলেন বাবাকে কোথায় নিয়ে যাওয়া হচ্ছে? এ কথা শুনে তেড়ে এলেন অস্ত্রধারী কয়েকজন। বন্দুকের বাঁট দিয়ে মায়ের বুক চেপে ধরলেন। প্রচণ্ড ব্যথা পেলেন তিনি।’ ১৯৭১ সালে দেশ স্বাধীনের ঠিক এক দিন আগে, ১৫ ডিসেম্বর বিকেলে পাকিস্তানি হানাদার ও তাদের দোসররদের বুদ্ধিজীবী চিকিৎসক ডা. ফজলে রাব্বীকে ধরে নিয়ে যাওয়ার ঘটনা বলছিলেন তাঁর বড় মেয়ে নাসরীন সুলতানা।
নাসরীন সুলতানার মা জাহান আরা রাব্বীও ছিলেন চিকিৎসক। স্বামীকে ধরে নিয়ে যাওয়ার পরপরই তাঁর খোঁজ করতে এখানে-সেখানে টেলিফোন করেন তিনি। কিন্তু কোন ভাবে স্বামীর খবর উদ্ধার করতে পারলেন না।
‘বাবাকে ধরে নিয়ে যাওয়ার পর মাকে ধরে নিয়ে যাওয়ার জন্যও চেষ্টা চালায় পাকিস্তানি হানাদাররা। এর কারণ আমার জেনেছি পরে।’ কথাগুলো বলে কিছুটা থেমে যান নাসরীন। আবার বলতে শুরু করেন, একাত্তরের দিনগুলির’ কথা, ‘আমাদের বাসা ৭৫ নম্বর সিদ্ধেশ্বরী “জলপাইগুড়ি হাউসে” বসবাসরত বাড়ির নিচতলায় ছিল এই গোপন চিকিৎসাকেন্দ্র। এ ঘটনা রাজাকার ও আলবদরদের মাধ্যমে পাকিস্তানি হানাদারদের কানে পৌঁছায়। আর তাই অন্যান্য বুদ্ধিজীবীর সঙ্গে তুলে নিয়ে যায় বাবাকে।’
জাহান আরা রাব্বী ছিলেন শক্ত প্রকৃতির মানুষ। সন্তানদের তিনি বুঝতে দেননি মনের ভেতরের অবস্থা। ‘১৮ ডিসেম্বর বাসায় একটা ফোন এল। বাসার বড় মেয়ে হিসেবে আমি ফোনটা ধরলাম। ওপাশ থেকে বলা হলো, “বাসার বড় কাউকে ফোনটা দাও।” এরপর মা এসে ফোন ধরলেন। আমরা কিছুই বুঝতে পারলাম না। মা শুধু বললেন, “লাশটা কোথায় পাওয়া গেছে?” রায়েরবাজার বদ্ধভূমিতে পাওয়া গিয়েছিল বাবার লাশ।’ বলছিলেন নাসরীন।
স্বামী মারা যাওয়ার পর সন্তানদের পুরো দায়িত্ব একাই কাঁধে তুলে নিলেন জাহান আরা। ‘আমাদের পাশে মা এমনভাবে ছিলেন, বাবার অভাব কখনো বুঝতে দেননি। আমরা ঠিক ঠিকমতো পড়ছি কি না, তার খোঁজখবর মা সব সময়ই নিতেন। বাসায় রেডিও, টেপরেকর্ডারসহ নানা ধরনের আধুনিক যন্ত্রপাতি দিয়ে মা আমাদের মনের খোরাক জুগিয়েছেন, নিজে রবীন্দ্রসংগীতসহ আধুনিক গান যেমন শুনতেন, আমাদেরও শোনাতেন। মা নিজে যেটা করতে পারেননি, আমাদের ভাইবোনদের মাধ্যমে সেটি পূরণ করার চেষ্টা করতেন। বাবা মারা যাওয়ার পরও আমাদের কোনো কিছুতেই কমতি রাখেননি মা।’ আবেগাপ্লুত হয়ে কথাগুলো বলে গেলেন নাসরীন।
এরই মধ্যে ছেলেমেয়েরা বড় হয়ে গেল। ঢাকা বিশ্ববিদ্যালয় থেকে ইতিহাস বিভাগে স্নাতকোত্তর পর্যায়ের লেখাপড়া শেষ করলেন বড় মেয়ে নাসরীন সুলতানা। ছেলে ওমর রাব্বী বিএ পাস করলেন আর ছোট মেয়ে নুসরাত রাব্বী চিকিৎসা শাস্ত্রে পড়াশোনা শেষ করে মা-বাবার মতো চিকিৎসক হলেন। এই দীর্ঘ সময়ে বাবাকে হারানো সন্তানদের পাশে জাহান আরা মায়ের মমতা দিয়ে দুঃখ ভুলিয়ে রাখতেন। অফিসে থাকার সময় তিনি খোঁজখবর নিতেন ছেলেমেয়েরা ঠিকমতো খেয়েছে কি না। তাঁর দেরি হলে সে কথা সন্তানদের জানিয়ে দিতেন। আর অফিস শেষে বাসায় ফিরেই সবার আগে খোঁজখবর করতেন সন্তানদের। ছুটির দিনে তিনি ছেলেমেয়েদের বেড়াতে নিয়ে যেতেন এখানে-সেখানে। বাসায় থাকলেও অবসরে সন্তানদের পাশে বন্ধুর মতো বসে নানা-নানির কথা, ছাত্রজীবনের মজার গল্প শোনাতেন। রাতে সবাই মিলে একসঙ্গে বসে খেতেন তিনি।
নাসরীন সুলতানা বলেন, ‘আমি অফিস থেকে ফিরে দেখতাম মা আমার জন্য অপেক্ষা করছেন। তাঁর ডায়াবেটিস ছিল। আমি নিষেধ করতাম, মা, তুমি না খেয়ে থেকো না, শরীর খারাপ করবে। মা শুনতে চাইতেন না। আমাদের সঙ্গে বসে খেতে পারাই যেন তাঁর রাজ্যের তৃপ্তি!’
নানা শারীরিক অসুস্থতা তাঁকে ক্রমে কাবু করে ফেলছিল। নিজে চিকিৎসক হওয়ার কারণে শরীরের প্রকৃত অবস্থা বুঝতে পেরেছিলেন তিনি। ২০০০ সালের এপ্রিলের শেষের দিকে জাহান আরার শরীরের অবস্থার অবনতি হলো।
‘এরপর ২৫ মে মা চলে গেলেন আমাদের ছেড়ে। আমাদের মাথার ওপর থেকে যেন ছাদ সরে গেল সেদিন থেকে। নিজেকে অসহায় মনে হলো। মা চলে যাওয়ার পরের দিনগুলো কেমন যেন একাকিত্ব আর শূন্যতার মধ্য দিয়ে কাটতে লাগল।’ কান্নাজড়িত কণ্ঠে বললেন নাসরীন।
তিনি বলেন, ‘মা কখনোই নিজেকে একজন নারী মনে না করে পুরুষের পাশাপাশি সমানতালে এগিয়ে যাওয়ার অদম্য প্রচেষ্টা নিয়ে সংগ্রাম করেছেন আজীবন। মা না থাকলে আমরা ভাইবোনেরা কেউই এত সহজে প্রতিষ্ঠিত হতে পারতাম না।’
মোছাব্বের হোসেন
প্রতি আমার মা...
...অকালে পিতৃহারা হওয়ার পর আমাদের আট ভাইকে মানুষ করতে গিয়ে অল্প বয়সে বৈধব্যের করুণ জ্বালাযন্ত্রণাকে বুকের গভীরে অবরুদ্ধ রেখে আমাদের অপত্য স্নেহ-আদর ভালবাসা দিয়ে আগলে রেখে যিনি বড় করেছেন, তার ঋণ শোধ হবার নয়। আমার এই বইটি সেই মহীয়সী নারী, আমার পরম শ্রদ্ধেয় মা নূরজাহান সিরাজীকে উৎসর্গ করলাম...
ফাহীম রেজা নূর এভাবে তাঁর মায়ের উদ্দেশে ভালোবাসা প্রকাশ করেন তাঁর রচিত একটি বইয়ে। ফাহীম নূর বলছেন, ‘নিজের দীর্ঘশ্বাস বুকের ভেতর গোপন রেখে আমাদের কষ্ট মোছাতে সারাক্ষণ ব্যস্ত থেকেছেন মা। দেড় বছর বয়সে মাকে হারিয়েছিলেন তিনি। আর বিয়ের পরে যে মানুষটি তাঁকে স্নেহ আর ভালোবাসায় আগলে রেখেছিলেন, সেই মানুষটিকে হারান একাত্তর সালে।’
মাত্র ১২ বছর বয়সে তাঁর বিয়ে হয় ১৮ বছরের যুবক সিরাজুদ্দীন হোসেনের সঙ্গে। সিরাজুদ্দীন হোসেনও সাড়ে তিন বছর বয়সে বাবাকে হারান। এই দুজন মানুষ যখন এক হলেন তখন যেন তাঁরা হয়ে উঠলেন একে অপরের অবলম্বন। কিন্তু খুব বেশিদিন তা সইল না। ২০ বছরের সংসারজীবন শেষ হয়ে যায় পাকিস্তানি বাহিনী এবং বাংলাদেশের জন্মের বিরোধী রাজাকার, আলবদর বাহিনীর নিষ্ঠুরতার কারণে।
‘একাত্তরের ১০ ডিসেম্বর। আমরা তখন চামেলীবাগের বাসায় থাকি।’ বলছিলেন বর্তমানে মার্কিন যুক্তরাষ্ট্র প্রবাসী ফাহীম রেজা। মায়ের ৭১তম জন্মদিন উপলক্ষে দেশে এসেছেন। তখন তিনি স্কুলপড়ুয়া এক কিশোর। ‘বেশ কদিন ধরেই এ আবাস ছেড়ে মুক্তিযোদ্ধাদের সাথে আব্বার অন্য কোথাও চলে যাওয়ার কথাবার্তা চলছে। শেষ পর্যন্ত ৯ ডিসেম্বর তিনি যাবেন এমন কিছু একটা ঠিক হলো। কিন্তু ৯ তারিখ মুক্তিযোদ্ধারা তাঁকে নিয়ে যেতে এলে তিনি পরিবারের সবাইকে নিয়ে যেতে চাইলেন। এরপর ঠিক হলো পরদিন ১০ তারিখ সবাই একসাথে যাওয়া হবে। কিন্তু ১০ তারিখ সব শেষ। রাত তিনটায় ঘাতকেরা ঢুকে পড়ে বাড়িতে। চিৎকার করে জানতে চায়, সিরাজুদ্দীন কৌন হ্যায়? আব্বা তাঁর ঘর থেকে বেরিয়ে দৃঢ় কণ্ঠে বলেন, আমিই সিরাজুদ্দীন হোসেন। এরপর মুখে মাফলার পেঁচানো ঘাতকেরা ধরে নিয়ে যায় আব্বাকে।’ একনাগাড়ে বলতে বলতে থেমে যান ফাহীম।
একটু থেমে আবার বলেন, ‘আসলে আব্বা কখনো আমাদের ছেড়ে থাকতে চাইতেন না। নিজে তো এতিম হয়েছেন অল্প বয়সে। তাই নিজের ছেলেদের সারাক্ষণ আগলে রাখতে চাইতেন।’
‘জানেন, আমাদের বাসাটা ছিল একটা হাটের মতো। সব সময় মানুষ থাকত। আম্মা সবার জন্য সারা দিন রান্নাবাড়ায় ব্যস্ত থাকতেন। দাওয়াত ছাড়াই বাসায় প্রায়ই ১৫-২০ জনের রান্না হতো। আব্বার বেতনের বেশির ভাগ মানুষের সাহায্যে দান-খয়রাতে চলে যেত। আম্মাকে কোনো দিন দেখিনি বিরক্ত হতে। বরং হাসিমুখে এসব দায়িত্ব পালন করে গেছেন। কারণ এসবেই তাঁর স্বামীর শান্তি যে!’—বলেন ফাহীম নূর। কিন্তু সেই মানুষটা, যাকে ঘিরে থাকত অসংখ্য মানুষ, আব্বার এই আকস্মিক নিখোঁজ হওয়ার ঘটনায় হঠাৎ করে আবিষ্কার করলেন কয়েকটি শিশু নিয়ে তিনি ভীষণ একলা হয়ে গেছেন। কলেজপড়ুয়া বড় ছেলে মুক্তিযুদ্ধে। পরের ছেলেটিও সবে জগন্নাথ কলেজে পড়ছে। ফাহীম নূর স্কুলে যান।
‘৩২ বছর বয়সে বিধবা হওয়ার পরে আমার মা আসলে আট ছেলে নিয়ে সংসারের এতটাই টানাপোড়েনে ছিলেন যে তাঁর ভেতরের কষ্টটা কেউ কোনো দিন প্রকাশ্যে দেখেনি। প্রচণ্ড কষ্ট আর মনোযাতনা নিয়ে এক একটা দিন পার করেছেন, কিন্তু কখনো ভাবাবেগে কিছুই ভেসে যেতে দেননি।’
এরপর বড় ছেলে শামীম, মেজ ছেলে শাহীন মায়ের পাশে দাঁড়ান। তাঁরা দুজনেই বড় এই সংসারে উপার্জনক্ষম মানুষ। শামীম একটি দোকান দিলেন বায়তুল মোকাররমে। শাহীন ইত্তেফাকে সাব-এডিটরের কাজ নিলেন। এ ছাড়া মোহাম্মদপুরের একটি বাসা ছিল, যেটি ভাড়া দিয়ে মাসে ৩৩০ টাকা পাওয়া যেত। এই দিয়ে এতবড় সংসার চালানো।
সেই বড় ছেলে এখন আমেরিকাতে। আরও দুই ছেলেও সেখানে। এক ছেলে ভারতে পিএইচডি করছেন। দুজন বাংলাদেশে সাংবাদিকতা করছেন। প্রকৌশলী দুই ছেলের একজন একটি রিয়েল এস্টেট ফার্মে কাজ করছেন, অন্যজন দেখছেন একটি ফাস্ট ফুডের দোকান। এই হলো তাঁর আট ছেলের বর্তমান অবস্থা।
‘একদিকে চরম অর্থসংকট, অন্যদিকে মানসিক সহযোগিতা-সহমর্মিতার অভাব। তবুও নিজের ছেলেমেয়েদের যেন কোনো কষ্ট না হয় সব সময় সেদিকে সতর্ক থাকতেন আম্মা। তিনি নিজের দিকে কোনো দিন তাকাননি। তিনি শুধু মা নন, তিনি আমাদের বাবাও হয়ে গিয়েছিলেন। তাঁর একটি ছেলেও বিপথে চলে যায়নি। কী না দেখেছেন তাঁর একাত্তর বছরের জীবনে। সরকারের তরফ থেকে বাহাত্তরে দেওয়া বাড়িটি পরে একাশি সালে কেড়ে নেওয়া হলে একদিনের নোটিশে ছেলেমেয়েদের নিয়ে তাঁকে নেমে যেতে হয়। তবু কখনো তিনি বিচলিত হননি। তাঁর এই অবিচল ব্যক্তিত্বের শক্তি যে তিনি কোথায় পেয়েছিলেন তা-ই ভাবি।’ বলেন পুত্র ফাহীম। তবে একটি বিষয়ে তিনি বিচলিত হন। তাঁর সেই ভরা হাটের মতো সব সময় সরগরম থাকা বাড়িটি এখন প্রায়ই ফাঁকা থাকে। ছেলেরা কর্ম ও প্রয়োজনে ছড়িয়ে-ছিটিয়ে থাকেন দেশে ও দেশের বাইরে। তাঁরা, নাতি-নাতনিরা মাঝে-সাঝে এসে হইচই করেন বটে। তবে তাঁরা চলে যাওয়ারে পর যে নীরব-নিস্তব্ধতা ঘিরে ধরে তখন তাঁর বড্ড ফাঁকা ফাঁকা লাগে। এই শূন্যতা তিনি নিতে পারেন না। পথ চেয়ে বসে থাকেন...যেভাবে একসময় বসে থাকতেন স্বামীর অপেক্ষায়...
শায়লা রুখসানা
</doc>

<doc>
যুদ্ধাপরাধ
বিএনপি নেতাদের শুভবুদ্ধির উদয় হোক
বাংলাদেশের প্রধান বিরোধী দল বিএনপি একাত্তরের মুক্তিযুদ্ধে মানবতার বিরুদ্ধে অপরাধের দায়ে অভিযুক্তদের বিচার বন্ধ করতে বলেছে। গত ৩ ডিসেম্বর দলের দাবিগুলো পড়ে শোনান সাবেক আইনমন্ত্রী ও বিএনপির জ্যেষ্ঠ নেতা মওদুদ আহমদ। বিএনপির ভারপ্রাপ্ত মহাসচিবসহ বিএনপির জ্যেষ্ঠ নেতাদের উপস্থিতিতে ব্যারিস্টার মওদুদ বিএনপির যে বক্তব্য তুলে ধরেন এবং এর সারমর্ম হচ্ছে, যুদ্ধাপরাধ ট্রাইব্যুনাল অবৈধ ও অসাংবিধানিক। এটি হচ্ছে রাজনৈতিক প্রতিপক্ষকে ঘায়েল করার কূটকৌশল। তাই এটি অবিলম্বে বন্ধ করতে হবে।
সংবাদ সম্মেলনে উত্থাপিত যুদ্ধাপরাধবিষয়ক বিএনপির দাবিগুলো সারা দেশের মুক্তিযোদ্ধা, তরুণ প্রজন্ম ও সচেতন মানুষের মধ্যে ব্যাপক উষ্মা, উৎকণ্ঠা ও ক্ষোভের জন্ম দিয়েছে। বিএনপির দাবিগুলো যদি যৌক্তিক হতো, যুদ্ধাপরাধীদের বিচারকে সুষ্ঠু ও নিখুঁত করার জন্য যদি বিএনপি গঠনমূলক প্রস্তাব নিয়ে এগিয়ে আসত, তাহলে তা আমাদের এত দিনের ব্যর্থতার যেমন ক্ষতিপূরণ করত, তেমনই তা শক্তিশালী গণতান্ত্রিক রাষ্ট্রের ভিত্তিকে মজবুত করত। কিন্তু বিএনপি তা না করে যুদ্ধাপরাধীদের বিচার বন্ধের দাবি করে নিজের রাজনৈতিক দেউলিয়াত্ব উন্মোচিত করেছে। তবুও বিএনপির অভিযোগের সত্যতা এবং দাবিদাওয়ার যৌক্তিকতা কতটা মজবুত তা খতিয়ে দেখা যেতে পারে।
বিএনপির প্রথম দাবি হচ্ছে, এই ট্রাইব্যুনালের আইনি কাঠামো ও বিচার কার্যক্রমের ওপর বিএনপির কোনো আস্থা নেই। কারণ বিদ্যমান আইনি কাঠামোতে ট্রাইব্যুনাল একটি আজ্ঞাবাহী রাবার স্ট্যাম্প সংগঠন ছাড়া কিছুই নয়। এই ট্রাইব্যুনাল প্রহসনের মাধ্যমে রাজনৈতিক প্রতিপক্ষকে ঘায়েলের জন্য গঠন করা হয়েছে। তাই এর বেআইনি ও অসাংবিধানিক কার্যক্রমকে বৈধতা দেওয়ার কোনো অর্থ হয় না। যুদ্ধাপরাধবিষয়ক ট্রাইব্যুনাল গঠিত হয়েছে ১৯৭৩ সালের আন্তর্জাতিক অপরাধ (ট্রাইব্যুনালস) আইন অনুযায়ী। তাহলে যুদ্ধাপরাধ ট্রাইব্যুনাল কী করে বেআইনি হলো? এ ট্রাইব্যুনাল সংবিধানের সঙ্গে কীভাবে এবং কতটা সাংঘর্ষিক, তাও বিএনপি স্পষ্ট করেনি। দেশি বা আন্তর্জাতিক কোনো মানবাধিকার সংগঠনও বলেনি যে যুদ্ধাপরাধ ট্রাইব্যুনাল অবৈধ ও অসাংবিধানিক। যুদ্ধাপরাধ ট্রাইব্যুনালকে প্রথম থেকেই অবৈধ ও অসাংবিধানিক বলেছেন জামায়াতে ইসলামীর নেতারা। বিএনপি সংবাদ সম্মেলন করে জামায়াতের দাবিগুলো উত্থাপন করে কি বুঝিয়ে দিল যে রাজনৈতিকভাবে দলটি কতটা দেউলিয়া?
জামায়াত, বিএনপি ও সমমনা দলগুলো প্রথম থেকেই বলে আসছে, যুদ্ধাপরাধ ট্রাইব্যুনাল রাজনৈতিক প্রতিপক্ষকে ঘায়েল করার একটি কৌশল। এখানে একটি রাজনীতি আছে বটে, সেটি হচ্ছে মুক্তিযুদ্ধের পক্ষের রাজনীতি ও বিপক্ষের রাজনীতি। জামায়াতে ইসলামী মুক্তিযুদ্ধের বিরোধিতা করেছিল এবং বাংলাদেশ প্রতিষ্ঠার পরও জামায়াত তার অবস্থান থেকে সরে আসেনি। জামায়াতের মুক্তিযুদ্ধ ও বাংলাদেশ-বিরোধিতার দায় তো ট্রাইব্যুনালের নয়। আর পক্ষ-প্রতিপক্ষের কথাই যদি আসে, তাহলে বলতে হয়, ন্যায়বিচারেও দুটি পক্ষ থাকে—একটি ন্যায়, আরেকটি অন্যায়। সারা বিশ্বে এবং সমগ্র বাঙালির কাছে এ বিষয়টি স্পষ্ট যে জামায়াত ও তার সহযোগী সংগঠনের অনেক নেতা-কর্মী একাত্তরের মুক্তিযুদ্ধকালে দখলদার পাকিস্তানি বাহিনীর সঙ্গে হাত মিলিয়ে এমন অনেক কাজ করেছেন যা মানবতার বিরুদ্ধে অপরাধ। বিএনপি কি ঠিক করেছে যে তারা অন্যায়কারীর পক্ষে অবস্থান নেবে এবং অন্যায়কারীদের বিচার ভণ্ডুল করার জন্য ট্রাইব্যুনালের বৈধতা নিয়ে প্রশ্ন তুলবে?
ব্যারিস্টার মওদুদ আহমদ মার্কিন যুক্তরাষ্ট্রের যুদ্ধাপরাধবিষয়ক রাষ্ট্রদূত স্টিফেন র‌্যাপকে উদ্ধৃত করে র‌্যাপের কিছু সুপারিশমালা বাস্তবায়নের দাবি জানিয়েছেন। এ বিষয়ে বিভিন্ন আন্তর্জাতিক সংগঠন ও মানবাধিকারবিষয়ক পণ্ডিত ৭১ সালের যুদ্ধাপরাধীদের বিচার আন্তর্জাতিক মান অনুযায়ী স্বচ্ছতার সঙ্গে করার আহ্বান জানিয়েছেন। অস্ট্রেলিয়ার ম্যাককয়ারি বিশ্ববিদ্যালয়ের আইনের অধ্যাপক এম রফিকুল ইসলাম এ বছরের মার্চ মাসে ডেইলি স্টার-এর আইন পাতায় ‘১৯৭৩ সালের আন্তর্জাতিক অপরাধ (ট্রাইব্যুনালস) আইন এবং এর আন্তর্জাতিক মান’ শীর্ষক একটি ধারাবাহিক প্রবন্ধ লেখেন। সেখানে তিনি আন্তর্জাতিক আইন কমিশনের করা ন্যুরেমবার্গ নীতিমালা, ১৯৯৩ সালের সাবেক যুগোস্লাভিয়াবিষয়ক আন্তর্জাতিক অপরাধ ট্রাইব্যুনালের সংবিধি এবং ১৯৯৪ সালের রুয়ান্ডাবিষয়ক আন্তর্জাতিক অপরাধ ট্রাইব্যুনালের সংবিধির সঙ্গে বাংলাদেশের ১৯৭৩ সালের আন্তর্জাতিক অপরাধ (ট্রাইব্যুনালস) আইনের একটি তুলনামূলক আলোচনা করেন। অধ্যাপক ইসলাম আন্তর্জাতিক অপরাধের সংজ্ঞা, অপরাধের দায়, বিচারের কার্যক্রম, অভিযুক্ত ব্যক্তিদের অধিকার, অপরাধের শিকার ও সাক্ষীদের অধিকার এবং ট্রাইব্যুনালের রায় বিষয়ে অত্যন্ত প্রণালীবদ্ধভাবে তুলনামূলক আলোচনা করেন। তিনি দেখান, ১৯৭৩ সালের আইনটি ন্যুরেমবার্গ নীতিমালা, ১৯৯৩ সালের সাবেক যুগোস্লাভিয়াবিষয়ক আন্তর্জাতিক অপরাধ ট্রাইব্যুনাল ও ১৯৯৪ সালের রুয়ান্ডাবিষয়ক আন্তর্জাতিক অপরাধ ট্রাইব্যুনালের সংবিধির সঙ্গে সাযুজ্যপূর্ণ। অধ্যাপক রফিকুল ইসলাম ওই প্রবন্ধের উপসংহারে যেমনটি বলেছেন, ড. শাহ্দীন মালিকও তাঁর সাম্প্রতিক এক সাক্ষাৎকারে একই কথা বলেছেন। দুজনের কথার সারমর্ম হচ্ছে, আন্তর্জাতিক মানদণ্ডের নিরিখে ১৯৭৩ সালের আইনটি একদম নিখুঁত নয়। তবে সে ত্রুটি এতই সামান্য যে তা যুদ্ধাপরাধীদের বিচারের জন্য কোনো বাধা হতে পারে না। তাহলে আন্তর্জাতিক মান, স্বচ্ছতা ইত্যাদির অজুহাত তুলে বিচার বন্ধের জন্য বিএনপির দাবির কি ভিত্তি থাকছে?
তৃতীয়ত, বিএনপি বলেছে, দলটি সত্যিকারের যুদ্ধাপরাধীদের বিচার চায়। তবে সে বিচার হতে হবে দেশের প্রচলিত আইনে। বিএনপির নেতারা কি দয়া করে বলবেন, কারা ‘সত্যিকারের যুদ্ধাপরাধী’? ১৯৭৫ সালের পর বিএনপি তিন দফায় ক্ষমতায় ছিল। তখন তারা ‘সত্যিকারের যুদ্ধাপরাধীদের’ কেন বিচার করেনি? বিএনপি যুদ্ধাপরাধীদের বিচার প্রচলিত আইনে করার কথা কোন যুক্তিতে বলছে? পৃথিবীর কোন দেশে যুদ্ধাপরাধীদের বিচার প্রচলিত আইনে হয়েছে—এর কোনো নজির বিএনপির নেতারা দেখাতে পারবেন কি?
বিএনপির চতুর্থ দাবি হচ্ছে, সরকার যদি বিচার শুরুর আগেই অভিযুক্ত ব্যক্তিদের মৌলিক অধিকার কেড়ে নিয়ে তাদের মৃত্যুদণ্ড প্রদান করে, তাহলে তা হবে বিচারবহির্ভূত হত্যাকাণ্ডের শামিল। এ প্রসঙ্গে বাংলাদেশ মানবাধিকার কমিশনের চেয়ারম্যান মিজানুর রহমানের সঙ্গে কণ্ঠ মিলিয়ে বলতে চাই, বাংলাদেশে যুদ্ধাপরাধের দায়ে অভিযুক্ত ব্যক্তিদের অনেক বেশি অধিকার দেওয়া হয়েছে, যা অন্য কোনো দেশের যুদ্ধাপরাধীদের দেওয়া হয়নি। ড. মিজানুর রহমান ডেইলি স্টার-এ তাঁর সাম্প্রতিক এক সাক্ষাৎকারে বিস্ময় প্রকাশ করে প্রশ্ন রেখেছেন, বাংলাদেশে যুদ্ধাপরাধের অপরাধে অভিযুক্ত ব্যক্তিদের যতটা অধিকার দেওয়া হয়েছে, যুদ্ধাপরাধবিষয়ক ন্যুরেমবার্গ, টোকিও, কম্বোডিয়া ও সাবেক যুগোস্লাভিয়া ট্রাইব্যুনাল কি যুদ্ধাপরাধীদের এতটা অধিকার দিয়েছিল? ইতিহাস ও আইনের এ এক মহা পরিহাস, যারা লাখো বাঙালিকে বেয়নেট দিয়ে খুঁচিয়ে খুঁচিয়ে হত্যা করেছিল, যারা হাজার হাজার বাঙালিকে জবাই করে রঞ্জিত করেছিল বাংলার মাটি ও নদী, যারা শত শত নারীর সম্ভ্রম লুটে নিয়েছিল বা তাঁদের তুলে দিয়েছিল পাকিস্তানি সেনাদের হাতে, আজ তাদের বিচারের জন্য স্বচ্ছতার কথা বলা হচ্ছে, আন্তর্জাতিক মানের কথা বলা হচ্ছে, মানবাধিকার লঙ্ঘনের কথা বলা হচ্ছে। জামায়াতে ইসলামীর নেতা-কর্মীরা ৭১ সালে ভাইয়ের বুকে ছুরি বসিয়ে দিল, হত্যা করল শিশু, যুবক ও বৃদ্ধকে। এখন ওই হত্যাকারীদের বিচারের সময় বিএনপির নেতাদের মানবতাবোধ উথলে উঠল! ৩০ লাখ শহীদ ও দুই লাখ নারীর মানবাধিকারের কোনো মূল্যই তাদের কাছে নেই! বিএনপির নেতাদের যত দরদ ওই নিজামী, মুজাহিদ, সাঈদী ও সাকা চৌধুরীদের জন্য? কামনা করি, তাদের যেন শুভবুদ্ধির উদয় হয়। ৩০ লাখ শহীদের যন্ত্রণা যেন বাংলা মায়ের আত্মাকে আর ক্ষতবিক্ষত না করে।
শেখ হাফিজুর রহমান: সহযোগী অধ্যাপক, আইন বিভাগ, ঢাকা বিশ্ববিদ্যালয়। 
রাষ্ট্রনীতি
ধর্মের রাজনৈতিক ব্যবহারের প্রশ্ন
৪০ বছর আগে যেসব কারণে স্বাধীন বাংলাদেশের প্রতিষ্ঠা হয়েছিল, সেসবের অন্যতম ছিল ধর্মের রাজনৈতিক ব্যবহারের বিরোধিতা। মুক্তি-যুদ্ধের এই অন্যতম মূলকথাটি প্রতিফলিত হয়েছিল বাংলাদেশের সংবিধানে। বাংলাদেশের সংবিধানের মূলনীতিতে ধর্মনিরপেক্ষতার সংযোজন এবং ধর্মভিত্তিক রাজনীতিকে নিষিদ্ধ করে প্রণীত বিধান ওই সংবিধানকে বিশেষ বৈশিষ্ট্য দিয়েছিল।
কিন্তু বাংলাদেশের ৪০ বছরে সংবিধানের এই মূলনীতি থেকে ক্রমেই পশ্চাদ্পসরণ ঘটে। এবং পঁচাত্তর-পরবর্তী সাংবিধানিক পরিবর্তনে সংবিধানের এই ধর্মনিরপেক্ষতার নীতি পরিপূর্ণভাবে বাদ দিয়ে দেওয়া হয়। সেই সঙ্গে সংযোজিত হয় সংবিধানের ধর্মীয় পাঠ আল্লাহ্র ওপর আস্থা ও বিশ্বাসের মৌল নীতিগত বিধান। সংবিধানের এই ধর্মের পথ অনুসরণের পরিণতি ঘটে সংবিধানে রাষ্ট্রধর্ম ইসলাম সংযোজনের মধ্য দিয়ে। বাংলাদেশের সংবিধানের ক্ষেত্রে এই পরিবর্তনগুলো সাধিত হয় সামরিক শাসক জিয়াউর রহমান ও এরশাদের শাসনামলে। অত্যন্ত স্বাভাবিকভাবেই এ দেশের গণতান্ত্রিক আন্দোলনে সংবিধানের এই পরিবর্তন মুক্তিযুদ্ধের চেতনার বিকৃতি বলে বিবেচিত হয়েছে। এটাই স্বাভাবিক এবং সংগত ছিল যে সংবিধানের কোনো গণতান্ত্রিক পরিবর্তনে এই বিকৃতির অবসান ঘটানো হবে। কিন্তু দুর্ভাগ্যজনক হলেও সত্য যে সংবিধানের দুই দফায় যে গঠনতান্ত্রিক পরিবর্তন সাধিত হয়েছে তাতে সংবিধানের এই ধর্মীয়করণের বিধান পরিবর্তন করা হয়নি, বরং সংবিধানের সর্বশেষ সংশোধনীতে তাকে নতুন করে জায়েজ করা হয়েছে। সংবিধানের দ্বাদশ সংশোধনীতে এ দেশে সংসদীয় ব্যবস্থার পুনঃপ্রবর্তন ঘটে। ওই সংশোধনীতে সংবিধানের অগণতান্ত্রিক বিধানগুলো পরিবর্তন করা হলেও এই সংশোধনী সংবিধানের ধর্মীয় এই ধারাগুলো সম্পর্কে সম্পূর্ণ নিশ্চুপ থেকেছে। অপরদিকে সংবিধানের পঞ্চদশ সংশোধনী অবৈধ অষ্টম সংশোধনীর বিধানগুলোকে দূর করলেও সংবিধানের এই ধর্মীয় বিধানগুলোকে নতুনভাবে অনুমোদন দিয়েছে।
গত ৪০ বছরে বাংলাদেশের রাজনীতি ও সংবিধানের অসাম্প্রদায়িক গণতান্ত্রিক মূল ভিত্তি থেকে এই পশ্চাদ্পসরণ নিঃসন্দেহে গভীর পর্যালোচনার দাবি করে। বস্তুত, ধর্মের প্রশ্নে বাংলাদেশের রাজনীতির এই পরিবর্তনটি আকস্মিক। বাংলাদেশের মুক্তিযুদ্ধ বাংলাদেশের রাষ্ট্র ও রাজনীতির সঙ্গে ধর্মের সম্পর্কের ইতি ঘটালেও যে আর্থ-সামাজিক ব্যবস্থার ওপর দাঁড়িয়ে এর প্রসার ঘটেছিল সেই অবস্থা অক্ষুণ্ন থাকায় তার পুনরাগমনের ক্ষেত্রে কোনো বাধার সৃষ্টি করেনি। বরং ওই আর্থ-সামাজিক ব্যবস্থা বহাল থাকার ফলে মানুষের জীবনে শোষণ-বঞ্চনার যে বিস্তৃতি ঘটেছে, তার স্বাভাবিক প্রতিক্রিয়ায় মানুষ ধর্ম ও ধর্মানুভূতির প্রতি আরও বেশি নির্ভরশীল হয়ে পড়েছে। বাংলাদেশের নতুন শাসকগোষ্ঠীও বিদ্যমান আর্থসামাজিক ব্যবস্থায় সমস্যা সমাধানের পথ খুঁজতে ব্যর্থ হয়ে নিজেরাও ধর্মের মধ্যে ওই প্রশ্নের সমাধান খোঁজার চেষ্টা করছে।
নব্যস্বাধীন বাংলাদেশের শাসকগোষ্ঠীও মুক্তিযুদ্ধের মধ্য দিয়ে মীমাংসিত এই রাজনৈতিক প্রশ্নটি সঠিকভাবে উপলব্ধি করতে পারেনি। বরং পাকিস্তান আমলের রাজনীতির ধারা অনুসরণ করে তারাও রাজনীতিতে ধর্মের মিশেল দেওয়ায় বিশেষ দোষ দেখেনি। আমরা এর প্রতিপালন দেখি রাষ্ট্রকে ধর্ম থেকে বিযুক্ত না করে সব ধর্মের সহাবস্থানের নীতিকে ধর্মনিরপেক্ষ নীতি হিসেবে ব্যাখ্যাদানে। ফলে একপর্যায়ে এর মধ্যে সংখ্যাগরিষ্ঠের ধর্মটি স্বাভাবিকভাবে রাষ্ট্রীয় কর্মকাণ্ডের মূল ক্ষেত্রে জায়গা করে নিয়েছে। পরবর্তীকালে শাসককুল ওই সংখ্যাগরিষ্ঠের ধর্মকে সংবিধানের বিধানে প্রাধান্যে নিয়ে এসেছে।
বাংলাদেশের রাজনীতিতে ধর্মের ব্যবহারের এই পুনরাগমনের ফল কী? বাংলাদেশের রাষ্ট্রীয় ও সমাজজীবনে ধর্মীয় সংখ্যালঘুদের বাদ পড়া এবং অন্যদিকে সাম্প্রদায়িক মৌলবাদী রাজনীতির উত্থান। বাংলাদেশের রাজনীতিতে ধর্মের এই ব্যবহারের ফলে দেশের সংখ্যালঘু সম্প্রদায় কেবল ধর্মীয়, সামাজিক, অর্থনৈতিক, প্রশাসনিক অধিকার থেকে বঞ্চিত হয়নি, এর ফল হিসেবে তাদের মধ্যে যে মানসিক বোধ গড়ে উঠেছে সেটা মারাত্মক। গত ৪০ বছরে দেশের সংখ্যালঘু সম্প্রদায়ের মানুষ রাজনৈতিক ও সামাজিক স্রোতধারা থেকে নিজেদের ক্রমাগত বিচ্ছিন্নবোধ করেছে। তারা অনেকটা নিজ দেশে পরবাসী বলে নিজেদের মনে করেছে। দেশের মানুষের কোনো অংশের মধ্যে এ ধরনের মানসিকতা যে জাতীয় ঐক্যে বিঘ্ন ঘটায় সে কথা ব্যাখ্যার অপেক্ষা রাখে না।
অপরদিকে ধর্মের এই রাজনৈতিক ব্যবহার বাংলাদেশে গত ৪০ বছরে সাম্প্রদায়িক ও মৌলবাদী রাজনীতির উত্থান ঘটিয়েছে। এই মৌলবাদী রাজনীতিই বিগত বিএনপি-জামায়াতের শাসনামলে জঙ্গিবাদে রূপ নিয়ে সমগ্র দেশে এক চরম অস্থিতিশীলতার সৃষ্টি করেছিল। এই জঙ্গিবাদের মূলকথা, জিহাদের মাধ্যমে ইসলামি শাসন প্রতিষ্ঠা। পঁচাত্তর-পরবর্তী সময়ে পুনঃসংগঠিত হয়ে দেশের ইসলামপন্থী দলগুলো নিচু স্বরে এ কথা বলে এলেও এখন তারা এ বিষয়ে কেবল সোচ্চারই নয়, সারা দেশে গোপন নেটওয়ার্ক প্রতিষ্ঠার মধ্য দিয়ে নিজেদের সশস্ত্র করেছে এবং সশস্ত্র সংগ্রামের প্রস্তুতিও নিয়েছে। সম্প্রতি এই জঙ্গিবাদী তৎপরতা কমে এলেও তার নেটওয়ার্ক অটুটই আছে। এবং অনুকূল পরিস্থিতি পেলেই আবার মাথাচাড়া দিয়ে উঠবে।
রাজনীতিতে ধর্মের ব্যবহারের বিষয়টি তাই বিশেষ মনোযোগের দাবি রাখে। মুসলিম ধর্মীয় চেতনা জাগ্রত করে ব্রিটিশদের কাছ থেকে মুসলমানদের আলাদা বাসভূমির নামে পাকিস্তান প্রতিষ্ঠা অথবা ইসলামের নামে মুসলিম লীগ ও পরে পাকিস্তানি সামরিক শাসন অব্যাহত রাখা, একাত্তরের মুক্তিযুদ্ধে ওই ধর্মকে হানাদার বাহিনীর ধর্ষণ-লুণ্ঠনের সহায়ক হিসেবে ব্যবহার, আল-বদর বাহিনীর বুদ্ধিজীবী এবং সর্বশেষ জিহাদের নামে জঙ্গি তৎপরতা—এ সবই ধর্মের রাজনৈতিক ব্যবহারের ফল। ধর্ম যখন রাজনীতির বাহন হয় তখন তার ফল ওপরোল্লিখিত অভিজ্ঞতারই জন্ম দেয়।
তাই বাংলাদেশের মুক্তিযুদ্ধের ৪০ বছর পরে এসে ধর্মকে রাষ্ট্র ও রাজনীতি থেকে পৃথক করার, ধর্মের রাজনৈতিক ব্যবহার বন্ধ করার, ধর্মীয় স্বাধীনতা ও কল্যাণ, সর্বোপরি শান্তি ও সম্প্রীতির পরিবেশের একটি অসাম্প্রদায়িক গণতান্ত্রিক রাজনৈতিক ধারা অনুযায়ী রাষ্ট্র ও সমাজ প্রতিষ্ঠার লড়াই আরেকবার জরুরি হয়ে পড়েছে। রাজনীতিতে প্রায়ই বাস্তবতার কথা বলা হয়। এই রাজনৈতিক বাস্তবতার কথা বলেই সংবিধানের পঞ্চদশ সংশোধনীতে ধর্ম ও ধর্মভিত্তিক রাজনীতিকে অনুমোদন দেওয়া হয়েছে। এর ফলে যেটা বাস্তবে ঘটবে তা ধর্ম পালনের স্বাধীনতা ও অধিকার, ধর্মীয় আচরণ ও মূল্যবোধকে শ্রদ্ধা নয়, বরং সাম্প্রদায়িক মৌলবাদী রাজনীতি, যা সম্প্রতি জঙ্গিবাদী রূপ নিয়েছে, তার ক্ষেত্র প্রসারিত করা। বস্তুত, ধর্ম পালনের স্বাধীনতা, ধর্মীয় মূল্যবোধের প্রতি শ্রদ্ধা করা এক বিষয়; আর ধর্মের রাজনৈতিক ব্যবহার সম্পূর্ণ আরেক বিষয়। এ দেশের গণতান্ত্রিক আন্দোলনকে ধর্ম বিষয়ে এই পার্থক্যটি সুস্পষ্ট করতে হবে। এটা কেবল বক্তৃতা, গোলটেবিল বৈঠক বা সেমিনারে আলোচনার বিষয় নয়; জনগণের জীবন-জীবিকা, তার প্রাত্যহিক অভিজ্ঞতার সংগ্রামের সঙ্গে মিলিয়ে এই পার্থক্যটি সুস্পষ্ট করতে হবে।
এ দেশের মানুষ ধর্মপ্রাণ, কিন্তু সেই মানুষই রাজনীতিতে ধর্মের ব্যবহারের বিরুদ্ধাচরণ করেছে। অসাম্প্রদায়িক গণতান্ত্রিক মূল্যবোধকে সব সময় সমর্থন করেছে এবং এখনো করে। যেটা মূল প্রশ্ন তা হলো জনগণের এই চেতনাবোধের ওপর বিশ্বাস রাখা, গণতান্ত্রিক আন্দোলনের মধ্য দিয়ে ওই চেতনাবোধকে আরও শাণিত করা এবং তাকে অগ্রবর্তী করে নিয়ে যাওয়া। ৪০ বছর পরে এসে এ লড়াইকে আরও শাণিত করতে হবে। তাহলেই কেবল সুবর্ণজয়ন্তীতে আমরা একটি পরিপূর্ণ অসাম্প্রদায়িক গণতান্ত্রিক বাংলাদেশের স্বপ্নের বাস্তবায়ন দেখতে পারব।
রাশেদ খান মেনন: সংসদ সদস্য, সভাপতি, বাংলাদেশের ওয়ার্কার্স পার্টি।
ইতিপর্বেকার অভিজ্ঞতা থেকে জানি যদিও আমার এ মন্তব্য হয়ত ছাপা হবে না তবুও না বলে থাকতে পারছিনা। জনাব মেনন এবং তার মতাবলম্বীরা সাম্প্রদায়িকতা সম্পর্কে যে সব কথা এ যাবতকাল বলে আসছেন তার সারাংশ হলো এদেশ সংখ্যালঘুরা তার ভাষায় সামাজিক, বৈষয়িক, অর্থনৈতিক, রাজনৈতিকভাবে নিপীড়িত, শোষিত ও বঞ্চিত। এদেশে তারা দ্বিতীয় শ্রেনীর নাগরিক হিসেবে বাস করছে। একথার সমর্থনে যদিও কখনোই কেউ কোন পরিসংখ্যান দেয়না। সেকুলার ভারতে মুসলমানদের অবস্থা কি তা ভারতের 'সাচার কমিটির' এক প্রতিবেদনে সবাই জানতে পেরেছে। কিন্তু এদেশে কেউ এধরনের কোন রকম পরিসংখ্যান বা তথ্য-উপাত্ত ছাড়াই দিনের পর দিন বিশেষ উদ্দেশ্যে এ রকম একপেশে প্রপাগান্ডা চালিয়ে আসছে এবং এক শ্রেনীর মিডিয়াও সেই ধুয়ায় সুর মিলিয়ে যাচ্ছে। জনাব মেননের প্রতি অনুরোধ থাকল এরকম একটি পরিসংখ্যান জনগনের অবগতির জন্য জানান হোক যে রাস্ট্রধর্ম ইসলাম করার ফলে সংখ্যালঘুরা সরকারী চাক-বাকরী ও অন্যান্য সুযোগ-সুবিধার দিক থেকে তাদের সংখ্যানুপাতে কতটা 'বঞ্চিত ও নিপীড়িত' হচ্ছে। 
যুক্তি তর্ক গল্প
রাজনীতি কি ক্ষমতার চোরাবালিতেই ডুববে?
যুক্তি তর্ক গল্প
রাজনীতি কি ক্ষমতার চোরাবালিতেই ডুববে?

সাধারণ মানুষ একান্তভাবেই দেশের ভালো চায়। তাই তারা আশাভঙ্গের মধ্যেও নির্বাচনের মাধ্যমে সরকার নিয়ে পরীক্ষা-নিরীক্ষা চালায়। দেশের অবস্থা নিয়ে তাদের মনে সন্তুষ্টিও নেই, স্বস্তিও নেই। এর প্রভাব পড়ে সাধারণজনের দৃশ্যমান রাজনৈতিক আচরণে। ১৯৯১ থেকে এ পর্যন্ত অনুষ্ঠিত চারটি সাধারণ নির্বাচনেই তারা সরকার পরিবর্তন করেছে। কোনো গণতান্ত্রিক দেশে সাধারণত এমনটা দেখা যায় না। ব্রিটেনে টনি ব্লেয়ার প্রায় ১২ বছর আর তাঁর শ্রমিক দল পর পর তিন মেয়াদে দেশ শাসন করেছে। তাঁর আগে রক্ষণশীল দলের মার্গারেট থ্যাচারও দীর্ঘ সময় দেশ শাসন করেছেন। যুক্তরাষ্ট্রে গত শতাব্দীতে অধিকাংশ প্রেসিডেন্টই দুই মেয়াদে শাসন করেছেন, এক মেয়াদকে বিপর্যয় হিসেবেই গণ্য করা হয়।
ফলে আমাদের দেশে যা ঘটছে তাকে জনগণের মনের অস্বস্তি, অশান্তি ও অস্থিরতার প্রকাশ হিসেবেই ধরা যায়। জনগণ সরকারের পরিবর্তনের মধ্য দিয়ে শাসনব্যবস্থা ও রাজনৈতিক সংস্কৃতিতে গুণগত পরিবর্তন প্রত্যাশা করছে। বারবার সরকারে পরিবর্তন ঘটিয়ে জনগণ যুগপৎ তাদের হতাশা ও প্রত্যাশার জানান দিচ্ছে—হতাশা বিদায়ী সরকারের প্রতি, আর প্রত্যাশা বিজয়ী নতুন সরকারের কাছে। আগামী নির্বাচনের সময় আমাদের এই গণতান্ত্রিক অস্থিরতার দুই যুগ পূর্ণ হবে। কিন্তু জনগণের প্রাপ্তির কী হলো? না, জনগণ সেদিক থেকে এখনো হতাশার মধ্যেই হাবুডুবু খাচ্ছে।
জনগণ যে বারবার পরিবর্তন চেয়েছে তা নিশ্চয়ই কেবল সরকারের পরিবর্তন নয়। মানুষের কাম্য হচ্ছে রাজনৈতিক সংস্কৃতির পরিবর্তন। দুই বড় দল আওয়ামী লীগ ও বিএনপির মধ্যে আদর্শগত তফাত অবশ্যই আছে এবং তার গুরুত্ব অপরিসীম। বিশেষত আমাদের দেশের রাজনৈতিক প্রেক্ষাপট বিচার করলে পুরো পাকিস্তান আমল জুড়ে আন্দোলন-সংগ্রাম চালিয়ে, শেষে রীতিমতো সশস্ত্র মুক্তিযুদ্ধ করে পাকিস্তান ও তার ধর্মভিত্তিক জাতীয়তার রাজনীতিকে প্রত্যাখ্যান করেই বাংলাদেশের অভ্যুদয় ঘটেছে। এটা ইতিহাসের একটি বড় অর্জন এবং গৌরবময় অধ্যায় নিঃসন্দেহে। এই উত্তরণের মাধ্যমে অঙ্গীকার ব্যক্ত হয়েছে অসাম্প্রদায়িক গণতান্ত্রিক রাজনীতির প্রতি। কিন্তু পঁচাত্তরের পর থেকে জিয়াউর রহমানের নেতৃত্বে এবং বিএনপি ও জাতীয় পার্টির দীর্ঘ শাসনামলের যে রাজনীতি, তা জনগণের এই রাজনৈতিক অঙ্গীকারকে কবর দিয়ে ফিরে পাকিস্তানি ধর্মান্ধ প্রতিক্রিয়াশীল রাজনীতিভিত্তিক বাংলাদেশ প্রতিষ্ঠার চেষ্টা শুরু করে। বাংলাদেশ রাষ্ট্রের আদর্শিক বিচ্যুতির এখান থেকেই শুরু। রাষ্ট্রকে প্রত্যাখ্যাত রাজনীতির পথে ফিরিয়ে নেওয়ার কাজটিতে নেতৃত্ব দিয়েছেন জিয়াউর রহমান। প্রত্যক্ষ সামরিক শাসন ও ছদ্ম নিয়ন্ত্রিত গণতন্ত্রের মাধ্যমে জিয়া ও এরশাদ এবং পরে গণতান্ত্রিক আমলে বেগম খালেদা জিয়ার রাজনীতির মাধ্যমে পাকিস্তানপন্থী রাজনীতি তথা মুসলিম লীগের রাজনীতির শক্তিশালী ধারা বাংলাদেশে তৈরি হলো। এই রাজনীতির মূল ধারক দল বিএনপি, এ ছাড়া জাতীয় পার্টি এবং কিছু ইসলামি দল তো রয়েছেই।
এর বিরুদ্ধে আদর্শিক রাজনীতি অর্থাৎ অসাম্প্রদায়িক গণতান্ত্রিক বাংলাদেশের রাজনীতি চলেছে আওয়ামী লীগকে সামনে রেখে কিছু প্রগতিশীল দলের সমন্বয়ে। কিন্তু পঁচাত্তর-পরবর্তী সময়ে দেশে ও আন্তর্জাতিক অঙ্গনে অনেক পরিবর্তন ঘটেছে। সারা বিশ্বে সমাজতন্ত্রের পতন এবং মুক্তবাজার অর্থনীতির রমরমার ফলে আদর্শিক রাজনীতি ভীষণ রকম কোণঠাসা হয়ে পড়েছে।
আমাদের দেশে দেখি অবৈধ পথে ক্ষমতা দখল করে সামরিক শাসকেরা বৈধতার জন্য নানা ধূর্ত পন্থার আশ্রয় নিয়েছেন এবং টাকা-পয়সা, ক্ষমতাবিত্তের ভাগবাটোয়ারার মাধ্যমে রাজনীতিকে চরমভাবে কলুষিত করেছেন। ক্ষমতার সংগ্রামে লিপ্ত থাকা আওয়ামী লীগের পক্ষে এই কলুষ থেকে মুক্ত থাকা সম্ভব ছিল না। এখানেই বাংলাদেশের রাজনীতির জটিল সংকট ও সমীকরণটা বোঝার রয়েছে।
মোটা দাগে বলা যায়, বিএনপি ধারণ করছে আদর্শচ্যুত প্রতিক্রিয়াশীল রাজনীতি এবং দুর্নীতিসহ ক্ষমতার নানা কলুষ ও বিকারগ্রস্ত রাজনীতি। এদের সময় অসাম্প্রদায়িক জাতি হিসেবে আমাদের বিকাশ সংকটগ্রস্ত হয়, জেএমবি-হিযবুত তাহিররসহ জঙ্গি ইসলামি শক্তির উত্থান ঘটে, সৌদি-পাক-চীন অক্ষ অধিকতর সক্রিয় হয় এবং সেই সঙ্গে টেন্ডারবাজি, দখলদারি ও হাওয়াভবনীয় বিকার ও কলুষ চলতে থাকে। আওয়ামী লীগ ক্ষমতায় এলে বঙ্গবন্ধুর খুনি, যুদ্ধাপরাধীদের বিচার সম্ভব হয়, সংবিধানে ধর্মনিরপেক্ষতা ফিরে আসে, বাঙালি সংস্কৃতির চর্চাসহ অসাম্প্রদায়িক বাতাবরণে মুক্ত পরিবেশ তৈরি হয়। কিন্তু সেই সঙ্গে টেন্ডারবাজি, দখলদারিসহ সাম্প্রতিক রাজনীতির কলুষ যথারীতি বহাল থাকে।
এর ফলে বিএনপি নিয়ে সমস্যা উভয় দিকেই, মোটা দাগে যাকে আমরা বলতে পারি আদর্শচ্যুত রাজনীতি ও দুর্নীতিগ্রস্ত প্রশাসনের সমস্যা। আওয়ামী লীগের ক্ষেত্রে সমস্যা মূলত একটিই—মোট দাগে দুর্নীতি, যা টেন্ডারবাজি, দখলদারি, অনিয়ম, অদক্ষতা ইত্যাদির মাধ্যমে প্রকাশ পায়।
না, দিনে দিনে রাজনৈতিক সংকট আরও একটু জটিল ও গভীর হয়েছে। কেবল দুর্নীতি নয়, গণতান্ত্রিক বিকাশ দারুণভাবে ব্যাহত হয়ে রাজনীতি বিত্তবৈভব অর্জন এবং ক্ষমতাবান হওয়ার মাধ্যমে ক্রমে কায়েমি স্বার্থের আস্তানা হয়ে পড়েছে। একদিকে নেতৃত্ব কেন্দ্রীভূত ও স্থবির হয়ে পড়েছে, আর অন্যদিকে অর্থ ও ক্ষমতাকে ঘিরে উপদলীয় কোন্দলে দলগুলো জর্জরিত। দলীয় রাজনীতিকে অগণতান্ত্রিক স্থবিরতা ও অবক্ষয়ের মধ্যে রেখে গণতন্ত্রের বিকাশ কীভাবে সম্ভব? বরং আমরা দেখছি আদর্শের বুলি ঠিক রেখেও আওয়ামী লীগকে রাজনীতিতে ধর্মের আমদানি করতে হয়েছে, ধর্মবাদী রাজনীতি ও এজেন্ডার সঙ্গে আপোস করতে হচ্ছে, রাজনীতিতে বিত্তবান ও কালো টাকা-অবৈধ টাকার প্রাধান্য মানতে হয়, অবৈধ অস্ত্র ও মাস্তানির উৎপাত সহ্য করতে হয়, সামরিক বাহিনীকে তোয়াজের রাজনীতিও মানতে হয়। এভাবে দেশের রাজনৈতিক বাতাবরণটি গুমোট, অস্বচ্ছ এবং ক্ষয়িষ্ণু আজ। এর ভেতর থেকে গণতন্ত্রের রাজনীতির বিকাশ এক কঠিন সাধনা। এর ভেতর থেকে বেরিয়ে আসার চেষ্টা করছে না আওয়ামী লীগ, বরং নানা রকম আপস ও কৌশল অবলম্বন করে ক্ষমতায় টিকে থাকতে চাইছে। ফলে রাজনীতিতে চেতনাগত উত্তরণের কোনো প্রক্রিয়া বাকি থাকল না।
ফলে দিনে দিনে রাজনীতি যখন আদর্শ ও দর্শনহীন হয়ে নিছক ক্ষমতা অর্জনের বাহনমাত্র হয়ে পড়ে, তাতে রাজনীতিবিদদের বাস্তব ও কূটবুদ্ধির পরিচয় হয়তো পাওয়া যায়; কিন্তু প্রজ্ঞা, দূরদর্শিতা, মহত্ত্ব কিংবা অন্যান্য উচ্চতর মানবিক গুণাবলির প্রয়োজন পড়ে না। এভাবে আজ রাজনীতি কোনো উচ্চ ভাব, আদর্শ বা দর্শনকে ধারণ করছে না, কেবল ক্ষমতাকে ঘিরে ক্ষুদ্র স্থূল লক্ষ্য অর্জনের প্রক্রিয়া হয়ে পড়েছে। ফলে রাজনীতিতে ভিড় বাড়ছে ব্যবসায়ী ও অন্যান্য উচ্চাভিলাষী ভাগ্যান্বেষীদের; হারিয়ে যাচ্ছেন উচ্চ আদর্শ ও চিন্তার মানুষজন। আজ দেশের অসাম্প্রদায়িক গণতান্ত্রিক রাজনীতির মূল কাণ্ডারি প্রধানমন্ত্রী শেখ হাসিনা যে ভাষায় স্বাধীন মতাবলম্বী বুদ্ধিজীবী ও পেশাজীবী ব্যক্তিবর্গের সমালোচনা করেন, তাতে শঙ্কিত না হয়ে পারি না। ইতিহাস কি তাঁকে এই সমালোচনা থেকে মুক্তি দেবে যে প্রগতির রাজনীতিতে নেতৃত্বে যখন তিনি, তখন তাতে ক্রমাগত কমেছে প্রগতিচেতনার বুদ্ধিজীবী ও সুশীল সমাজের অংশগ্রহণ। আমরা দেখেছি বঙ্গবন্ধুর আমলে ঠিক উল্টোটি ঘটেছিল—ক্রমেই তাঁর সূচিত রাজনীতিতে প্রগতিচেতনার অগ্রসর মানুষ যুক্ত হয়েছে এবং দেশ তাতে লাভবান হয়েছে।
রাজনীতিতে যখন এভাবে চেতনার ও চিন্তার অগ্রগতি ঘটে, তখনই সমাজ বদলের বা দেশে ঐতিহাসিক পরিবর্তনের বড় ঘটনা ঘটতে পারে। বায়ান্ন থেকে এভাবেই আমাদের ইতিহাস এগিয়েছে। আর আজ অনেককাল ধরে আমরা যে জাতি ও দেশ হিসেবে এক জায়গায় ঘুরপাক খাচ্ছি, এমনকি পিছিয়ে পড়ছি অনেক ক্ষেত্রে, তার কারণ রাজনীতি আর উচ্চ আদর্শ, দর্শন ও অগ্রসর ভাবনাকে লালন ও ধারণ করছে না। হ্যাঁ লিঙ্কন, গান্ধী, বঙ্গবন্ধু, ম্যান্ডেলার প্রদর্শিত পথ থেকে আমরা বিচ্যুত হয়েছি। তাই বারবার সরকার পরিবর্তন করেও দেশের, মানুষের জীবনে প্রকৃত পরিবর্তন আনতে পারছি না।
চিন্তার অগ্রগতি ছাড়া, পুরোনো বাতিল চিন্তা ছাড়িয়ে নতুন বর্ধিষ্ণু চিন্তার জন্য পথ করে দিতে না পারলে সমাজ এগোবে না। যে যা-ই ভাবুক, শেষ পর্যন্ত রাজনীতি তো ক্ষমতার জন্য নয়, ক্ষমতায় যেতে হবে মানুষের, জাতির, দেশের ভাগ্যোন্নয়নের জন্য।
আদর্শহীন ক্ষমতার রাজনীতি পাঁকের মতো, চোরাবালির মতো। এর শেষ পরিণতি করুণ মৃত্যু।
ভোগবিলাসের ক্ষমতা ও প্রবণতা বাড়লেই মানুষ এগোয় না, রাজনৈতিক দল ও রাজনীতিবিদ চিন্তায় এগোলেই কেবল প্রকৃত অগ্রগতি হতে পারে, এভাবে ব্যক্তি ও সমাজের, জাতি ও দেশের তাৎপর্যপূর্ণ অগ্রগতি ঘটতে পারে এবং যেটুকু এগোবে তা ধরে রাখতে পারবে।
শেখ হাসিনাকে ভাবতে হবে, তিনি কি বর্তমানকালের ধারায় গা ভাসাবেন, নাকি সাহস করে বাবার পথেই অগ্রসর হবেন। আমার ধারণা, সে ভাবনায় উজ্জীবিত হয়ে সেভাবে করণীয় নির্ধারণের এটাই শেষ সময়। এরপর বড্ড দেরি হয়ে যাবে। দিশেহারা দেশ নৈরাজ্যে ডুবে যেতে পারে। তার রূপ কেমন হবে সেটা কেউ বলতে পারে না। তবে ভালো যে হবে না, ভয়াবহ কিছু ঘটবে, সে আশঙ্কা সবার মনেই আছে। সেটা কারও কাম্য হতে পারে না।
আবুল মোমেন: কবি, প্রাবন্ধিক ও সাংবাদিক।
জননী সাহসিকা
আমৃত্যু এক সংগ্রাম
পুরোদস্তুর গৃহিণী ছিলেন কোহিনূর বেগম। কোনো দিন ভাবেননি বাড়ির বাইরে কাজ করার কথা। সেই মানুষটিকেই একসময় বেঁচে থাকার প্রয়াসে বাড়ির বাইরে পা ফেলতে হয় কাজের খোঁজে। অবশেষে ছোটখাটো যা হোক জুটেও যায় একটা নারী পুনর্বাসন কেন্দ্রে। কাজটা ছোট হতে পারে, কিন্তু মহৎ। যুদ্ধের পর বিপর্যস্ত সমাজে নানা ঘাত-প্রতিঘাতের শিকার হয়ে ভেঙে ও মুষড়ে পড়া নারীদের সহমর্মিতা ও সহানুভূতি জানানোর কাজ, তাঁদের কথা শোনা, তাঁদের পাশে থাকা—এই। অন্যকে সান্ত্বনা দেন তিনি। কিন্তু তাঁকে সান্ত্বনা কে দেবে? কে বোঝাবে, যার পথ চেয়ে তিনি বসে আছেন, তিনি আর ফিরছেন না কোনো দিনই। ঘাতকেরা তাঁকেও যে মেরে ফেলেছে।
শহীদ সাংবাদিক নিজামুদ্দীন আহমদের স্ত্রী কোহিনূর বেগমের ভেতরে আমৃত্য এক বিশ্বাস ছিল, তাঁর স্বামী বেঁচে আছেন। একদিন না একদিন ঠিক ফিরে আসবেন। ‘অগণিত লাশের মধ্যে বাবাকে খুঁজে না পাওয়ায় মায়ের ধারণা ছিল, তিনি হয়তো বেঁচে আছেন। কোথাও আটকা পড়েছেন। একদিন ঠিক ফিরে আসবেন। আসলে শুধু মায়ের না, আমাদের সবারই এমন একটা বিশ্বাস ছিল।’ বলছিলেন সাংবাদিক নিজামুদ্দীন আহমদ ও কোহিনূর বেগম দম্পতির প্রথম সন্তান সামানা নিজাম সিলভী। বর্তমানে যুক্তরাষ্ট্রের আটলান্টা জর্জিয়া-প্রবাসী সিলভী বলছিলেন তাঁর বাবার অবর্তমানে মায়ের নতুন সংগ্রামের কথা।
সাংবাদিক নিজামুদ্দীন আহমদের সঙ্গে কোহিনূর বেগমের বিয়ে হয় ১৯৬০ সালের দিকে। তখন তিনি সদ্য ম্যাট্রিক পাস করেছেন। ঢাকা বিশ্ববিদ্যালয়ে অর্থনীতি বিভাগ থেকে পাস করলেও শুরু থেকেই সাংবাদিকতাকে পেশা হিসেবে নেন নিজামুদ্দীন আহমদ। মর্নিং পোস্ট, অবজারভারসহ বিভিন্ন পত্রিকায় কাজ করেছেন। ইউপিআই, এএফপি, বিবিসির সঙ্গে কাজ করেছেন। পিপিআইয়ে গুরুত্বপূর্ণ দায়িত্ব পালন করেন। মুক্তিযুদ্ধের সময় জীবনের ঝুঁকি নিয়ে বিবিসির সংবাদদাতা হিসেবে বিভিন্ন খবর সংগ্রহ করে পাঠাতেন। সেই মানুষটিকে স্বাধীনতার ঠিক চার দিন আগে ধরে নিয়ে যায় পাকিস্তানি বাহিনীর এদেশীয় দোসররা। সেদিন থেকেই সব হাসি মুছে গিয়েছিল মিসেস নিজামুদ্দীনের।
‘সেদিন ১২ ডিসেম্বর। দুপুরবেলা সবাই একসাথে খাওয়ার জন্য বসেছি মাত্র। তখন আমরা লক্ষ্মীবাজারের রোকনপুর এলাকায় নানা-নানির সঙ্গে একসাথে থাকতাম। ছোট মামা সদ্য বিদেশ থেকে ট্রেনিং নিয়ে ফিরেছেন। এ উপলক্ষে গরুর মাংস রান্না হয়েছে। সবাই খেতে বসতে যাচ্ছে মাত্র। এমন সময় দরজায় সজোরে ধাক্কা। দরজা খুলেই দেখা গেল মুখে রুমাল বাঁধা একদল লোক। হুড়মুড় করে খাবারঘর পর্যন্ত চলে আসে। এরপর তারা বাবাকে ধরে নিয়ে যায়।’
যুদ্ধ শেষে দেশ স্বাধীন হয়। কোথাও নিজামুদ্দীন সাহেবের কোনো খোঁজ মেলে না।
সিলভী নিজাম বলেন, ‘তখন তো আমরা অনেক ছোট। আমি মাত্র থ্রিতে পড়ি। আমার ছোট বোন শারমীন রীমা কিংবা ছোট ভাই শাফাকাত নিজাম বাপ্পী কেউই তখনো স্কুলে যায় না। এমন একটা সময় আম্মার ভেঙে পড়া দেখে যেন আমরাই ম্যাচিউরড হয়ে গেলাম। নানি, খালাম্মা আমাদের বোঝাতেন, তখন আমরা এমনভাবে চলতাম, যেন আম্মার মনটা ভালো থাকে।’
এরপর শোক সামলে শুরু হয় বাস্তবতার সঙ্গে বোঝাপড়া। কোহিনূর বেগম তখন তাঁর ভাইদের কাছ থেকে যথেষ্ট সহায়তা পাচ্ছিলেন। কিন্তু সময়ের প্রয়োজনেই তাঁকে রোজগারের পথ দেখতে হয়। তিনি যোগ দেন উইমেন রিহ্যাবিলিটেশন সেন্টারে। বহু দিন সেখানে কাজ করেন।
এরপর বুদ্ধিজীবী পরিবারের জন্য সরকারের বরাদ্দ দেওয়া বাড়িতে উঠে আসেন ’৭২-৭৩ সালের দিকে। রোকনপুর ছেড়ে আসার সময় সবাইকে বলে আসেন, তাঁর স্বামী ফিরে এলে যেন তাঁকে ইস্কাটনের নতুন বাড়ির ঠিকানাটা দেওয়া হয়। দরজায় কেউ কড়া নাড়লেই বহু দিন চমকে উঠতেন, ভাবতেন, এই বুঝি তিনি এলেন।
সিলভী নিজাম বলছিলেন, শান্ত, স্থির নীরবতার আড়ালে মানসিক এক অস্থিরতাও দেখা যেত মায়ের। ঠিকমতো খেতেন না। প্রায়ই রোজা রাখতেন। কম ঘুমাতেন।
কোহিনূর বেগমের তিন ছেলেমেয়ের মধ্যে ছোট ছেলে ব্যবসায়ী শাফাকাত নিজাম বাপ্পী এখন দেশে রয়েছেন। মাঝখানে নব্বইয়ের দশকে এই পরিবারটির ওপর নেমে আসে আরেক ভয়ানক বিপর্যয়। সাংবাদিক নিজামুদ্দীনের মেয়ে সদ্য বিবাহিত শারমীন রীমাকে ঊননব্বই সালে হত্যা করে তাঁর স্বামী মনির হোসেন।
‘এই আঘাত আম্মাকে আর বাঁচতে দেয়নি।’ বলছেন সিলভী নিজাম। বাপ্পী নিজাম বলেন, ‘তিন ছেলেমেয়ে নিয়ে যে মানুষটির পুরো জগৎ, সেখানে আকস্মিক এই আঘাত তাঁর অবশিষ্ট বিশ্বাস, ভরসা, বেঁচে থাকার প্রেরণা একেবারে নষ্ট করে দেয়। এরপর তিনি আস্তে আস্তে অসুস্থ হয়ে পড়েন। একটা সময় আম্মিকে মোটামুটি জোর করে আবার পুনর্বাসন কেন্দ্রের কাজে পাঠানো হয়। ব্যস্ততার মধ্যে যেন কষ্টটা ভুলে থাকেন।’ বলেন সিলভী।
এরপর ১৯৯৩ সালে রীমার হত্যাকারী মুনিরের ফাঁসির কিছুদিন পরে ওই বছরের ১৬ ডিসেম্বর তিনি মারা যান।
সিলভি নিজাম কথাগুলো বলতে বলতে কষ্টের তীব্র অনুভতি লুকাতে গিয়েও পারেন না। বলা হয় না, সংগ্রামী সেই নারীর আসলে পরাজয় হয়নি। মুক্তিযুদ্ধের পর নতুন যে জীবনযুদ্ধ শুরু হয়েছিল, সেটাও ছিল আরেক মুক্তিযুদ্ধ, কেউ যার খবর রাখেনি।
শায়লা রুখসানা
মুনীর চৌধুরী শিক্ষা ও পেশাগত জীবনে বামপন্থী রাজনীতি ও প্রগতিশীল সাংস্কৃতিক আন্দোলনের সঙ্গে জড়িত ছিলেন। অনিয়মের বিরুদ্ধে তাঁর কণ্ঠস্বর সবসময়ই গর্জে উঠত। আর এটাই ছিল শাসকশ্রেণীর সবচেয়ে ভয়ের কারণ। মুনীর চৌধুরীকে দমিয়ে রাখতে তটস্থ থাকতেন তারা।
১৯৫২ সালে ভাষা আন্দোলনেও তাঁর উজ্জ্বল ভূমিকার কথা সবারই জানা। ঢাকা বিশ্ববিদ্যালয়ে বাংলা বিভাগের শিক্ষক থাকা অবস্থায় একই বিভাগের শিক্ষার্থী লিলি চৌধুরীর সঙ্গে বিয়ে হয় তাঁর। প্রথাগত সমাজব্যবস্থা ও সমকালীন রাজনীতির বিরুদ্ধে অবস্থান থাকার কারণে তাঁকে যেসব ভোগান্তি পোহাতে হতো তার ঢেউ আছড়ে পড়ত পরিবারেও। সে সময় পরিবারে নানা ধরনের ঝড়-ঝাপটা সামলাতে হতো লিলি চৌধুরীকে। পরিস্থিতিই তাঁকে অভ্যস্ত করে তুলেছিল বৈরী পরিবেশে কীভাবে চলতে হয়। অনেক সময় এমনও হয়েছে, স্বামীকে ধরে নিয়ে জেলে রাখা হয়েছে। এ সময় তিনি শক্ত হাতে পরিবারও সামলেছেন, আবার স্বামীকে ফিরিয়ে আনতে ছুটেছেন এখানে সেখানে। এমনও হয়েছে সম্মান বা স্নাতকোত্তর দুই পরীক্ষার চূড়ান্ত পর্বে সন্তানকে গর্ভে নিয়েই পরীক্ষা দিয়েছেন। আবার সেই পরীক্ষাতে ঠিকমতো উতরেও গেছেন। মোটকথা, লিলির সংসার-জীবনের শুরু থেকেই চলতে হয়েছে বন্ধুর পথ ধরে।
১৯৭১ সালের কথা। মুনীর চৌধুরী দেশের স্বাধীনতার পক্ষে কাজ করতেই সদা ব্যস্ত। স্বামী আর সন্তানদের নিয়ে উৎকণ্ঠায় দিন কাটছে লিলির। ততক্ষণে পাকিস্তানি হানাদারদের দোসর রাজাকার, আলবদরদের তালিকায় উঠে গেছে মুনীর চৌধুরীর নাম। ১৪ ডিসেম্বর, দেশের স্বাধীতার এক অন্তিম মুহূর্ত যখন। ঠিক তখনই অন্যান্য বুদ্ধিজীবীদের সঙ্গে ধরে নিয়ে যাওয়া হয় মুনীর চৌধুরীকও।
বাবাকে ধরে নিয়ে যাওয়ার ঘটনা এবারই প্রথম নয়। অনেকবারই তাঁকে জেলে নিয়ে যাওয়া হয়েছে। এ ঘটনায় মা বিচলিত হলেও ধরে নিয়েছিলেন বাবা আবার ফেরত আসবেন। কিন্তু মিরপুর ও রায়েরবাজার বধ্যভূমিতে একে একে প্রায় সব বুদ্ধিজীবীদের লাশ পাওয়া গেলেও বাবার লাশ পাওয়া গেল না। মিলল না কোনো খোঁজও। মা আমাদের তিন ভাইকে নিয়ে যেন দিশেহারা হয়ে পড়লেন। একদিকে বাবাকে খুঁজে না পাওয়ার কষ্ট, আর অন্যদিকে পরিবার ও সন্তানদের মানুষ করার তাগিদ। অনেকটা থমকে গেলেন তিনি।
বাবাকে হারানোর পর মায়ের বাস্তব কঠিন পরিস্থিতির কথা বলছিলেন তাঁদের ছোট ছেলে আসিফ মুনীর তন্ময়। তাঁর সঙ্গে যখন কথা হচ্ছিল, তখন তিনি অবস্থান করছেন যুক্তরাজ্যের লন্ডনে। উচ্চশিক্ষা নেওয়ার জন্য সেখানে আছেন তিনি। বাবা হারানোর পর সন্তানদের নিয়ে মায়ের কষ্টের কথাগুলো শোনা গেল মুুঠোফোনে।
দেশ স্বাধীনের পর লিলির বড় ছেলে আশফাক মুনীর মিশুক তখন বিশ্ববিদ্যালয়ের ছাত্র। মেজো ছেলে আহমেদ মুনীর ভাষণ ও ছোট ছেলে তখন স্কুলের ছাত্র। শহীদ বুদ্ধিজীবীর পরিবার হওয়ার কারণে তাঁদের বিশ্ববিদ্যালয়ের একটি বাসায় থাকার ব্যবস্থা হলো। ছেলেদের মানুষের মতো মানুষ করে তুলতে হবে, এই চিন্তাই তখন ঘুরপাক খাচ্ছিল লিলি চৌধুরীর মাথায়। নিজেকে ভালো চাকরি করতে হবে, সন্তানদের ভালোভাবে পড়াতে হবে, দুই পথেই একসঙ্গে হাঁটা শুরু করলেন লিলি। সন্তানদের ঠিকমতো পড়াশোনার ফাঁকে ফাঁকে তিনি গ্রন্থাগার বিজ্ঞান ও ফরাসি ভাষায় ডিপ্লোমা ডিগ্রি নেন। অভিনয়েও লিলির দক্ষতা ছিল। স্কুলজীবন থেকেই বিভিন্ন অনুষ্ঠানে অভিনয়ের হাতেখড়ি। বিশ্ববিদ্যালয়জীবন থেকেই ঢাকা বেতারে নাটক করেছেন নিয়মিতভাবে সত্তরের দশক পর্যন্ত। কণ্ঠ, স্পষ্ট সংলাপ উচ্চারণ ও বিশিষ্ট বাচনভঙ্গির জন্য বেতার, টেলিভিশন, মঞ্চ—এ তিন মাধ্যমেই অভিনয়ের জন্য প্রশংসিত হয়েছেন। সেটাও চলতে থাকল তখন। সন্তানেরাও একে একে বড় হতে থাকল।
বাবা নিখোঁজ হওয়ার পর আমরা যাদের খুব কাছের মানুষ ভাবতাম, বিপদের দিনে যাদের পাশে পাব বলে ভাবতাম, তারা আমাদের পাশে নেই, ফলে মা অনেকটাই মানসিকভাবে ভেঙে পড়ে ছিলেন। কিন্তু শত বিপদের দিনেও তিনি কারও কাছে হাত পাতেননি। একাই লড়ে গেছেন আমাদের নিয়ে। এক অকৃত্রিম মমতার বাঁধনে আমাদের আগলে রেখেছেন তাঁর বুকে। মা নিজে নিজেই সব বাধা-বিপত্তি সামলেছেন। ছেলেদের নিয়ে মায়ের কষ্টের সেই দিনগুলোতে আবার ফিরে গেলেন আসিফ মুনীর। ১৯৭৮ সালে বড় ছেলের চাকরি হলে সংসারের চাপ কিছুটা কমে লিলির। অন্য দুই সন্তানকে উচ্চশিক্ষিত করার কাজে তিনি ব্যস্ত থাকতেন। মেজো ছেলে আহমেদ মুনীর ঢাকা বিশ্ববিদ্যালয় থেকে পড়াশোনা শেষ করে এখন সিয়েরা লিয়নে শান্তি মিশনে আছেন। ছোট ছেলেও একই বিশ্ববিদ্যালয় থেকে পড়ালেখা শেষ করেছেন।
মুনীর চৌধুরী ঢাকা বিশ্ববিদ্যালয়ের শিক্ষক থাকা অবস্থায় অন্যান্য শিক্ষকদের সঙ্গে ঢাকার বনানীতে অল্প কিছু জমি কিনেছিলেন সে সময়। তিনি নিখোঁজ হওয়ার পর লিলি নিজেই এই জমি বুঝে নিয়েছেন। হাউস বিল্ডিং লোন নেওয়া, বাড়ির ডিজাইন সংগ্রহ করাসহ বাড়ির কাজ করার জন্য এখানে সেখানে ছোটাছুটি করেছেন একাই। লক্ষ্য একটাই, সন্তানদের যেন থাকতে কষ্ট না হয়।
বাবাকে হারানোর পর মা এখনো ভাবেন একদিন তিনি ঠিকই ফিরে আসবেন। এখনো কেন তিনি আসছেন না! এটা নিয়ে মা সবসময়ই কষ্টে থাকতেন। কিছুদিন আগে এই কষ্টের সঙ্গে যোগ হলো বড় ভাইকে হারানোর কষ্ট।
মা এখন বনানীর বাসায় থাকেন, তাঁর বয়সও হয়েছে। দূরে বসে থেকে মায়ের অভাব হাড়ে হাড়ে টের পাচ্ছি। পড়াশোনার ফাঁকে ফাঁকে মায়ের মধুমাখা মুখখানি সবসময় মনে পড়ে। মা যে কীভাবে আচলের মধ্যে আমাদের আগলে রাখতেন, তা এখন ভালোভাবে বুঝতে পারি। মুঠোফোনের ওপাশ থেকে কাঁপা কাঁপা গলায় আসিফের মুখের কথাগুলো শোনা যায়। তাঁর কথা কানে বাজতে বাজতে চোখের সামনে ভেসে ওঠে এক প্রত্যয়ী, সংগ্রামী মায়ের মুখ।
মোছাব্বের হোসেন
৭ মার্চ রেসকোর্স ময়দানে বঙ্গবন্ধুর ভাষণ শুনতে হবে। স্বামী শহীদুল্লা কায়সারের কাছে বায়না ধরলেন পান্না কায়সার। সন্তানসম্ভবা স্ত্রীকে নিয়ে যাওয়া কতটা নিরাপদ হবে তা একবার ভেবে নিলেন তিনি। কিন্তু স্ত্রীর তুমুল আগ্রহ দেখে গাড়িতে করেই তাঁকে নিয়ে গেলেন বঙ্গবন্ধুর অমর সেই কবিতা শুনতে। তাঁদের সঙ্গী হলো এক বছরের মেয়ে শমী কায়সার।
১০ মার্চ জন্ম নিল তাঁদের ছেলে অমিতাভ কায়সার।
মা-বাবাকে রসিকতা করে বলতেন, ‘আমার দুই সন্তানই সাতই মার্চের ভাষণ শুনেছে। একজন শুনেছে সামনে থেকে আর অন্যজন পেটে থেকে!’
শমী কায়সারের মুখেই এই গল্প শোনা গেল।
সে সময় তাঁর বাবা শহীদুল্লা কায়সার ছিলেন সংবাদ পত্রিকার সম্পাদক। পাকিস্তানি হায়েনাদের তাণ্ডব ও হত্যাযজ্ঞ পত্রিকায় তুলে ধরার জন্য তিনি পাকিস্তানি শাসকগোষ্ঠীর নজরে পড়েন।
১৪ ডিসেম্বর সন্ধ্যায় শহীদুল্লা কায়সার ছিলেন পুরান ঢাকার কায়েতটুলি রোডের বাসায়। পান্না শমীকে কোলে নিয়ে দুধ খাওয়াচ্ছেন আর স্বামীর কথা শুনছেন। শহীদুল্লা কায়সার দেশের স্বাধীনতা নিয়ে প্রচণ্ড রোমাঞ্চিত ছিলেন। আগ্রহ নিয়ে অপেক্ষা করছিলেন সেই মাহেন্দ্রক্ষণের জন্য। স্ত্রীকে বলছিলেন, দেশ স্বাধীন হলে প্রথম পাতার হেডলাইন কী হবে? ছবির নিচে কোন ক্যাপশন যাবে।
এমন সময় দরজায় টোকা পড়ল। মুখে কালো কাপড় বাঁধা একজন এগিয়ে এল শহীদুল্লা কায়সারকে দেখে। তার পেছনেই ছিল পাকিস্তানি সৈনিক। দুধের শিশুকে রেখে পান্না কায়সার এগিয়ে গেলেন স্বামীকে বাঁচাতে। ধাক্কা দিয়ে ফেলে দেওয়া হলো তাঁকে। শহীদুল্লা কায়সারকে নিয়ে বের হয়ে যাওয়ার সময় তাঁর বোন দৌড়ে এসে ঘরের লাইট জ্বালিয়ে দিলেন। মুখ বাঁধা লোকটির কাপড় টান দিয়ে দেখলেন সে রাজাকার খালেক মজুমদার, শহীদুল্লা কায়সারকে যে পাকিস্তানি সৈনিকদের চিনিয়ে দিয়েছিল।
মায়ের কাছে শোনা বাবাকে ধরে নিয়ে যাওয়ার ঘটনাটা বলে শমী কিছুটা থামলেন। ‘এই কথাগুলো মনে হলেই বুকটা যন্ত্রণায় কেঁপে ওঠে আমার’, বললেন শমী।
শমীর বাবা আর কোনো দিনই ফিরে আসেননি। দেশ স্বাধীনের পরে পান্না সন্তানদের নিয়ে চলে আসেন নিউ ইস্কাটন রোডের বাসায়।
স্বামীকে হারিয়ে সন্তানদের নিয়ে তাঁর তখনো অনেক দূরের পথ চলার বাকি। তখন মাত্র ২৪ বছর বয়স তাঁর। এক অল্প বয়সী বিধবা নারীর পক্ষে একা চলাটা তেমন সহজ ছিল না সে সময়। পান্না নিজের কর্মসংস্থানের জন্য কলেজে শিক্ষকতা করার পাশাপাশি টিউশনিও করাতে লাগলেন। সন্তানদের ভালো রাখার জন্য অবসরের কথা চিন্তাই করতেন না কখনো।
মেয়েকে ভর্তি করালেন হলিক্রস স্কুলে আর ছেলেকে মির্জাপুর ক্যাডেট কলেজে।
‘বাবা সব সময় স্বপ্ন দেখতেন, আমি গান করি, সংগীতশিল্পী হই। বাবার সেই স্বপ্ন বাস্তবায়ন করতে মা নিজেই এগিয়ে এলেন, মা নিজেও গান শিখতেন। কিন্তু বিয়ের পর সংসারের চাপে যে হারমোনিয়াম তুলে রেখেছিলেন তা আবার আমার হাতে তুলে দিলেন। আমার গান শেখানোর জন্য মা তাঁর গানের ওস্তাদ গোপাল দাশগুপ্তকে বাসায় ডেকে নিয়ে এলেন।’ নিজের গান শেখার শুরুর কথা জানালেন শমী। শিল্প-সাংস্কৃতিক চর্চার অভ্যাস থাকায় তিনি মেয়েকেও এই দিকে সমর্থন দিয়ে গেছেন। মায়ের উত্সাহতেই পরবর্তী সময়ে অভিনয়ের জগতে পা বাড়ান শমী কায়সার।
মা নিজের গয়না ও বাবার রেখে যাওয়া কিছু সম্পত্তি বেচে আমাদের মানুষ করার কাজ শুরু করেন। নিজেও করতেন প্রচুর পরিশ্রম। একটা সময়ে এসে হয়তো আমাদের আর্থিক সচ্ছলতা আসে। কিন্তু আমাদের পরিবারের সামাজিক সমর্থন পাওয়া সে সময় কোনো সহজ বিষয় ছিল না। অনেকে মায়ের একা চলাটাকে সহজভাবে নেননি। কিন্তু মা সেদিকে নজর না দিয়ে আমাদের জন্য নিজের সবকিছু উত্সর্গ করে গেছেন। আমাদের কষ্ট হবে ভেবেই কি না কে জানে? মাকে আমাদের সামনে কখনো কাঁদতে দেখিনি! মায়ের ভালোবাসাই তো আমাদের প্রাণ, বলছিলেন শমী।
পান্না কায়সার কাজের ফাঁকে ফাঁকেই সময় দিয়েছেন স্বামীর ভালো লাগা সংগঠনগুলোর জন্য। খেলাঘর, উদীচীর বিকাশের জন্য কাজ করেছেন তিনি। যুক্ত হয়েছেন আন্তর্জাতিক সমিতির সঙ্গে, এখনো এই সংগঠনগুলোর পাশে আছেন। অষ্টম শ্রেণীতে বৃত্তি পাওয়ার পর মা অনেক খুশি হয়েছিলেন। এরপর মা আমাকে একটা দামি পোশাক কিনে দেন। সেই পোশাক পাওয়ার পর আমার যে আনন্দ হয়েছিল, তা মনে পড়লে এখনো মনে মনে আনন্দ হয় আগের মতোই। মায়ের কথা বলতে গিয়ে এ ঘটনাটার কথা বিশেষভাবে বললেন শমী।
সন্তানদের নিয়ে পান্না কায়সারের কষ্ট বিফলে যায়নি। মেয়ে ঢাকা বিশ্ববিদ্যালয় থেকে মার্কেটিংয়ে স্নাতকোত্তর শেষ করার পর যেমন প্রতিষ্ঠিত হয়ছেন, তেমনি দিল্লি বিশ্ববিদ্যালয় থেকে পড়াশোনা শেষ করার পর ছেলেও এখন প্রতিষ্ঠিত।
শমী বলেন, মা সব সময় যুদ্ধাপরাধীদের বিচার দাবি করেছেন। মা বলেন, স্বাধীনতার ৪০ বছর পর যুদ্ধাপরাধীদের বিচার যেন একটি দৃষ্টান্ত হয়ে থাকে। আইনের ফাঁকফোকর দিয়ে যেন তারা রেহাই না পায়। শমীর মায়ের এই কথাগুলো কি কর্তাব্যক্তিদের কানে পৌঁছাবে?
মোসাব্বের হোসেন
সংশোধনী: গতকাল ফিচারে শহীদ মুনীর চৌধুরী ও লিলি চৌধুরীর সন্তান আহমেদ মুনীর ভাষণকে মেজো ছেলে উল্লেখ করা হয়েছে। আসলে তিনি এই পরিবারের বড় ছেলে। আশফাক মুনীর মিশুক মেজো ছেলে। দুঃখিত।
সহজিয়া কড়চা
</doc>
<doc>
স্বাধীনতার ৪০ বছর: একটি অনন্য উপলক্ষ
২০০৫-এর শেষ বা ২০০৬-এর প্রথম দিকে রাজনৈতিক ইতিহাসের দুই স্বনামধন্য শিক্ষককে বললাম, মুসলিম লীগের প্রতিষ্ঠার শতবর্ষ এবার। এ উপলক্ষে কিছু হওয়া দরকার। লেখালেখি, আলোচনা সভা, সেমিনার প্রভৃতি হতে পারে।
তাঁরা উভয়েই অবাক হলেন। ভাব এ রকম যে, বলে কী লোকটা। মনোভাব গোপন না করে যা বললেন তা সংক্ষেপে এ রকম: আপনার মধ্যে এই পাকিস্তান-মার্কা বুদ্ধিটা এল কী করে? মুসলিম লীগের কবর হয়ে গেছে বহু আগে। তার হাড়গোড় মিশে গেছে মাটিতে। দু-চারখানা থাকলেও পাকিস্তানে থাকতে পারে। সেই লীগের আবার শতবর্ষ পালন কি? তারপর তারা লীগকে শুধু নয়, ঢাকা বিশ্ববিদ্যালয়ের মেঝেতে বসেই নবাব সলিমুল্লাহকে এবং লীগের শীর্ষ নেতা মুহম্মদ আলী জিন্নাহকে নিকুচি করলেন।
খুব সাবলীলভাবে যাঁরা কথা বলেন, তাঁদের মুখের সামনে দ্বিমত পোষণ করা বিপজ্জনক। তাঁদের বক্তব্যের তেজ দেখে মনে হলো, ১৯০৫ সালে যদি তাঁদের বয়স ২৫ এর মতো হতো তাহলে মুসলিম লীগ গঠনের দিন ছাত্র সংগঠনের ক্যাডারদের দিয়ে নবাববাড়ি ভাঙচুর করাতেন। নবাব সলিমুল্লাহ, নবাব ভিকার-উল মুলকদের নেতাগিরি ছুটিয়ে দিতেন। এবং ১৯৩০-এর দশকে যদি তাঁদের বয়স ৩০-৩৫ হতো তাহলে জিন্নাহকে এমন জব্দ করতেন যে মনের দুঃখে তাঁকে আবার লন্ডনে স্বেচ্ছা নির্বাসনে যেতে হতো। ১৯৪০ সালের ২৩-২৪ মার্চের পরে ফজলুল হকের দশা হতো ৪ ডিসেম্বর সাদেক হোসেন খোকার যে অবস্থা হয়েছে। হক সাহেবের নির্ঘাৎ ঠাঁই হতো লাহোরের সবচেয়ে বড় হাসপাতালে।
আমাদের বর্তমানের এই সুসময়ে আমাদের হতভাগ্য বাপ-দাদাদের সময়ের দল ও মতের কথা স্মরণ করা চরম প্রতিক্রিয়াশীলতা। স্রেফ নির্বুদ্ধিতা ছাড়া কিছু নয়। নিজের বিপদ নিজে ডেকে আনা।
শুধু স্বনামধন্যদের কথাই বা বলি কেন? সেই ১৯০৫-০৬ সালে এমন একটি সরকার বাংলাদেশের মসনদে ছিল যারা ঘোর মুসলিম জাতীয়তাবাদী। তাদের এক অংশ ছিল ইসলামি মৌলবাদী। ইসলামের ঝাণ্ডা তারা পত পত করে ওড়াচ্ছিল। মুসলিম লীগ নামে যে একটি সংগঠন কোনো দিন ছিল এবং তার কারণেই যে তারা সেদিন ক্ষমতায়—সে কথা তাদের জানা থাকলেও ভুলে গিয়েছিল। বিএনপি-জামায়াতের নেতা-বুদ্ধিজীবীরা যে লীগকে জানতেন তা কাজী কাদেরের মুসলিম লীগ।
যা হোক, মুসলিম লীগের ঘোরতর শত্রু ভারতে দেখা গেল অন্য রকম চিত্র। সেখানকার পত্রপত্রিকা ও ইতিহাসবিদেরা শতবর্ষে লীগকে স্মরণ করলেন। গালিগালাজের মাধ্যমেও স্মরণ করা যায়। তা তাঁরা সেদিন করেননি। তাঁরা করেছেন মূল্যায়ন। লীগের ভালো-মন্দ দুই দিকই। উপমহাদেশের ইতিহাসে লীগের স্থান কোথায়? কেন লীগের জন্ম। বড় বড় কাগজ যেমন দ্য হিন্দু, হিন্দুস্থান টাইমস, টাইমস অব ইন্ডিয়া প্রভৃতিতে বছরব্যাপী লীগ নিয়ে লেখা বের হয়েছে। রোমিলা থাপার, বিপান চন্দ্র, কে এন পানিক্কর, মুশিরুল হাসান প্রমুখ বড় বড় ইতিহাসবিদেরা তাঁদের মূল্যবান সময় ব্যয় করে লীগ সম্পর্কে লিখেছেন।
উপমহাদেশে ব্রিটিশ উপনিবেশবাদবিরোধী স্বাধীনতা আন্দোলনের অনেকগুলো ধারা ছিল। কৃষক, সন্ন্যাসী, ফকির, সাঁওতাল প্রভৃতি বিদ্রোহগুলো ছিল বিচ্ছিন্ন। ১৮৮৫ সালে কংগ্রেসের জন্মের পর থেকে সাংগঠনিকভাবে স্বাধীনতা সংগ্রাম শুরু হয়। হিন্দু সাম্প্রদায়িকতার কারণে কংগ্রেসে মুসলমানেরা ঠাঁই পাচ্ছিলেন না। তাঁরা সংখ্যালঘু হলেও উপমহাদেশের জনসংখ্যার এক-তৃতীয়াংশ। তবে তাঁদের বিপুলাংশ বিদ্যা ও বিত্তে পিছিয়ে। তাঁদের আশা-আকাঙ্ক্ষা ও দাবিদাওয়ার কথা কংগ্রেসের মঞ্চ থেকে উত্থাপনের সুযোগ ছিল না। তাঁদের একটি আলাদা সাম্প্রদায়িক মঞ্চ দরকার। ১৯০৫ সালে ‘পূর্ববঙ্গ ও আসাম’ প্রদেশ গঠনের পর কংগ্রেস নেতারা যখন অস্বাভাবিক ও অযৌক্তিক উত্তেজনায় ফেটে পড়েন তখন মুসলমান নেতারা—নবাব সলিমুল্লাহ, নবাব মোহসিন-উল-মুল্ক, নবাব ভিকার-উল-মুল্ক ও বাংলার নেতারা গঠন করেন মুসলিম লীগ। প্রথম দিকে লীগ মুসলিম বিচ্ছিন্নতাবাদী ছিল না, মুসলমানদের রাজনৈতিক, অর্থনৈতিক ও সাংস্কৃতিক অধিকার নিয়েই কথা বলত। এক পর্যায়ে লীগের নেতৃত্বেই উপমহাদেশের মুসলিম সংখ্যাগরিষ্ঠ এলাকা নিয়ে পাকিস্তান গঠিত হয়। সেদিন পূর্ববাংলার ৯৯ ভাগ মুসলমান পাকিস্তান প্রতিষ্ঠা সমর্থন করেছিল, যেমন একাত্তরে ৯৯ ভাগ বাংলাদেশের স্বাধীনতা চেয়েছিল।
১৯৭২-এ গৃহীত গণপ্রজাতন্ত্রী বাংলাদেশের সংবিধানের প্রথম ভাগের ২ (দুই) অনুচ্ছেদে বলা হয়েছে, ‘১৯৭১ খ্রীষ্টাব্দের মার্চ মাসের ২৬ তারিখে স্বাধীনতা ঘোষণার অব্যাবহিত পূর্বে যে সকল এলাকা লইয়া পূর্ব পাকিস্তান গঠিত ছিল’ সেটাই ‘প্রজাতন্ত্রের রাষ্ট্রীয় সীমানার অন্তর্ভুক্ত হইবে।’ অর্থাৎ পাকিস্তানের জন্মের ইতিহাস থেকে বাংলাদেশের জন্মের ইতিহাসকে বিচ্ছিন্ন করা যাবে না। পাকিস্তানি স্বৈরশাসনের বিরুদ্ধে বাংলাদেশের মানুষের মুক্তিযুদ্ধের বিজয়ের ৪০ বছর পূর্ণ হবে আর মাত্র ৭২ ঘণ্টার মধ্যে।
কোনো কোনো উপলক্ষ রোজ রোজ আসে না। বছরে বছরেও আসে না। বহুদিন পর একবারই আসে। স্বাধীন বাংলাদেশের ৪০ বছর পূর্তিও ছোটো কোনো উপলক্ষ নয়। পাকিস্তানি বাহিনীর সহযোগী ঘাতক-দালাল ছাড়া, সব মানুষের কাছেই, দলমত-নির্বিশেষে সবার কাছেই, এই উপলক্ষটির মূল্য অসামান্য। সরকার, সরকারি দল, বিরোধী দল, জাতিধর্মবর্ণ-নির্বিশেষে গোটা দেশবাসীর অহংকার করার মতো একটি উপলক্ষ। কিন্তু এই উপলক্ষের তাৎপর্য ধরা পড়ল না সরকারের কাজে, সরকারি দলের কাজে, বিরোধী দলের কাজে। পত্রপত্রিকা ও সম্প্রচার মাধ্যম মনে করিয়ে না দিলে হয়তো মানুষ জানতই না যে এবার আমাদের স্বাধীনতা ও বিজয়ের ৪০ বছর। অথচ মুক্তিযুদ্ধের কথা তারস্বরে বলা হচ্ছে প্রতিমুহূর্তে। যদিও সেটার অর্থ ও আবেদন সবার কাছে এক রকম নয়।
আওয়ামী লীগ ও বঙ্গবন্ধু শেখ মুজিবুর রহমানের নেতৃত্বে আমরা স্বাধীনতা অর্জন করেছি। এবার সেই আওয়ামী লীগই ক্ষমতায়। ধারণা করেছিলাম এই উপলক্ষটি আওয়ামী লীগের সময় পাবে বিশেষ মাত্রা। কিন্তু হতাশ হলাম, তবে বিস্মিত হইনি। বিজয়ের রজতজয়ন্তীতে ১৯৯৬ সালেও আওয়ামী লীগ ক্ষমতায় ছিল। বিশেষ কিছু হয়নি।
বর্তমান সরকারের নীতিনির্ধারকদের মাথায় বিপুল পরিমাণ সব সাংঘাতিক বুদ্ধি, হাতে তাদের সীমাহীন কাজ। কোন প্রতিষ্ঠানের নাম বদলাবেন, কোন মন্ত্রণালয়ের নাম পরিবর্তন করবেন, বিশেষ কাউকে মন্ত্রিত্ব মঞ্জুর করা হলো, কিন্তু মন্ত্রণালয় কোথায়? ভাঙো দুই মন্ত্রণালয়, করো পাঁচটি। দাও সেগুলোর খুশিমতো নতুন নাম। এক মহানগরকে ভেঙে করো দুটো। আরও কী সব এলাহি কাণ্ড। একসময় বাঙালি মুসলমান চিঠি লিখতে গিয়ে চিঠির মাথায় লিখত ‘এলাহি ভরসা’। এখন ১৬ কোটি মুসলমান-হিন্দু-বৌদ্ধ-খ্রিষ্টান ও আদিবাসীর এলাহি ভরসা ছাড়া আর কোনো ভরসা নেই।
দেশের বৃহত্তম সেতুর জন্য বিশ্বব্যাংক তার মঞ্জুর করা অর্থ আমাদের মন্ত্রীর দুর্নীতির অভিযোগে দেবে না। জাতির জন্য এ এক সাংঘাতিক অপবাদ ও লজ্জা। বিশ্বব্যাংক দেবে না বলে অন্য দাতা সংস্থাও দেবে না। বিষয়টি নিয়ে কোনো তদন্ত হলো না। বিশ্বব্যাংক নিজে কোনো দুর্নীতিমুক্ত প্রতিষ্ঠান নয়। বিশ্ব ব্যাংকের দুর্নীতি ও অপকর্মের বিরুদ্ধে আমরা নাগরিকেরা গণ-ট্রাইব্যুনাল গঠন করে বিচার করেছি। তাকে অভিযুক্ত করেছি। ট্রাইব্যুনালের চেয়ারম্যান ছিলেন বিচারপতি মোহাম্মদ গোলাম রাব্বানী। বিচারকদের মধ্যে অধ্যাপক সিরাজুল ইসলাম চৌধুরী এবং আমিও ছিলাম। সেই ট্রাইব্যুনালের শুনানিতে আমরা সরকারের কিছু সহায়তা চেয়েছিলাম তথ্য-উপাত্তের জন্য, কিন্তু পাওয়া যায়নি। তখন সরকার ছিল বিশ্বব্যাংকের পক্ষে, এখন গেছে বিগড়ে।
বিশ্বব্যাংক দুর্নীতির অভিযোগ এনে জাতির কপালে কলঙ্কের চিহ্ন এঁকে দিল, তা নিয়ে সুষ্ঠু তদন্ত হওয়া উচিত ছিল। কিন্তু বিষয়টিকে দেওয়া হচ্ছে ধামাচাপা। এবং সেটা দেওয়া হচ্ছে খুব কাঁচাভাবে। মালয়েশিয়ার এক অতিথি এলেন বেড়াতে। তাঁর মুখ দিয়ে বলানো হলো, পদ্মায় সেতু বানাতে তারা রিংগিত (মালয়েশীয় মুদ্রা) দেবেন, ডলারের প্রয়োজন নেই। এখন শুনছি রিংগিতের দরকার নেই, পিপিপিতে অর্থাৎ নিজেদের টাকাতেই সেতু হবে। তবে একটা মাত্র সেতু কে করে? সেতু হবে দুটো। বিরোধী দলের কথা শুনে বুঝতে পারছি, তারা ক্ষমতায় গেলে সেতু হবে তিনটি। বিশ্বব্যাংক গেছে, মালয়েশিয়াও গেছে, পিপিপিরও কোনো প্রয়োজন হবে না। এর পরে শোনা যাবে মাটির ব্যাংকে বাচ্চারা যে কয়েন জমায় তা দিয়েই পদ্মা সেতু করা সম্ভব। বিশ্বব্যাংকের বদলে মাটির ব্যাংক। শিগগিরই এমন কথাও শোনা যেতে পারে, পদ্মা সেতু বানাতে কোনো টাকাই লাগবে না, মানুষের বাঁশঝাঁড় থেকে বাঁশ এনে স্বেচ্ছাশ্রমের ভিত্তিতে হবে পদ্মা সেতু। সিমেন্ট ও লোহার বদলে বাঁশ ও দড়ির সেতু।
কোনো জাতির জীবনে ৪০ বছর খুবই গুরুত্বপূর্ণ সময়। একটি স্বাধীন দেশ শুধু একখণ্ড মাটি নয়। ৪০ বছর বয়সে একটি জাতি সুস্থিত হয়। গড়ে ওঠে তার একটি অনন্য চরিত্র। পরিপক্বতা আসে জাতীয় নেতৃত্বে। ৪০ বছরে একটি জাতি পূর্ণ বিকশিত হয়। ৪০ বছরে আমাদের নেতৃত্বে কি কোনো পরিপক্বতা এসেছে? জাতি হিসেবে আমরা কি সুস্থিত ও বিকশিত হতে পেরেছি? সেটাই তো হওয়া উচিত ৪০ বছর পূর্তিতে আমাদের জিজ্ঞাসা।
স্বাধীনতার ৪০ বছর উদ্যাপনের অনেকগুলো দিক। একটি আনন্দ ও উৎসবের ব্যাপার। হতে পারত সপ্তাহব্যাপী একটি বর্ণাঢ্য সাংস্কৃতিক অনুষ্ঠান কেন্দ্রীয় পর্যায়ে। জেলায়-উপজেলায় হতো আলাদা অনুষ্ঠান। এই উপলক্ষের আর একটি দিক মূল্যায়নমূলক। আড়াই হাজার বছরের প্রাচীন সভ্য জাতি তার ৪০ বছরের স্বাধীনতা থেকে কী পেয়েছে। অথবা কী পায়নি স্বাধীনতা থেকে, যা তার প্রত্যাশিত ছিল। এই উপলক্ষের আর একটি দিক হতে পারত পরিকল্পনামূলক। ভবিষ্যতে আমরা কেমন বাংলাদেশ চাই তার একটি রূপরেখা।
স্বাধীনতা হলো সমস্ত মানুষের সম্পদ, শ্রেণীবিশেষের বা দলবিশেষের নয়। কোনো জাতির স্বাধীনতার সুফল নিয়ে কোনো কৃপণতা চলে না। তা এক গোত্র ভোগ করবে, অন্য গোত্র ভোগ করবে না, তা হয় না। এমনকি স্বাধীনতা অর্জনে যার কোনো অবদানই নেই তারও স্বাধীনতার ফল ভোগ করার অধিকার আছে। যে দেশ বাইরের শক্তির আধিপত্য থেকে সম্পূর্ণ মুক্ত, কষ্ট করে হলেও স্বয়ংসম্পূর্ণ, অর্থনৈতিকভাবে আত্মনির্ভরশীল, সাংস্কৃতিক কর্মকাণ্ডে নিজস্বচিহ্নিত, যেখানে প্রতিটি মানুষ পূর্ণ মানবিক মর্যাদা ভোগ করে, সেই দেশই সত্যিকারের স্বাধীন।
পৃথিবীর বহু জাতিই আমাদের মতো শত শত বছর পরাধীন ছিল। হয়েছে অন্যের দ্বারা শোষিত, অপমানিত ও লাঞ্ছিত। একসময় তারা বৈদেশিক শক্তির বিরুদ্ধে আমাদের মতোই রুখে দাঁড়িয়েছে। অকাতরে রক্ত দিয়েছে। তাদের স্বাধীনতা সংগ্রামে বন্ধুপ্রতিম দেশ সাহায্য-সহযোগিতা দিতে এগিয়ে এসেছে। তাতে জাতীয় স্বাধীনতা সংগ্রাম জোরদার হয়েছে, ত্বরান্বিত হয়েছে বিজয়। ওই ভাবেই হয়েছে আমেরিকার স্বাধীনতাযুদ্ধ, চীনের বিপ্লব, দক্ষিণ আফ্রিকা ও ভিয়েতনামের মুক্তিযুদ্ধ। কিন্তু আমরা কেন হতে পারলাম না আমেরিকার মতো, চীনের মতো, ভিয়েতনামের মতো বা দক্ষিণ আফ্রিকার মতো। কেন পারলাম না তার জবাব নেতাদের কাছে জানতে চাইবে ইতিহাস। আমাদের সমসাময়িক কালের ভিয়েতনাম ও দক্ষিণ আফ্রিকার নেতারা জবাব দিতে পারবেন, আমাদের নেতারা থাকবেন লা-জওয়াব।
মুক্তিযুদ্ধের বিজয়ের ৪০ বছর। আমাদের সাধারণ মানুষ ও মুক্তিযোদ্ধাদের ত্যাগ অপরিমেয়। তাদের ঋণ কোনো দিন পরিশোধ হবে না। মুক্তিযুদ্ধে সেদিন দেশের বাইরের যাঁরা আমাদের সাহায্য-সহযোগিতা দিতে এগিয়ে এসেছিলেন তাঁদের কথা যদি আমরা ভুলে যাই তা হবে ক্ষমাহীন অকৃতজ্ঞতা। ভারতের জনগণ ও সরকারের সাহায্য ছিল প্রত্যক্ষ। সোভিয়েত ইউনিয়নের সহযোগিতা ছিল অন্য রকম, যা আমাদের শত্রুপক্ষের মনোবল নষ্ট করতে খুব বেশি প্রয়োজন ছিল। সেদিন কমিউনিস্ট সোভিয়েত ইউনিয়ন নিরপেক্ষতার ভাব ধরে নীরবতা অবলম্বন করলে বাংলাদেশের ভাগ্য হতে পারত অন্য রকম। কারণ পরাশক্তি যুক্তরাষ্ট্র এবং কমিউনিস্ট চীন ছিল পাকিস্তানের পক্ষে।
আমি যদি আজ সরকারের নীতিনির্ধারক কোনো নেতা হতাম অথবা অসংখ্য উপদেষ্টার একজন, তাহলে সরকার ও দলকে যে পরামর্শ দিতাম তা এ রকম: সরকারি পর্যায়ে বিজয়ের ৪০তম বার্ষিকী উদ্যাপনের জন্য ৪০ সদস্যবিশিষ্ট একটি উচ্চপর্যায়ের কমিটি গঠন, প্রধানমন্ত্রী হতেন যার চেয়ারম্যান। ৪০ বছর পূর্তি উদ্যাপনের উদ্বোধনী অনুষ্ঠানে সভাপতিত্ব করতেন প্রধানমন্ত্রী, প্রধান অতিথি হতেন রাষ্ট্রপতি এবং বিশেষ অতিথি ভারতের কোনো শীর্ষ নেতা। সমাপনী অনুষ্ঠানের সভাপ্রধান হতেন সংসদে বিরোধীদলীয় নেতা, প্রধান অতিথি স্পিকার এবং বিশেষ অতিথি রাশিয়ার কোনো বড় নেতা। আলোচনার বিষয়বস্তুগুলোর মধ্যে থাকত স্বাধীনতা সংগ্রামের ইতিহাস, মুক্তিযুদ্ধের নিরপেক্ষ মূল্যায়ন, ৪০ বছরের সাফল্য ও ব্যর্থতার নির্মোহ বিশ্লেষণ।
শুধু আমার পরামর্শই বা সরকার গ্রহণ করবে কেন? আরও অনেক মানুষের পরামর্শ নিয়ে, সব দলমত শ্রেণী-পেশার মানুষের অংশগ্রহণে উপলক্ষটিকে করা যেত তাৎপর্যমণ্ডিত। যেকোনো গণতান্ত্রিক সমাজে সেটাই হয়। কিন্তু দুর্ভাগ্য আমাদের। আমরা এক শ্বাসরুদ্ধকর পরিবেশে বাস করছি। যেখানে গণতান্ত্রিক মূল্যবোধ লেশমাত্র নেই, প্রেম ও সহমর্মিতা সমাজ ও রাজনীতি থেকে উধাও, হিংসা-বিদ্বেষ-বিভেদ অন্তহীন, সেখানে সবাই মিলে ৪০ বছর পূর্তি উদ্যাপন কল্পনাবিলাস মাত্র।
সৈয়দ আবুল মকসুুদ: গবেষক, প্রাবন্ধিক ও কলাম লেখক।
স্যার আপনাকে অন্তরের অন্তস্থল থেকে জানাচ্ছি স্বাধীন বাঙালীর ক্লান্তময় শুভেচ্ছা। স্যার ১৯৭১ সালে জাতির জনক বঙ্গবন্ধু স্বাধীনতার ডাক দিয়েছিলেন। সাড়া দিয়েছিলেন ৯৯ ভাগ বাঙালী। ৩০ লক্ষ প্রানের বিনিময় লাভ করেছি স্বাধীনতা। কিন্তু আজ ৪০ বছর পরেও আমরা সেই আমরাই রয়েগেছি। সকল কিছুর দামই বেড়েছে। শুধু প্রানের দাম রয়ে গেছে সেই ১৯৭১ এর মতো। এখনও সেই সময়ের মতো যখন তখন যেখানে সেখানে মরতে হয়। স্যার আবার কি একটি যুদ্ধ দরকার প্রকৃত গনতন্ত্রকে প্রতিষ্ঠা করতে। আমার বিশ্বাস এ যুদ্ধেও ৯৯ ভাগ মানুষই সাড়া দিবে। কিন্তু এ যুদ্ধের ডাক কে দিবে স্যার। বঙ্গবন্ধু যে একজনই ছিল। তবে কি আমরা শেখ হাসিনা ও খালেদা জিয়ার অত্যাচার থেকে রেহাই পাবোনা। বর্তমানে নেই আওমী লীগের শাসন। দেশ চালাচ্ছে একক হাসিনা তাইতো তার নেত্রিত্বকে চ্যালেঞ্জ দেয়ার মতো কাউকে কোনো পদে রাখেনি। অতীতে করেছে খালেদা জিয়া হাওয়াববনীও শাসন। 
পর্যালোচনা
‘মুক্তিযুদ্ধের চেতনা জিনিসটা কী?’
ওপরের প্রশ্নটা আমার নয়। এক সুধী সমাবেশে একটি আনুষ্ঠানিক বৈঠকি আলাপে একজন আন্তর্জাতিক খ্যাতিসম্পন্ন বাংলাদেশি প্রবাসী বুদ্ধিজীবী প্রশ্নটা করেছিলেন একজন জাতীয়ভাবে পরিচিত কলাম লেখককে। কোনো তুচ্ছার্থে নয়, আন্তরিকভাবে তিনি জানতে চেয়েছিলেন—অনেকটা এক, দুই, তিন করে পয়েন্ট বাই পয়েন্ট ধরে—কীভাবে আমরা ‘মুক্তিযুদ্ধের চেতনা’কে বুঝতে পারি। কিন্তু আলোচনা গড়াতে থাকলে ভদ্রলোকের এই সৎ প্রশ্নটি দু-চারজনের মুখে এমনভাবে ঘোরাফেরা করতে লাগল যেন মুক্তিযুদ্ধের চেতনার বিষয়টি কোনো একটা হালকা ব্যাপার, এবং তখন বুঝলাম যে মুক্তিযুদ্ধের চেতনা বলতে তাঁরা একটা হেঁয়ালিপ্রধান ভাববাচ্যকে প্রশ্রয় দিচ্ছেন। তাঁরা মনে করছিলেন, মুক্তিযুদ্ধের চেতনা হচ্ছে এমন একটা বিষয় যেটা নিয়ে ঠাট্টা করা যায়, যেটাকে অন্য বিষয়ের সঙ্গে তুল্যমূল্য ভাবা যায়। উদাহরণটা দিই। আলোচনাটা ঢাকা বিভক্তির বিষয়ে গড়ালে (তখনো ঢাকার বিভাজন নিয়ে গেজেট হয়নি) একজন স্বনামধন্য অধ্যাপক-বুদ্ধিজীবী খুব খেলো স্বরে বললেন, ওটাও মুক্তিযুদ্ধের চেতনার মতো একটি ‘কনফিউজিং’ (!) বিষয়।
মুক্তিযুদ্ধের চেতনা কথাটি নিয়ে যে ঠাট্টা-মশকরা হয় তার সঙ্গে আমরা অপরিচিত নই। বিশেষ করে মুক্তিযুদ্ধের বিভিন্ন পর্যায় নিয়ে যাঁদের মনে নানা যৌক্তিক-অযৌক্তিক বিবাদ আছে তাঁরা রাজনৈতিক ও সামাজিকভাবে প্রশ্নটাকে নানাভাবে ঘায়েল করার চেষ্টা করেন। দেশে যে দ্বি-বিরোধী রাজনৈতিক সংস্কৃতি ডালপালা মেলেছে, তার একটি অংশে তাঁরা আছেন যাঁদের কাছে মুক্তিযুদ্ধটা শাঁখের করাতস্বরূপ, যেটা তাঁরা গিলতেও পারেন না, ফেলতেও পারেন না, এবং তাঁরা বিভিন্নভাবে এই লোক-উসকানো প্রশ্নটি করেন যে মুক্তিযুদ্ধের চেতনা বলতে কী বোঝায়।
এই আত্ম-অস্তিত্ব বিনাশক, আত্মমর্যাদা হানিকর ঠাট্টাটি যখন সুধী মহলের আলোচনায়ও একই মাত্রায় আলোচিত হয় তখন আমাদের বুঝতে হবে, একটি মহান রক্তক্ষয়ী মুক্তিযুদ্ধের ফলে যে বাংলাদেশের স্বাধীনতা অর্জিত হয়েছে, সেটি সুধী মহলের অনেকে সচেতনভাবে মানতে চান না। সাধারণ রাজনৈতিক বিপক্ষতার জন্য যখন প্রশ্নটি ওঠে, সেটি কেন উঠল তার উত্তর দেওয়া যায়। কিন্তু যখন আপন আপন ক্ষেত্রে চর্চিত ও পরিশীলিত বুদ্ধিজীবী মহলের কেউ কেউ প্রশ্নটিকে ঠাট্টার মতো বিষয় মনে করেন, তখন মনে মনে আহত হলেও, প্রশ্নটার উত্তর পরিষ্কার করা দরকার।
চেতনা কার্যত একটি অদৃশ্যমান অনুভূতি, কিন্তু এটার দৃশ্যমান প্রতিফলন হয় বাস্তব জগতে কর্মের মাধ্যমে। কর্মটাকে বুঝলে চেতনাটাকেও বোঝা যাবে। খুব সাদামাটাভাবে বললে, মুক্তিযুদ্ধের চেতনা হচ্ছে সেই কর্মটি যার ফলে বাঙালির স্বশাসিত একটি সার্বভৌম রাষ্ট্র অর্জিত হয়েছে। ইতিহাস বলছে, বাঙালি কখনো আগে নিজেদের শাসন করেনি, সব সময় বাইরের শক্তি বা রাজবংশ এসে বাঙালি জনগোষ্ঠীকে শাসন করেছে। ইতিহাস পাঠ করলে এটাও জানা যায়, পাকিস্তান রাষ্ট্র গঠিত হলেও এ রাষ্ট্র প্রতিষ্ঠার প্রায় প্রথম দিন থেকেই বাঙালি তার ভাষা, সংস্কৃতি ও রাজনৈতিক অধিকার নিয়ে অশান্তিতে ছিল। তারা এ অধিকার প্রতিষ্ঠা করতে রাজনৈতিক ও সাংস্কৃতিকভাবে সচেষ্ট হয়। পর্যায়ক্রমে ভাষা আন্দোলন, ছয় দফা পেশ, গণ-অভ্যুত্থান এবং অবশেষে মুক্তিযুদ্ধ এবং তারপর বাংলাদেশের সৃষ্টি—এসবই হচ্ছে সেই মুক্তিযুদ্ধের চেতনার প্রারম্ভিক অংশ। বঙ্গবন্ধু শেখ মুজিবুর রহমান যখন তাঁর সাতই মার্চের ভাষণে ঘোষণা দিলেন যে ‘এবারের সংগ্রাম মুক্তির সংগ্রাম, এবারের সংগ্রাম স্বাধীনতার সংগ্রাম’ তখন এ কথাটাই ঘোষিত হচ্ছে যে বাঙালি তার নিজের জন্য স্বতন্ত্র আবাসভূমি চায়, যেখানে সে নিজেই তার রাষ্ট্রীয় বৈশিষ্ট্যগুলোর চর্চা করবে।
নিজের রাষ্ট্রীয় জীবনের ওপর আত্মনিয়ন্ত্রণ প্রতিষ্ঠা করাটা অদ্যাবধি স্বপ্ন হয়ে থাকত, যদি না মুক্তিযুদ্ধ হতো। তাহলে মুক্তিযুদ্ধের চেতনা হচ্ছে বাংলাদেশকে স্বাধীন করার ব্রত। বাংলাদেশ স্বাধীন হয়েছে আজ ৪০ বছর, কিন্তু মুক্তিযুদ্ধের চেতনার কার্যকরতা এখনো শেষ হয়ে যায়নি। খাপছাড়া গোছের শোনাবে কথাটি, কিন্তু যে বৈঠকি আলাপটি সেদিন আমার মন বিষিয়ে দিয়েছিল, সেটাতে যত সুধীজন অংশগ্রহণ করেছিলেন তাঁদের এক থেকে শেষ পর্যন্ত সবারই প্রতিষ্ঠা নিশ্চিত হয়েছিল মুক্তিযুদ্ধের চেতনার ফলে বাংলাদেশ প্রতিষ্ঠিত হয়েছিল বলে।
আমরা বহু কারণে বিভিন্ন সরকারের বহু কাজের অবশ্যই সমালোচনা করতে পারি, যেমন বর্তমান সরকারের ঢাকা-বিভাজনের মতো কর্মটিকে আমরা নিতান্ত বিভ্রান্তিমূলক বলে সমালোচনা করতে পারি। কিন্তু সেই বিভ্রান্তির সঙ্গে মুক্তিযুদ্ধের চেতনার যোগসূত্র পাওয়াটাতে কিন্তু মুক্তিযুদ্ধের মাহাত্ম্যের কিছু খর্ব হলো না, হলো আমাদের সেই চর্চিত মানসিকতার, যার কাছে মুক্তিযুদ্ধের চেতনা যেন একটি অব্যাখ্যাত জিনিস। অথচ, যদি রাষ্ট্রীয় ইতিহাসের দর্শনের আলোকে বাংলাদেশকে বুঝতে হয়, তাহলে বুঝব মুক্তিযুদ্ধের চেতনা সবচেয়ে বেশি পরিষ্কৃত ধারণা, সবচেয়ে স্বচ্ছ বাতাবরণ। এটা আমরা আমাদের রাজনৈতিক ও সামাজিক অবস্থানের কারণে কিংবা ওই কারণে প্রণোদিত ও প্ররোচিত শিক্ষার ফলে বুঝতে না চাইতে পারি, কিন্তু ‘মুক্তিযুদ্ধের চেতনা’ শব্দযুগল আমাদের যেকোনো আহরিত সর্বোচ্চ জ্ঞান, শিক্ষা ও ডিগ্রির চেয়ে বেশি স্বচ্ছ। আমাদের শিক্ষায় বিভ্রান্তি থাকতে পারে, কিন্তু মুক্তিযুদ্ধের চেতনা নিয়ে কোনো বিভ্রান্তি থাকতে পারে না।
মুক্তিযুদ্ধের চেতনা হচ্ছে দেশকে ভালোবাসার অপার অঙ্গীকার, যার কাছে নিজের মায়ের প্রতি ভালোবাসা পর্যন্ত হার মেনে যায়। দেশমাতৃকার প্রতি অপূর্ব প্রেমের কারণে কী করে মুক্তিযোদ্ধারা নিজের মায়ের কাছ থেকে বিচ্ছিন্ন হয়ে যুদ্ধে গেলেন এবং যুদ্ধে প্রাণও দিলেন, সে রকম কয়েকজন মুক্তিযোদ্ধার কিছু ছিন্নপত্র এখানে উল্লেখ করলে বোঝা যাবে, মুক্তিযুদ্ধের চেতনার বিষয়টি কীভাবে একটা বিভ্রান্তিহীন বিষয় হিসেবে জাগরূক ছিল।
মুক্তিযোদ্ধা আবদুল্লাহহিল বাকী (সাজু) ১৮ এপ্রিল ১৯৭১ সালে মাকে লিখছেন:
মা,
আপনি এবং বাসার সবাইকে সালাম জানিয়ে বলছি, দেশের এই সংকটময় মুহূর্তে আমি ঘরে বসে থাকতে পারি না। তাই ঢাকার আরও ২০টা যুবকের সাথে আমিও পথ ধরেছি ওপার বাংলার। মা, তুমি কেঁদো না, দেশের জন্য এটা খুব ন্যূনতম চেষ্টা।...
তোমারই বাকী (সাজু)।
খিলগাঁও নিবাসী আবদুল্লাহহিল বাকী মুক্তিযুদ্ধে ডিসেম্বর মাসে শহীদ হন। বীর-প্রতীক খেতাবে ভূষিত হন তিনি।
মুক্তিযোদ্ধা মোহাম্মদ খোরশেদ আলম লিখছেন তাঁর মাকে:
মা,
দোয়া করো। তোমার ছেলে আজ তোমার সন্তানদের রক্তের প্রতিশোধ নিতে চলেছে। বর্বর পাকিস্তানি জঙ্গিগোষ্ঠী আজ তোমার সন্তানদের ওপর নির্বিচারে হত্যাকাণ্ড চালিয়ে যাচ্ছে। যেখানে তোমার সন্তানদের ইজ্জতের ওপর আঘাত করেছে, সেখানে তো তোমার সন্তানেরা চুপ করে বসে থাকতে পারে না। তাই আজ তোমার হাজার হাজার বীর সন্তান বাঁচার দাবি নিয়ে বাংলাদেশকে স্বাধীন করার জন্য ঝাঁপিয়ে পড়েছে। তোমার নগণ্য ছেলে তাদের মধ্যে একজন। পরম করুণাময় আল্লাহ্্র কাছে দু হাত তুলে দোয়া করি, তোমার সন্তানেরা যেন বর্বর পাকিস্তানি জনগোষ্ঠীকে কতল করে এ দেশকে স্বাধীন সার্বভৌম রাষ্ট্র হিসেবে গঠন করতে পারে। এ দেশের নাম হবে বাংলাদেশ, সোনার বাংলাদেশ। এ দেশের জন্য তোমার কত বীর সন্তান শহীদ হয়ে গিয়েছে তার ইয়ত্তা নেই। ইনশাল্লাহ্্ শহীদের রক্ত বৃথা যেতে দেব না। দেশকে স্বাধীন করে ছাড়বই। জয় আমাদের সুনিশ্চিত। দোয়া করো যেন জয়ের গৌরব নিয়ে ফিরে আসতে পারি।
ইতি,
তোমার হতভাগ্য ছেলে খোরশেদ।
মো. আবদুর রউফ ববিন মুক্তিযোদ্ধাদের ক্যাম্প থেকে মাকে লিখছেন:
...আমি তোমাকে বললাম, মা, আমি চলে যাচ্ছি। তুমি মুখের দিকে তাকালে। আমি বলেছিলাম, মা, আমি মুক্তিবাহিনীতে চলে যাচ্ছি। উনুনের আলোতে তোমার মুখটা স্পষ্ট দেখতে পেলাম। তোমার চোখ দুটো উজ্জ্বল হয়ে উঠেছে। তুমি দাঁড়িয়ে আশীর্বাদের ভঙ্গিতে তাকালে। আমার ঘরের পেছনে বেলগাছটার কিছু পাতা বাতাসে দোল খেয়ে আবার স্থির হয়ে গেল। মা, সেদিন সন্ধ্যাতেই তুমি আমাকে হাসিমুখে বিদায় দিয়েছিলে।
জাহানারা ইমামের সঙ্গে তাঁর ছেলে শহীদ মুক্তিযোদ্ধা রুমীর সংলাপের একটি অংশ এখানে প্রাসঙ্গিক:
আম্মা, দেশের এই রকম অবস্থায় তুমি যদি আমাকে জোর করে আমেরিকায় পাঠিয়ে দাও, আমি হয়তো যাব শেষ পর্যন্ত। কিন্তু তাহলে আমার বিবেক চিরকালের মতো অপরাধী করে রাখবে আমাকে। আমেরিকা থেকে হয়তো বড় ডিগ্রি নিয়ে এসে বড় ইঞ্জিনিয়ার হব, কিন্তু বিবেকের ভ্রূকুটির সামনে কোনো দিনও মাথা উঁচু করে দাঁড়াতে পারব না। তুমি কি তাই চাও, আম্মা? (মুক্তিযোদ্ধাদের উদ্ধৃত পত্রাংশগুলোর সংগ্রহ সূত্র: সেলিনা হোসেন, ‘অবরুদ্ধ ঢাকা শহরের জীবনযাত্রা ও গোপন প্রতিরোধ’, মুক্তিযুদ্ধে ঢাকা ১৯৭১, বাংলাদেশ এশিয়াটিক সোসাইটি, ২০১০)
রুমীর কথা ধরে বলছি, মুক্তিযুদ্ধের চেতনা হচ্ছে ‘বিবেকের ভ্রূকুটির সামনে’ মাথা উঁচু করে দাঁড়ানো। মুক্তিযুদ্ধের চেতনার মূলভূমি বা একেবারে নিখাদ বাস্তবতা হচ্ছে সেখানে যেখানে সন্তান তার দেশ এবং মায়ের মধ্যে বাছাই করতে গিয়ে মায়ের প্রতি ভালোবাসাকে দেশমাতৃকার প্রতি ভালোবাসায় ছড়িয়ে দিতে কোনো দ্বিধা করছে না। এই কঠিন সত্যের ধারেকাছে আমরা কখনো যেতে পারব না, এবং দেশকে ভালোবাসতে গিয়ে যে শহীদ মুক্তিযোদ্ধারা প্রাণ দিয়েছেন, তাঁদের এই মহান ত্যাগের—আব্রাহাম লিংকন যেমন বলেছিলেন তাঁর গ্যাটিসবার্গ বক্তৃতায়—কোনো ক্ষতিবৃদ্ধি আমরা করতে পারব না, কিন্তু তাঁদের আরাধ্য স্বপ্নকে বাস্তবে রূপ দিতে শিক্ষা, খাদ্য, বাসস্থান, বস্ত্র ও যোগাযোগ ব্যবস্থার উন্নতি করতে হবে তো আমাদেরই। মুক্তিযুদ্ধের চেতনা আমাদের জন্য হবে নিজের সর্বোচ্চ ত্যাগ দিয়ে দেশের জন্য কাজ করে যাওয়া। কোথায় না থাকবে এ ব্যাপারে আমাদের শতকরা ১০০ ভাগ নিবেদন, তা না করে সে জায়গায় আমরা তো একটা হেঁয়ালি ভরা, ধোঁয়াটে তাচ্ছিল্য মাখা ও অহংকার ভরা ডিসকোর্সকে প্রাধান্য দিয়ে ‘বীরের সদগতি হতে’ জাতিকে ‘ভ্রষ্ট’ হতে বলতে পারি না (উদ্ধৃত শব্দনিচয় রবীন্দ্রনাথের ‘কর্ণকুন্তী সংবাদ’ কবিতা থেকে আহূত)।
ড. মোহীত উল আলম: সভাপতি, ইংরেজি বিভাগ, ইউল্যাব।
</doc>

<doc>
যুদ্ধদিনের বন্ধু
ম্যারিয়েটা ও বিলেতে বাংলাদেশের মুক্তিযুদ্ধ
ম্যারিয়েটা—পুরো নাম ম্যারিয়েটা প্রকোপে। বয়স ২৪-২৫, লম্বা, ছিপছিপে গড়ন, স্মাট এবং সুন্দরী এক তরুণী। একাত্তরে আমাদের মুক্তিযুদ্ধের সময় খুব সম্ভব অক্সফোর্ড ইউনিভার্সিটিতে পড়ত। তার বুদ্ধিদীপ্ত চেহারা, কথাবার্তার স্টাইল যেকোনো মানুষের দৃষ্টি আকর্ষণ করত। তরুণদের তো বটেই। এক বাঙালি তরুণের—এখন দেশজোড়া খ্যাতি, তার দারুণ অনুরক্ত ছিল ম্যারিয়েটা।
একাত্তরের মুক্তিযুদ্ধ কোটি কোটি মানুষের জীবন ওলটপালট করে দেয়। ওলটপালট করে দেয় কিছু বিদেশিরও। এই বিদেশিদের দুজন ছিল পল কনেট নামের এক তরুণ স্কুলশিক্ষক। তার স্ত্রী ঈলিন এবং এই ম্যারিয়েটা। একাত্তরের ২৫ মার্চের পর থেকে এই তিনজন লন্ডনে এবং আরও কতগুলো জায়গায় আমাদের মুক্তিযুদ্ধের সমর্থনে সার্বক্ষণিক কর্মী হয়ে দাঁড়াল। ঈলিন কনেট একাত্তরের আগস্ট মাসে কিছু রিলিফ সামগ্রী নিয়ে যশোর সীমান্ত দিয়ে বাংলাদেশে ঢুকতে গিয়ে পাকিস্তানি সেনাদের হাতে ধরা পড়ল। তার কারাদণ্ডও হলো পাকিস্তানি সেনাদের বিচারে। জেলে যাওয়ার কিছুক্ষণ পর জানা গেল ঈলিন অন্তঃসত্ত্বা। বাংলাদেশের স্বাধীনতার পরই ঈলিন মুক্ত হলো।
আর ম্যারিয়েটা? তার নর্থ ওয়েস্ট লন্ডনের ৩৪ স্ট্র্যাটফোর্ড ভিলার ফ্ল্যাটটিই দিয়ে দিল ‘অ্যাকশন বাংলাদেশ’-এর অফিস হিসেবে ব্যবহারের জন্য। যতটুকু মনে পড়ে ‘অপারেশন ও মেগা’ নামের সংগঠনটির অফিসও ছিল ম্যারিয়েটার এই বাড়িতে। এই ‘অপারেশন ওমেগা’র একজন সদস্য হিসেবেই আরও কয়েকজনের সঙ্গে ঈলিন কনেট ত্রাণসামগ্রী নিয়ে বাংলাদেশে ঢুকেছিল।
এই গ্রুপে পল কনেটের পরের অবস্থানে ছিল ম্যারিয়েটা। একাত্তরে এই ম্যারিয়েটার ভূমিকা সম্পর্কে লন্ডনের বাংলা সাপ্তাহিক নতুন দিন-এর ১৮-২৪ ডিসেম্বর সংখ্যায় সামসুদ্দিন চৌধুরী মানিক—এখন হাইকোর্ট বিভাগের বিচারপতি, তাঁর একাত্তরের স্মৃতিচারণায় বলেন, আমাদের মুক্তিযুদ্ধে ম্যারিয়েটার এমন প্রবল উত্সাহ এবং আগ্রহ সম্পর্কে ম্যারিয়েটাকে জিজ্ঞেস করা হলে ম্যারিয়েটা জবাবে এই কথাগুলো বলে, ‘যেখানে একটি পশুশক্তি এভাবে ঝাঁপিয়ে পড়েছে নিঃসহায় মানুষগুলোর ওপর, সেখানে কী করে অন্য দেশের মানুষেরা বসে থাকতে পারে? মানুষকে তার দেশ-গোত্রের ভিত্তিতে আলাদা করে দেখাটা মস্ত বড় অন্যায় নয় কি?’
মুক্তিযুদ্ধে মানিকেরও প্রবল অংশগ্রহণ ছিল। সামসুদ্দিন চৌধুরী মানিক ও সুনামগঞ্জ বা হবিগঞ্জের এক আইনজীবী আফরোজ আফগান ২৫ মার্চ থেকেই ব্রিটিশ প্রধানমন্ত্রীর বাসভবন ১০ নম্বর ডাউনিং স্ট্রিটের সামনের ফুটপাতে অনশন শুরু করে। মানিক ব্যক্তিগতভাবেও ঘনিষ্ঠ ছিল পল, ঈলিন ও ম্যারিয়েটার।

দুই.
বাংলাদেশের প্রতি ম্যারিয়েটার এই অঙ্গীকার, ‘কমিটমেন্ট’ আমিও কয়েকবার দেখেছি। এমন একটি স্মৃতি আজ ৪০ বছর পরও প্রজ্জ্বলন করে। তারিখটি খুব সম্ভব একাত্তরের ২৬ সেপ্টেম্বর। বিকেলে লন্ডনের হাইড পার্কে মুক্তিযুদ্ধের ছয় মাস পূর্তি উপলক্ষে জনসভা। আয়োজক ‘বাংলাদেশ স্টুডেন্টস অ্যাকশন কমিটি’, সভাপতি এই অ্যাকশন কমিটির কনভেনর এ জেড মোহাম্মদ হোসেন মঞ্জু, এখন চন্দ্রা স্পিনিং মিলসের মালিক—মোখতার।
এই দিন বেলা ১১টার দিকে লন্ডনের পিকাভিলিতে অবস্থিত তসদ্দুক আহমদের ‘গঙ্গা’ নামের রেস্টুরেন্টে ছোট একটি ‘গেট টুগেদার’ ন্যাপের এক অংশের নেতা পাকিস্তানের খান ওয়ালী খান পাকিস্তানের চলমান সংকটের ওপর কিছু কথা বলবেন, ১৫-২০ জনের মধ্যে আমিও আমন্ত্রিত। ঘণ্টা দুয়েক চমত্কার ইংরেজিতে নিচুস্বরে সাতই মার্চে বঙ্গবন্ধুর ভাষণ, বাঙালিদের মুক্তিযুদ্ধে তাঁর সমর্থন এবং আমাদের সুনিশ্চিত বিজয় সম্পর্কে তাঁর বিশ্লেষণ আমাদের শোনালেন।
এখান থেকে বের হয়ে হাইড পার্কের সভায় যাচ্ছিলাম। পার্কে ঢুকতেই দেখি ম্যারিয়েটা ও তার বয়সী অ্যাকশন বাংলাদেশের আরও এক তরুণী কর্মী, এত বছর পরও নামটি মনে আছে—রেবা ফনসেকা দাঁড়িয়ে আছে। তাদের পাশে মাটিতে দু-তিনটি কার্টুন। আমাকে দেখেই যেন তাদের ‘সংকট’ উবে গেল। আমাকে উদ্দেশ করে ম্যারিয়েটার হুকুম, আদেশ বা অনুরোধ, ‘মহিউদ্দিন, প্লিজ হেলপ আস।’ তাদের সংকটটা ম্যারিয়েটাই আমাকে ব্যাখ্যা করল, এই কার্টুনগুলো তারা সভাস্থলে নিয়ে যেতে পারছে না, আমাকে সাহায্য করতে হবে। দেখলাম, কার্টুনগুলোতে কতগুলো টি-শার্ট—টি-শার্টগুলোর বুকে-পিঠে লেখা—‘স্টপ জেনোসাইড’, ‘রিকগনাইজ বাংলাদেশ’। ভারী কার্টুনগুলোর একটি আমি কাঁধে তুলে নিলাম, আর একটি তারা দুজন ধরাধরি করে সভাস্থলে নিয়ে গেল। তাদের উদ্দেশ্য টি-শার্টগুলো সভায় বিক্রি করবে। সভাশেষে যখন হাইড পার্ক ছাড়ছি, তখন আবার এই দুই তরুনীর সামনে পড়লাম। পাশের কার্টুন দুটোর মধ্যে কোনো পরিবর্তন নেই, টি-শার্টগুলো আগের মতোই কার্টুনে, অক্ষত। জিজ্ঞেস করলাম, কী হলো, তোমাদের টি-শার্টগুলো বিক্রি হলো না?
ম্যারিয়েটার জবাব, লন্ডন মেট্রোপলিটান পুলিশ তাদের টি-শার্টগুলো বিক্রি করতে দেয়নি। কারণ, ‘কমার্শিয়াল ট্র্যানজ্যাকশনস নট অ্যালাউড ইন হাইড পার্ক।’ জিজ্ঞেস করলাম, আর সাহায্য লাগবে, গাড়ি বা ট্যাক্সিতে তুলে দেব? ‘নো থ্যাঙ্কস। আমরা অ্যাকশন বাংলাদেশের লোক পেয়ে গেছি, তারা সাহায্য করবে।’ ম্যারিয়েটার উত্তর।

তিন.
ম্যারিয়েটার তত্পরতা আর একবার দেখলাম, ইংল্যান্ডের সমুদ্রসৈকত বাহর ব্রাইটনে, লেবার পার্টির বার্ষিক সম্মেলনে, খুব সম্ভব একাত্তরের অক্টোবরের প্রথম দিকে। আমরা বাঙালিরা দাবি তুললাম, আমাদের আন্দোলন, সংগ্রাম, মুক্তিযুদ্ধ নিয়ে এই সম্মেলনে আলোচনা হতে হবে, আমাদের দেশ ও সরকারকে স্বীকৃতির দাবি জানিয়ে প্রস্তাব পাস করতে হবে। আমরা ‘ক্যাম্পেইন’ চালাতে থাকলাম লেবার পার্টির প্রতিনিধিদের কাছে, আমাদের বিষয়টা তাদের সম্মেলনে এজেন্ডাভুক্ত করতে। তাদের কেউ কেউ হালকাভাবে আমাদের জিজ্ঞেস করে, কত বছর আছ এ দেশে। যদি বলি, পাঁচ বছর, তখন প্রশ্ন, তোমরা কি আমাদের লেবার পার্টির সদস্য? তাদের প্রশ্নে বিপদে পড়ে যাই, বলি এখনো হইনি। তখন তাদের কথা, ‘আমাদের সদস্য হওনি তোমরা, তোমাদের বিষয় নিয়ে আমরা আলোচনা করব কেন?’
আলোচনা, বিতর্ক তারপরও হয়েছিল, আধা ঘণ্টার। আমাদের মুক্তিযুদ্ধের পক্ষে তারা সমর্থন জানিয়েছিল। তখন কিন্তু ক্ষমতায় ছিল কনজারভেটিভ পার্টি, প্রধানমন্ত্রী ছিলেন এডওয়ার্ড হিথ। আর বিরোধীদলীয় নেতা ছিলেন হ্যারল্ড উইলসন, হিথ সাহেবের আগে এবং পরে দুবার ব্রিটিশ প্রধানমন্ত্রী।
এই সম্মেলন চলাকালে বিভিন্ন ইস্যু নিয়ে বিভিন্ন ছোট-বড় হল, কামরায় আলোচনা হয়েছে। এমন একটি আলোচনা সভা ছিল বাংলাদেশ পরিস্থিতির ওপর ছোট একটি রুমে ৫০-৬০ জনের উপস্থিতিতে, বিচারপতি আবু সাঈদ চৌধুরীর সভাপতিত্বে। সভায় বিভিন্ন বক্তা এবং প্রশ্নকারীর প্রশ্নগুলো টুকে নিলেন ম্যারিয়েটা, তাদের নাম-ঠিকানাসহ। বাংলাদেশের ওপর প্রকাশিত বিভিন্ন পুস্তিকা, প্রচারপত্র, কাগজপত্র পাঠানোর দায়িত্ব নিল বাংলাদেশ ভক্ত ম্যারিয়েটা।
মুক্তিযুদ্ধে আমাদের বিজয়টাকে ম্যারিয়েটাও তার নিজের বড় এক সাফল্য হিসেবে দেখেছিল। আমাদের বিজয়ে তার উচ্ছ্বাস, উল্লাসও আমাদের বাঙালি তরুণ-তরুণীদের মতোই ছিল। ১৯৭২-এর ফেব্রুয়ারি বা মার্চের দিকে বাংলাদেশে এসেছিল ম্যারিয়েটা, কয়েক দিন থেকেছিলও। কিন্তু বাংলাদেশ থেকে ফিরে গিয়ে কিছুদিন পর এই উজ্জ্বল তরুণী, ম্যারিয়েটা আত্মহত্যা করল। তার মৃত্যুর পর পল কনেটকে জিজ্ঞেস করেছিলাম, জীবনশক্তিতে ভরপুর এ মেয়েটা আত্মহত্যা করল! পল তখন বলেছিল, আমিও জানতাম না যে সে ডিপ্রেশনে ভুগত কখনো কখনো। জানলে আমি কিছু ব্যবস্থা হয়তো নিতে পারতাম, তাকে নিয়ে সতর্ক থাকতাম।

চার.
ম্যারিয়েটার মৃত্যুর পর একটি স্মরণসভার আয়োজন করা হয়েছিল ট্রাফালগার স্কয়ারের গির্জাটিতে। এই ট্রাফালগার স্কয়ারে বাংলাদেশকে নিয়ে পল কনেট ও ম্যারিয়েটার বেশ কিছু কার্যক্রম ছিল। তার মধ্যে সবচেয়ে গুরুত্বপূর্ণটি ছিল একাত্তরের ১ আগস্ট রোববার, যুক্তরাজ্যে প্রবাসী বাঙালিদের বৃহত্তম সমাবেশ। শুনেছিলাম তখন, বাঙালি জনগোষ্ঠীর উপস্থিতি নিশ্চিত করতে ব্রিটেনের প্রায় সব বাংলাদেশি সব রেস্টুরেন্ট বন্ধ ঘোষণা করা হয়েছিল, দেশের বিভিন্ন জায়গা থেকে শত শত বাসভর্তি মানুষজন এই সভায় অংশগ্রহণ করেছিল। এ সভাতেই শুধু বিচারপতি আবু সাঈদ চৌধুরীকে জানিয়ে তাঁর বাসা থেকে তাঁর সঙ্গে একই ট্যাক্সিতে ট্রাফালগার স্কয়ার উপস্থিত হয়ে আমার পদত্যাগের ঘোষণা দিয়েছিলাম। আমি তখন পাকিস্তান হাইকমিশনের সেকেন্ড সেক্রেটারি।
এরপর কয়েকবার পল কনেট ও ম্যারিয়েটা আমাকে ঠাট্টা করে বলল, তুমি অপ্রত্যাশিতভাবে তোমার পদত্যাগের ঘোষণাটি দিয়ে আমাদের সমাবেশটা ‘হাইজ্যাক’ করে নিলে, পত্রপত্রিকা, টিভি ও রেডিও তোমাকে নিয়ে শিরোনাম দিল, খবর করল।
এই মেমোরিয়েল সার্ভিসে চমত্কার আবেগঘন একটি বক্তৃতা দিয়েছিলেন ফারুক চৌধুরী। তখন তিনি লন্ডনে বাংলাদেশের নতুন এবং প্রথম ডেপুটি হাইকমিশনার। ড. কামাল হোসেনও উপস্থিত ছিলেন। তখন তিনি আইনমন্ত্রী, বাংলাদেশের সংবিধান রচনায় ব্যস্ত, দেশ-বিদেশের সংবিধান বিশেষজ্ঞদের পরামর্শ নিচ্ছেন। সংবিধান রচনায় তখন আর্থিক সাপোর্ট দিচ্ছিল কমনওয়েলথ সেক্রেটারিয়েট।
ফারুক চৌধুরীর বক্তৃতায়ই প্রথম জানলাম, ম্যারিয়েটার বাবা একজন ব্রিটিশ রাষ্ট্রদূত ছিলেন। তাঁরা দুজন ইউরোপের কোনো একটি রাজধানীতে একত্রে কাজ করেছিলেন।
মনে আছে, অনুষ্ঠানে গান গেয়েছিলেন সামসুদ্দিন চৌধুরী মানিক ও ব্যারিস্টার ভিকারুল ইসলামের স্ত্রী রুনী ইসলাম। তাঁরা হারমোনিয়ামসহ গেয়েছিলেন, ‘আজ জ্যোত্স্না রাতে সবাই গেছে বনে’। অনুষ্ঠান শেষে মানিক বলেছিল, এ গানটি ম্যারিয়েটার খুব প্রিয় ছিল, গুনগুন করে মাঝেমধ্যে গাইতে চেষ্টা করত।
এত বছর পর আজও ভুলতে পারি না, গির্জায় ঢোকার পথে হাতের বাম পাশে একটি টেবিলে ম্যারিয়েটার চেয়ারে বসা একটি ছবি।
ম্যারিয়েটা ছবিতে হাসছে, তার পরনে একটি শাড়ি।
মহিউদ্দিন আহমদ: একাত্তরে যুক্তরাজ্যে প্রথম বাঙালি পদত্যাগকারী কূটনীতিবিদ, পররাষ্ট্র মন্ত্রণালয়ের অবসরপ্রাপ্ত সচিব, কলাম লেখক।
সময়চিত্র
যে বিচার করতেই হবে
জাহানারা ইমাম মারা যান ২৬ জুন ১৯৯৪ সালে। মরণব্যাধি ক্যানসারের যাতনা নিয়ে তিনি সারা দেশে যুদ্ধাপরাধীদের বিচারের দাবিতে আন্দোলন গড়ে তুলেছিলেন। এই বিচার দেখে যাওয়ার সৌভাগ্য হয়নি তাঁর। তিনি মারা যাওয়ার কিছুদিন আগ থেকে বরং এই দাবিতে শামিল কিছু রাজনৈতিক দল পিছুটান দেওয়া শুরু করে। যুদ্ধাপরাধীদের বিচারের দাবি প্রায় বিলীন হতে থাকে পরের প্রায় এক যুগ।
বাংলাদেশের মানুষকে নিষ্ঠুর কিছু দৃশ্য দেখতে হয় এ সময়ে। যুদ্ধাপরাধী হিসেবে ব্যাপকভাবে অভিযুক্ত জামায়াতের নেতা মতিউর রহমান নিজামী ও আলী আহসান মোহাম্মদ মুজাহিদ মন্ত্রী হন ২০০১ সালে গঠিত বিএনপির নেতৃত্বাধীন জোট সরকারে। যে বাংলাদেশ সৃষ্টির বিরোধিতা করেছিলেন, সেই দেশের পতাকা উড়িয়ে পাঁচ বছর তাঁরা ঘুরে বেড়ান রাজকীয়ভাবে। ১৯৭১ সালে স্বজনহারা পরিবারের মনে কেমন কষ্ট লেগেছিল তখন! আমার শুধু মাঝেমধ্যে মনে হতো, ভালো হয়েছে, জাহানারা ইমামকে দেখতে হয়নি এসব দৃশ্য। তিনি মারা যাওয়ার দিন ট্রাকে করে তাঁর মৃতদেহ নেওয়া হচ্ছিল মিরপুরে। সেখান থেকে অশ্রুসজল চোখে তাকিয়ে দেখি, সংসদ চত্বরের দেয়ালে লেখা ‘হৈ হৈ রৈ রৈ জাহানারা ইমাম গেলি কই!’ যুদ্ধাপরাধী হিসেবে অভিযুক্ত ব্যক্তিরা মন্ত্রী হওয়ার সময়ে বেঁচে থাকলে না জানি আরও কত অপমান সইতে হতো তাঁকে!
সেই অপরাধীদের বিচার শুরু হলো অবশেষে, আমি কেন লিখি না কিছু? কিছু ঘনিষ্ঠজন এ নিয়ে অনুযোগ করেন আমার কাছে। যুদ্ধাপরাধীদের বিচারের দাবিতে আগের আওয়ামী লীগ আমলে লিখেছি, এমনকি বিগত বিএনপি সরকারের আমলে প্রথম আলোতেই লিখেছি। তাহলে এখন কেন লিখছি না? আমার শুধু মনে হতো, বিচার তো হচ্ছেই, অনেকে এখন লিখছেন। টিভির দর্শক পত্রিকার পাঠকের চেয়ে বেশি, টেলিভিশন টক শোতে এ সরকারের আমলে বহুবার এই বিচারের উদ্যোগকে সমর্থন করেছি। এসব ভেবে লেখার প্রয়োজন অনুভব করিনি সেভাবে। কিন্তু বিএনপির নেতা ব্যারিস্টার মওদুদ আহমেদের একটি বক্তব্যের পর কিছুদিন ধরে মনে হচ্ছে, এ নিয়ে লেখার প্রয়োজন আছে।
ব্যারিস্টার মওদুদ সম্প্রতি যুদ্ধাপরাধীদের বিচার বন্ধের দাবি করেছেন। মানুষের সমালোচনা দেখেই হয়তো বিএনপির পক্ষ থেকে পরে তা আড়াল করার চেষ্টা করা হয়েছে। কিন্তু তাঁর এই দাবির কথা অনেকের পক্ষে উপেক্ষা করা সম্ভব নয়। বিশেষ করে, আমার মতো ব্যক্তিদের, যাঁরা আন্তর্জাতিক মান বজায় রেখে বিচারের কথা বলেন, আওয়ামী লীগ আদৌ আগামী নির্বাচনের আগে এই বিচার শেষ করবে কি না, সে নিয়ে সন্দেহের কথা বলেন। আমাদের স্পষ্ট করে বলা প্রয়োজন, এসব কথা বলার মানে এই নয় যে আমরা বিচারের প্রয়োজন সামান্যতমও অস্বীকার করছি। বরং অত্যন্ত জোরালোভাবে বলা প্রয়োজন, এই বিচার হতেই হবে এবং তা যত তাড়াতাড়ি সম্ভব, ততই ভালো।

২.
মুক্তিযুদ্ধ নিয়ে বাংলাদেশে বহু ভালো গ্রন্থ রচিত হয়েছে। এর মধ্যে খুব কম গ্রন্থ রয়েছে, যেখানে রাজাকার-আলবদর-আলশামস বাহিনীর অমানুষিক কর্মকাণ্ডের বিবরণ নেই। একাত্তরে এত বেশি খুন, ধর্ষণ, লুটতরাজ কখনোই সংঘটিত হতো না, যদি বাংলাদেশের মাটিতে জন্ম নিয়ে এসব বাহিনীর মানুষগুলো বাংলাদেশের বিরুদ্ধে অস্ত্রধারণ না করত, রক্তলোলুপ পাকিস্তানি বাহিনীকে উসকে না দিত, তাদের সর্বতোভাবে সহায়তা না করত। পৃথিবীর কোনো দেশে, কোনো আইনে এ ধরনের যুদ্ধাপরাধ ও মানবতাবিরোধী অপরাধের ক্ষমা করার বিধান নেই। শুধু কোনো অপরাধীর বিরুদ্ধে প্রতিশোধ নেওয়া নয়, কেবল ক্ষুদ্র কোনো রাজনৈতিক উদ্দেশ্যে নয়, এসব অপরাধের বিচার করতে হয় ঐতিহাসিক অন্যায়কে চিহ্নিত করার জন্য, জাতির ইতিহাসের কলঙ্ক মোচনের জন্য, বর্তমান ও ভবিষ্যৎ প্রজন্মের কাছে জাতিগত দায়বদ্ধতা পালনের জন্য।
দেশের জন্য যাঁরা অকাতরে প্রাণ দিয়েছেন, তাঁদের হত্যাকারীদের শাস্তির বিধান করতে না পারলে জাতি হিসেবে আমাদের আত্মসম্মান, মর্যাদাবোধ ও অহংকারই বা থাকে কোথায়। দয়াপরবশ হয়ে বঙ্গবন্ধু দালাল আইনে গ্রেপ্তার হওয়া ব্যক্তিদের ক্ষমা করেছিলেন। কিন্তু খুন, ধর্ষণ, ধ্বংসযজ্ঞে লিপ্ত মানুষকে তিনি কখনো ক্ষমা করেননি। তাদের বিচারের জন্য তিনি ১৯৭৩ সালে আন্তর্জাতিক অপরাধ (ট্রাইব্যুনাল) আইন নামের একটি আইন প্রণয়ন করেছিলেন। আইনে পাকিস্তানি বাহিনীর সহায়ক বাহিনীগুলোর সদস্য হিসেবে একাত্তরের হত্যাযজ্ঞে জড়িত রাজাকার ও আলবদর বাহিনীর সদস্যদের বিচারের বিধান রয়েছে। প্রায় ৩৮ বছর পর ১৯৭৩ সালের আইনটির অধীনে বিচারের উদ্যোগ নিয়েছে বর্তমান সরকার। এই বিচারের ঘোষণা তাদের নির্বাচনী ইশতেহারে ছিল, নির্বাচনী ওয়াদাতে উচ্চারিত হয়েছিল। এই বিচার বন্ধের দাবি করার কোনো নৈতিক অধিকার অন্য কোনো রাজনৈতিক দলের নেই।
১৯৭৩ সালের আইনটির কিছু দুর্বলতার সমালোচনা দেশে-বিদেশে হয়েছে। এর সুযোগে বিএনপির কোনো নেতা বা অন্য কেউ বিচার বন্ধের দাবি করলে তা ঘোলা পানিতে মাছ শিকারের চেষ্টা করা ছাড়া আর কিছু নয়। সরকারের বিরুদ্ধে বিভিন্ন কারণে উদ্ভূত মানুষের অসন্তোষ ব্যবহার করে যুদ্ধাপরাধীদের বিচারের ঐতিহাসিক দায়কে ধামাচাপা দেওয়ার চেষ্টা করাও কোনোভাবেই সমর্থনীয় নয়। বর্তমান সরকার সবচেয়ে ভালো যে কয়েকটি কাজ করেছে, তার মধ্যে অন্যতম হচ্ছে এই বিচারের উদ্যোগ গ্রহণ এবং বিচারের জন্য ট্রাইব্যুনাল গঠন। এই উদ্যোগ ও প্রচেষ্টায় দুর্বলতা এবং ভুলত্রুটি থাকলে তা বলার অধিকার যে কারও থাকতে পারে। কিন্তু এসব গঠনমূলক সমালোচনার সুযোগে ট্রাইব্যুনাল বিলোপ করার বিভ্রান্তিমূলক দাবি যারা করবে, তাদের রুখে দেওয়ার দায়িত্ব আমাদের সবাইকে অবশ্যই পালন করতে হবে।

৩.
আইনশাস্ত্রে যুদ্ধাপরাধ, গণহত্যা বা মানবতাবিরোধী অপরাধ আন্তর্জাতিক অপরাধ হিসেবে স্বীকৃত। এই স্বীকৃতির মানে হচ্ছে, অপরাধগুলোর বিচার সংশ্লিষ্ট দেশ করতে অসমর্থ বা অনিচ্ছুক হলে অন্য কোনো দেশও বিচারটি করতে পারে। প্রাতিষ্ঠানিকভাবে এই বিচার নিশ্চিত করার জন্য রোম সংবিধি অনুসারে ২০০২ সালে নেদারল্যান্ডে একটি স্থায়ী আন্তর্জাতিক অপরাধ আদালত গঠন করা হয়েছে। শেখ হাসিনার প্রথম সরকার এই সংবিধিতে স্বাক্ষর করেছিল, বর্তমান সরকার এটি অনুসমর্থন করেছে। ফলে এই বিচার করা বাংলাদেশের জন্য একটি আন্তর্জাতিক দায়িত্বে পরিণত হয়েছে।
তবে রোম সংবিধির পক্ষ হওয়াতে ১৯৭৩ সালের আইনটি যুগোপযোগী করার আবশ্যকতাও সৃষ্টি হয়েছে। ১৯৭৩ সালে আইনটি করা হয়েছিল সমসাময়িক আন্তর্জাতিক আইনের মানদণ্ডে, সে সময়ের বিশ্বখ্যাত আইনজীবীদের সহায়তা নিয়ে। তখনকার প্রেক্ষাপটে এই আইন ছিল উৎকৃষ্ট একটি আইন। কিন্তু গত কয়েক দশকে যুদ্ধাপরাধীদের বিচারসংক্রান্ত আন্তর্জাতিক অপরাধ আইনের নীতি, পদ্ধতি ও প্রক্রিয়ায় কিছু পরিবর্তন এসেছে। আন্তর্জাতিক অপরাধ আইনের বেশির ভাগ পরিবর্তন অভিযুক্ত ব্যক্তিদের আইনগত অধিকার বৃদ্ধি করেছে মূলত ন্যায়বিচার সুনিশ্চিত করার কথা বলে। বাংলাদেশে ১৯৭৩ সালে আইনটির সংস্কার করে এসব পরিবর্তনের সবকিছু আইনটিতে ধারণ করতে হবে, এমন কোনো কথা নেই। আন্তর্জাতিক অঙ্গনে যেসব প্রভুরাষ্ট্র আমাদের এসব পরিবর্তনের উপদেশ দিয়ে বেড়াচ্ছে, তারা নিজেরাই আন্তর্জাতিক মানদণ্ড মেনে গুরুতর অপরাধের বিচার করে না। কিন্তু বাংলাদেশ সেসব রাষ্ট্রের মতো শক্তি, বিত্ত ও ক্ষমতার অধিকারী নয়। ফলে আন্তর্জাতিক মানদণ্ড যতটুকু পালন করা বিচারের কাজে অন্তরায় সৃষ্টি করবে না, তা মেনে ১৯৭৩ সালের আইনটির সংস্কার করলে তা ভালো হতো।
আমি কয়েকটি ব্যাখ্যা দিচ্ছি এখানে। যেমন, রোম সংবিধি অনুসারে মানবতাবিরোধী অপরাধের শর্ত হচ্ছে অপরাধটি পরিকল্পনামাফিক ও ব্যাপক (সিস্টেম্যাটিক অ্যান্ড ওয়াইডস্প্রেড) হতে হবে। আমাদের ১৯৭৩ সালের আইনে এই সংজ্ঞা গ্রহণ করলে অসুবিধা কোথায়? ১৯৭১ সালে রাজাকার ও আলবদর বাহিনী গঠন করে, রীতিমতো বক্তৃতা-বিবৃতি দিয়ে স্বাধীনতাকামী সাধারণ মানুষকে হত্যা করা হয়েছিল। কাজেই এটি অবশ্যই পরিকল্পনামাফিক হয়েছিল। আবার বহুসংখ্যক মানুষকে হত্যা করা হয়েছিল বলে এটি অবশ্যই ব্যাপক হত্যাকাণ্ড ছিল। কাজেই রোম স্ট্যাটিউটের এই সংজ্ঞা গ্রহণ করলে যাদের আমরা মানবতাবিরোধী অপরাধী হিসেবে জানি, তাদের বিচারে কোনো প্রতিবন্ধকতা সৃষ্টি হবে না। আবার রোম সংবিধিতে অপরাধীর বয়স নির্ধারণ করে অপ্রাপ্ত বয়স্ক ব্যক্তিদের অপরাধের দায় থেকে রেহাই দেওয়া হয়েছে। এই বিধান আমরা গ্রহণ করলে অসুবিধা কী? সরকার যাদের মানবতাবিরোধী অপরাধের জন্য গ্রেপ্তার করেছে, তাদের কেউই ১৯৭১ সালে অপ্রাপ্ত বয়স্ক ছিল না। তাহলে এ ধরনের আইনগত সংস্কার করলে সমস্যা কোথায়? যেসব সংস্কার করলে ক্ষতি নেই, তা করে সরকার বিশ্বব্যাপী এই বিচারের গ্রহণযোগ্যতা আরও বাড়াতে পারত। শাদ, সিয়েরা লিয়ন, আর্জেন্টিনা, কম্বোডিয়াসহ অধিকাংশ দেশে এসব অপরাধের বিচারের জন্য আন্তর্জাতিক আইনের মানদণ্ড অনুসরণ করার চেষ্টা করা হয়েছে। আমাদের ১৯৭৩ সালের আইনটি বহুলাংশে আন্তর্জাতিক মানদণ্ড ধারণ করেছে। বিচারের ক্ষতি না করে এটি আরেকটু উন্নত করলে এই বিচার নিয়ে বিভ্রান্তি ছড়ানোর সুযোগ কমে যেত।
আমাদের মনে রাখতে হবে, আমেরিকান বার অ্যাসোসিয়েশন এই আইন নিয়ে প্রশ্ন তুলেছিল নিজেদের রিসার্চ থেকে এবং হয়তো যুদ্ধাপরাধীদের পক্ষের লবিংয়ের কারণে। এসব প্রশ্ন তোলার সুযোগ অনেকাংশে সংকুচিত করার সুযোগ থাকলে তা করা উচিত বলে আমি মনে করি।

৪.
বিচার নিয়ে অন্যান্য সমালোচনা আরও যৌক্তিক। ট্রাইব্যুনালের সরকারপক্ষের আইনজীবী ও তদন্তকারী দলগুলোর সক্ষমতা নিয়ে অনেকে প্রশ্ন তুলেছেন। এদের অবশ্যই আরও শক্তিশালী করার প্রয়োজন ছিল। আন্তর্জাতিক অপরাধ আইন বিশেষজ্ঞদের আইনজীবীদের দলে কিংবা বাংলাদেশে যুদ্ধাপরাধের বিষয়ে সুদীর্ঘকাল ধরে গবেষণা করছেন যাঁরা, তাঁদের তদন্তদলে রাখলে কোনো সমস্যা হতো কি? বর্তমান ভবন পুরোপুরি খালি করে সেখানে একাধিক ট্রাইব্যুনাল গঠন করা খুব দুষ্কর কি? বিচার কবে শেষ হবে, কোনো মন্ত্রী কর্তৃক এ নিয়ে সুনির্দিষ্ট বক্তব্য দিয়ে বিচারকাজে হস্তক্ষেপের অভিযোগ উসকে দেওয়ার প্রয়োজন আছে কি? বিরোধী দলের সব কর্মসূচিকে ঢালাওভাবে বিচার বন্ধের ষড়যন্ত্র হিসেবে অভিহিত করা সঠিক হচ্ছে কি? এসব প্রশ্ন সরকার যদি নির্মোহভাবে বিবেচনা করে, তাহলে তা বিচারের জন্য সহায়ক হবে। সরকারকে এ ধরনের গঠনমূলক পরামর্শ দেওয়ার দায়িত্ব আমাদের পালন করতে হবে।
আর যাঁরা বিচারের ঢালাও ও অযৌক্তিক সমালোচনা করেন, কিংবা বিচারকাজ বন্ধের স্বপ্ন দেখেন, তাঁদের সম্পর্কে আমাদের সতর্ক ও সজাগ থাকতে হবে। আমরা সেবাদানকারী সরকারি প্রতিষ্ঠানের কিছু সমালোচনা সবসময় করি। তার মানে এই নয়, এসব প্রতিষ্ঠান আমরা তুলে দিতে বলি! যুদ্ধাপরাধ ট্রাইব্যুনাল আরও অনেক মহিমান্বিত প্রতিষ্ঠান। আমরা একে আরও শক্তিশালী বা আরও উন্নত করার কথা বলতে পারি, এর বিলোপের কথা নয়।
যুদ্ধাপরাধীদের বিচার করা হচ্ছে রাষ্ট্রের অন্যতম প্রধান দায়িত্ব। স্বাধীনতার প্রায় ৪০ বছর পরও যদি এই বিচার সুসম্পন্ন না হয়, তাহলে এর গ্লানি অনন্তকাল ধরে আমাদের বহন করতে হবে।
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।
এই দিনে
এই তো বিজয়!
আহা্! যদি বিজয়ের ওই মুহূর্তটায় স্বাধীন বাংলা বেতার কেন্দ্রটা খোলা থাকত! ইশ্! যদি ‘বিজয় নিশান উড়ছে ওই’ গানটি সেদিনই শুনতে পেতাম নিজের কানে!
আহা! যদি সে সময় উপস্থিত থাকতে পারতাম ঢাকার রেসকোর্স ময়দানে! নিজ চোখে দেখতে পারতাম নিজের দেশের বিজয়ের মুহূর্তটি!
সে সময়কার শিশু কিংবা বালক, তরুণ কিংবা যুবক, প্রৌঢ় কিংবা বৃদ্ধ—অনেকেরই মনের আক্ষেপ এটা।
নয় মাসই গুলির শব্দ শোনা গেছে এই বাংলায়। আতঙ্ক আর নিরাপত্তাহীনতায় দোলায়মান বাঙালির মনে সেই শব্দগুলো ছিল অবিমিশ্র। কখনো মনে হতো পাকিস্তানি বাহিনীর হত্যাযজ্ঞ চলছে বাংলার মাটিতে, কখনো মনে হতো মুক্তিযোদ্ধাদের গেরিলা আক্রমণে ছিন্নভিন্ন হচ্ছে পাকিস্তানিদের ব্যুহ। একবার বিষাদ, একবার আনন্দে ভরে উঠত মন। কিন্তু এই দিনে, একাত্তরের ১৬ ডিসেম্বর বিকেল সাড়ে চারটার পর অস্ত্রের মুখ থেকে যে ভাষা বেরিয়েছে, তার নাম বিজয়ের আনন্দোল্লাস! মুক্তিযোদ্ধাদের ফাঁকা গুলিবর্ষণ আলোড়িত করেছে ঘর ছেড়ে বেরিয়ে আসা লাখো মানুষকে।
দিব্যি মনে আছে, একজন মুক্তিযোদ্ধা চামেলীবাগে এসে কোলে তুলে নিয়েছিলেন পাঁচ বছরের এক শিশুকে, তারপর তাঁর হাতে থাকা স্টেনগানটির ট্রিগারে রেখেছিলেন শিশুটির কোমল আঙুল। সেই আঙুলের ওপর নিজের আঙুল রেখে একবারে শূন্য করে দিয়েছিলেন ম্যাগাজিন। শিশুটির কানে তালা লেগে গিয়েছিল। এখনো বিজয় বলতে সেই শিশু মনে করে ম্যাগাজিন শূন্য করে দেওয়া সেই উত্তেজনাটির কথা।
সেই শিশুই বিজয়ের আনন্দে অন্যদের সঙ্গে ‘জয় বাংলা’ স্লোগান দিতে দিতে পুরো পাড়া প্রদক্ষিণ করে। ঘরে ফিরে দেখে ম্লানমুখ মাকে। মায়ের চোখে-মুখে-শরীরী ভাষায় বিজয়ের আনন্দ একেবারেই নেই। বাবাকে পাকিস্তানিরা নিয়ে যাওয়ার পর থেকেই মায়ের মুখে আর হাসি নেই। বিজয় তখনো মাকে স্পর্শ করতে পারে না।
কিন্তু মুক্তিযুদ্ধ শেষে বড় ছেলে যখন বাড়ি ফেরে, তখন তাকে জড়িয়ে ধরে মা কাঁদতে থাকেন। এ যেন শ্রাবণের আকাশ থেকে ক্রমাগত বর্ষণে সিক্ত হচ্ছে মাটি। মায়ের বুকের মেঘ কেটে যায় অবিরত বর্ষণে। ইশ্! সেদিন যদি কেউ সেই মায়ের মুখ দেখত!
এ রকম অসংখ্য ঘটনার মালা গেঁথে তৈরি হয়েছিল ষোলোই ডিসেম্বর। হাসি-কান্নার যুগলবন্দীতে সে এক অনন্য মহাকাব্য! আজকের তরুণ কি স্পর্শ করতে পারবে সেই দিনটিকে? সে কি অনুভব করতে পারবে একটি বিজয়ের পেছনে কতগুলো মানুষের সাদা হাড়ের কঙ্কালের পাহাড় জমে উঠেছিল? কতগুলো বর্ষা এসেছে বসন্তের আগে?
ইশ্! যদি কোনো টাইম মেশিনে করে চলে যাওয়া যেত সেই অমৃত সময়ে! পতপত করে মাথার ওপর উড়তে থাকা বিজয় নিশানের দিকে তাকিয়ে, শরীরের সমস্ত শক্তি দিয়ে চিৎকার করে ওঠা যেত ‘জয় বাংলা’ বলে—নাইন মান্থস টু ফ্রিডম তথ্যচিত্রটিতে দেখা সেই মুক্তিযোদ্ধার মতো!
কে বলে আমাদের কোনো মহাকাব্য নেই? একাত্তরের মতো এত বড় পরিসরে কটা জাতি কটা মহাকাব্য লিখেছে? আজকের তরুণের শরীরে যে রক্ত প্রবহমান, তাতে আছে মুক্তিযুদ্ধের বীজ। মাত্র এক-দুই বা তিন প্রজন্ম আগে তাদেরই কোনো পূর্বপুরুষ মুক্তিযুদ্ধের স্রোতে ভাসিয়ে দিয়েছিল নৌকা। সেই হিরণ্ময় মানুষদের নিয়ে এই প্রজন্ম কি গর্ব করে?
ইশ্! যদি এক প্রজন্মের সঙ্গে পরবর্তী প্রজন্মের মধ্যে তৈরি করা যেত মেলবন্ধন! তবেই তো একই স্রোতধারায় মিলে এগিয়ে যেত বাংলার ইতিহাস।
ইশ্! বিজয়ের আনন্দ যদি ধুয়ে দিত সব অনাচার!
আজকের কোনো এক পাঁচ বছরের শিশুকে বলি, তোমরা অনেক সৌভাগ্যবান। জন্মেছো এক স্বাধীন দেশে। আর আমরা, সে সময়ের শিশুরা, আমাদের ছোট ছোট বুকে বহন করেছি স্বাধীনতার পথ ধরে জমে থাকা যত ক্লেদ, যত নৃশংসতা। যত বিস্ময়, যত আনন্দ!
ইশ্! তোমাকে যদি আমাদের সে সময়ের পোশাকটা পরাতে পারতাম!
‘মুক্তি’ আর ‘স্বাধীনতা’—শব্দ দুটো তোমাদের জন্যই তো সৃষ্টি করেছিল তোমাদেরই পূর্বপুরুষেরা।
তোমাদের এই সৌভাগ্যকে ঈর্ষা করতে মন চায়। তারপর তোমাদের প্রতি এক অনাবিল মমত্বে মন ভরে ওঠে। তোমাদের হাসিই তো মুছে দেয় অস্তিত্বের সমস্ত খেদ। একটি স্বাধীন দেশে তোমাদের বেড়ে ওঠা—এই তো বিজয়।
জাহীদ রেজা নূর
প্রতিক্রিয়া
টিপাইমুখ ড্যাম: বাংলাদেশের ক্ষতিই করবে
বাংলাদেশের প্রধানমন্ত্রীর পররাষ্ট্রবিষয়ক উপদেষ্টা গওহর রিজভী ১৩ ডিসেম্বর টিপাইমুখ ড্যাম নিয়ে প্রথম আলো পত্রিকায় একটি প্রবন্ধ লিখেছেন এবং নিবেদন করেছেন বিষয়টির ওপর আবেগ ও রাজনৈতিক দৃষ্টিভঙ্গির ঊর্ধ্বে থেকে যুক্তিপূর্ণ ও বৈজ্ঞানিক আলোচনা হওয়া দরকার। তিনি লিখেছেন, তিনি দিল্লি যাওয়ার আগে বহু বিশেষজ্ঞ, পরিবেশবিজ্ঞানী, নীতিনির্ধারক ও রাজনীতিবিদের সঙ্গে আলোচনা করে বিষয়টি বুঝতে চেয়েছেন এবং যেসব বিষয়ে উদ্বেগ প্রকাশিত হচ্ছে, সেসব বিষয়ে ব্যাখ্যা পেয়ে আশ্বস্ত হতে চেয়েছেন। ভারতে যাওয়ার পর তিনি সেখানকার নীতিনির্ধারকদের সঙ্গে এবং সে দেশের প্রধানমন্ত্রীর কাছে ওই সব উদ্বেগ তুলে ধরেন। শেষে তিনি তাঁর লেখায় ১৫টি পয়েন্টে পাওয়া তথ্য ও সত্য ঘটনা তুলে ধরেছেন।
টিপাইমুখ স্থানটি ভারতের মিজোরাম রাজ্যের কোলাশিব জেলা এবং মণিপুর রাজ্যের চূড়াচাঁদপুর জেলার সীমানায় অবস্থিত, যেখানে টিপাই নদী বরাক নদে এসে মিশেছে। এখানে বরাক নদ উত্তর-পূর্বের কালানাগা এলাকার ভেতর দিয়ে এসে একটি উল্টো বাঁক নিয়েছে। টিপাই নদীর উৎপত্তি মিয়ানমারে, যা দক্ষিণ দিক থেকে এসে এই বাঁকে এসে পড়েছে। বরাক এরপর ভুবন পাহাড় উপত্যকার ভেতর দিয়ে আসামের কাছাড় জেলার দিকে প্রবাহিত হয়েছে। পাহাড় ও সমতলের ভেতর দিয়ে এ নদটি আরও ১৮০ কিলোমিটার প্রবাহিত হয়ে অমলশিদের কাছে বাংলাদেশের সীমানা স্পর্শ করেছে। এখানে নদটি সুরমা ও কুশিয়ারা নামের দুটি নদীতে ভাগ হয়ে বাংলাদেশের ভেতরে প্রবেশ করেছে। টিপাইমুখ ড্যাম বিষয়ে উপদেষ্টার প্রবন্ধের ওপর প্রতিক্রিয়া করে আমি তাঁর পয়েন্টগুলোর ধারাবাহিকতায় আমার মতামত তুলে ধরছি:
টিপাইমুখ ড্যামের মাধ্যমে এক হাজার ৫০০ মেগাওয়াট বিদ্যুৎ উৎপাদন করার কথা বলা হচ্ছে, যা একটি অতি আশাবাদী হিসাব। বরাক নদটির জল সংগ্রহ এলাকা ১২ হাজার বর্গকিলোমিটার, যার বার্ষিক গড় বৃষ্টিপাত এক হাজার ৫০০ মিলিমিটার। বাংলাদেশের কাপ্তাই ড্যামের দ্বিগুণ জল সংগ্রহ এলাকা আছে, যার গড় বৃষ্টিপাত দ্বিগুণ এবং জলাধার এলাকাও দ্বিগুণ; কিন্তু এই ড্যামের মাধ্যমে ৪৫০ মেগাওয়াটের বেশি জলবিদ্যুৎ উৎপাদন সম্ভব নয়। টিপাইমুখে ড্যাম নির্মিত হলে তা গ্রীষ্মকালে কিছু আগাম বন্যার পানি রোধ করতে পারবে, কিন্তু বর্ষাকালে জলাধার পূর্ণ থাকায় বন্যাপ্রবাহ রোধ করতে পারবে না। যাই হোক, ড্যামের জলাধারের জল দিয়ে বরাক নদের ভাটিতে হেমন্ত, শীত ও বসন্তের শুকনা মাসগুলোতে পানি বাড়ানো যাবে। কিন্তু এই পানি বাড়ানোর ফলে হাওর এলাকাগুলো নিষ্কাশিত না হয়ে ফেব্রুয়ারি পর্যন্ত পানিতে ডুবে থাকবে।
বিজ্ঞানী ও পানি বিশেষজ্ঞরা যাই যুক্তি দিক না কেন, একটি জলবিদ্যুৎ উৎপাদনের জন্য নির্মিত ড্যাম সব সময় পূর্ণ করে রাখার চেষ্টা থাকে, যাতে সর্বোচ্চ পরিমাণ বিদ্যুৎ উৎপাদন করা যায়। ড্যামের ডিজাইন অনুযায়ী অতি বৃষ্টিতে পানি স্পিলওয়ের মাধ্যমেই কেবল উপচে ভাটিতে যায়। তাই বর্ষার বন্যা কোনোভাবেই নিয়ন্ত্রণ করা যায় না। উল্লেখ্য, এ বছর দামোদর উপত্যকার বর্ধমান, বাঁকুড়া, হুগলি ও হাওড়া জেলায় ভয়াবহ বন্যা হয়েছে, যার পানি ওই উপত্যকার পাঞ্চেত, বরাক, মাইথন ও তিলাইয়া ড্যাম উপচে এসে ভাসিয়ে দেয়েছে। গওহর রিজভী ঠিকই জেনেছেন, একটি ড্যাম শুকনার সময় নদীর পানি বাড়াতে পারে এবং বর্ষার সময় কমাতে পারে। এ ধরনের ব্যবস্থাপনা রংপুর বিভাগের জেলাগুলোর জন্য সুখবর হতে পারত। কিন্তু সিলেট বিভাগের জেলাগুলোর জন্য তা বিপদ সংবাদ।
সুরমা ও কুশিয়ারা নদী দুটি সিলেট বিভাগের হাওরগুলোর ভেতর দিয়ে প্রবাহিত হয়। এরা বর্ষার সময় হাওরগুলো জলপূর্ণ করে, শীতে নিষ্কাশন করে। এই বিভাগের ভূমির উচ্চতা টাঙ্গুয়ার হাওরের দিকে ক্রমশ নেমে গেছে, যার চারপাশে ভূমি গড়ে সমুদ্রতল থেকে মাত্র তিন মিটার উঁচু। সুরমা নদী গারো, খাসিয়া ও জৈন্তিয়া পাহাড় এলাকা থেকেও জল সংগ্রহ করে। আগাম বন্যা আসে এপ্রিল মাসে, যখন বরাক উপত্যকায় আগাম বৃষ্টিপাত হয়। কিন্তু টিপাইমুখ ড্যাম জলবিদ্যুৎ উৎপাদন করবে ও হেমন্ত, শীত ও বসন্তের মাঝামাঝি পর্যন্ত নদীতে জল ছাড়বে। এর ফলে হাওর এলাকার একফসলি জমিগুলো ডিসেম্বর থেকে ফেব্রুয়ারি মাস পর্যন্ত জলে ডুবে থেকে জাগতে পারবে না ও বোরো ধান লাগানো যাবে না। এর ফলে প্রতিবছর এক হাজার কোটি টাকার ধান থেকে বঞ্চিত হবে।
কাছাড় জেলার ফুলেরতলে যে ব্যারেজ নির্মাণের পরিকল্পনা ছিল তা প্রেমোটারদের চুক্তির আওতায় আসে না। ভারত এটা হয়তো নির্মাণ করবে না, যাতে বরাক নদের নৌপথ আরও ৮০ কিলোমিটার উজান পর্যন্ত টিপাইমুখ ড্যামের ভাটি পর্যন্ত বহাল রাখা যায়। নাগাল্যান্ড টিপাইমুখ ড্যাম পয়েন্টের ভাটিতে নয় বরং উজানে অবস্থিত। আমি গওহর রিজভীর সঙ্গে একমত যে, চুক্তিটি শুধুই অর্থলগ্নির ইচ্ছা প্রকাশ মাত্র। বিশ্বব্যাংক এটা করবে, কিন্তু এখনো আসেনি। আমি তাঁর পরিবেশসংক্রান্ত উদ্বেগের সঙ্গেও একমত। ড্যামটির ফলে যে বন্যা হবে, এলাকা ডুবে যাবে, লোকজন বাস্তুচ্যুৎ হবে, জনগণের জীবিকার মাধ্যম ক্ষতিগ্রস্ত হবে এবং বন্য প্রাণী তাদের বসবাস এলাকা হারাবে ইত্যাদি বিষয়ে তার উদ্বেগের প্রশংসা করি; যা কিনা ভারতের ভূমিতেই সীমাবদ্ধ থাকবে। কিন্তু বাংলাদেশে হবে অন্য ধরনের ক্ষতি, হাওরের শস্য থেকে বঞ্চিত হওয়া ছাড়াও ভারত টিপাইমুখ ড্যামের মাধ্যমে মধ্যবসন্ত থেকে গ্রীষ্মকাল পর্যন্ত নদীর তলানিপ্রবাহ আটকে রাখবে। এর ফলে বাংলাদেশের ভেতরে কুশিয়ারা নদীর তলানি প্রবাহের পরিমাণ কমে গিয়ে জল পরিবেশে বিরূপ প্রতিক্রিয়া হবে।
আমি গওহর রিজভীর সঙ্গে একমত, ভারত তার নাগরিকদের ভূমিকম্পের বিপদের মধ্যে রাখতে চাইবে না। তাই তারা ড্যামটি ভূমিকম্পের ধাক্কা সহ্য করার ক্ষমতাসম্পন্ন করেই নির্মাণ করবে। বরাক একটি আন্তর্জাতিক নদী, তাই বাংলাদেশের স্বার্থের বিষয়টি বিবেচনায় রাখাটা আন্তর্জাতিক নিয়মে সিদ্ধ। কিন্তু ভারতীয় প্রধানমন্ত্রী যেসব প্রতিশ্রুতি দিয়েছেন তা তাঁর শেষ কথা ভাবা যায় না। শারমাল শেখ (২০০৯), দিল্লি (২০১০) এবং ঢাকার (২০১১) বৈঠকে তাঁর দেওয়া বাংলাদেশকে ক্ষতি না করার প্রতিশ্রুতিগুলো খুবই ভালো শোনায়। এটাই আন্তর্জাতিক কূটনীতি। বাংলাদেশের সঙ্গে টিপাইমুখ ড্যাম বিষয়ে তথ্য বিনিময় ও বাংলাদেশে সঙ্গে যৌথ সমীক্ষা দল গঠনের জন্য ভারতীয় প্রধানমন্ত্রীর দেওয়া প্রস্তাব খুবই গুরুত্বপূর্ণ। বাংলাদেশের নাগরিক সমাজ এবং বিজ্ঞানীদের অবশ্যই এর সুযোগ নেওয়া দরকার।
টিপাইমুখ ড্যামের মাধ্যমে বন্যানিয়ন্ত্রণের ব্যবস্থা করা ও শুকনো মৌসুমে পানি ছাড়ার ভারতীয় প্রধানমন্ত্রীর আশ্বাস অনেক সুখবর হতো, যদি তা তিস্তা নদীর বেলায় হতো। সিকিমে যদিও পানি অন্যত্র সরিয়ে নেওয়া হচ্ছে না, কিন্তু সেখানে নির্মিত ’লো ফ্লো ড্যাম’গুলোর মাধ্যমে শুকনো মৌসুমের পানি আটকে রাখা হচ্ছে; যার ফলে গজলডোবা ব্যারেজের উজানে তিস্তা নদীর পানি কমে গেছে। একই রকম পরিস্থিতি গ্রীষ্মকালে বরাক নদের বেলায়ও হবে, যদিও ভারত হয়তো একটি ব্যারেজ নির্মাণ করে সেচ বা অন্য কাজে পানি সরিয়ে নেবে না। বাংলাদেশকে টিপাইমুখ প্রকল্পে লগ্নি করে অংশীদার করা ও তাদের উৎপাদিত বিদ্যুতের ভাগ নেওয়ার ভারতীয় প্রস্তাব মোটেই গ্রহণযোগ্য নয়। এর ফলে ভবিষ্যতে টিপাইমুখ ড্যামের ক্ষতিকর প্রভাবের বিরুদ্ধে বাংলাদেশের আর কিছুই বলার থাকবে না।
ড্যাম নির্মাণ করে জলবিদ্যুৎ উৎপাদন করা বা এর অন্য কোনো ব্যবহারের বিষয়টি ১৯৫০ ও ১৯৬০ সালে সিভিল ইনজিনিয়ারিংয়ের বিশাল কৃতিত্ব বলে গণ্য হতো। কিন্তু ১৯৭০ সাল নাগাদ ড্যামজনিত মানুষকে বাস্তুচ্যুৎ করা, কৃষিভূমি হারানো এবং বাস্তু পরিবেশের ক্ষতির পরিমাণ ড্যামের লাভের চেয়ে অনেক গুণ বেশি বলে সমীক্ষায় পাওয়া যায়। আশির দশকে ড্যামের বিরুদ্ধে জনমত গড়ে ওঠে এবং ১৯৯০ সালের পর থেকে সারা বিশ্বের সচেতন মানুষেরা এর বিরুদ্ধে সোচ্চার হয়ে ওঠে। ড্যাম কোনো কোনো দেশে মানুষকে কিছু সুবিধা দিতে পারে, যেখানে বাস্তুচ্যুৎ মানুষকে যথেষ্ট পরিমাণে ক্ষতিপূরণ দেওয়া হয়। কিন্তু এশিয়ার অনুন্নত দেশগুলোতে বাস্তুচ্যুৎ হওয়ার অর্থ নিশ্চিহ্ন হয়ে যাওয়া বা দাসত্ব। যখন ফারাক্কা ব্যারেজ নির্মাণ করা হয়, তখন আমাদের দেশের অনেক বিশেষজ্ঞ বলেছিলেন, নেপালে ড্যাম নির্মাণ করে জলাধারে পানি আটকে রেখে গঙ্গার পানি বৃদ্ধি করা হোক। সিকিমের ড্যামগুলো পানি ছাড়ছে না বরং তিস্তার তলানি প্রবাহ খেয়ে ফেলছে, যার ফলে ভাটিতে, বঙ্গীয় সমতলে এর প্রবাহ কমে গেছে।
রাজস্ব
করারোপণের রাজনৈতিক অর্থনীতি
রাজস্ব
করারোপণের রাজনৈতিক অর্থনীতি
উন্নয়নশীল দেশে সচরাচর যে ধরনের বিক্ষোভ দেখা যায়, বর্তমানে শিল্পোন্নত দেশগুলোও সে ধরনের বিক্ষোভ প্রত্যক্ষ করছে। সংক্রামক ব্যাধির মতো ছড়িয়ে পড়া যুক্তরাষ্ট্র ও ইউরোপের আন্দোলনগুলোর তিক্ত অভিজ্ঞতা রাজনৈতিক বিশ্লেষকদের ভাবিয়ে তুলেছে; এমনকি একটি বিতর্ক ইতিমধ্যে চায়ের কাপে ঝড় তুলেছে, বাজার অর্থনীতি কি হুমকির মুখে?
বিক্ষোভকারীরা যুক্তরাষ্ট্রের কর-ব্যবস্থার অন্যায্যতাকে তুলে ধরছে। এমনকি যুক্তরাষ্ট্রের ধনকুবের ওয়ারেন বাফেট গত ১৪ আগস্ট প্রকাশিত নিউইয়র্ক টাইমস পত্রিকায় বলেন, একজন মজুর তাঁর মজুরির যত অংশ কর দেন, এর তুলনায় ওয়ারেন বাফেট তাঁর আয়ের কম অংশ কর দেন। তাঁর মত, এ কর-ব্যবস্থায় বৈষম্য রয়েছে এবং এটিকে সংস্কার করা উচিত। অর্থনৈতিক মন্দা ও বেকারত্বের সময়ে মাঝারি আয়ের লোকদের ওপর করের বোঝা যুক্তরাষ্ট্রে গুরুতর বিতর্কের সৃষ্টি করেছে। এমনকি যুক্তরাষ্ট্রের মতো দেশে, যেখানে কর-ব্যবস্থাপনা অনেক শক্তিশালী এবং বেশির ভাগ রাজস্ব বিভিন্ন করপোরেট ও ব্যক্তিগত আয়কর থেকে আসে, সেখানেও কর-আইনের ফাঁক গলে ধনীরা গড় আয়ের মানুষ থেকে কম কর দেওয়ার রাস্তা খোঁজেন। এটি বিশ্বব্যাপী করারোপণের রাজনৈতিক অর্থনীতির চারিত্রিক বৈশিষ্ট্য। জনগণের প্রতিনিধি হিসেবে যাঁরা সংসদে বসেন, তাঁরা সাধারণত ধনিক শ্রেণীর এবং প্রভাবশালী। উপরন্তু, নির্বাচনী প্রচারণায় অর্থ জোগানের ক্ষেত্রে ব্যবসায়ী ও ধনিক শ্রেণীর আধিপত্য দেখা যায়, যাঁরা অর্থ প্রদানের বিনিময়ে বিভিন্ন ধরনের কর-সুবিধা লাভ করেন।
এর সঙ্গে বাংলাদেশের পরিস্থিতি যথেষ্ট মেলে, প্রকৃত পক্ষে এখানে করারোপণের সমস্যা অনেক গভীর ও অন্যায্য। ২০১১ অর্থবছরে বাংলাদেশ মোট দেশজ উৎপাদনের (জিডিপি) ১০ শতাংশ রাজস্ব কর থেকে সংগ্রহ করেছে। এই রাজস্বের ৩০ শতাংশ—যা জিডিপির তিন শতাংশ—আয়কর থেকে এসেছে (ব্যক্তিগত ও করপোরেট)। এর মধ্যে ব্যক্তিগত কর ছিল জিডিপির এক শতাংশ এবং করপোরেট লভ্যাংশ কর ছিল জিডিপির দুই শতাংশ। এটি যেকোনো মানদণ্ডে হতাশাব্যঞ্জক।
নিম্ন কর রাজস্ব বিভিন্ন ধরনের সরকারি কর্মকাণ্ডে অর্থায়নের ক্ষমতা ব্যাপকভাবে হ্রাস করে। যেসব সরকারি কর্মকাণ্ডের মাধ্যমে গরিব শ্রেণীর মানুষ সুবিধা ভোগ করতে পারে, এর মধ্যে শিক্ষা, স্বাস্থ্য, বিশুদ্ধ পানি ও সামাজিক নিরাপত্তাবেষ্টনী অন্তর্ভুক্ত। এটা সরকারের অবকাঠামো উন্নয়নের ক্ষমতাকেও হ্রাস করে। এ কারণে অর্থনৈতিক প্রবৃদ্ধি এবং কর্মসংস্থান বাধা পায়। সরকারি সেবার নিম্নমানের কারণে উদ্ভূত জনরোষ সামলাতে সরকার বিদ্যুৎ, সার, খাদ্য এমনকি কিছু নিরাপত্তাবেষ্টনী পরিকল্পনায় ভর্তুকি দিচ্ছে। এ ব্যয় নির্বাহের জন্য সরকার অনেক ক্ষেত্রে বাংলাদেশ ব্যাংকের দ্বারস্থ হচ্ছে। ঘাটতি অর্থায়নের জন্য সরকার সম্প্রসারণশীল মুদ্রানীতির দিকে ঝুঁকছে, যা যুক্তিযুক্ত মাত্রা অতিক্রম করে মূল্যস্ফীতির অবনতি ঘটাচ্ছে। ২০১১ সালের সেপ্টেম্বরে মূল্যস্ফীতি ১২ শতাংশে গিয়ে ঠেকেছে, যা কিনা ১৯৯৮ সালের ডিসেম্বরের থেকে সর্বোচ্চ।
সরকারি খাত কর্তৃক বাংলাদেশ ব্যাংক থেকে ঋণ নেওয়ার ফলে সৃষ্ট উচ্চ মূল্যস্ফীতিকে অর্থনীতিবিদেরা ‘মূল্যস্ফীতি কর’ হিসেবে অভিহিত করেন। ল্যাটিন আমেরিকায় এ ধরনের অনিয়ন্ত্রিত মূল্যস্ফীতি সম্পদ আহরণের উৎস হিসেবে দুর্নাম কুড়ায়। বাংলাদেশ প্রথাগতভাবে এই মূল্যস্ফীতি করকে সম্পদ আহরণের হাতিয়ার হিসেবে নেয়নি এবং মূল্যস্ফীতিকে অগ্রাধিকার ভিত্তিতে মোকাবিলা করেছে। তবে আশ্চর্যের ব্যাপার হলো, সরকার ২৪ মাস ধরে মূল্যস্ফীতিকে ক্রমাগত বাড়তে দিয়েছে।
সম্পদ আহরণের উদ্দেশ্যে সরকারকে কিছু বিকল্পের মুখোমুখি হতে হচ্ছে। এসব বিকল্পের মধ্যে অর্থনীতির দৃষ্টিকোণ থেকে সম্ভবত সবচেয়ে আকর্ষণীয় হাতিয়ার হলো আয়করকে শক্তিশালী করা। কর প্রশাসনের উন্নয়ন কেবল মধ্যবর্তী ও দীর্ঘ মেয়াদে ফল বয়ে আনবে। স্বল্প মেয়াদে আয়করের মাধ্যমে আয়বৃদ্ধির দ্রুততম উপায় হচ্ছে বিভিন্ন ফাঁকফোকর ও রেয়াতসুবিধা বন্ধ করা। বড় ফাঁকটি হলো রিয়েল এস্টেট লেনদেনের মাধ্যমে মূলধনী মুনাফা ও শেয়ারবাজারের আয়ের ওপর কার্যত করের অনুপস্থিতি। সরকার একইভাবে সম্পত্তির ওপর যথাযথ করারোপ করতে পারে। এ ছাড়া বিভিন্ন কর রেয়াত প্রদান বন্ধ করতে পারে। এসব কাজ বিপুল রাজস্ব এনে দিতে পারে, বিশেষ করে প্রথম দুটি উপায়ে। এ করগুলো অন্যান্য করের তুলনায় প্রগতিশীল এবং ন্যায়ভিত্তিক।
দ্বিতীয়ত, সরকারপ্রদত্ত বিভিন্ন পণ্য ও সেবার সঠিক মূল্য আরোপ করে সরকার সম্পদ আহরণ করতে পারে। দুর্ভাগ্যজনক হলেও সত্য যে কেবল ত্বরিত কর্মোদ্যোগের অভাবেই বিদ্যুৎ ও জ্বালানি খাতের ভর্তুকি এ অর্থবছরে চার বিলিয়ন ডলারে উত্তীর্ণ হয়েছে। এ ভর্তুকি রাজস্ব আয়ের প্রায় ৪০ শতাংশ, যা কোনোভাবেই টেকসই নয়। সরকার মূল্য সমন্বয় করে এটিকে অর্ধেকে কমিয়ে আনতে পারে। গরিব ভোক্তাদের জন্য সতর্কভাবে ভর্তুকি ঠিক করলে এটি আরও বেশি ন্যায়সংগত হবে।
ঘাটতি অর্থায়নের আরেকটি উপায় বেসরকারি খাত কর্তৃক অর্থায়ন। বাংলাদেশ বর্তমানে বিভিন্ন জাতীয় সঞ্চয় স্কিমের মাধ্যমে সামান্য সম্পদ আহরণ করছে। সরকার ট্রেজারি বিল বাজারের মাধ্যমে বেসরকারি খাত থেকে ঋণ সংগ্রহের এ খাতকে আরও বৃদ্ধি করতে পারে।
সবশেষ যে উপায়, সেটি হলো বাংলাদেশ ব্যাংক থেকে সম্পদ ঋণ নেওয়ার মাধ্যমে মূল্যস্ফীতি করের ব্যবহার। স্বল্প মেয়াদে এটিই সবচেয়ে সহজ পন্থা। একটি স্বাধীন কেন্দ্রীয় ব্যাংকের অনুপস্থিতিতে রাজস্ব বিভাগের এ ব্যবস্থায় অবাধ প্রবেশাধিকার আছে।
বাংলাদেশে দুর্বল কর আদায়ের প্রচেষ্টা এবং হতাশাব্যঞ্জক কর আদায় দুর্বল কর প্রশাসনের পরিচায়ক, আশ্চর্য হওয়ার কিছুই নেই যে ধনিক শ্রেণীর অর্থ আয়ের উৎসগুলো—যেমন, রিয়েল এস্টেট লেনদেন এবং শেয়ারবাজার থেকে অর্জিত মুনাফা—প্রকৃত প্রস্তাবে করের আওতার বাইরে। সম্পদ করের মাধ্যমে অর্থ আহরণের ক্ষেত্রেও সুসংগঠিত কর-ব্যবস্থার অভাব পরিলক্ষিত হয়। এসব দুর্বলতা ঠিক করার কোনো প্রস্তাব করা হলে তা যথেষ্ট বাধার মুখে পড়ে এবং রাজনৈতিক বিতর্কের জেরে তা ভণ্ডুল হয়ে যায়। আয়করের ভিত্তিকে আরও বাড়িয়ে আয়ের উৎস-নির্বিশেষে সব আয়কে ওই ভিত্তিতে অন্তর্ভুক্ত করা এবং উন্নত ও সুসংগঠিত সম্পদ কর-ব্যবস্থা চালু করা রাজস্ব-ব্যবস্থা সংস্কারের দুটি আর্থরাজনৈতিক চ্যালেঞ্জ।
বাংলাদেশ ব্যাংক থেকে ঋণ গ্রহণ প্রশাসনিক দৃষ্টিকোণ থেকে সহজ একটি হাতিয়ার। মূল্যস্ফীতি নিয়ন্ত্রণ এবং বৈদেশিক লেনদেনের (ব্যালেন্স অব পেমেন্ট) ভারসাম্য রক্ষায় এটি নীতিনির্ধারণী পন্থা হিসেবে কাজ করে। কিন্তু এর সাম্প্রতিক উদার ব্যবহার বেশ দুশ্চিন্তার কারণ হয়ে দাঁড়িয়েছে।
বাংলাদেশের কর-ব্যবস্থা একটি গুরুত্বপূর্ণ সন্ধিক্ষণে, যদিও কর সংগ্রহের ক্ষেত্রে এবং কর প্রশাসনে কিছুটা উন্নতি হয়েছে; কিন্তু সংস্কার-প্রচেষ্টা এখনো দায়সারা। করারোপণের ক্ষেত্রে সুষ্ঠু নীতির অবর্তমানে সম্পদ আহরণের কৌশল হিসেবে মূল্যস্থিতি করের প্রয়োগ যথেষ্ট ঝুঁকিপূর্ণ, যা এড়িয়ে চলা উচিত। আধুনিক আয়কর-ব্যবস্থা প্রণয়ন এবং একে প্রাতিষ্ঠানিক রূপ দান করা দরকার। এটির ভিত্তি হবে বিস্তৃত এবং স্বল্প রেয়াতভিত্তিক, যেটি রাজস্ব-ব্যবস্থা সংস্কারের ক্ষেত্রে অগ্রাধিকার পাবে। রাজস্ব নীতি ও মুদ্রানীতি ব্যবস্থার মধ্যে একটি সমন্বয় সাধন করতে হবে, যা বাজেটে মূল্যস্ফীতি নিম্ন পর্যায়ে নিয়ে আসবে।
জনগণকেও তাদের ওপর আরোপিত কর দেওয়ার সদিচ্ছা রাখতে হবে। এটি একটি অলিখিত সামাজিক চুক্তি। সমতা ব্যতিরেকে অর্থনৈতিক উন্নয়ন সমাজে অস্থিরতা তৈরি করতে পারে। বাংলাদেশের মতো স্বল্প আয়ের দেশে যেখানে গণতান্ত্রিক প্রতিষ্ঠানগুলো দুর্বল এবং অত্যন্ত ধীরগতিতে বিবর্তিত হচ্ছে, সেখানে অসম নীতি শিল্পোন্নত দেশের তুলনায় অনেক বেশি সমস্যার জন্ম দিতে পারে।
ড. সাদিক আহমেদ, ভাইস চেয়ারম্যান, পলিসি রিসার্চ ইনস্টিটিউট (পিআরআই)।
</doc>

<doc>
আন্তরাষ্ট্র সংযোগ

আমাদের এই অঞ্চলে বাংলাদেশের রয়েছে অভিনব ভৌগোলিক অবস্থান। ব্যাপকতর আঞ্চলিক বাণিজ্য সম্প্রসারণে আমাদের এ অবস্থান সুদৃঢ় করা প্রয়োজন। এ জন্য চাই অবকাঠামো ও সংশ্লিষ্ট অন্যান্য সুবিধা।
বাংলাদেশ সরকার শুধু ভারত, নেপাল ও ভুটানের জন্য নয়, চীন ও মিয়ানমার এবং আরও দূরের দেশগুলোর জন্যও বহুমাত্রিক পরিবহন-সংযোগ গড়ে তুলতে সচেষ্ট রয়েছে। ব্যবসায়ী সমাজ সরকারের এ ধরনের দৃষ্টিভঙ্গির সঙ্গে সম্পূর্ণ একমত। তবে এর বাস্তবায়ন-প্রক্রিয়া নিয়ে কিছু সতর্কতা প্রয়োজন।
এটা ঠিক যে, দক্ষিণ এশিয়া বিশ্বের অন্যতম দ্রুত বর্ধনশীল ও উন্মুক্ত অর্থনৈতিক অঞ্চল। কিন্তু এখানকার দেশগুলোর মধ্যে পারস্পরিক বাণিজ্য খুবই কম—তাদের মোট বাণিজ্যের মাত্র পাঁচ শতাংশ। অথচ আসিয়ান দেশগুলোর আন্তবাণিজ্য তাদের মোট বাণিজ্যের ২৬ শতাংশ, নাফটায় ৫২ শতাংশ ও ইউরোপীয় ইউনিয়নে ৫৮ শতাংশ।
বাংলাদেশ ও তার নিকট-প্রতিবেশী দেশগুলোর মধ্যে সীমিত মাত্রার আঞ্চলিক বাণিজ্যের কারণে সংশ্লিষ্ট সব দেশই ক্ষতিগ্রস্ত হচ্ছে। তাই অঞ্চলভিত্তিক অর্থনৈতিক বিকাশে তাদের সম্ভাবনা অনেকাংশে অব্যবহূত রয়ে গেছে। অথচ আজকের প্রতিযোগিতামূলক বিশ্ব অর্থনীতিতে পরিবহনখরচ অত্যন্ত গুরুত্বপূর্ণ নির্ধারক হিসেবে বিবেচিত হয়। যেকোনো পর্যায়ে অর্থনৈতিক একীভূতকরণে সমন্বিত ও সুদক্ষ ভূতল পরিবহন (সড়ক ও রেল) নেটওয়ার্ক অপরিহার্য। দক্ষিণ এশিয়ার পরিবহনব্যবস্থা একীভূতকরণে অপূর্ণতা থাকায় এখানে ব্যবসা-বাণিজ্যে পরিবহনব্যয় অনেক বেশি, যা মোট মূল্যের ১৩ থেকে ১৪ শতাংশ, যুক্তরাষ্ট্রে যা মাত্র আট শতাংশ।
২০১০ সালের জানুয়ারিতে বাংলাদেশ ও ভারতের মধ্যে স্বাক্ষরিত যুক্ত ইশতেহার অনুযায়ী ভারতের উত্তর-পূর্বাঞ্চলীয় রাজ্যগুলোর সঙ্গে ভারতের মূল ভূখণ্ডের সরাসরি সংযোগ স্থাপনের লক্ষ্যে বাংলাদেশের মধ্য দিয়ে ট্রানজিট প্রদানের সমঝোতা হয়।
তবে এই ট্রানজিট বাস্তবায়নের আগে অর্থনৈতিক, রাজনৈতিক, আন্ত-আঞ্চলিক উন্নয়ন কৌশল নিবিড়ভাবে পর্যালোচনার প্রয়োজন রয়েছে। বাংলাদেশ ও ভারতের মধ্যে অভিন্ন নদ-নদীর পানি বণ্টন ও সমুদ্রসীমা এবং স্থল সীমান্ত চিহ্নিত করার সমস্যা ছাড়াও জাতীয় গুরুত্বপূর্ণ বেশ কিছু ইস্যু এখনো অমীমাংসিত রয়ে গেছে। প্রতিবেশী দেশগুলোকে ট্রানজিটসুবিধা দেওয়ার বিষয়টি বিবেচনায় নেওয়ার প্রক্রিয়ায় এসব অনিষ্পন্ন বিষয়ও বিবেচনায় নিতে হবে।
কোনো কোনো বিশেষজ্ঞ মহল মনে করে, গত সেপ্টেম্বরে ভারতের প্রধানমন্ত্রী মনমোহন সিংয়ের ঢাকা সফরের সময় ট্রানজিট চুক্তি সই না হওয়া বাংলাদেশের জন্য আশীর্বাদস্বরূপ হয়েছে। এতে করে সরকার পুরো বিষয়টি আবার পুনর্বিবেচনা করার জন্য পর্যাপ্ত সময় পাবে এবং চুক্তির ইতিবাচক ও নেতিবাচক দিকগুলো পর্যালোচনা করতে পারবে।
ট্রানজিটসুবিধা ভারতের ‘সেভেন সিস্টার্স’ নামে পরিচিত উত্তর-পূর্ব সাতটি রাজ্যের জন্য অনেক বেশি সুবিধা বয়ে আনবে। এর ফলে পণ্য পরিবহনে দূরত্ব ও সময় প্রায় তিন ভাগের এক ভাগে নেমে আসবে এবং একই কারণে পরিবহনখরচও প্রচুর সাশ্রয় হবে। এ ব্যবস্থায় ভারতের উৎপাদনকারীরা তাদের পণ্যগুলো ওই রাজ্যগুলোতে অনেক কমমূল্যে বিক্রি করতে পারবে। কিন্তু বাংলাদেশি ব্যবসায়ীরা পূর্ব ভারতে তাদের ব্যবসা বাড়ানোর সুযোগ হারাবে।
বিভিন্ন সময় বলা হয়েছে, ভারতকে ট্রানজিটসুবিধা দিয়ে বাংলাদেশ ট্রানজিট ফি ও আনুষঙ্গিক মাশুল হিসেবে প্রতিবছর শত শত মিলিয়ন ডলার আয় করবে। কিন্তু সেন্টার ফর পলিসি ডায়ালগের (সিপিডি) সাম্প্রতিক এক গবেষণায় উল্লেখ করা হয়, বাংলাদেশ যদি ভারতকে ট্রানজিটসুবিধা দেয় তাহলে ৩০ বছরে মাত্র ২৮০ কোটি ডলারের মতো আয় আশা করতে পারে। বাংলাদেশের অভ্যন্তরীণ অবকাঠামো উন্নয়নের জন্য যে বিনিয়োগের প্রয়োজন হবে তার তুলনায় এটা একেবারেই নগণ্য।
ট্রানজিটব্যবস্থায় পণ্য পরিবহনের জন্য বিদ্যমান অবকাঠামো সুবিধার উন্নয়ন ও নতুন সুবিধা গড়ে তুলতে বাংলাদেশকে প্রায় ৭০০ কোটি ডলার ব্যয় করতে হবে বলে বাংলাদেশ ট্যারিফ কমিশনের আওতায় কোর কমিটির প্রতিবেদনে উল্লেখ করা হয়েছে। এই অর্থ ব্যয়ের প্রধান খাতগুলো হবে সড়ক ও রেলপথ এবং চট্টগ্রাম ও মংলা বন্দরের উন্নয়ন। রক্ষণাবেক্ষণ খাতেও প্রচুর অর্থ ব্যয় করতে হবে। এ ধরনের বিনিয়োগ থেকে বাংলাদেশ প্রথম পাঁচ বছরের প্রতিবছরে আনুমানিক মাত্র পাঁচ কোটি ডলার আয় করবে। তবে দীর্ঘ মেয়াদে তা ১০০ কোটি ডলারে পৌঁছাতে পারে বলে এশীয় উন্নয়ন ব্যাংকের প্রতিবেদনে প্রাক্কলন করা হয়েছে। সে ক্ষেত্রে উত্তর-পূর্ব ভারতের রাজ্যগুলোর অর্থনৈতিক উন্নয়ন তথা অধিক পরিমাণে পণ্য কেনার ক্ষমতাও বাড়তে হবে।
অবকাঠামো নির্মাণসহ প্রয়োজনীয় কাজ শুরু হলে প্রকৃত মূলধন বিনিয়োগ প্রাথমিক হিসাবের চেয়েও বেশি হবে বলে মনে করা হচ্ছে। পদ্মা সেতুর নির্মাণব্যয়ের দিকে তাকালে এটা স্পষ্ট হবে। ২০০৭ সালে একনেকের সভায় ব্যয় হিসাব করা হয়েছিল ১০ হাজার ১৬২ কোটি টাকা (প্রায় ১৫০ কোটি ডলার)। কিন্তু চার বছর পর ২০১১ সালের জানুয়ারিতে ব্যয় হিসাব করা হয় প্রায় দ্বিগুণ—২০ হাজার ৫০৭ কোটি টাকা (২৯৩ কোটি ডলার)। এটাও মনে রাখতে হবে, সেতুর নির্মাণকাজ এখনো শুরুই হয়নি!
সড়ক অবকাঠামো উন্নয়নের প্রক্রিয়ায় বিদ্যমান মহাসড়ক সম্প্রসারণ ও নতুন সড়ক নির্মাণই শুধু নয়, প্রকল্প এলাকার ক্ষতিগ্রস্ত অনেক লোকের পুনর্বাসনেরও ব্যবস্থা করতে হবে। বহু কৃষি জমিও হারাতে হবে, যা ইতিমধ্যেই নতুন নতুন আবাসন, শিল্প স্থাপন ও অবকাঠামো উন্নয়নের কারণে সংকুচিত হয়ে আসছে। এ কারণে সরকারের উচিত হবে সার্বিক বিষয়টি পর্যালোচনার জন্য কোনো আন্তর্জাতিক খ্যাতিসম্পন্ন প্রতিষ্ঠানকে দায়িত্ব দেওয়া। তাদের প্রতিবেদন হাতে পাওয়ার পরই বিশেষজ্ঞ পর্যায়ে পর্যালোচনা সাপেক্ষে কেবল ট্রানজিট বিষয়ে কার্যকর পদক্ষেপ নেওয়া যেতে পারে।
যখন থেকে বিশ্বব্যাপী দেশগুলোর সীমানার বাইরে বাণিজ্য সম্প্রসারিত হয়েছে তখন থেকেই পণ্য পরিবহনে ট্রানশিপমেন্ট পদ্ধতির ব্যবহার শুরু হয়েছে। এমতাবস্থায়, ট্রানশিপমেন্ট চুক্তি হলে ভারতের প্রত্যাশিত ট্রানজিটসুবিধার বিষয়ে একটি আশু সমাধান হবে। ট্রানশিপমেন্টের মাধ্যমে বাংলাদেশের অভ্যন্তরে প্রচুর কর্মসংস্থান সৃষ্টিসহ বিভিন্ন মাত্রার অর্থনৈতিক কর্মকাণ্ড বৃদ্ধি পাবে, ব্যবসার সুযোগ বাড়বে ও নিরাপত্তাজনিত ঝুঁকি বহুলাংশে হ্রাস পাবে। ট্রানজিটের ক্ষেত্রে এ ধরনের ব্যাপক অর্থনৈতিক মুনাফা থেকে বাংলাদেশ বঞ্চিত হবে।
মোদ্দা কথায় বলতে গেলে ‘ট্রানজিট’ হচ্ছে উত্তরাধিকার সূত্রে পাওয়া সম্পত্তি ‘ভাড়া’ খাটিয়ে জীবিকা নির্বাহ করা। আর ‘ট্রানশিপমেন্ট’ হচ্ছে শিল্প-কলকারখানা প্রতিষ্ঠার মাধ্যমে অর্থনৈতিক কর্মকাণ্ড, কর্মসংস্থান ও সম্পদ সৃষ্টি এবং দেশের ভবিষ্যৎ বিনির্মাণে বিনিয়োগ করা।
ভারত সড়ক, রেল ও জলপথে তার উত্তর-পূর্বাংশের রাজ্যগুলোতে বাংলাদেশের ভেতর দিয়ে যাওয়ার জন্য ট্রানজিটসুবিধা চাইছে। ভারত ইতিমধ্যে নেপাল ও ভুটানের সঙ্গে বাংলাদেশের রেল ও সড়কপথে যোগাযোগের সুবিধাও ঘোষণা করেছে। এখন বলা হচ্ছে, নেপাল ও ভুটানকে ট্রানজিটসুবিধা দিয়েও বাংলাদেশ যথেষ্ট পরিমাণে রাজস্ব আয় করতে পারবে। কিন্তু এ তথ্যও জানা জরুরি যে, ভুটানের মোট দেশজ উৎপাদন (জিডিপি) ২০০ কোটি ডলারের কম এবং নেপালের অর্থনীতিও তেমন উন্নত নয়। তা ছাড়া তাদের সার্বিক অর্থনৈতিক কর্মকাণ্ড ভারতের ওপর নিবিড়ভাবে নির্ভরশীল। নেপাল ও ভুটান থেকে প্রচুর পরিমাণ পণ্য বাংলাদেশের ওপর দিয়ে বাইরের অন্য দেশে রপ্তানি হবে—এমনটি আশা করা যায় না। কারণ তাদের দেশীয় পণ্য উৎপাদন তেমন বেশি নয়। তাদের আমদানির পরিমাণও সীমিত।
কারও কারও ধারণা, ট্রানশিপমেন্ট প্রক্রিয়া জটিল এবং পরিবহনখরচ ও সময় বেশি লাগবে। কিন্তু সারা বিশ্বে আধুনিক পরিবহন কনটেইনারের মাধ্যমেই হয়ে থাকে এবং এ ক্ষেত্রেও কনটেইনারের কোনো বিকল্প নেই। এ ব্যবস্থায় চোরাচালান রোধ ও পণ্য পরিবহনে নিরাপত্তা নিশ্চিত করা যাবে। সীমান্তে এক ট্রাক থেকে আরেক ট্রাকে পণ্যবাহী কনটেইনার স্থানান্তরের সহজ উপায় বের করতে সমস্যা হওয়ার কোনো কারণ নেই। প্রয়োজনে বাংলাদেশি ট্রাক ভারতের ওয়্যারহাউসে গিয়ে পণ্য এনে তা বাংলাদেশের ভূখণ্ড অতিক্রম করে ভারতের আরেক অংশে পৌঁছে দিতে পারে। রেলে মালামাল পরিবহনের ক্ষেত্রেও একই পদ্ধতি অনুসরণ করা যায়।
বাংলাদেশ উন্নয়ন গবেষণা প্রতিষ্ঠানের (বিআইডিএস) এক গবেষণায় কে এ এস মুরশিদ দেখিয়েছেন, ট্রানজিট থেকে বাংলাদেশের প্রত্যক্ষ লাভ আসলে সীমিত। শুধু রেল সংযোগের মাধ্যমেই তা কিছুটা অর্থবহ হতে পারে। আর তা কার্যত ট্রানশিপমেন্ট। ট্রানজিটবিষয়ক কোর কমিটিও প্রাথমিকভাবে তিন বছরের জন্য ট্রানশিপমেন্ট দেওয়ার সুপারিশ করেছে।
১৯৯২-৯৪ সালে আমি বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতির দায়িত্ব পালন করছিলাম। তখন একবার ভারতের তৎকালীন বাণিজ্যমন্ত্রী প্রণব মুখার্জি (বর্তমানে অর্থমন্ত্রী) ঢাকা সফরে এলে দুই দেশের বাণিজ্য সম্প্রসারণের বিষয়ে তাঁর সঙ্গে ব্যবসায়ী সম্প্রদায়ের এক আনুষ্ঠানিক মতবিনিময় সভা অনুষ্ঠিত হয়। সভায় আমি ভারতীয় ট্রানজিটের প্রস্তাবের বিপরীতে ট্রানশিপমেন্টের মাধ্যমে উত্তর-পূর্ব ভারতে তাদের পণ্য পরিবহনের প্রস্তাব করি। এ কারণে তখন একটি সংবাদপত্রে আমার কঠোর সমালোচনা করা হয়। আমার জন্য সন্তোষের বিষয় এই যে, সিপিডির চেয়ারম্যান অধ্যাপক রেহমান সোবহানও সম্প্রতি ট্রানজিটের পরিবর্তে ট্রানশিপমেন্টের যৌক্তিকতা বিবেচনার পরামর্শ দিয়েছেন।
আমি মনে করি, ট্রানজিট ধারণা পুনর্বিবেচনা করা একান্ত প্রয়োজন। বাংলাদেশকে ভারতের সঙ্গে ট্রানশিপমেন্টের বিষয়ে সমঝোতায় আসতে হবে এবং এভাবেই ভারত তার উত্তর-পূর্বাঞ্চলীয় রাজ্যগুলোতে সহজে পণ্য পরিবহনের সুবিধা ভোগ করবে।
ইতিমধ্যে সংবাদপত্রের খবরে আমরা জেনেছি যে, আশুগঞ্জ নদীবন্দর ব্যবহার করে ভারতকে ট্রানজিটসুবিধা প্রদানের প্রক্রিয়া শুরু হয়েছে! আমরা আরও জেনেছি, আমাদের ভূখণ্ড অতিক্রম করার সময় বাংলাদেশি রপ্তানি পণ্যের চেয়ে ভারতীয় পণ্যবাহী পরিবহন অগ্রাধিকার পেয়ে থাকে। এ ধরনের ঘটনা আমাদের জন্য বিশেষভাবে উদ্বেগজনক।
ভারতকে ট্রান্সশিপমেন্ট বা ট্রানজিটসুবিধা প্রদানের বিষয়টি মোটেই সহজ নয়। এ বিষয়ে চূড়ান্ত সিদ্ধান্ত গ্রহণের আগে আন্তর্জাতিকভাবে স্বীকৃত পেশাজীবী ও পরামর্শকদের কাজে লাগাতে হবে। আন্তর্জাতিক অভিজ্ঞতা কাজে লাগিয়ে ট্রানশিপমেন্ট/ট্রানজিটের আইনি, প্রশাসনিক ও লজিস্টিক বিষয়েও যথাযথ পর্যালোচনা জরুরি।
মাহবুবুর রহমান: সভাপতি, ইন্টারন্যাশনাল চেম্বার অব কমার্স (আইসিসি)-বাংলাদেশ।
</doc>

<doc>
জেলা প্রশাসক নিয়োগ
কেন এই স্বেচ্ছাচারিতামূলক সিদ্ধান্ত?
গত ১৫ ডিসেম্বর রাতে, বিজয় দিবসের প্রাক্কালে, স্থানীয় সরকার মন্ত্রণালয় একটি প্রজ্ঞাপনের মাধ্যমে ৬১টি জেলায় দলীয় ব্যক্তিদের নিয়ে জেলা প্রশাসক নিয়োগ প্রদান করেছে। নিয়োগপ্রাপ্তদের প্রত্যেকেই ক্ষমতাসীন আওয়ামী লীগ বা সহযোগী সংগঠনের নেতা। কেউ কেউ এই নিয়োগকে বিজয় দিবসের উপহার বলে আখ্যায়িত করেছেন। নিঃসন্দেহে নিয়োগপ্রাপ্তদের জন্য এটি একটি উপহার, কিন্তু আমাদের আশঙ্কা যে জাতির জন্য এটি একটি দুঃসংবাদ।
জেলা পরিষদ আইন ২০০০-এর ৮২(১) ধারার অধীনে জেলা পরিষদে প্রশাসক নিয়োগ প্রদান করা হয়েছে। আইনের এই বিধানকে অত্যন্ত ‘গর্হিত’ বলে আখ্যায়িত করে আমাদের বর্তমান মাননীয় অর্থমন্ত্রী তাঁর ২০০২ সালের জেলায় জেলায় সরকার গ্রন্থে লেখেন: ‘সরকার নির্বাচন অনুষ্ঠান না করেই নিজেদের মনোনীত ব্যক্তিকে দিয়ে জেলা সরকার গঠন করতে পারে। এ ধরনের স্বেচ্ছাচারিতা বা (সম্ভবত দলীয় প্রীতি) কোনো সুযোগ একটি গণতান্ত্রিক প্রতিনিধিত্বশীল প্রতিষ্ঠানে থাকা নিতান্তই লজ্জা ও ক্ষোভের বিষয়।’
দুর্ভাগ্যবশত প্রশাসক নিয়োগের এই সিদ্ধান্ত শুধু গর্হিত ও স্বেচ্ছাচারিতামূলকই নয়, এটি আমাদের সংবিধানের নগ্ন লঙ্ঘনও। একই সঙ্গে এটি আমাদের উচ্চ আদালতের সিদ্ধান্তেরও পরিপন্থী। এ ছাড়া এর মাধ্যমে জেলা পর্যায়ে একটি চরম দ্বন্দ্বাত্মক পরিস্থিতির সৃষ্টি করবে বলে আমাদের আশঙ্কা। আর যেখানে দ্বন্দ্ব ও হানাহানি, সেখানে ইতিবাচক ও গঠনমূলক কিছু হয় না।
আমাদের সংবিধানের ৫৯(১) অনুচ্ছেদ অনুযায়ী, ‘আইনানুযায়ী নির্বাচিত ব্যক্তিদের সমন্বয়ে গঠিত প্রতিষ্ঠানের উপর প্রজাতন্ত্রের প্রত্যেক প্রশাসনিক একাংশের স্থানীয় শাসনের ভার প্রদান করা হইবে।’ অর্থাৎ সাংবিধানিক নির্দেশনা অনুসারে নির্বাচিত জেলা পরিষদ জেলায়, নির্বাচিত উপজেলা পরিষদ উপজেলায়, নির্বাচিত ইউনিয়ন পরিষদ ইউনিয়নে, নির্বাচিত সিটি করপোরেশন সিটিতে এবং নির্বাচিত পৌর পরিষদ পৌরসভায় শাসনকার্য পরিচালনা করবে। অনির্বাচিত ব্যক্তি বা প্রশাসকের কোনোরূপ ভূমিকা পালনের সুযোগ সংবিধানে রাখা হয়নি। তাই জেলা পরিষদ বা অন্য কোনো স্থানীয় সরকার আইনে অনির্বাচিত প্রশাসক নিয়োগ করার বিধান সংবিধানের সঙ্গে সাংঘর্ষিক। আর এই অসাংবিধানিক বিধানের অধীনে প্রশাসক নিয়োগ প্রদানও অসাংবিধানিক হতে বাধ্য।
এ ছাড়া অনেকেরই স্মরণ আছে যে ১৯৯১ সালে উপজেলা পদ্ধতি বাতিলের পর যে মামলা হয় তার রায়ে [কুদরত-ই-এলাহী পনির বনাম বাংলাদেশ, ৪৪ ডিএলআর (এডি)(১৯৯২)] বিচারপতি সাহাবুদ্দীন আহমদের নেতৃত্বে বাংলাদেশ সুপ্রিম কোর্টের আপিল বিভাগ এক সর্বসম্মত রায়ে বলেন, ‘সংবিধানের বিশেষ প্রতিনিধিত্ব সংক্রান্ত ৯ অনুচ্ছেদের আলোকে নির্বাচনের মাধ্যমে অনির্বাচিত ব্যক্তিদের বাদ দিয়ে স্থানীয় সরকার প্রতিষ্ঠানসমূহকে ৫৯ অনুচ্ছেদের সঙ্গে সামঞ্জস্যপূর্ণ করতে হবে। এ বিষয়ে যথাযথ উদ্যোগ যথাশীঘ্রই নিতে হবে। তবে কোনো অবস্থায়ই যেন এ সময় এখন থেকে ছয় মাসের বেশি না হয়।’ ১৯৯২ সালে দেওয়া দেশের সর্ব্বোচ্চ আদালতের রায় আজও বাস্তবায়িত হয়নি এবং জেলা পরিষদের প্রশাসক নিয়োগ করা হয়েছে এ রায় উপেক্ষা করেই। এর ফলে সরকার আদালত অবমাননা করেছে কি না এ নিয়ে অনেকের মনেই প্রশ্ন দেখা দিয়েছে।
প্রসংগত, সংবিধান সংশোধন ছাড়া জেলা পরিষদের নির্বাচন এড়ানো অসম্ভব। কারণ সংবিধানের ১৫২ অনুচ্ছেদে জেলাকে—যদিও অন্য স্তরগুলোকে (যেমন, উপজেলাকে) আইনের মাধ্যমে—‘প্রশাসনিক একাংশ’ ঘোষণা করা হয়েছে। আগেই উল্লেখ করা হয়েছে, প্রত্যেক প্রশাসনিক একাংশ বা স্তরে নির্বাচিত স্থানীয় সরকার থাকা বাধ্যতামূলক। তাই যদিও আইনের মাধ্যমে প্রশাসনিক একাংশ ঘোষণা না করে অন্যান্য স্তরে নির্বাচিত স্থানীয় সরকার প্রতিষ্ঠান গঠন এড়ানো যায়, জেলা পরিষদের ক্ষেত্রে সংবিধান সংশোধন ছাড়া তা করা অসম্ভব। তা সত্ত্বেও স্বাধীনতার পর থেকে কোনো সরকারই, বর্তমান সরকারসহ, জেলা পরিষদের নির্বাচন অনুষ্ঠানের উদ্যোগ গ্রহণ করেনি, যা সংবিধানের একটি নগ্ন লঙ্ঘন।
বিদ্যমান আইনে জেলা পরিষদের জন্য পরোক্ষ নির্বাচনের বিধান রয়েছে। আইনের ১৭(১) ধারা অনুযায়ী, ‘প্রত্যেক জেলার অন্তর্ভুক্ত সিটি কর্পোরেশন, যদি থাকে, এর মেয়র ও কমিশনারগণ, উপজেলা পরিষদের চেয়ারম্যান, পৌরসভার চেয়ারম্যান ও কমিশনারগণ এবং ইউনিয়ন পরিষদের চেয়ারম্যান ও সদস্যগণ সমন্বয়ে উক্ত জেলার পরিষদের চেয়ারম্যান ও সদস্য নির্বাচনের জন্য নির্বাচকমণ্ডলী গঠিত হইবে।’ নির্বাচন কমিশন এসব নির্বাচকদের নাম অন্তর্ভুক্ত করে প্রতিটি ওয়ার্ডের জন্য একটি ভোটার তালিকা তৈরি করবে। আর আইনের ৪ ধারা মোতাবেক এসব ভোটার তাঁদের ভোটের মাধ্যমে জেলা পরিষদের জন্য একজন চেয়ারম্যান, ১৫ জন সদস্য ও সংরক্ষিত আসনের জন্য পাঁচজন মহিলা সদস্য নির্বাচিত করবেন। বলাবাহুল্য, গত বছর অনুষ্ঠিত পৌরসভা নির্বাচন এবং এবারের ইউনিয়ন পরিষদ নির্বাচনের পর নবনির্বাচিত জনপ্রতিনিধিদের নিয়ে নির্বাচকমণ্ডলী গঠন করে জেলা পরিষদের নির্বাচন অনুষ্ঠানের এক অপূর্ব সুযোগ সৃষ্টি হয়েছে।
আইনের বিধানানুযায়ী, জেলা পরিষদ নির্বাচনের জন্য গড়ে হাজার দেড়েক নির্বাচক নিয়ে ভোটার তালিকা তৈরি হওয়ার কথা। ফলে এ নির্বাচনটি সম্পন্ন করা সরকারের পক্ষে অত্যন্ত সহজ হতো। তাই গণতান্ত্রিক প্রক্রিয়াকে অব্যাহত রাখার স্বার্থে কেন সরকার এই সহজ উদ্যোগটি গ্রহণ করল না তা আমাদের কাছে বোধগম্য নয়। তাহলে সরকারের কি কোনো দুরভিসন্ধি রয়েছে?
নতুন জারি করা প্রজ্ঞাপনটি এবং জেলা পরিষদ আইন ২০০০ একত্রে দেখলে কোনো বিশ্লেষকের মনেই সন্দেহ সৃষ্টি না হয়ে পারে না। প্রজ্ঞাপন অনুযায়ী, নবনিযুক্ত প্রশাসকদের নিয়োগের মেয়াদ এবং জেলা পরিষদ নির্বাচন অনুষ্ঠানের কোনো সময়সীমা নির্দিষ্ট করা নেই। এমনকি আইনের প্রশাসক সম্পর্কিত ৮২ ধারায় প্রশাসকের মেয়াদ এবং নিয়োগের কত দিনের মধ্যে নির্বাচন হতে হবে তাও বলা নেই। তাই দলীয় বিবেচনায় ও ফায়দা প্রদানের লক্ষ্যে নিয়োগপ্রাপ্ত প্রশাসকেরা অনির্দিষ্টকালের জন্য ‘জেলা পরিষদের কার্যাবলী সম্পাদন’ করে যেতে পারেন। নিঃসন্দেহে এ ধরনের দলীয়করণ আমাদের গণতান্ত্রিক ব্যবস্থাকে শক্ত ভিতের ওপর দাঁড় করানো এবং স্থানীয় সরকারব্যবস্থাকে শক্তিশালী করার ক্ষেত্রে সহায়ক হবে না। এ ছাড়া ক্ষমতাসীন দলের জন্যও এটি কোনো ইতিবাচক ফল বয়ে আনবে না বলে আমাদের আশঙ্কা।
জেলা পরিষদের মতো একটি বিরাট ও গুরুত্বপূর্ণ প্রতিষ্ঠান দলীয়করণের মাধ্যমে একটি অত্যন্ত খারাপ দৃষ্টান্তও স্থাপিত হলো। এই নিয়োগ জায়েজ হয়ে গেলে ভবিষ্যতের কোনো সরকার মেয়াদোত্তীর্ণ হওয়ার পর নির্বাচন না করে যদি প্রত্যেকটি স্থানীয় সরকার প্রতিষ্ঠানে দলীয় ব্যক্তিদের প্রশাসক হিসেবে নিয়োগ দিয়ে দেয়, তাহলে সে সরকারকে কে রুখবে!
জেলা পরিষদকে দলীয়করণের এই সিদ্ধান্তে ক্ষমতাসীন দলও ক্ষতিগ্রস্ত হবে। প্রশাসক হিসেবে নিয়োগপ্রাপ্ত ব্যক্তিদের সঙ্গে বঞ্চিত ব্যক্তিদের দ্বন্দ্ব সারা দেশে এরই মধ্যে শুরু হয়ে গেছে বলে শোনা যাচ্ছে। এ ছাড়া এর মাধ্যমে জেলা পরিষদগুলো দলবাজির আখড়ায় পরিণত হতে পারে, যা সরকারের জন্য ভবিষ্যতে বদনামের কারণ হয়ে দাঁড়াবে। ফলে দলীয় প্রশাসকের মাধ্যমে আগামী নির্বাচন প্রভাবিত করার সম্ভাব্য প্রচেষ্টা বুমেরাং হতে পারে। উপরন্তু বিদ্যমান আইনের ৩০ ধারায় সাংসদদের জেলা পরিষদের উপদেষ্টা করার বিধান রয়েছে। তাই প্রশাসক নিয়োগের কারণে উপজেলার মতো জেলা পর্যায়েও একটি ত্রিমুখী দ্বন্দ্বের সৃষ্টি হবে, যার পরিণতি অমঙ্গলকর হতে বাধ্য।
এ প্রসঙ্গে লক্ষণীয়, সরকার অনির্বাচিত ব্যক্তিদের শাসন বিলুপ্ত করার লক্ষ্যে সংবিধানের পঞ্চদশ সংশোধনীর মাধ্যমে গত জুলাই মাসে—সুপ্রিম কোর্টের আরও দুই টার্মের জন্য এটি রাখার পর্যবেক্ষণ উপেক্ষা করে—তত্ত্বাবধায়ক সরকারব্যবস্থা বাতিল করে। কিন্তু বছরের শেষে এসে সরকার নিজেই নির্বাচনের পরিবর্তে জেলা পরিষদে অনির্বাচিত প্রশাসক নিয়োগ দিয়েছে, যার ফলে সরকার তার বিশ্বাসযোগ্যতা হারিয়েছে। কিন্তু বিশ্বাসযোগ্যতা ও জনগণের সমর্থনই সরকারের ক্ষমতার মূল উৎস।
পরিশেষে, এটি সুস্পষ্ট যে, দলীয় ব্যক্তিদের জেলা পরিষদে প্রশাসক নিয়োগ করে সরকার একটি মস্ত বড় ভুল করল, যার নেতিবাচক প্রভাব হবে সুদূরপ্রসারী। ব্যক্তিবিশেষের জন্য সুসংবাদ বহন করে আনলেও, এটি আমাদের গণতান্ত্রিক ব্যবস্থার জন্য সুফল বয়ে আনবে না, ক্ষমতাসীন দলের জন্যও না। তাই আমরা সরকারকে সিদ্ধান্তটি পুনর্বিবেচনার জন্য বিনীতভাবে অনুরোধ করছি। একই সঙ্গে আইনটি সংশোধন ও আধুনিকায়নেরও প্রস্তাব করছি।
ড. বদিউল আলম মজুমদার: সম্পাদক, সুজন—সুশাসনের জন্য নাগরিক।
</doc>

<doc>
দায়িত্ববোধ
‘সুবল সাহা, আমরা আপনার কাছে ঋণী, চিরঋণী’
গত ১৩ ডিসেম্বরের দৈনিক প্রথম আলোর বিশাল বাংলা পাতায় ছাপা একটি ছোট খবর হয়তো অনেকেরই চোখে পড়েনি। ‘গাড়িচালক বাঁচিয়ে গেলেন ৫২টি প্রাণ’ শিরোনামের খবরের সূত্রে আমরা সবাই পরিচিত হয়েছি সুবল সাহা নামের একজন বাসচালকের সঙ্গে, যিনি মৃত্যুর মুখে ঢলে পড়ার আগ মুহূর্ত পর্যন্ত নিজ দায়িত্ব পালন করে অর্ধশতাধিক মানুষের জীবন রক্ষা করেছেন। ঢাকা-খুলনা মহাসড়কে বাস চালানো অবস্থায় হূদরোগে আক্রান্ত হন সুবল সাহা, কিন্তু তা সত্ত্বেও বাসের ব্রেক চেপে ও চোখ লিভার টেনে বাস থামিয়ে একটি অনিবার্য দুর্ঘটনা থেকে সবাইকে রক্ষা করেন।
খবরটি পড়ে অজান্তেই শ্রদ্ধাভক্তি আর অসীম কৃতজ্ঞতায় মন ভরে ওঠে। একধরনের চাপা কান্নায় অস্থির হয়ে উঠি আমরা। অদ্ভুত এক বিহ্বলতা আমাদের গ্রাস করে। সড়ক দুর্ঘটনার খবর প্রতিদিন পড়তে পড়তে, প্রতিদিন প্রিয়জনদের হারাতে হারাতে আমরা অনেকাংশেই ধরে নিয়েছি যে কেউই হয়তো এখন আর নিজ দায়িত্ব পালন করেন না। যোগাযোগ মন্ত্রণালয়ের কিংবা প্রশাসনযন্ত্রের অনিয়ম আর দুর্নীতিই যেন শেষ কথা। চালকদের প্রশিক্ষণ নিয়ে রাষ্ট্রীয় দুর্নীতি, অব্যবস্থাপনা আর অনিয়মই যখন স্বাভাবিক ঘটনা বলে বিবেচিত হচ্ছে, ঠিক সে সময় সুবল সাহা তাঁর দায়িত্ববোধ দিয়ে আমাদের স্মরণ করিয়ে দিয়ে গেলেন, এখনো আশা আছে।
সুবল সাহার এই খবর পড়ে প্রথমেই আমাদের মনে হয়েছে এই দায়িত্ববান মানুষটির কথা সবার কাছে বারবার বলা প্রয়োজন। প্রয়োজন তাঁর এই কর্তব্য পালনে নিষ্ঠার প্রতি আমাদের গভীর শ্রদ্ধা জানানো। যাঁরা দায়িত্বে অবহেলা করছে—রাষ্ট্রযন্ত্র, আমলাতন্ত্র, প্রশাসন, গাড়িচালক; তাদের সমালোচনার পাশাপাশি এ ধরনের অনুকরণীয় চেষ্টাকে প্রশংসিত করাকেও আমাদের দায়িত্ব বলে মনে হয়েছে। সেই দায়িত্ববোধ থেকে এ নিয়ে কথা বলতেই আমরা কয়েকজন লেখাটি তৈরি করেছি।
কিন্তু কেবল প্রশংসাবাক্যই যথেষ্ট নয়। ১৩ ডিসেম্বরের ওই খবরের একটি অংশে আমাদের চোখ এসে থমকে দাঁড়িয়েছে: ‘স্ত্রী ছাড়াও তাঁর দুই মেয়ে ও এক ছেলে রয়েছে’। সুবল সাহার মৃত্যু এই পরিবারকে অসহায় অবস্থায় ঠেলে দিয়েছে। আমরা সরকারের কাছে আবেদন জানাই যেন সরকার, বিশেষত যোগাযোগ মন্ত্রণালয় এই পরিবারের দায়িত্ব গ্রহণ করে, সুবল সাহার সন্তানদের শিক্ষা নিশ্চিত করার ব্যবস্থা করে। সরকারের কাছে আবেদনের পাশাপাশি আসুন, আমরাও সবাই মিলে সুবল সাহার পরিবারের পাশে দাঁড়াই। এই পাশে দাঁড়ানো কেবল তাদের বিপদে সহায় হওয়ার জন্যই নয়; একই সঙ্গে সুবল সাহার পরিবার ও সন্তানদের কাছে এই কথা বলার জন্য যে এ দেশে দায়িত্ব ও কর্তব্য পালনে নিষ্ঠার মূল্য দেওয়ার মানুষও আছে।
আমাদের সম্মিলিত চেষ্টায় যতটুকু সাহায্যই আমরা করতে পারি না কেন, তার চেয়েও বড় হলো—অন্যান্য ‘দায়িত্বশীল’ চালকের কাছে এ কথা পৌঁছে দেওয়া যে, ‘আমরা সব সময় আপনাদের পাশে আছি, থাকতেও চাই।’ সেই সঙ্গে সুবল সাহার বাসের যাত্রীদের সঙ্গে কণ্ঠ মিলিয়ে বলি, ‘সুবল সাহা, আমরা আপনার কাছে ঋণী, চিরঋণী’।
সংযুক্তি: এই লেখার প্রাথমিক খসড়া যখন প্রস্তুত হচ্ছে তখন ফেসবুকের ‘ছাত্র-শিক্ষক-পেশাজীবী জনতা’র গ্রুপে সুবল সাহার পরিবারের জন্য সবাইকে আর্থিক সহযোগিতার জন্য আহ্বান জানানো হয়। ব্যাপক সাড়া পাওয়া যায় বন্ধুদের কাছ থেকে। কয়েকজন বন্ধু প্রবাস থেকে এরই মধ্যে টাকা পাঠিয়েছেন। তাই আসুন, যার যতটুকু সামর্থ্য আছে, তাই দিয়েই আমরা ন্যায়নিষ্ঠ চালক সুবলের পরিবারের পাশে দাঁড়াই।
লেখকেরা: শিক্ষক, সাংবাদিক, অনলাইন অ্যাকটিভিস্ট ও উন্নয়নকর্মী।
সময়চিত্র
গওহর রিজভীর লেখা হতাশ করেছে
সময়চিত্র
গওহর রিজভীর লেখা হতাশ করেছে
প্রধানমন্ত্রীর পররাষ্ট্র বিষয়ক উপদেষ্টা গওহর রিজভী টিপাইমুখ নিয়ে ১৩ ডিসেম্বর প্রথম আলোয় একটি নিবন্ধ লিখেছেন। জনগণকে অবহিতকরণে তাঁর প্রচেষ্টা প্রশংসনীয়। কিন্তু তিনি যা অবহিত করেছেন এবং যার ভিত্তিতে সেটি করেছেন, তা উদ্বেগজনক। তাঁর লেখা পড়ে মনে হয়নি যে তিনি টিপাইমুখের মতো অতিবৃহৎ একটি ড্যামের ঝুঁকি সম্পর্কে যথেষ্টভাবে জানার এবং ভারত-বাংলাদেশ সম্পর্কে বিশ্বাসহীনতার ঐতিহাসিক কারণগুলো অনুধাবনের চেষ্টা করেছেন। মনে হয়নি তিনি একাধিক দেশে প্রবহমান অভিন্ন নদী-সম্পর্কিত যে আন্তর্জাতিক আইন আছে, সে সম্পর্কে সচেতন আছেন।
আমার বিবেচনায় তাঁর মূল বক্তব্য তিনটি। গওহর রিজভী লিখেছেন: ক. টিপাইমুখ ড্যাম প্রকল্পে বাংলাদেশে বন্যা হ্রাস পাবে। খ. যদি ড্যামের নিম্ন অববাহিকা অঞ্চল থেকে বাংলাদেশে প্রবেশের আগে ভারত পানি প্রত্যাহার করে ফেলে, তাহলেই কেবল তা বাংলাদেশের জন্য ক্ষতিকর হতে পারে। গ. ভারতের সর্বোচ্চ পর্যায় থেকে বাংলাদেশের কোনো ক্ষতি না করার যে আশ্বাস পাওয়া গেছে, তার অবমূল্যায়ন করা উচিত নয়।
আমাকে সবচেয়ে আশাহত করেছে ভারতের প্রধানমন্ত্রীর আশ্বাস সম্পর্কে তাঁর মূল্যায়ন। যুক্তির খাতিরে ধরে নিলাম যে ভারতের প্রধানমন্ত্রীর আশ্বাস তাঁর সরকারের একটি আন্তরিক অঙ্গীকার। আমার প্রথম প্রশ্ন: বাংলাদেশকে অন্তর্ভুক্ত না করে কোনো রকম সামগ্রিক পরিবেশ সমীক্ষা ছাড়াই মনমোহন 
সিং এই আশ্বাস কীভাবে দিতে পারেন? আর তিনি বা কংগ্রেস কি এই আশ্বাস রক্ষার জন্য চিরদিন ক্ষমতায় থাকবেন? আন্তনদী সংযোগ মহাপ্রকল্পের মাধ্যমে বরাকসহ উত্তর ও পূর্বাঞ্চলীয় বহু নদীর পানি ভারতের অন্যান্য অঞ্চলে স্থানান্তরকে বিজেপি তার পানিসম্পদ উন্নয়নের মূল কৌশল হিসেবে গ্রহণ করেছিল। ভারতে বিজেপি আগামীতে ক্ষমতায় এলে তারা কি জনগণের কাছে বলা তাদের প্রতিশ্রুতি বাস্তবায়ন করবে, নাকি বাংলাদেশকে দেওয়া মনমোহনের মৌখিক আশ্বাস ্বাস্তবায়ন করবে? আর মনমোহন সরকারের আশ্বাসের ওপরই আমাদের আস্থা কেন থাকা উচিত, যেখানে ঘোষণা দিয়েও তিস্তা চুক্তি তারা সম্পাদন করেনি, বারবার অঙ্গীকার করেও সীমান্তে বাংলাদেশের মানুষ হত্যা বন্ধ করেনি, এমনকি আগে জানানোর আশ্বাস দিয়েও টিপাইমুখ ড্যাম নির্মাণ চুক্তির বিষয়ে বাংলাদেশকে কিছু জানায়নি?
ভারত বাংলাদেশের মধ্যে সর্বোচ্চ পর্যায়ে স্বাক্ষরিত ১৯৯৬ সালের গঙ্গা চুক্তির ৯ অনুচ্ছেদে কোনো অভিন্ন নদীতে একতরফাভাবে প্রকল্প গ্রহণ না করার আইনগত বাধ্যবাধকতা রয়েছে, কারণ দ্বিপক্ষীয় চুক্তি একটি সর্বোচ্চ পর্যায়ের আন্তর্জাতিক আইন। সেটিই যেহেতু ভারত এখন মানছে না, তাহলে আন্তর্জাতিক আইন ও কূটনীতিতে অনেক কম গুরুত্বপূর্ণ হিসেবে বিবেচিত মৌখিক আশ্বাসের ওপর কীভাবে এত আস্থা রাখা যায়, তা বুঝতে সত্যিই অক্ষম আমি। গওহর রিজভীর লেখা বা সরকারের কারও বক্তব্য শুনে আমার একবারও মনে হয়নি যে তাঁরা ভারতকে গঙ্গা চুক্তির ৯ অনুচ্ছেদের কথা বলেছেন। বলেছেন যে এটি অনুসারে বরাক নদীর পানি ব্যবহারসংক্রান্ত চুক্তি সম্পাদনের আগে একতরফাভাবে কোনো প্রকল্প ভারত গ্রহণ করতে পারে না। আমার এমনকি এটিও মনে হয়নি যে তিনি বা সরকারের কেউ এটি গুরুত্বপূর্ণ বিবেচনা করছেন যে বাংলাদেশ-ভারত দুটি দেশই যেসব আন্তর্জাতিক পরিবেশ চুক্তির (যেমন: ওয়েটল্যান্ড কনভেনশন, ওয়ার্ল্ড হ্যারিটেজ কনভেনশন, বায়োডাইভার্সিটি কনভেনশন) পক্ষ রাষ্ট্র, সেগুলো অনুসারে ভারত টিপাইমুখ প্রকল্প একতরফাভাবে গ্রহণ করতে পারে না।
জনাব রিজভী টিপাইমুখ প্রকল্পে বাংলাদেশে বন্যা নিয়ন্ত্রণ হতে পারে এবং শুষ্ক মৌসুমে বাংলাদেশ বেশি পানি পেতে পারে লিখেছেন। আমি তাঁকে অনুরোধ করব ৭ ডিসেম্বর থেকে ১০ ডিসেম্বর ২০০৯ পর্যন্ত এই প্রকল্পের ওপর যে দীর্ঘ গবেষণামূলক লেখা ড. আকবর আলি খান প্রথম আলোয় লিখেছিলেন, তা পড়ে দেখার জন্য। আকবর আলি খান পানি মন্ত্রণালয়ে যুগ্ম সচিব ও ভারপ্রাপ্ত সচিব হিসেবে দায়িত্ব পালন করেছিলেন। তাঁর পাণ্ডিত্য ও বস্তুনিষ্ঠভাবে গবেষণা করার ক্ষমতা সম্পর্কেও আশা করি জনাব রিজভী অবহিত আছেন। জনাব খান টিপাইমুখ-সংক্রান্ত ভারতীয় প্রতিষ্ঠানের পরিবেশ সমীক্ষা ব্যাখ্যা করে বলেছেন, বাঁধের জল নিয়ন্ত্রণ ছাড়া অন্য কোনো অবকাঠামো নেই বলে ‘বন্যা নিয়ন্ত্রণের ক্ষেত্রে এই প্রকল্পের গুরুত্ব গৌণ’। হার্ভার্ড বিশ্ববিদ্যালয়ের অধ্যাপক পিটার রজার্সের নেতৃত্বে ইউএসএইডের ইস্টার্ন রিভার স্টাডি থেকে উদ্ধৃতি দিয়ে আকবর আলি খান দেখিয়েছেন যে দুটি কারণে ভারতের উত্তর-পূর্বে টিপাইমুখের মতো ড্যাম নির্মাণের মাধ্যমে বাংলাদেশে বন্যা হ্রাস করা যাবে না। প্রথমত, বাংলাদেশে এক মিটার এলাকায় বন্যা হ্রাসের জন্য ভারতের জলাধারে ৬৬ বিলিয়ন কিউসেক পানি জমাতে হবে, যা অবাস্তব ও অসম্ভব। দ্বিতীয়ত, জলাধারে পানি জমিয়ে রাখলেও ভারতীয় নিম্ন অববাহিকা অঞ্চলের মধ্য দিয়ে প্রবাহিত নদীগুলোতে তীরবর্তী অঞ্চল থেকে বেশি পানি এসে মিশবে এবং তা গড়িয়ে এসে বর্ষাকালে বাংলাদেশে পানির পরিমাণ বাড়িয়ে দেবে। আকবর আলি খান ব্যাখ্যা করেছেন যে খরা হলে এবং নদীতে পলি পড়লে টিপাইমুখের মাধ্যমে শুষ্ক মৌসুমে অতিরিক্ত পানি বাংলাদেশের জন্য ছেড়ে দেওয়াও সম্ভব হবে না। বড় ড্যাম-সম্পর্কিত বিশ্বব্যাপী বিভিন্ন গবেষণাকর্ম পড়ে দেখলে বরং এই ধারণা জন্মায় যে টিপাইমুখ ড্যামের কারণে পানির স্বাভাবিক প্রবাহ, এর তাপমাত্রা এবং এর উপাদান (যেমন জলাধার থেকে ছাড়া পানিতে পলি ও ফাইটো প্লান্টন, জু প্লান্টন, নিউট্র্যান্ট ইত্যাদি কমে যায়) পরিবর্তন হওয়ার কারণে সিলেটে হাওরের মৎস্যসম্পদ ও পার্শ্ববর্তী এলাকার কৃষি ভান্ডার এবং সামগ্রিক জীববৈচিত্র্যের মারাত্মক ক্ষতি হওয়ার আশঙ্কা রয়েছে। বরাক নদীর চরিত্র পরিবর্তনের কারণে এমনকি বাংলাদেশে নদীভাঙন ও জলাবদ্ধতাও দেখা দিতে পারে।
জনাব রিজভী অবশ্য দুই ক্ষেত্রে বাংলাদেশে ব্যাপক ক্ষতি হতে পারে বলে মনে করছেন। এক. ভূমিকম্পের কারণে টিপাইমুখ জলাধার ভেঙে পড়লে এবং দুই. টিপাইমুখের নিম্ন অববাহিকা অঞ্চলে ব্যারাজ ও সংযোগ খাল নির্মাণ করে বরাক নদীর পানি প্রত্যাহার করা হলে। প্রথমোক্ত ক্ষেত্রে তিনি মনে করেন, ভূমিকম্পের ঝুঁকি এড়িয়ে এটি ভারত নির্মাণ করবে। তাঁর নিশ্চয়ই জানার কথা, টিপাইমুখ প্রকল্প এমন একটি এলাকায় নির্মিত হচ্ছে, যেখানে বিশ্বের অন্যতম বৃহৎ দুটি ভূমিকম্প (রিখটার স্কেলে ৮ দশমিক ৫-এর ওপরে) এবং বড় আকারের ১৬টি (৭-এর ওপরে) ভূমিকম্প ইতিমধ্যে ঘটেছে। অনেক উন্নততর প্রযুক্তি নিয়ে ভূমিকম্পে ফুকুসিমায় ক্ষতি জাপান এড়াতে পারেনি, সেখানে প্রকৃতিগতভাবে আরও বিপজ্জনক একটি প্রকল্পে ভূমিকম্প এড়ানোর নিশ্চিত প্রযুক্তি ভারত আবিষ্কার করে ফেলেছে, এটি তিনি কীভাবে ধারণা করেন?
গওহর রিজভী মনে করেন, ভূমিকম্পসহ অন্যান্য ক্ষতির ঝুঁকি ভারতে বেশি, ভারত তাই জেনেশুনে তার এলাকায় ক্ষতি হতে দেবে না। বড় ব্যারাজ বা ড্যামের রাজনীতি সম্পর্কে যাঁদের ধারণা আছে, তাঁরা জানেন যে এসব নির্মিত হয় সিমেন্ট, রড ব্যবসায়ী আর শিল্পপতি-বণিক শ্রেণীর স্বার্থে; নিজ দেশেরই বঞ্চিত মানুষের স্বার্থ সেখানে খুব কমই বিবেচিত হয়। তা না হলে চীনে বানকিয়াও, ভারতে নর্মদা-কাবেরী-তেহরি, পাকিস্তানে তারবেলা এমনকি বাংলাদেশে কাপ্তাই বাঁধ কখনো নির্মিত হতো না।
গওহর রিজভীর যুক্তি, পানি প্রত্যাহারের প্রকল্প টিপাইমুখ প্রকল্পে অন্তর্ভুক্ত করা নেই। খুবই সত্যি কথা এবং এটিই তো স্বাভাবিক। আমরা তো সব সময়ই বলছি যে ভারত কর্তৃক বরাকের পানি প্রত্যাহার করা হলে তা করা হবে ভিন্ন প্রকল্পের মাধ্যমে, ফুলেরতল বা অন্য কোথাও ব্যারাজ নির্মাণ করে। ১৯৭৭ ও ১৯৮৩ সালে বাংলাদেশকে দেওয়া ভারতের প্রস্তাবে ফুলেরতল ব্যারাজের কথা বলা ছিল। ২০০৫ সালে যৌথ নদী কমিশনের ৩৬তম বৈঠকে ফুলেরতলে না হলে অন্য কোথাও ভারত ভবিষ্যতে ব্যারাজ নির্মাণ করবে কি না, সে-সম্পর্কিত প্রশ্নের উত্তরে ভারত বলে যে এ সম্পর্কে পরবর্তী বৈঠকে জানানো হবে। আমার জানামতে, নদী কমিশনের পরের কোনো বৈঠকে ভারত তা আর জানায়নি।
জনাব রিজভীকে আমি অনুরোধ করব, ১৯৯৬ সালের গঙ্গা নদী চুক্তির ৯ অনুচ্ছেদ অনুসারে বরাক নদীর পানি ব্যবহার-সম্পর্কিত একটি পূর্ণাঙ্গ ও স্থায়ী চুক্তি না হওয়া পর্যন্ত টিপাইমুখ (এবং এ ধরনের আরও চুক্তি না হওয়া পর্যন্ত অন্যান্য অভিন্ন নদীতে নেওয়া অন্য সব প্রকল্প) প্রকল্প বন্ধ রাখতে বলুন। চুক্তির আগে দুই দেশ মিলে যৌথ পরিবেশ, অর্থনৈতিক ও সামাজিক সমীক্ষা সম্পাদনের উদ্যোগ নিন। ভারত রাজি না হলে নিজ সরকারের পক্ষ থেকে এ ধরনের সমীক্ষার দায়িত্ব নিন। ভারত চুক্তির আলোচনায় রাজি হলে বাংলাদেশে সব ধরনের সম্ভাব্য সমস্যার জন্য ক্ষতিপূরণের সুনির্দিষ্ট বিধানের প্রস্তাব দিন। ভারত একতরফাভাবে যৌথ নদীতে একের পর এক প্রকল্প নেওয়া অব্যাহত রাখলে এবং বাংলাদেশের প্রতিবাদে কান না দিলে বিভিন্ন আন্তর্জাতিক পরিবেশ ফোরাম ও জাতিসংঘের সাধারণ পরিষদে বিষয়টি উত্থাপন করুন। বাংলাদেশের মানুষ অবশ্যই তাহলে আপনাদের সঙ্গে থাকবে।
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।
এই দিনে
১৭৫ বছরে চট্টগ্রাম কলেজিয়েট স্কুল
‘এই স্কুলে পড়েছি বলে আমি আমার দেশ-বিদেশের বন্ধুদের বলতে পারি—তোমরা জানো, আমি এমন একটা স্কুলে পড়েছি, যে স্কুল থেকে একজন নোবেল পুরস্কার বিজয়ী বের হয়েছেন।
আমার বন্ধুবান্ধব চোখ বড় করে বলে, “সত্যি!”
আমি বলি, “সত্যি!”
তখন আমার বুক গর্বে দশ হাত ফুলে যায়।’
শিক্ষাবিদ ও কথাসাহিত্যিক মুহম্মদ জাফর ইকবাল মাধ্যমিক স্কুলজীবনের স্মৃতিচারণা করেছেন এভাবে।
হ্যাঁ, নোবেলজয়ী মুহাম্মদ ইউনূস মাধ্যমিক শিক্ষার পাট চুকিয়েছেন চট্টগ্রাম কলেজিয়েট স্কুলে। শুধুই কি ইউনূস! এ বিদ্যালয়ে পড়েছেন কবি নবীনচন্দ্র সেন, নিখিল ভারত কংগ্রেসের সভাপতি ও কলকাতা করপোরেশনের পরপর তিনবার নির্বাচিত মেয়র দেশপ্রিয় যতীন্দ্র মোহন সেন, বরেণ্য বিজ্ঞানী ড. জামাল নজরুল ইসলাম কিংবা সাহিত্যিক হুমায়ুন আহমেদ। নামজাদা মানুষগুলো জীবন গড়ার পাট নিয়েছেন এই বিদ্যানিকেতনে, শিক্ষার আলোয় আলোকিত হয়েছেন তাঁরা। জীবন-নদীর বাঁকে বাঁকে কর্ম ও কীর্তিতে স্বদেশ ছাড়িয়ে গোটা পৃথিবীকে আলোকিত করেছেন তাঁরা। আর নামজাদা সেই মানুষদের বিদ্যালয়টি এগিয়ে যাচ্ছে সামনে, বড় গৌরবে মাথা উঁচু করে।
আলোকিত মানুষ গড়ার এই বিদ্যাপীঠ এবার ১৭৫ বছর পূর্ণ করেছে। এ উপলক্ষে ২৩ থেকে ২৫ ডিসেম্বর চট্টগ্রাম কলেজিয়েটস আয়োজন করছে তিন দিনের উৎসবের। অনুষ্ঠানমালায় রয়েছে শোভাযাত্রা, স্মৃতিময় আড্ডা, প্রাক্তন শিক্ষক ও গুণী সংবর্ধনা, রক্তদান, স্মৃতিচারণা ও সাংস্কৃতিক অনুষ্ঠান।
পুুনর্মিলনী অনুষ্ঠানে নানা বয়সী ও নানা রঙের মানুষ কৈশোরের হারানো সকাল-বিকেলগুলো খুঁজে ফিরবেন হয়তো। পুরোনো বন্ধুকে কাছে পেয়ে খুলে যাবে স্মৃতির জানালা। আচমকা মনের আঙিনা ভিজিয়ে দেবে বন্ধুতার একপশলা বৃষ্টি। আর ভাঙবে যখন মিলনমেলা, বিষণ্ন বিদায়বেলায় হয়তো বাজবে সেই গান, ‘আবার হবে তো দেখা...।’
কলেজিয়েট স্কুলের প্রাক্তন ছাত্রদের সাফল্যগাথার এখানেই শেষ নয়। এই বিদ্যালয়ের ছাত্ররা যেমন দুনিয়াজোড়া সাফল্য পেয়েছেন, তেমনি বিদ্যালয়ের উন্নত শীর শিক্ষকেরাও পরম পূজনীয় তাঁদের কাছে। এই বিদ্যালয়ে শিক্ষকতা করেছেন কবি ওহীদুল আলম, আবদুস সোবহান, সাবের আহমদ, সৈয়দ আহমদ, সিরাজুল ইসলাম, হরিলাল সাহা, ডি এল সাহার মতো শিক্ষকেরা। যাঁরা ছিলেন প্রকৃত অর্থেই মানুষ গড়ার কারিগর। পরম মমতায় শিক্ষাকে করেছিলেন আনন্দময়, সৃজনশীলতার মাধ্যম। ছাত্রদের শিখিয়েছেন সাফল্যের সিঁড়ি টপকানোর মন্ত্র।
ওহীদুল আলম সম্পর্কে অধ্যাপক মাহবুবুল হক লিখেছেন, ‘আমার একজন প্রিয় শিক্ষক ছিলেন তিনি। তাঁর উৎসাহেই কবিতা লিখতে শুরু করেছিলাম। আমার একটা কবিতা পড়ে তিনি হয়তো আমাকে উৎসাহ দেওয়ার জন্য টিচার্স রুমে ডেকে নিয়েছিলেন। অন্যান্য স্যারকে কবিতাটি পড়ে শুনিয়ে আমার লেখার খুব প্রশংসা করে আমাকে বলেছিলেন, আমি যেন কবিতা লেখা ছেড়ে না দিই। স্যারের সেই পরামর্শ মান্য করিনি বলে আমি আর কবি হয়ে উঠতে পারিনি।’
প্রখ্যাত সাহিত্যিক হুমায়ূন আহমেদ সম্প্রতি নিজের একটি লেখায় লিখেছেন বড়ুয়া স্যারের (ভূপতিরঞ্জন বড়ুয়া) কথা। ষষ্ঠ শ্রেণীতে ড্রয়িং ছাড়া সব বিষয়ে ফেল করেও তাঁকে সপ্তম শ্রেণীতে প্রমোশন পাইয়ে দিতে নিয়ে গিয়েছিলেন প্রধান শিক্ষকের কাছে। প্রধান শিক্ষক কঠিন গলায় বললেন, ‘যে ছেলে ড্রয়িং ছাড়া সব বিষয়ে ফেল করেছে, আপনি তার জন্য সুপারিশ করতে এসেছেন? এই ছেলেকে আমি তো স্কুলেই রাখব না।’ বড়ুয়া স্যার বললেন, ‘স্যার, এই ছেলেটাকে পাস করিয়ে দিন। আমি আর কোনো দিন আপনার কাছে কোনো সুপারিশ নিয়ে আসব না।’ সে যাত্রায় প্রধান শিক্ষকের হাত থেকে রক্ষা পান। বিশেষ বিবেচনায় উত্তীর্ণ হন সপ্তম শ্রেণীতে। এর পরের কাহিনি শুধুই সাফল্যের। ষষ্ঠ শ্রেণীতে ফেল করা সেই ছাত্র অষ্টম শ্রেণীতে পেল মেধাবৃত্তি। ছাত্রজীবনে হুমায়ূন আহমেদের সাফল্যের কথা সবারই জানা। এভাবে শিক্ষকদের পরিচর্যায় জীবনে সাফল্যের পথের দিশা পেয়েছেন অনেক ছাত্র।
এ পর্যায়ে আরও কয়েকজন প্রাক্তন কলেজিয়েটসের নাম উল্লেখ করতে চাই। পাকিস্তানের সাবেক গভর্নর জাকির হোসেন, সারা প্রদেশে ম্যাট্রিক পরীক্ষায় প্রথম স্থান অধিকারী অর্থনীতিবিদ ড. মনোয়ার হোসেন, বাংলা একাডেমীর সাবেক মহাপরিচালক মুস্তাফা নূরউল ইসলাম, বিজ্ঞানী ড. আবদুল্লাহ আলমুতী শরফুদ্দীন ও অভিনেতা আতাউর রহমান; আবুল হায়াতও পড়েছেন এই বিদ্যালয়ে।
চট্টগ্রাম কলেজিয়েট স্কুল প্রতিষ্ঠিত হয় ১৮৩৬ সালে। অতীতের ধারাবাহিকতায় এখনো দেশের সেরা বিদ্যালয়ের অন্যতম চট্টগ্রাম কলেজিয়েট স্কুল। এসএসসিতে প্রায় প্রতিবছর প্রথম স্থান দখল করে এই বিদ্যালয়।
বিদ্যালয়ের স্মৃতির দিনগুলো জমকালো আয়োজনে স্মরণ করেন প্রাক্তন ছাত্ররা। পুরোনো বন্ধুদের খোঁজ পেতে গঠন হয়েছে প্রাক্তন ছাত্রদের সংগঠন চট্টগ্রাম কলেজিয়েটস। সংগঠনটির বয়সও কম নয়। ১৯৮৪ সালে প্রতিষ্ঠিত এ সংগঠন ইতিমধ্যে তিনবার—১৯৯০, ১৯৯৮ ও ২০১০ সালে আয়োজন করেছে পুনর্মিলনীর। সংগঠন শুধু যে অনুষ্ঠান আয়োজন করে তা নয়, বিদ্যালয়ের বর্তমান ও প্রাক্তন ছাত্র-শিক্ষকদের দুঃসময়ে পাশে দাঁড়ায়। এ জন্য রয়েছে ১০ সদস্যের কলেজিয়েটস কল্যাণ ট্রাস্ট।
তথ্য ও নিবন্ধনের জন্য যোগাযোগ: গোলাম মহিউদ্দীন (০১৭২৬০৩৯১৬৪) এবং রাজিউর রহমান (০১৮১৯৬৪৫২৪২)।
রুবেল আশরাফ
সপ্তাহের হালচাল
</doc>

<doc>
বিএনপি একটি ভুল সংকেত দিল
রোববার ঢাকা ও সিলেটসহ দেশের বিভিন্ন স্থানে ককটেল হামলা, গাড়িতে আগুন ও পুলিশের সঙ্গে সংঘর্ষের দায় কার? বিএনপির, না সরকারের? এ নিয়ে পরস্পরবিরোধী অভিযোগ আসছে। পত্রপত্রিকার খবরে এটা পরিষ্কার যে বিএনপি গোপনে কর্মী-ক্যাডার জমায়েত করে রাজধানী ঢাকায় একটা কিছু করতে চেয়েছিল, যা পুলিশের বাধার মুখে করা যায়নি। তারই সূত্র ধরে ককটেল বিস্ফোরণ, বাসে আগুন। দুজন নিরীহ মানুষকে জীবন দিতে হলো। এর দায় কিন্তু বিএনপি এড়াতে পারে না।
বিএনপি কি ভাবছে যেহেতু মানুষ নানা কারণে সরকারের ওপর বিরক্ত ও ক্ষুব্ধ, তাই কৃত্রিমভাবে একটা অস্থিতিশীল পরিস্থিতি সৃষ্টি করে ক্ষমতায় যাওয়া যাবে? এটা যদি ভেবে থাকে, তা হলে তা হবে রাজনৈতিক অদূরদর্শিতার নিকৃষ্টতম উদাহরণ। বিএনপির এই বালখিল্যতায় শুধু রাজনৈতিক মহলই অবাক হয়নি, বিস্মিত হয়েছেন দলের জ্যেষ্ঠ নেতারাও। ২০ ডিসেম্বর দি ডেইলি স্টার পত্রিকার প্রতিবেদনে বলা হয়েছে, চুপিসারে ‘গণবিস্ফোরণ’ ঘটানোর এমন উদ্যোগের কথা খোদ বিএনপির ভেতরের নেতাদের কাছেও গোপন রাখা হয়েছিল বলে অভিযোগ উঠেছে। ব্যাপারটা তাঁরা ভালো চোখে দেখছেন না।
অস্থিতিশীল রাজনৈতিক পরিস্থিতি কি বিএনপির জন্য কোনো লাভ এনে দেবে? এই তো সেদিন রাষ্ট্রপতি আলোচনার আহ্বান জানালেন। নির্বাচন কমিশন পুনর্গঠন বিষয়ে আলোচনা হবে। ২২ ডিসেম্বর থেকে তা শুরু হতে যাচ্ছে। তাহলে এখন এই সহিংসতা কেন?
রাষ্ট্রপতির আহ্বান বিএনপি যখন নাকচ করেনি, তাহলে তো সংগতভাবেই আশা করা যায় যে তারা ভাঙচুরের পথে না গিয়ে যুক্তিকে প্রাধান্য দেবে। তারা বলেছে, আলোচনা হোক, কিন্তু আলোচ্য বিষয় হতে হবে তত্ত্বাবধায়ক ব্যবস্থার পুনর্বহাল। তারা যদি আলোচনাতেই যাবে, তাহলে রাজপথে ককটেল ফোটানোর পথে যাচ্ছে কেন?
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর ১৮ ডিসেম্বর দৈনিক সমকালের সঙ্গে একান্ত সাক্ষাৎকারে পরিষ্কার বলেছেন, তত্ত্বাবধায়ক সরকারব্যবস্থা পুনর্বহালের প্রক্রিয়া নিয়ে সংসদের ভেতরে বা বাইরে যেকোনো স্থানে আলোচনায় প্রস্তুত বিএনপি। তাঁরা বড় বড় লংমার্চ করেছেন। সেখানে প্রচুর লোকসমাগম হয়েছে। সামনের মাসে চট্টগ্রামের দিকে লংমার্চ করবেন। এরপর আরও বড় কর্মসূচি ঘোষণা করবেন। এর মাঝে সংসদে বা রাষ্ট্রপতির সঙ্গে আলোচনায় বসতে চাওয়ার একটা আলাদা তাৎপর্য আছে। বিএনপির ভারপ্রাপ্ত মহাসচিব নিশ্চয়ই না বুঝে এ কথা বলেননি। অথচ যেদিন পত্রিকায় তাঁর কথা ছাপা হলো, সেদিন সকালেই রাজপথে শুরু হয়ে গেল ককটেল, আগুন!
অবশ্য এখানে ক্ষমতাসীন দলেরও কিছু দায়িত্ব আছে। তাদেরও দেখতে হবে, শুধু পুলিশ দিয়ে সবকিছু ঠান্ডা করার প্রবণতা সরকারের জন্য বিপর্যয় ডেকে আনতে পারে। আদালতের রায়ে তত্ত্বাবধায়ক সরকারব্যবস্থা বাতিল হয়ে যাওয়ার পর সংসদে সংবিধান সংশোধনীর সময় ক্ষমতাসীন দল বিরোধী দলকে সংসদে গিয়ে আলোচনার আহ্বান জানালেও তারা তখন যায়নি। সেই অনমনীয় অবস্থান থেকে বিএনপি কিছুটা সরে আসায় আওয়ামী লীগের কাছে একটা বড় সুযোগ এসেছে। তারা সংসদে তত্ত্বাবধায়ক সরকার নিয়ে, আর রাষ্ট্রপতির সঙ্গে নির্বাচন কমিশন পুনর্গঠন নিয়ে যুগপৎ আলোচনার পথ প্রশস্ত করতে পারে। এ জন্য একটা শান্তিপূর্ণ পরিবেশ দরকার।
আলোচনা আদৌ হবে কি না তা অনিশ্চিত। এ ধরনের আলোচনার উদ্যোগের সাফল্য নির্ভর করে একটি বিশেষ শর্তের ওপর। যখন উভয় পক্ষের কাছে লাভজনক বলে মনে হবে, তখনই তারা আলোচনায় বসবে। প্রশ্ন হলো, এ রকম একটি শর্ত সৃষ্টি করা যাবে কি? বিএনপি কি আস্থার সঙ্গে সংসদে যাবে, অথবা বঙ্গভবনে? কী লাভ হবে তাদের? আর আওয়ামী লীগ কি তত্ত্বাবধায়ক সরকারব্যবস্থা নিয়ে আলোচনায় বসতে চাইবে? তারা তো বলেই দিয়েছে, ওটা বাদ, নির্বাচনকালীন সরকারের অধীনেই নির্বাচন হবে, আর সেটা হবে প্রধানত ক্ষমতাসীন দলের উদ্যোগে একটি ছোট আকারের সরকার। তাদের এখন এজেন্ডা হলো ‘শক্তিশালী ও নিরপেক্ষ নির্বাচন কমিশন’। এ অবস্থায় এখন আবার তত্ত্বাবধায়ক সরকারের আলোচনায় তাদের কী লাভ?
লাভ দু পক্ষেরই আছে। সেই লাভ হয়তো সহজে চোখে পড়ে না। দুই পক্ষের লাভ খুঁজে বের করাই এখন দেশের রাজনীতির সামনে সবচেয়ে বড় চ্যালেঞ্জ। এটা যদি করা যায়, আর যদি তার ভিত্তিতে ওরা আলোচনায় বসে একটা অভিন্ন পথ বের করে, তাহলে রাজনীতিতে স্থিতিশীলতা আসতে পারে। আর যদি তা না হয়, তাহলে দেশে দেখা দেবে এক অনিশ্চয়তা, যা কোনো পক্ষকেই সুবিধা এনে দেবে না। রাজনৈতিক অনিশ্চয়তা কেবল সংবিধানবহির্ভূত শক্তিকে ক্ষমতায় আনার পথ পরিষ্কার করে। সেটা সেনাশক্তি বা সেনাসমর্থিত সরকারের রূপ নিতে পারে। এতে আওয়ামী লীগ বা বিএনপির যে কোনো লাভ হয় না তা বিগত এক-এগারোর সময় দেখা গেছে। নিশ্চয়ই সে অধ্যায়ের পুনরাবির্ভাব কোনো পক্ষই চায় না।
রাজনৈতিক অনিশ্চয়তা দূর করাই এখন দুই পক্ষের অভিন্ন লাভ। যদিও নির্বাচনের এখনো অন্তত দুই বছর বাকি, তাও এ বিষয়ে চিন্তা করতে হচ্ছে, কারণ বিএনপি বলছে যে তত্ত্বাবধায়ক সরকার ছাড়া তারা নির্বাচনে যাবে না। তারা যদি না যায়, তাদের বাদ দিয়ে নির্বাচন করে আওয়ামী লীগ পরিস্থিতি সামাল দিতে পারবে কি? ১৯৯৬ সালের ১২ ফেব্রুয়ারি বিএনপি একা নির্বাচন করে টিকতে পারেনি। আর ২০০৭ সালে আওয়ামী লীগ নির্বাচন বর্জন করায় শেষ পর্যন্ত সেনাসমর্থিত তত্ত্বাবধায়ক সরকার ক্ষমতায় এল। তাতে আম-ছালা দুই-ই গেল। এবারও যদি বিএনপি নির্বাচনে না যায়, তাহলে আওয়ামী লীগের সঙ্গে বিএনপিও ডুববে।
আওয়ামী লীগকে দেখতে হবে যেন বিএনপি নির্বাচনবিরোধী অবস্থানে অনড়ভাবে না থাকে। কিছুটা নমনীয় নীতি নিতে হবে। যেন বিএনপি নির্বাচনে আসতে পারে। অন্যদিকে বিএনপিকেও বুঝতে হবে যে নির্বাচনে গেলে তাদেরই লাভ। তাদের জয়লাভের সম্ভাবনা আগের যেকোনো সময়ের চেয়ে এখন অনেক বেশি। একদিকে জিনিসপত্রের দাম বাড়ছে, ডলারের দাম বাড়ছে আর অন্যদিকে খুন সস্তা হয়ে পড়ছে। অপহরণ, হত্যা, গুম, ডাকাতি বেড়েই চলেছে। যাতায়াত, যোগাযোগব্যবস্থা ভেঙে পড়ছে। খিলগাঁও ফ্লাইওভার তো আক্ষরিক অর্থেই মড়মড় করে ভেঙে পড়ার উপক্রম হলো। পদ্মা সেতু অনিশ্চিত। এখন মেঘনা সেতুতে ভারী যান চলাচলে নিষেধাজ্ঞা আসছে। দুর্নীতি নিয়ন্ত্রণের আশা তেমন নেই। সর্বত্র দলীয়করণ। সংসদ প্রায় অচল। ঢাকা সিটি করপোরেশন নির্বাচনে জয়লাভ নিয়ে সন্দেহ থাকার কারণেই হয়তো করপোরেশনকে দুই টুকরো করা হলো। এ রকম ঘটনা আরও ঘটতে থাকবে, আর দুই বছরের মাথায় নির্বাচনে বিএনপির জয়লাভের শর্ত পাকাপোক্ত হতে থাকবে। এমনকি তত্ত্বাবধায়ক ব্যবস্থা ছাড়া নির্বাচন করলেও বিএনপির বিজয় ঠেকিয়ে রাখা কষ্টকর হবে, যদি নির্বাচন কমিশন মোটামুটি শক্ত ও নিরপেক্ষ হয়। এই সুনিশ্চিত নির্বাচন বিএনপি করবে না তো কে করবে?
কিন্তু আওয়ামী লীগ কি সত্যিই চাইবে বিএনপিকে নির্বাচনে আসার সুযোগ করে দিতে? বিএনপিকে জেতানোর নির্বাচনে তাদের লাভ কী? লাভ আওয়ামী লীগেরও আছে। সুষ্ঠু নির্বাচন মানেই তাদের লাভ। প্রথম কথা হলো, সংবিধানবহির্ভূত শক্তির ক্ষমতায় আসার পথ বন্ধ। দ্বিতীয়ত, এখনো দুই বছর হাতে আছে। এই সময়ের মধ্যে বিদ্যুৎ-ব্যবস্থার উন্নয়ন, কৃষিতে সাফল্য, বিনিয়োগ বৃদ্ধি, নতুন কর্মসংস্থান, ডিজিটাল বাংলাদেশ গড়ার পথে লক্ষণীয় অগ্রগতি সাধন এবং দুর্নীতি রোধে দৃষ্টান্তমূলক পদক্ষেপ নিয়ে তারাও জনপ্রিয়তায় এগিয়ে যেতে পারে। হয়তো দুই বছর পর দেখা যাবে আওয়ামী লীগের বিজয় হাতের মুঠোয়। এ জন্য ওরা যদি উচ্চ আদালতের রায়ের শেষ অংশ মেনে, অর্থাৎ আগামী দুই মেয়াদে তত্ত্বাবধায়ক সরকারের অধীনে নির্বাচনের বিধান কার্যকর করতে এখন রাজি হয়ে যায়, তাহলে বিএনপির পক্ষে অনমনীয় অবস্থানে থাকা আর সম্ভব হবে না।
দুই বছর পর যে নির্বাচন হবে, তাতে আওয়ামী লীগ ও বিএনপির জয়লাভের ৫০: ৫০ সম্ভাবনা সৃষ্টির জন্য দুই পক্ষের উদ্যোগ এখন দরকার। এতে দু পক্ষেরই লাভবান হওয়ার উজ্জ্বল সম্ভাবনা রয়েছে। এ লক্ষ্য অর্জন করতে হলে দু পক্ষকেই কিছু ছাড় দিয়ে এগিয়ে আসতে হবে। যেমন, আওয়ামী লীগকে বলতে হবে, উচ্চ আদালতের রায় কার্যকর করার জন্য দুই পক্ষের কাছে গ্রহণযোগ্য নির্দলীয়, নিরপেক্ষ একজন ব্যক্তির নেতৃত্বে গঠিত সরকারের অধীনে নির্বাচন হবে, সেটাই হবে ‘নির্বাচনকালীন’ বা ‘অন্তর্বর্তীকালীন’ সরকার। এ জন্য সংবিধান সংশোধন না করলেও চলবে। কারণ উচ্চ আদালতের নির্দেশনা রয়েছে। অন্যদিকে বিএনপিকে বলতে হবে, তত্ত্বাবধায়ক সরকারব্যবস্থা না হলেও অন্তর্বর্তীকালীন সরকারব্যবস্থা হিসেবে তারা ওই ধরনের নির্বাচনকালীন ব্যবস্থা মেনে নিতে প্রস্তুত। সংসদে এই মর্মে উভয় পক্ষ সিদ্ধান্তে আসতে পারে। পাশাপাশি রাষ্ট্রপতির সঙ্গে আলোচনায় নির্বাচন কমিশন পুনর্গঠনে একমত হতে হবে। তাহলেই রাজনীতিতে অস্থিতিশীলতা দূর হওয়ার পথ প্রশস্ত হবে।
সংসদের বাইরেও সব দলের সঙ্গে একটা আলোচনায় মতৈক্য দরকার। সবাই একটি জাতীয় সনদে স্বাক্ষর করুক। দেশে নির্বাচনমুখী রাজনীতির জোয়ার সৃষ্টি হোক।
এ রকম একটা বাস্তব সম্ভাবনার মুখে গত রোববার বিএনপি-জামায়াতের সহিংস তৎপরতা মারাত্মক ভুল সংকেত দিয়েছে। দ্রুতই তাদের এ ভুল সংশোধন করা দরকার।
আব্দুল কাইয়ুম: সাংবাদিক।
টিপাইমুখ বাঁধ
বাংলাদেশের জন্য কি মরণফাঁদ হবে?
বন্যানিয়ন্ত্রণ কিংবা সস্তা পানিবিদ্যুৎ উৎপাদনের জন্য বাঁধ নির্মাণ কর্মসূচি সাম্প্রতিক কালে আশীর্বাদ না হয়ে অভিশাপ হয়ে দাঁড়িয়েছে। বিদ্যুতের কথাই ধরা যাক। অনেক আগে থেকেই প্রচলিত ব্যবস্থায় বাঁধ নির্মাণ করে বাঁধের পেছনের এলাকায় পানি সংরক্ষণের মাধ্যমে উঁচু ঢাল থেকে টারবাইনের ওপর পানি ফেলে বিদ্যুৎ উৎপাদন করা হচ্ছে। এত কম বিনিয়োগে বিদ্যুৎ উৎপাদনের ব্যবস্থা অনেকটা প্রকৃতির দান বলে মনে করার ব্যাপারে কারও কোনো সংশয় নেই। এতে পরিবেশ কলুষিত হয় না; এই বিদ্যুৎ পাওয়ার বিপরীতে কোনো খরচ নেই এবং বছরের পর বছর বিনা খরচায় ও বিনা আয়াসে প্রকৃতির অফুরন্ত দান ‘পানির’ মাধ্যমে এই বিদ্যুৎ প্রাপ্তি নিশ্চিত করা সম্ভব। আরও আকর্ষণীয় ব্যাপার হলো, বাঁধের পেছনে যে বিরাট কৃত্রিম হ্রদ তৈরি হয়, সেটা পর্যটনের আকর্ষণ ছাড়াও মাছের খামার হিসেবে গড়ে তোলা যায়। এই বিশাল পানি সংরক্ষণাগার থেকে গ্রীষ্ম ও খরার মৌসুমে প্রয়োজনমতো পানি ছেড়ে বাঁধের পাদদেশে বিস্তীর্ণ অঞ্চলে কৃষি উৎপাদন চালানো সম্ভব।
কিন্তু প্রকৃতি, পরিবেশ, জনগোষ্ঠী ও সমাজকাঠামোর ওপর এই বাঁধ নির্মাণের বিরূপ প্রতিক্রিয়া এখন মানুষের নজরে আসছে। প্রাকৃতিক নিয়মে প্রবহমান নদীর স্রোত ও বন্যার ঢল কৃত্রিম উপায়ে তৈরি করা বাঁধ দিয়ে আটকানোর ফলে বাঁধের পাশের অঞ্চলের পরিবেশের মারাত্মক ক্ষতি হচ্ছে। ১৯৯৪ সালের বিশ্বব্যাংকের এক সমীক্ষায় জানা গেছে, এ পর্যন্ত পৃথিবীর বিভিন্ন স্থানে ১৫ মিটার (৫০ ফুট) থেকে ১৫০ মিটার উচ্চতার প্রায় ৩০০ বৃহৎ আকারের বাঁধ নির্মাণ করা হয়েছে। এ ধরনের বাঁধ নির্মাণের কারণে সারা দুনিয়ায় প্রতিবছর প্রায় ৪০ লাখ মানুষ তাঁদের পৈতৃক বাড়িঘর ছেড়ে অন্যত্র আশ্রয় নিতে বাধ্য হয়েছে। সুষ্ঠু পরিকল্পনার অভাবে এসব ঘরছাড়া মানুষের জীবনে কঠিন দুর্ভোগ নেমে এসেছে।
আমেরিকা ও জাপানের কথা বাদ দিলেও এশিয়া ভূখণ্ডে ভারত ও চীন এ পর্যন্ত প্রায় ২৬ হাজার ২৯১টি বাঁধ নির্মাণ করেছে। এর মধ্যে পৃথিবীর মোট বাঁধ নির্মাণের সংখ্যার হিসাবে একমাত্র চীনেই প্রায় ২২ হাজার বাঁধ নির্মিত হয়েছে। এ ধরনের ব্যাপকভিত্তিক বাঁধ নির্মাণের ফলে এ পর্যন্ত চীনে প্রায় ১২ মিলিয়ন জনগোষ্ঠী বাস্তুচ্যুত হয়েছে। যেখানে বাঁধ দেওয়া হয়েছে, সেখানেই শুরু হয়েছে নদীর সঙ্গে মানুষের এক অসম লড়াই। নদীবিজ্ঞানীরা এখন বুঝতে পেরেছেন, নদীতে বাঁধ দিলে নানা প্রতিক্রিয়া দেখা দেয়। ওই বাঁধের বিরুদ্ধে নদীর আক্রোশ কালক্রমে এমন রূপ নেয় যে নদী অববাহিকার বিস্তীর্ণ অংশে বসবাসকারী মানুষের জীবন বিপন্ন হয়ে ওঠে।
এ ধরনের বাঁধ নির্মাণে খোদ ভারতে কী ধরনের অনর্থ সৃষ্টি হয়েছে, তা খতিয়ে দেখা যেতে পারে। ১৯৪৭ সালে স্বাধীনতা লাভের পর তথাকথিত উন্নয়নের লক্ষ্যে পুরো ভারতে সর্বমোট তিন হাজার ৩০০ বাঁধ নির্মিত হয়েছে। বিভিন্ন সূত্র থেকে পাওয়া তথ্যে জানা গেছে, বড় জলাধারগুলো বহু গ্রাম স্থায়ীভাবে প্লাবিত করেছে। ইন্ডিয়ান ইনস্টিটিউট অব অ্যাডমিনিস্ট্রেশনের এক সমীক্ষা রিপোর্ট থেকে জানা গেছে, প্রতিটি জলাধারের জন্য গড়ে প্রায় ৪৪ হাজার মানুষ গৃহহীন হয়েছে। স্বাভাবিকভাবে শুরু হয়েছে সে দেশে বড় বাঁধের বিরুদ্ধে গণ-আন্দোলন। নর্মদা নিয়ে মেধা পাটকারের আন্দোলনের ফলে বিশ্বব্যাংক এ প্রকল্পে সাহায্য দেওয়া বন্ধ করে দিয়েছে। অভিযোগের আঙুল উঠেছে ভারতের পশ্চিমবঙ্গের ফারাক্কা ব্যারাজের দিকেও। ১৯৭৫ সালে চালু হয় ফারাক্কা প্রকল্প। জানা গেছে, ফারাক্কা থেকে জঙ্গিপুর পর্যন্ত ৩৮ কিলোমিটার দীর্ঘ একটি খাল কেটে ৪০ হাজার কিউসেক পানি ভাগীরথীতে ফেলার জন্য এ ব্যবস্থা নেওয়া হয়েছিল, অর্থাৎ ভাগীরথীর ওপর বাঁধ দিয়ে প্রাকৃতিক যোগসূত্রটি রুদ্ধ করে দেওয়া হয়। বিষয়টি গিয়ে দাঁড়াল কৃত্রিম উপায়ে নদীকে পুনরুজ্জীবিত করার চেষ্টা এবং তার বিপরীতে নদীর প্রতিক্রিয়া। ফারাক্কা তৈরির পর থেকে এ পর্যন্ত পাওয়া ভারতের নদীবিজ্ঞানীদের অনুসন্ধানী রিপোর্টে জানা গেছে, দুর্বল জলপ্রবাহের জন্য এখন হুগলি নদীর মোহনায় প্রতিবছর প্রায় ৪১ কোটি টন পলি সঞ্চিত হচ্ছে। আরও যেটা ঘটেছে, জোয়ারের সময় উত্তরমুখী স্রোত এই পলি সঞ্চয়-প্রক্রিয়া আরও ত্বরান্বিত করেছে। ভারতীয় বিজ্ঞানীরা বলছেন, অতীতে বর্ষার প্রবল স্রোত পলি ধুয়ে সাগরে নিয়ে যেত। কিন্তু ভারতের পশ্চিমবঙ্গে ডিভিসি, মশানজোড়, কংসাবতী, হিংলো প্রভৃতি জলাধার তৈরির পর সে প্রবাহও অনেক দুর্বল হয়ে পড়েছে। জানা গেছে, এখন কলকাতা পোর্ট ট্রাস্ট প্রতিবছর প্রায় ১ দশমিক ৪০ কোটি ঘনমিটার পলি ড্রেজিং করছে। গতিশীল বিপুল জলধারা রুদ্ধ হওয়ার ফলে নদীতে দেখা দেয় নানা প্রতিক্রিয়া। গঙ্গা প্রতিবছর প্রায় ৮০ কোটি টন পলি বহন করে আনে। ফারাক্কা ব্যারাজ নির্মাণের পর উজানে ও বাংলাদেশ অঞ্চলে নদীগুলোতে যে বিপুল পরিমাণ পলি সঞ্চিত হয়েছে, তার ফলে নদীর গভীরতা ও ঢাল হ্রাস পেয়েছে। সে জন্যই শুরু হয়েছে গঙ্গা থেকে শুরু করে বাংলাদেশের অভ্যন্তরে নদীগুলোর পরিবর্তন ও ভাঙন।
বাঁধ নির্মাণের ফলে এ ধরনের অশনিসংকেত এবং বিপত্তির কথা জানা সত্ত্বেও ভারত মণিপুর রাজ্যের চোরাচাঁদপুর জেলার তুইভাই ও বরাক নদের সঙ্গমস্থলে ১৬২ দশমিক ৮০ মিটার উঁচু পাথরের বাঁধ নির্মাণের সিদ্ধান্ত একতরফাভাবে নিয়ে ফেলেছে। যেখানে ভারতের সুপ্রিম কোর্ট থেকে নর্মদা বাঁধের সর্বোচ্চ উচ্চতা ৯০ মিটার বেঁধে দেওয়া হয়েছে, সেখানে এই টিপাইমুখ বাঁধের উচ্চতা করা হচ্ছে ১৬২ দশমিক ৮০ মিটার। এই বাঁধের পাশাপাশি এ প্রকল্পে থাকবে পাঁচটি বিদ্যুৎ উৎপাদনকেন্দ্র, যার প্রতিটির বিদ্যুৎ উৎপাদনক্ষমতা হবে ২৫০ মেগাওয়াট। অনেক বিশেষজ্ঞদের মতে, এই বাঁধের নির্মাণকাজ শেষ হলে বাংলাদেশ মারাত্মক পরিবেশ বিপর্যয়ের সম্মুখীন হবে। উল্লেখ্য, বরাক নদ হচ্ছে সুরমা ও কুশিয়ারার মূলধারা। বরাক নদ পাহাড় থেকে নেমেই সুরমা ও কুশিয়ারায় বিভক্ত হয়ে বাংলাদেশে প্রবেশ করেছে। বিশেষজ্ঞের গবেষণাকর্ম থেকে জানা গেছে, বাংলাদেশ অংশে এ দুই নদীর স্রোতের গতি ও বালু বহনের ক্ষমতা পদ্মার চেয়ে বেশি। ফলে টিপাইমুখ বাঁধ নির্মিত হলে নদীগর্ভে বেড়ে যাবে বালি কিংবা পলি সঞ্চালনের পরিমাণ। কয়েক বছরের মধ্যে সিলেট অঞ্চলের হাওর, বাঁওড়, নদীনালা ভরাট হয়ে যাবে বালুর স্তর জমে। ধ্বংস হবে কৃষি, ব্যাহত হবে শস্য উৎপাদন। সুরমা ও কুশিয়ারা ধ্বংস হলে বিপন্ন হবে মেঘনার অস্তিত্ব। মহাবিপর্যয়ের মুখোমুখি হবে মেঘনা নদীর জনপদে অধ্যুষিত বাংলাদেশের প্রায় অর্ধেক জনগোষ্ঠী।
সাম্প্রতিক কালে যত্রতত্র কিংবা তড়িঘড়ি করে বাঁধ নির্মাণের ফলে পরিবেশের ওপর এর বিরূপ প্রতিক্রিয়া নজরে আসছে। যে লক্ষ্য-উদ্দেশ্য সামনে রেখে বাঁধ নির্মাণ করা হচ্ছে, প্রায়ই সেটা ব্যাহত হচ্ছে। বাঁধের পেছনে জলাধারে ধরে রাখা পানির দ্বারা কৃষিজমি ও সেচের বিশাল এলাকা জলমগ্ন হচ্ছে। সাধারণত বর্ষা মৌসুমে প্রবল স্রোত ও পানিপ্রবাহের ফলে মাটির তলদেশের লবণাক্ততা পানির ওপরে চলে আসছে। এটা আবার বাষ্পীভূত হয়ে লবণের স্তর জমির ওপর থিতানো অবস্থায় জমে থাকছে। বাঁধ নির্মাণের আগে নদীর স্রোতোধারা, বন্যার ঢল ও বৃষ্টির পানির বেগ সব ধরনের জঞ্জাল, লবণাক্ততা ও বর্জ্য তুমুল বেগে সমুদ্রে পতিত হওয়ার পথে কোনো প্রতিবন্ধক থাকে না। ফলে কৃষিকাজের জমির লবণাক্ততা সরে যেত এবং জমির ওপর নতুন পলি পড়ে জমির উর্বরতা বৃদ্ধি পেত। কিন্তু বাঁধ নির্মাণের ফলে পানিপ্রবাহ আটকে যাওয়ায় লবণাক্ততা নিকাশের পথ থাকছে না। প্রবহমান নদীর স্রোতোধারা বাঁধ দিয়ে আটকে বাঁধের মুখে টারবাইন বসিয়ে বিদ্যুৎ উৎপাদনের ব্যবস্থা কয়লা কিংবা জীবাশ্ম, যেমন: তেল, গ্যাস জ্বালিয়ে বিদ্যুৎ উৎপাদনব্যবস্থা থেকে পুরোপুরি দূষণমুক্ত বিবেচিত হলেও প্রান্তিক পর্যায়ে আরও কিছু বিভ্রাটের কারণে পৃথিবীর উষ্ণতা বেড়ে যাচ্ছে বলে বিশেষজ্ঞরা এখন ধারণা করছেন। তাঁদের এই সংশয়ের পথ ধরে ১৯৯৮ সালে বাঁধ নির্মাণের উপযোগিতা এবং এর সঙ্গে ত্রুটি-বিচ্যুতি বিশ্লেষণের লক্ষ্যে পৃথিবীব্যাপী বিশাল বাঁধগুলোর ওপর সমীক্ষা তৈরি করার জন্য ‘বিশ্ব বাঁধ কমিশন’ নামের একটি সংস্থা গঠন করা হয়। ওই সংস্থার উদ্যোগে দীর্ঘ দুই বছর বিশ্বব্যাপী নির্মিত ৪৫ হাজার বাঁধের মধ্যে এক হাজারটির নিকটবর্তী অঞ্চলে সংশ্লিষ্ট জনগণ ও পাশের এলাকা থেকে উপাত্ত নিয়ে একটি ব্যাপক রিপোর্ট তৈরি করা হয়। এই সমীক্ষা রিপোর্ট নেতিবাচক হওয়ায় বিশ্বব্যাংক বিশাল বাঁধ নির্মাণ কর্মসূচিতে অর্থ সাহায্য বন্ধ করে দিয়েছে।
বাঁধ নির্মাণ একটি দেশের অগ্রগতি ও অর্থনৈতিক প্রবৃদ্ধিতে অবদান রাখতে পারে, এটা স্বীকৃত হলেও এ উদ্যোগ সামগ্রিকভাবে ভালো ফল বয়ে আনেনি। নদীর স্রোতোধারার সঙ্গে প্রবাহিত হয়ে আসা লতা, গুল্ম, পাতা, গাছপালা এবং প্রাণীদেহ পচে লাখ লাখ টন মিথেন ও কার্বন ডাই-অক্সাইড গ্যাস বায়ুমণ্ডলে উৎক্ষিপ্ত হয়। আবহাওয়া বিজ্ঞানীরা এখন সংশয়মুক্ত যে এই গ্রিনহাউস গ্যাস বা কার্বন ডাই-অক্সাইড পৃথিবীর উষ্ণতা বৃদ্ধির জন্য দায়ী। এ ছাড়া বিশাল বাঁধগুলো বন্যার পানির স্রোত কিংবা বন্যাচক্র বদলে দেয়, যেমনটি ঘটেছে ভারতের পশ্চিমবঙ্গে ও বাংলাদেশের উত্তরাঞ্চলে। উজানে বাঁধ দেওয়া এবং বিভিন্ন নদীমুখে অপরিকল্পিতভাবে স্লুইসগেট নির্মাণের ফলে উত্তরাঞ্চলের অনেক নদী শুকিয়ে গেছে। যশোর ও খুলনা জেলার মধ্য দিয়ে প্রবাহিত কপোতাক্ষ নদের চিহ্ন এখন আর খুঁজে পাওয়া যায় না। নদীতে বালু জমে যশোরের ভবদহ ও সাতক্ষীরার বিস্তীর্ণ এলাকায় স্থায়ীভাবে জলাবদ্ধতার সৃষ্টি হয়েছে।
আসাদউল্লাহ খান: বাংলাদেশ প্রকৌশল বিশ্ববিদ্যালয়ের সাবেক শিক্ষক।
কালের পুরাণ
আওয়ামী লীগ কি সত্যিই বিপদে পড়েছে?দুই সপ্তাহ আগে ১৪ দলের একজন প্রভাবশালী নেতা ও সাংসদ অভিযোগ করেছিলেন, ‘সরকার আমাদের কোনো পরামর্শ নেয় না।’
আওয়ামী লীগ ওরফে মহাজোট সরকার ক্ষমতায় এসেছে প্রায় তিন বছর হলো। এর মধ্যে ১৪ দলের শীর্ষস্থানীয় নেতাদের কোনো বৈঠক হয়নি। জোটের প্রধান শরিক আওয়ামী লীগ না চাইলে কীভাবে বৈঠক হবে? নির্বাচনের পর আওয়ামী লীগের নেতাদের হাবভাব দেখে মনে হতো, দেশ চালাতে ১৪ দল বা মহাজোটের শরিকদের বুদ্ধি-পরামর্শের প্রয়োজন নেই। নাগরিক সমাজ বা গণমাধ্যমের সমালোচনাও আমলে নেওয়ার দরকার নেই। কেননা আওয়ামী লীগে এত বাঘা বাঘা নেতা আছেন, যাঁরা চোখ বন্ধ করেও দেশ চালাতে পারেন। দেশের সব সমস্যার সমাধান তাঁদের নখদর্পণে।
১৪ দলীয় ওই নেতার আক্ষেপ প্রকাশের ১৫ দিনের মধ্যে দেখা গেল, প্রধানমন্ত্রী ও আওয়ামী লীগ সভানেত্রী শেখ হাসিনা তাঁর সরকারি বাসভবন গণভবনে ১৪ দলের শীর্ষস্থানীয় নেতাদের নিয়ে ‘সফল’ বৈঠক করলেন। আগের দিন তিনি বসলেন আওয়ামী লীগের কাছে এখন ‘প্রায় অচ্ছুৎ’ বাংলাদেশের কমিউনিস্ট পার্টির (সিপিবি) নেতাদের সঙ্গেও। সিপিবি একসময়ে ১৪ দলের শরিক হলেও গত নির্বাচনে আওয়ামী লীগ তাদের ‘বয়কট’ করে এবং সিপিবিও নিজ শক্তিতে এগোনোর চেষ্টা চালায়।
তার পরও কিছু কিছু বিষয় থাকে, যার সঙ্গে জাতির অস্তিত্বের প্রশ্ন জড়িত। যুদ্ধাপরাধের বিচার হলো তেমন একটি বিষয়। এ ব্যাপারে সিপিবির নেতারা যুগপৎ আন্দোলনের যে প্রতিশ্রুতি দিয়েছেন, আমরা তাকে স্বাগত জানাই। তবে এই যুগপৎ কত দিন স্থায়ী হবে, সে ব্যাপারে সন্দেহ আছে। পরিস্থিতি অনুকূল দেখলেই আওয়ামী লীগ নেতারা মুখ ফিরিয়ে নেবেন। আওয়ামী লীগের ভেতরেরই একটি মহল কমিউনিস্ট নাম শুনলে তিনবার তওবা করেন এবং এখনো সাবেক ও বর্তমান সিপিবির নেতাদের বিরুদ্ধে লাগাতার অপপ্রচার চালাচ্ছে।
১৪ দলের বৈঠকেও যুদ্ধাপরাধের বিচার বানচাল করতে বিএনপি ও জামায়াতে ইসলামী যে ষড়যন্ত্র করছে, তা প্রতিহত করতে সারা দেশে সাংগঠনিক শক্তি জোরদারের তাগিদ দেওয়া হয়েছে। খুবই আশাব্যঞ্জক খবর।
পত্রপত্রিকায় এই খবর পাঠ এবং টিভি চ্যানেলে শোনার সময় ২০০৪ সালে ১৪ দল গঠনের সময় আওয়ামী লীগের তৎকালীন সাধারণ সম্পাদক আব্দুল জলিলের সেই বিখ্যাত উক্তির কথা মনে পড়ল। তিনি বলেছিলেন, ‘১৪ দল একসঙ্গে আন্দোলন করছে, একসঙ্গে নির্বাচন করবে এবং একসঙ্গে সরকার গঠন করবে।’
একসঙ্গে আন্দোলন করে ১৪ দল জয়ী হয়েছে এবং সরকারও গঠন করেছে। তবে সেটি ১৪ দলের সরকার নয়, আওয়ামী লীগের। নির্বাচনে জাসদ ও ওয়ার্কার্স পার্টির জন্য গুটি কয়েক আসন ছেড়ে দিলেও অন্য কোনো দলকে একটি আসনও দেওয়া হয়নি। গণতন্ত্রী পার্টির সভাপতি নুরুল ইসলামকে মনোনয়ন দেওয়া হলেও রহস্যজনকভাবে তিনি পুত্রসহ নিজের ফ্ল্যাটে অগ্নিদগ্ধ হয়ে মারা যান নির্বাচনের আগেই। এটি কি নিছকই দুর্ঘটনা? পরবর্তীকালে সংরক্ষিত আসনে ন্যাপ থেকে আমেনা আহমেদ ও কবি রুবী রহমানকে সাংসদ করা হয়েছে। ১৪ দলের সরকার বলতে ওটুকুই। আওয়ামী লীগের বাইরে ১৪ দল থেকে যে একজন মন্ত্রী নেওয়া হয়েছে, তিনি ‘এক নেতা এক দল’ দিলীপ বড়ুয়া। শেখ হাসিনার অনুরোধে তিনি নির্বাচনে প্রার্থী হননি। এ কারণে তাঁকে মন্ত্রী করা হয়েছে। কিন্তু ওয়ার্কার্স পার্টি ও জাসদ থেকে মন্ত্রী হওয়ার মতো উপযুক্ত লোক খুঁজে পাননি তিনি, কিংবা নিজ দলের জ্যেষ্ঠ নেতাদের মধ্যে থেকেও। প্রধানমন্ত্রী দলের তরুণ ও তাঁর প্রতি অন্ধ অনুগতদের নিয়ে যখন মন্ত্রিসভা গঠন করেন, সবাই তাঁকে স্বাগতই জানিয়েছিলেন। কিন্তু তারুণ্যের সঙ্গে মেধা ও অভিজ্ঞতার যে সংমিশ্রণ থাকা দরকার, তা অনেকেরই নেই। আর বর্তমান শাসনব্যবস্থায় প্রধানমন্ত্রী একাই যখন সবকিছু দেখভাল করেন, তখন অন্যদের গুরুত্ব থাকে না। কে মন্ত্রী হলেন, কে হলেন না তাতেও খুব একটা যায়-আসে না।
সিপিবি ও ১৪ দলের সঙ্গে শেখ হাসিনার বৈঠকের কথা শুনে এক সাংবাদিক সহকর্মী মন্তব্য করেন, ‘তাহলে কি আওয়ামী লীগ বিপদে পড়েছে?’ জিজ্ঞেস করলাম, ‘কেমন?’ তিনি বললেন, ‘আওয়ামী লীগ বিপদে না পড়লে কখনো ঐক্য করে না।’ ১৯৭২ সালে যখন ন্যাপ ও কমিউনিস্ট পার্টির পক্ষ থেকে ঐক্য করা ও জাতীয় সরকার গঠনের দাবি জানানো হলো, তখন আওয়ামী লীগ সেই দাবি আমলেই নেয়নি। আওয়ামী লীগ নেতারা মাঠে-ময়দানে ঐক্য নিয়ে ব্যঙ্গ-বিদ্রূপ করতেন। কিন্তু যখন চারদিকে দুর্যোগ ঘনিয়ে এল, দেশের অর্থনৈতিক অবস্থা খারাপ হতে লাগল, নকশালপন্থীদের উৎপাত বাড়ল, তখন আওয়ামী লীগ ঐক্যের তাগিদ অনুভব করল এবং গঠিত হলো গণতান্ত্রিক ঐক্যজোট—গজ। কিন্তু তত দিনে দেশের সর্বনাশ যা হওয়ার হয়ে গেছে।
পঁচাত্তরের রাজনৈতিক পটপরিবর্তনের পর আওয়ামী লীগ আন্দোলনের স্বার্থে বহুবার সমমনা ও অসমমনাদের সঙ্গে ঐক্য করেছে। আবার দলীয় স্বার্থে ঐক্য ভেঙেছে। ১৯৯১ সালের নির্বাচনের আগে ৮ দলীয় জোটের আসন ভাগাভাগি নিয়ে আওয়ামী লীগ নেতারা যে তেলেসমাতি কাণ্ড ঘটিয়েছিলেন, তাতেই ফলাফল নির্ধারিত হয়ে গিয়েছিল। তখন আওয়ামী লীগ নেতারা ৩০০ আসনেই জয়ের স্বপ্ন দেখছিলেন। কিন্তু ১০০ আসনেও জিততে পারেননি। স্বীকার করি, কোনো কোনো ক্ষেত্রে শরিকদের অযৌক্তিক দাবি ছিল। কিন্তু নির্বাচন হওয়ার আগেই আওয়ামী লীগের শীর্ষস্থানীয় নেতারা যখন সম্ভাব্য মন্ত্রিসভায় কে কোন দপ্তর নেবেন, সেই হিসাব-নিকাশ করতে মশগুল ছিলেন, তখন মানুষ নির্বাচনে আওয়ামী লীগের বিরুদ্ধেই সিদ্ধান্ত নিয়ে ফেলেছে।
কিন্তু এখন রাজনীতিতে যে বিপদের কথা শোনা যাচ্ছে, তা কি আওয়ামী লীগের না সরকারের? বিপদটা যদি এমন হতো যে, আওয়ামী লীগ তার নির্বাচনী কর্মসূচি বাস্তবায়ন করতে বাধার সম্মুখীন হচ্ছে, পদ্মা সেতু বা পার্বত্য চুক্তি বাস্তবায়নে বিরোধী দল বাধা দিচ্ছে, তিস্তার পানি বণ্টনে তারা সহযোগিতা করছে না, তাহলে অবশ্যই দেশবাসী আওয়ামী লীগের পক্ষে শক্ত অবস্থান নিত। আর যদি বিষয়টি এমন হয়, আওয়ামী লীগ নিজের খোঁড়া খাদে পা দিয়েছে, একটার পর একটা নির্বাচনী প্রতিশ্রুতি ভঙ্গ করে চলেছে, তাহলে কেন মানুষ তার পক্ষে দাঁড়াবে? আওয়ামী লীগের নেতা-কর্মীরা, সাংসদেরা সারা দেশে যে জবরদখল চালাচ্ছেন, তার দায় কেন নেবে শরিকেরা?
আওয়ামী লীগ যদি বাহাত্তরের সংবিধান পুনঃপ্রতিষ্ঠা করার উদ্যোগ নিত, ঘুষ-দুর্নীতি বন্ধে কঠোর পদক্ষেপ নিত, দেশের মানুষই তা অবশ্যই সমর্থন করত। কিন্তু যেখানে ছাত্রলীগ ক্যাম্পাসে ক্যাম্পাসে তাণ্ডব চালাচ্ছে, যুবদল ও আওয়ামী লীগের কর্মীরা টেন্ডারবাজি, দখলবাজি ও চাঁদাবাজি করছে, সেখানে মানুষ কেন আওয়ামী লীগকে সমর্থন করবে? কেন তার পাশে এসে দাঁড়াবে?
আওয়ামী লীগ এখন যে বিপদে পড়েছে, সেটি দেশি-বিদেশি চক্রান্তের ফল কতটা, আর কতটা নিজেদের তৈরি, তা-ও খতিয়ে দেখা প্রয়োজন। কিছুদিন আগেও যেসব অর্থনীতিবিদ, ব্যবসায়ী দেশের অর্থনীতি সঠিক অবস্থায় আছে বলে সার্টিফিকেট দিতেন, তাঁরা এখন প্রমাদ গুনছেন। সরকারের নীতির সঙ্গে দ্বিমত পোষণ করছেন। উদ্বেগ প্রকাশ করেছেন ব্যবসায়ীরাও।
গত তিন বছরে যুদ্ধাপরাধের বিচারকাজ শুরু করা এবং কৃষি, শিক্ষা খাত ছাড়া সরকারের কোথায় সাফল্য আছে? পররাষ্ট্রনীতিতে তারা লেজেগোবরে অবস্থা করে ফেলেছে। আগের একটি লেখায় মালয়েশিয়ায় অবৈধ শ্রমিকদের বৈধতাদানকে সরকারের অন্যতম সাফল্য বলে উল্লেখ করেছিলাম। এর প্রতিবাদ জানিয়েছেন মালয়েশিয়ায় বসবাসকারী এক বাঙালি অভিবাসী শ্রমিক। তিনি ই-মেইলে জানিয়েছেন, ‘এটি মালয়েশিয়া সরকারের নীতির কারণে হয়েছে। বাংলাদেশের মতো পাকিস্তান ও অন্যান্য দেশের শ্রমিকেরাও এই সুযোগ পেয়েছেন। অতএব, এতে সরকারের কোনো কৃতিত্ব নেই।’
ক্ষমতায় এসে আওয়ামী লীগ দুটি ক্ষেত্রে সাফল্য দাবি করে এসেছিল—পররাষ্ট্রনীতি ও অর্থনৈতিক ব্যবস্থাপনা। তিন বছর পর এসে দেখা গেল, এ ক্ষেত্রেও সরকারের অর্জন খুবই সামান্য। বাংলাদেশ জঙ্গিবাদের আস্তানা বলে যে দুর্নাম ছিল, সরকার তা ঘুচিয়েছে বলে দাবি করে। আমরা এ দাবির সঙ্গে দ্বিমত করছি না। কিন্তু এই জঙ্গিবাদের বিরুদ্ধে সবচেয়ে সোচ্চার ও উদ্বিগ্ন দুটি দেশ যুক্তরাষ্ট্র ও ভারতের সঙ্গে কেন সরকারের টানাপোড়েন চলছে? মার্কিন পররাষ্ট্রমন্ত্রী হিলারি ক্লিনটন প্রধানমন্ত্রীকে যে চিঠি দিয়েছেন কিংবা পররাষ্ট্রমন্ত্রীর সঙ্গে বিরস বদনে বৈঠক করেছেন; তাতে প্রমাণিত হয় না, মার্কিন যুক্তরাষ্ট্রের আস্থা অর্জনে সরকার সক্ষম হয়েছে।
কূটনীতি হলো কৌশল ও স্বার্থের লড়াই। সেই লড়াইয়ে জিততে হলে কেবল সদিচ্ছা ও ব্যক্তিগত সম্পর্কই যথেষ্ট নয়। কূটনীতিতে নিজের হাতে থাকা অস্ত্রটি প্রতিপক্ষের হাতে তুলে দিলে লাভবান হওয়ার সম্ভাবনা খুবই কম। ভারতের সঙ্গে সম্প্রতি যে টানাপোড়েন লক্ষ করা যাচ্ছে, তার কারণ আমরা ভারতের সব দাবি মেনে নিয়েছি, তারা আমাদের ন্যায়সংগত দাবিও নাকচ করতে চাইছে। সব মিলিয়ে মনে হচ্ছে ‘দিল্লি হনুজ দূর অস্ত।’
ক্ষমতার তিন বছরের মাথায় এসে মনে হচ্ছে, সরকার নিজে সংকটে পড়েছে, দেশকেও সংকটে ফেলেছে। এই সংকটটি যদি নিছক রাজনৈতিক হতো, ১৪ দলসহ সুহূদেরা আওয়ামী লীগকে উদ্ধার করতে পারত। কিন্তু সংকটটি যখন অর্থনৈতিক এবং আওয়ামী লীগের নিজেরই সৃষ্ট, তখন তাকেই সমাধান খুঁজে বের করতে হবে। কেননা দেশটা চালাচ্ছে আওয়ামী লীগই।
সোহরাব হাসান: কবি, সাংবাদিক
    জনাব হাসানকে ধন্যবাদ তার নিরপেক্ষ ও সত্যকথনের সাহসের জন্য। তবে আমাদের বড় একটি বদভ্যাস হচ্ছে কারো প্রশংসা করতে যেমন আমরা সীমার পরোয়া করিনা, বরং যা তার পাওনা নয় তাও তাকে বলে ফেলি, তেমনি যখন তাকে পছন্দ না করি তখন তাকে নর্দমায় ছুড়ে ফেলতেও ইতস্তত: করি না। শেষেরটুকু বেশী না হলেও প্রথমটুকুর জন্য আমাদের মিডিয়া অনেকাংশে দায়ী। একথা অস্বীকার করার সুযোগ নেই। আ, লীগের বিপুল বিশাল জয় দেখেই আমরা অনেক আকাশ কুসুম স্বপ্ন দেখতে শুরু করেছিলাম। তার পুরো সুযোগ নিয়েছে তারা। এর আগে তারা যা কিছু করেছে 'মুক্তিযুদ্ধের সপক্ষের শক্তি' বলে সব কিছুকেই আমাদের মিডিয়া তাকে অন্ধ সমর্থন দিয়েছে। আজ যখন নৌকা টালমাটাল তখন সত্য কথাগুলি বেরিয়ে আসছে। তবুও 'বেটার লেট দ্যান নেভার'। তবে এতে শেষ রক্ষা হবে কি না ভবিতব্যই তা জানে। 
    ১৪দল বলতে আসলেই কিছু নেই। আমরা যারা প্রতিদিন সংবাদ পত্র পড়ি তারাও ১৪টি দলের নাম জানিনা। এখানে বড়জোড় ৪/৫টি দল আছে। রাজনীতি হলো জনগণের জন্য। যেসব দলের সাথে জনগণের সম্পৃক্ততা নেই, বরং ব্যক্তিগত স্বার্থ ও উচ্চাকাঙ্ক্ষা চরিতার্থ করার জন্য দল গঠন করে যারা মন্ত্রি হতে চান তাদের সাথে রাষ্ট্রীয় কোনো বিষয়ে আলাপ আলোচনা না করাই উত্তম। আমি মনে করি আওয়ামী লীগ ঠিক কাজই করেছে। 
    'সরকার নিজে সংকটে পড়েছে, দেশকেও সংকটে ফেলেছে....সংকটটি যখন অর্থনৈতিক এবং আওয়ামী লীগের নিজেরই সৃষ্ট, তখন তাকেই সমাধান খুঁজে বের করতে হবে। কেননা দেশটা চালাচ্ছে আওয়ামী লীগই।'...... 
    কূটনীতি হলো কৌশল ও স্বার্থের লড়াই। সেই লড়াইয়ে জিততে হলে কেবল সদিচ্ছা ও ব্যক্তিগত সম্পর্কই যথেষ্ট নয়। কূটনীতিতে নিজের হাতে থাকা অস্ত্রটি প্রতিপক্ষের হাতে তুলে দিলে লাভবান হওয়ার সম্ভাবনা খুবই কম। ভারতের সঙ্গে সম্প্রতি যে টানাপোড়েন লক্ষ করা যাচ্ছে, তার কারণ আমরা ভারতের সব দাবি মেনে নিয়েছি, তারা আমাদের ন্যায়সংগত দাবিও নাকচ করতে চাইছে। সব মিলিয়ে মনে হচ্ছে ‘দিল্লি হনুজ দূর অস্ত।
    'আওয়ামী লীগ যদি বাহাত্তরের সংবিধান পুনঃপ্রতিষ্ঠা করার উদ্যোগ নিত, ঘুষ-দুর্নীতি বন্ধে কঠোর পদক্ষেপ নিত, দেশের মানুষই তা অবশ্যই সমর্থন করত। কিন্তু যেখানে ছাত্রলীগ ক্যাম্পাসে ক্যাম্পাসে তাণ্ডব চালাচ্ছে, যুবদল ও আওয়ামী লীগের কর্মীরা টেন্ডারবাজি, দখলবাজি ও চাঁদাবাজি করছে, সেখানে মানুষ কেন আওয়ামী লীগকে সমর্থন করবে? কেন তার পাশে এসে দাঁড়াবে?
    'কৃষি, শিক্ষা খাত ছাড়া সরকারের কোথায় সাফল্য আছে? পররাষ্ট্রনীতিতে তারা লেজেগোবরে অবস্থা করে ফেলেছে। 
    অর্থনৈতিক ভাবে সরকার দেউলিয়া দেশে গুম খুন আহরহ আজও প্রথমআলো তে ১৯ জনের লাস গাজিপুর পাওয়া গেছে,দ্রব্য মূল্যের দামে মানুষের না বিশ্বাস উঠেগেছে,রিজারব কমে গেছে দেশের উন্নয়ন কি হল?শেয়ার বাজার, পদ্দাসেতু,এসব কারনে আমরা কি আশা নিয়া ভোট দিছি? সরকারের ২ বছর আসে এখন ই সে নিরবাচন নিয়া চিন্তা করে  আরে জনগনের ভালবাসা নিয়া ক্ষমতায় আশার কেনু চিন্তা করতে পারেনা আমাদের রাজনিতিক রা ? আ: রাজ্জাক মারা গেছে আললাহ তার বেহেসত নছিব করুন,এমন তো সবাই কে ই মরতে হবে ভাল কাজের জন্য মানুষ আমর হয়া থাকে চিরদিন এটাই ভুলে যায় আমাদে র নেতারা 
অভিমত
নির্বাচন কমিশন গঠন: একটি বিকল্প প্রস্তাব
নির্বাচন কমিশনারদের মেয়াদকাল শেষ হয়ে যাচ্ছে শিগগিরই। তাই গণমাধ্যমে পরবর্তী কমিশন গঠনের বিষয়ে খবরাখবর প্রকাশিত হচ্ছে। এ ব্যাপারে একটি সমঝোতায় আসার লক্ষে রাষ্ট্রপতি সব দলের সঙ্গে সংলাপ শুরু করেছেন। প্রথম দিন জাতীয় পার্টি ও জাসদ নেতারা তাদের মতামত জানিয়েছেন।
যেকোনো জাতীয় আঞ্চলিক ও ব্যক্তিগত ইস্যুতে উভয় দলের পরস্পর বিপরীত অবস্থান গ্রহণের প্রেক্ষাপটে যেকোনো সংলাপের সাফল্য সম্পর্কে সন্দেহ থেকেই যায়। পরমতসহিষ্ণুতা, পরের প্রতি শ্রদ্ধাশীল হওয়া গণতান্ত্রিক ব্যবস্থার অত্যন্ত উল্লেখযোগ্য পূর্বশর্ত। দুর্ভাগ্যজনকভাবে আমাদের এই গুণাবলির বড়ই অভাব। ফলে নিয়মিতভাবে গণতান্ত্রিক উত্তরণের পথে স্খলন হচ্ছে। যেকোনো ইস্যুতে একটি দলের মতামত জানা থাকলে অন্য দলের মতামত সহজেই অনুমান করা যায়। এমতাবস্থায় নির্বাচন কমিশন গঠনের বিষয়টি অত্যন্ত গুরুত্বপূর্ণ। এ কথা বলার অপেক্ষা রাখে না যে, এমনকি দুটি দলকে নিয়ে একসঙ্গে বসাও যথেষ্ট কঠিন হয়ে দাঁড়িয়েছে। ফলে সরকারের কিংবা নির্বাচন কমিশনের নানা আমন্ত্রণেও বিরোধী দল সাড়া দেয়নি। সম্ভবত কেবল সমঅধিকারের ভিত্তিতে যদি কোনো সংলাপ অনুষ্ঠিত হয়, তাহলে হয়তো উভয় দল সম্মত হবে। সেই বিবেচনায় রাষ্ট্রপতির সংলাপ উদ্যোগটি ভালো।
এর আগে জাতীয় দৈনিকের মাধ্যমে তত্ত্বাবধায়ক সরকার প্রতিষ্ঠার বিষয়েও একটা প্রস্তাব একাধিকবার দিয়ে সংশ্লিষ্ট বিজ্ঞমহলের দৃষ্টি আকর্ষণ করতে ব্যর্থ হয়েছি। ‘একবার না পারিলে দেখ শতবার’ আপ্তবাক্যটি কার্যকারিতা সম্পর্কে নিশ্চিত না হলেও আবার একই রকম ফর্মুলার প্রস্তাব করছি।
বর্তমানের উভয় দলের মধ্যে দূরত্ব এত বেশি, অবিশ্বাসের শিকড়ে এমনভাবে প্রোথিত যে প্রধান নির্বাচন কমিশনার হিসেবে আওয়ামী লীগ যদি কট্টর বিএনপিপন্থী একজনের নাম অথবা বিএনপি যদি কট্টর আওয়ামীপন্থী কারও নাম প্রস্তাব করে বসে, তাহলেও অপর দল সন্দেহ করবে এবং সম্মত হতে পারবে না। সুতরাং নির্বাচনের প্রক্রিয়াটি হতে হবে সমতার ভিত্তিতে, যেখানে একজনের প্রস্তাব জানার পর অন্য দলের সিদ্ধান্ত পাল্টানোর সুযোগ থাকবে না। আর দেশের জন্য অতি গুরুত্বপূর্ণ সিদ্ধান্তগুলো যদি সাধারণ জনগণের চোখের সামনেই ঘটে, তাহলে গোটা প্রক্রিয়ায় স্বচ্ছতা যেমন নিশ্চিত হয়, ঠিক তেমনি তাতে সাধারণ মানুষের আস্থাও তৈরি হবে। দর্শক হিসেবে গোটা প্রক্রিয়ায় সাধারণ মানুষের অংশগ্রহণও পদ্ধতির গ্রহণযোগ্যতায় অবদান রাখবে। প্রকৃতপক্ষে অবাধ ও সুষ্ঠু নির্বাচনের জন্য শক্তিশালী ও সবার আস্থাভাজন একটি নির্বাচন কমিশনের প্রয়োজনীয়তা অনস্বীকার্য। এই মুহূর্তে বর্তমান নির্বাচন কমিশনের মেয়াদ যেহেতু শেষ হচ্ছে, উভয় বড় দলের কাছে গ্রহণযোগ্য একটি নির্বাচন কমিশন গঠন নিয়মিত ছন্দপতনের গণতান্ত্রিক সংস্কৃতিকে জোরদার করতে উল্লেখযোগ্য অবদান রাখতে পারে। এবার আমরা মূল প্রস্তাবে আসি।
কোনো একটি ছুটির দিনে জাতীয়সহ অন্যান্য প্রাইভেট টিভি চ্যানেলের মাধ্যমে নির্বাচন কমিশন গঠনের গোটা প্রক্রিয়া সম্প্রচার করলে সাধারণ জনগণ উৎসব করে এই প্রক্রিয়ার সঙ্গে সম্পৃক্ত হতে পারে এবং এর নিরপেক্ষতার সাক্ষী হতে পারে।
উভয় দলের প্রতিনিধিরা তাঁদের কাছে গ্রহণযোগ্য ব্যক্তিদের তালিকাসংবলিত একটি সফট কপি নিয়ে টেলিভিশন প্রোগ্রামে অংশগ্রহণ করবেন। নামের বানান কিংবা অন্যান্য অসংগতি যাতে না থাকে, আমরা জাতীয় পরিচয়পত্রের তথ্যাদির ওপর আশ্রয় নিতে পারি। এবার একটি কম্পিউটার প্রোগ্রাম দিতে উভয় দলের তালিকার প্রথম ১০ জনের মধ্যে মিল খুঁজতে পারি। মিল পেয়ে গেলে তাঁকেই আমরা প্রধান নির্বাচন কমিশনার হিসেবে ঘোষণা দিতে পারি। আর তা পাওয়া না গেলে শুরু থেকে ২০ জন, ৩০ জন, ৪০ জনের তালিকার মধ্যে মিল খোঁজার চেষ্টা করব, যতক্ষণ না উভয় তালিকায় একজনের নাম পাওয়া না যায়। যেহেতু প্রক্রিয়াটি সম্পর্কে উভয় দলই পূর্বাহ্নে অবহিত হবেন এবং যেহেতু যতক্ষণ না মিল পাওয়া যায়, ততক্ষণ টেলিভিশন পর্দার সামনে উভয় দলের প্রতিনিধিদের থাকতে হবে। আমরা আশা করি, উভয় দলই উভয় দলের কাছে সম্ভাব্য গ্রহণযোগ্য ব্যক্তিদের দিয়ে তাদের তালিকা সমৃদ্ধ করব। প্রতিবারই যখন মিল পাওয়া যাবে প্রোগ্রামের সঞ্চালক সমগ্র দেশবাসীকে জানিয়ে দেবে। যেমন প্রথম ১৮০ জনের তালিকায়ও কোনো মিল খুঁজে পাওয়া গেল না। এর মধ্যে আবার টেলিভিশন চ্যানেলের ভ্রাম্যমাণ সংবাদদাতারা চলমান প্রক্রিয়ার ওপর নানা মন্তব্য করে অনুষ্ঠানটি হূদয়গ্রাহীও করতে পারেন।
এভাবে শুধু প্রধান নির্বাচন কমিশনার নয়, নির্বাচন কমিশনারদের একইভাবে স্বচ্ছভাবে নিরপেক্ষতা বজায় রেখে সব দেশবাসীর সামনে এই প্রক্রিয়ায় নিয়োগ দেওয়া সম্ভব। তবে প্রতিবার তালিকার দৈর্ঘ্য কত করে বৃদ্ধি করা হবে, এসব বিষয় অন্য রকম সিদ্ধান্তও গ্রহণ করা যেতে পারে। যদি কোনো সময় তালিকায় একাধিক প্রার্থী কমন হয়, তাহলে কাকে নেওয়া হবে, তার জন্যও নিয়মকানুন করে দেওয়া যেতে পারে। যেমন, উভয় তালিকায় ক্রমিক নম্বরের যোগফল সর্বনিম্ন কিংবা ক্রমিক নম্বরের ব্যবধান সর্বনিম্ন ইত্যাদিও টাইব্রেকের নিয়ম হিসেবে ব্যবহার করা যেতে পারে। তবে উভয় তালিকায় যে একই ব্যক্তির নাম রয়েছে, তার জন্য প্রয়োজন ভোটার নম্বর কিংবা জাতীয় পরিচয়পত্রের নম্বরের মতো গ্রহণযোগ্য একটি নিবন্ধন। বর্তমান সরকার ডিজিটাল বাংলাদেশ প্রতিষ্ঠার প্রত্যয় ঘোষণা করেছে। পৃথিবীর জনঘনত্বের ২৪ জন বেশি জনঘনত্বের দেশে, বিপুল চাহিদা ও সীমিত সম্পদের দেশে আমাদের প্রতিটি কর্মকাণ্ড উৎপাদনশীল হওয়ার বিকল্প নেই। যেকোনো ক্ষেত্রে উৎপাদনশীলতা বৃদ্ধি, সর্বজনীন প্রযুক্তি হলো তথ্য ও যোগাযোগপ্রযুক্তি। এই প্রযুক্তি ব্যবহার করে আমাদের গণতান্ত্রিক সংস্কৃতি বিকাশের পথে গুরুত্বপূর্ণ, অন্তত বর্তমান সময়ের পরিপ্রেক্ষিতে নির্বাচন কমিশন গঠনে তথ্যপ্রযুক্তির ব্যবহারও হবে যুগোপযোগী।
মোহাম্মদ কায়কোবাদ: অধ্যাপক, বাংলাদেশ প্রকৌশল বিশ্ববিদ্যালয় (বুয়েট) ও ফেলো, বাংলাদেশ একাডেমি অব সায়েন্সেস।
প্রতিক্রিয়া
টিপাইমুখ প্রসঙ্গ: ড. রিজভীর বক্তব্যের জবাব
ভারতের আসাম রাজ্যের শিলচর থেকে সম্প্রতি এক ব্যতিক্রমী সংস্কৃতিকর্মীর দল এসেছে। তারা শিলচরের ইন্দো-বাংলা মৈত্রী সমিতির প্রতিনিধিত্ব করছে। ২১ ডিসেম্বর এই ইন্দো-বাংলা মৈত্রী এবং সিলেটের টিপাইমুখ প্রতিবাদী মঞ্চের যৌথ উদ্যোগে সিলেটের কেন্দ্রীয় শহীদ মিনার প্রাঙ্গণে তারা টিপাইমুখ বাঁধ নির্মাণ বন্ধের দাবিতে মানববন্ধন এবং বক্তব্য প্রদান কর্মসূচি পালন করেছে। ঢাকায়ও তারা পালন করেছে অনুরূপ কর্মসূচি। এই দলে রয়েছেন ইন্দো-বাংলা মৈত্রীর সাধারণ সম্পাদক শুভদীপ দত্ত, সহসভাপতি রামকৃষ্ণ বিশ্বাস, সাংস্কৃতিক সম্পাদক অনুপ কুমার রায় বর্মণ এবং অন্যরা।
ঢাকায় এসে ভারতীয় পরিবেশবাদীদের বিরোধিতা ও বাংলাদেশের সহযোগিতা কামনা এবং ড. গওহর রিজভীর আহ্বান আমাকে উদ্বুদ্ধ করেছে টিপাইমুখ সম্পর্কিত এই নিবন্ধ রচনায়। প্রধানমন্ত্রীর উপদেষ্টা ড. গওহর রিজভী ইদানীং ভারতের প্রস্তাবিত টিপাইমুখ প্রকল্প নিয়ে নিবন্ধ প্রকাশ করে দিল্লিতে সম্প্রতি তাঁদের এ সম্পর্কিত দৈত্যের ফলাফল জানিয়েছেন। তিনি টিপাইমুখ সম্পর্কে ‘যৌক্তিক ও বৈজ্ঞানিক আলোচনা’র অনুরোধ জানিয়েছেন। আমার প্রথম কথাই হবে, মন্ত্রী পর্যায়ের দুই উপদেষ্টা দিল্লিতে গিয়ে কী আলোচনা করলেন, কী তথ্য-উপাত্ত নিয়ে এলেন, তা তো বুঝতে পারলাম না। পুরোনো কথারই পুনরাবৃত্তি, সেই অলীক আশ্বাসের বার্তা। তিনি কি শুধু এই কথাই শুনতে গিয়েছিলেন, যা শারম আল-শেখ, দিল্লি ও ঢাকায় ভারতের প্রধানমন্ত্রী মনমোহন সিং বলেছিলেন, টিপাইমুখে ভারত এমন কোনো পদক্ষেপ নেবে না, যাতে বাংলাদেশের ক্ষতি হয়। শুধু এটা শোনার জন্য কি দিল্লি যাওয়ার প্রয়োজন ছিল? আর গেলেনই যখন, তখন কয়েকজন বোদ্ধা আর বিশেষজ্ঞ নিয়ে গেলে কী হতো? তাঁরা ভারতীয় বিশেষজ্ঞদের সঙ্গে আলোচনা করে ড. রিজভীর আরেকটি উপদেশমতো ‘সরেজমিনে অনুসন্ধানী ও বৈজ্ঞানিক গবেষণা’য় নিয়োজিত হয়ে ‘সত্যনিষ্ঠ গবেষণা প্রতিবেদন’ প্রকাশ করার অবকাশ পেতেন। ‘জয়েন্ট সার্ভে’ এবং তথ্য-উপাত্তভিত্তিক দ্বিপক্ষীয় আলোচনা তো বহুকাল থেকেই বাংলাদেশের প্রস্তাব ছিল। ভারত কি তার কোনো সদুত্তর দিয়েছে বা আয়োজন করেছে? দুঃখের বিষয়, কেউ আমাদের আশ্বাস দিল আর আমরা দুগ্ধপোষ্য শিশুর মতো তা মেনে নিলাম। যেন আমাদের লাভ-ক্ষতির বিচার করার সাধ্য আমাদের নেই। তাই বলে দিতে হয় অভিভাবককে। এটাও তো এক অগ্রহণযোগ্য অবস্থা।
ড. রিজভী আরও নসিহত দিয়েছেন, আন্তর্জাতিক কূটনীতিতে কোনো দেশের প্রধানমন্ত্রীর কাছ থেকে আশ্বাস, সেই রাষ্ট্রের কাছ থেকে দৃঢ় অঙ্গীকার পাওয়ার শামিল এবং একে অবমূল্যায়ন করা উচিত নয়। ড. রিজভীর আরেক বক্তব্য—এই প্রকল্পে বাংলাদেশে বন্যা নিয়ন্ত্রণ হতে পারে এবং শুষ্ক মৌসুমে বেশি পানি পেতে পারে—তা যে কত অসার তা ড. আকবর আলি খানের প্রথম আলোয় প্রকাশিত গবেষণাভিত্তিক নিবন্ধে তুলে ধরা হয়েছিল।
ড. রিজভী বলেছেন, প্রস্তাবিত বহুমুখী প্রকল্পের স্থান ও দূরত্ব সম্পর্কে ঠিকমতো অবহিত হওয়া এবং আসামের কাছাড় জেলার অন্য কোনো স্থানের সঙ্গে গুলিয়ে না ফেলা দরকার। আমার ভয় হচ্ছে, তিনিই তো তা গুলিয়ে ফেলেছেন। তিনি লিখেছেন, ‘বাংলাদেশের মতো আসাম ও নাগাল্যান্ড হলো নিম্ন অববাহিকার অঞ্চল এবং বাংলাদেশে ঢোকার আগে বরাক নদ এসব রাজ্য পেরিয়ে আসে। এই দুই রাজ্যের সরকার টিপাইমুখ প্রকল্পের আপত্তি তো করেইনি বরং একে স্বাগত জানিয়েছে।’ আমার জানামতে, বরাক নদ উৎপত্তিস্থল থেকে নাগাল্যান্ড-মণিপুরের সীমানা দিয়ে প্রবাহিত হয়ে মণিপুরে প্রবেশ করে চূড়াচাঁদপুর জেলার টিপাইমুখে পৌঁছেছে। ওখানেই মিজোরাম থেকে আসা টুই ভাই নদীর সঙ্গম। এর ৫০০ মিটার ভাটিতেই প্রকল্পের উঁচু ড্যাম। নাগাল্যান্ড তো বাঁধের বেশ উজানে। ওরা আপত্তি করবে কেন?
বাংলাদেশ সীমান্ত থেকে প্রকল্পের দূরত্ব নিয়ে প্রশ্ন উঠেছে। বাংলাদেশের Institute of Water Modelling (IWM) যে বিস্তারিত Hydro logecal Impact Study of Tipaimukh Dam Project of India on Bangladesh. সেখানে Central Water Commission of India এবং North Eastern Electric Prower Corporation Ltd. প্রজেক্টের সপক্ষে যুক্তি প্রদর্শন করতে গিয়ে বলেছে, বাংলাদেশের ১০০ কিলোমিটার উজানে ড্যামের নিয়ন্ত্রিত পানি সরবরাহব্যবস্থার কল্যাণে কাছাড় সেচ প্রকল্পের জন্য কোনো স্ট্রাকচার তৈরি করে ওখান থেকে পানি সরবরাহ করা যেতে পারে। উঁচু ড্যামের অবস্থান হবে ওখান থেকে ৯৫ কিলোমিটার উজানে। কেউ কেউ বাংলাদেশ সীমান্ত থেকে এর দূরত্ব ১০০ কিলোমিটার আর কেউ কেউ ১৯৫ কিলোমিটার ধরছেন। ড. রিজভী বলছেন, ১৪০ মাইল। তাঁর বক্তব্যের উৎসটা জানতে হবে। পাখি-ওড়া দূরত্বে তা তো আরও অনেক কম হওয়ার কথা। নাগাল্যান্ডের কথা নিয়ে এসে আমার মনে হয়, ড. রিজভীই অনেকটা ব্যাপার গুলিয়ে ফেলেছেন। বাস্তব অর্থে দূরত্ব নির্ভর করবে কোথায় প্রজেক্টটির বা তার সহযোগী প্রকল্পের স্ট্রাকচার নির্মিত হবে। বাংলাদেশ এবং ভারতের বিশেষজ্ঞদের যুগপৎ পরিদর্শন এবং সামগ্রিক তথ্য-উপাত্ত সরবরাহ প্রজেক্টটির অবস্থান এবং এর আনুষঙ্গিক সব তথ্য সম্পর্কে অবহিত করত। কিন্তু তা হয়নি।’
প্রকল্পটি যে বাংলাদেশের খুবই কাছাকাছি এবং এর Impact থেকে বাংলাদেশের কোনোই নিষ্কৃতি নেই, তা একদম পরিষ্কার। ড. রিজভীর দূরত্বের যুক্তি এখানে অচল, ‘কেননা ১০০ কিমি বা ১৯৫ কিমি দূরত্ব যা-ই হোক না কেন, তা বিশেষ কোনো কার্যকরী পার্থক্য করবে না, বাংলাদেশের ক্ষেত্রে। তা ছাড়া আরেকটি গুরুত্বপূর্ণ কথা, ভারতেরই একজন স্থানীয় বিশেষজ্ঞ কথাটি তুলেছিলেন। ওখান থেকে কাছাড় জল-সেচ বা কৃষি উন্নয়ন প্রকল্প বাস্তবায়িত হবে। ওটা টিপাইমুখ প্রকল্পের হয়তো সরকারিভাবে অঙ্গ হবে না। তবে সেখানে পানি সরবরাহ হবে কীভাবে? টিপাইমুখ বহুমুখী প্রকল্প ঘোষিতভাবেই শুধু বিদ্যুৎ উৎপাদন কেন্দ্রই নয়, তা বন্যা নিয়ন্ত্রণমূলকও বটে। শুধু তাঁর নয়, অনেকেরই ধারণা, বন্যা নিয়ন্ত্রণের নামে কিংবা প্রয়োজনে, টিপাইমুখ ড্যাম জলাধার থেকেই কাছাড়া জল-সেচ কিংবা কৃষি প্রকল্পের পানি সরবরাহ করা হবে। তারই জন্য হয়তো অমলসিদ থেকে ১০০ কিমি উজানের প্রস্তাবিত স্ট্রাকচারের কথা সংগত কারণেই উঠে এসেছে। ড. রিজভী বা বাংলাদেশ সরকার কীভাবে নিশ্চিত হয়েছেন যে এ ধরনের কিছু কথা হচ্ছে না। এটা প্রমাণের দায়দায়িত্ব তো তাঁদেরই, কেননা তাঁরাই তো সাফাই গাইছেন আর হয়তো বা এ কারণেই ভারতের কেন্দ্রীয় সরকার সরেজমিনে যৌথ সমীক্ষা পরিহার করে চলেছেন।
ড. রিজভী আরও বলেছেন, ‘বাংলাদেশ পরিবেশগতভাবে নাজুক এবং বৈশ্বিক উষ্ণতার শিকার, যে অঞ্চলে বিপন্ন জনগোষ্ঠী ও প্রাণিকুল দ্রুতগতিতে প্রাকৃতিক আবাসস্থল হারানোর চাপে রয়েছে, সেখানে প্রাণবৈচিত্র্যের গুরুত্ব কোনোভাবেই উপেক্ষা করা যায় না।’ অত্যন্ত খাঁটি কথা। বাংলাদেশে মেঘনা অববাহিকায়, হাওরাঞ্চলে, মণিপুর-কাছাড়ের কোনো কোনো অঞ্চলে এই প্রকল্পজনিত পরিবেশ বিপর্যয়ের কথা জেনেও তাহলে টিপাইমুখ হচ্ছে কেন? উত্তর সহজ, ভারতের কেন্দ্রীয় সরকারের বিদ্যুৎশক্তির চাহিদা মেটাতে। সে জন্যই তো তাদের বোঝানো দরকার। ড. রিজভী অবশ্য আরও নসিহত দিয়েছেন, ভারতের পরিবেশবাদী সংগঠনগুলো এ বিষয়ে গবেষণাকর্ম পরিচালনা এবং নীতি প্রণয়নে নিরলস কাজ করছে। আমাদের পরিবেশবাদী সংগঠনগুলোরও উচিত দুই দেশের স্বার্থেই এই প্রকল্পের পরিবেশগত প্রভাব সম্পূর্ণভাবে বোঝা এবং তা সুরক্ষার জন্য কাজ করা। আর সেটাই তো হচ্ছে। কমবেশি দুই দেশের স্থানীয় পরিবেশবাদীরা তো তা-ই বলছেন। ভূমিকম্পপ্রবণ এই এলাকায় এ ধরনের উঁচু বিরাট বাঁধ নির্মাণের যে মহাঝুঁকি রয়েছে তা সর্বসম্মত। অথচ রিজভী বলছেন, ‘তবে এটাও মনে হয় না যে ভারতের সরকার...তাদের নিজেদের নাগরিকদের জীবন ও বসতি বিপন্ন করে ঝুঁকি নিতে চাইবে।’ মনে হলেই তো হবে না। ভারতের পরিবেশবাদীরা এবং আমাদের পরিবেশ ও পানি বিশেষজ্ঞরা তো সে কারণেই প্রতিবাদী হয়েছেন। কমবেশি তাঁরা তো এই কথাই বলছেন, এখানে ভূমিকম্পজনিত মহা ক্ষতির আশঙ্কা প্রবল, পরিবেশের ভারসাম্য এবং জীববৈচিত্র্য এতে নষ্ট হবে, নদীর ওপর জীবন ও জীবিকা নির্ভরশীল মানুষের জীবন অচল হবে, নাব্যতা ব্যাহত হবে, লোনা পানি ঢুকবে আর বিশেষ করে বাংলাদেশে হাওর এবং কৃষিকাজ বিপন্ন হয়ে উঠবে। ভারতের প্রতিবাদী আন্দোলনকারী সামাজিক, স্বেচ্ছাসেবী ও পরিবেশবাদী সংগঠনগুলো হলো কমিটি অন পিপলস অ্যান্ড এনভায়রনমেন্ট (কোপ), কৃষক মুক্তি সংগ্রাম কমিটি, অল আসাম মইব পাইবি, ইন্দো-বাংলা মৈত্রী সংগঠন, সারা মণিপুরি ছাত্র সংস্থা, সারা আসাম ডিমাসা (আদিবাসী), ছাত্র ইউনিয়ন এবং আরও অনেকে।
এটা অনস্বীকার্য যে অভিন্ন নদীর ন্যায্য হিস্যা প্রদানে ভারতীয় সরকারের রেকর্ড অত্যন্ত খারাপ। তারাই তো বলেছিল, ফারাক্কায় বাংলাদেশ ক্ষতিগ্রস্ত হবে না। পরীক্ষামূলকভাবে তারা কিছুদিন চালাতে চেয়েছিল। পশ্চিম বাংলাদেশ প্রায় মরুভূমি হয়ে যাচ্ছে, গঙ্গা-কপোতাক্ষ প্রকল্পাধীন এলাকা সেচের অভাবে মৃতপ্রায়, পদ্মার বুকে এখন ধু ধু বালুচর, তবুও এক্সপেরিমেন্ট আর শেষ হলো না। ৩৮ বছর হয়ে গেল। ১৯৯৬ সালের গঙ্গা চুক্তি অনুসারেও তো আমরা পানি পাচ্ছি না। গজলডোবা ব্যারাজে আটকে রয়েছে তিস্তার পানি। তিস্তা চুক্তি এখনো সুদূরপরাহত মনে হয়। মনু নদীর নালকাটায় নির্মিত আরেক বাঁধ।
পৃথিবীর জনমত এবং বিশেষজ্ঞ অভিমত বর্তমানে বাঁধবিরোধী। বিশেষ করে কো-রাইপেরিয়ান বা ভাটার অংশীদারের মতামতকে প্রাধান্য দেওয়া হয়। শোনা গিয়েছিল, চীন সাংপো (ব্রহ্মপুত্র) নদীতে বাঁধ দিতে চাচ্ছে। ভারত প্রতিবাদ জানাল। বাংলাদেশ থেকেও উঠল প্রতিবাদী সুর। চীন অবিলম্বে সেটা বন্ধ করে দিল। ভারত তাতে সন্তোষ প্রকাশ করল। এটাই তো হওয়া উচিত আইনসম্মত রীতিনীতি। পরিবেশবাদীদের প্রতিবাদে মিয়ানমার সরকার তো (সেপ্টেম্বর, ২০১১) অতি সম্প্রতি সে দেশে চৈনিক সহায়তায় নির্মিতব্য ৩ দশমিক ৬ বিলিয়ন ডলারের ইরাবতী ড্যাম প্রজেক্টের নির্মাণ বন্ধ করে দিল। টিপাইমুখ নিয়ে তো বাংলাদেশের এনভায়রনমেন্ট নেটওয়ার্ক (বেন) অনেক প্রশ্ন তুলেছে। Water Modelling Institute নিরীক্ষামূলকভাবে বলেছে কী কীভাবে বহমান পানির পরিমাণ হ্রাস এবং অন্যান্য ক্ষয়ক্ষতি হতে পারে। এগুলোর কোনো সদুত্তর তো ভারত সরকার দেয়নি।
বাংলাদেশ পানি উন্নয়ন বোর্ডের তথ্য অনুসারে, টিপাইমুখ বাঁধ নির্মিত হলে আপার সুরমা-কুশিয়ারা রিভার প্রজেক্ট, সুরমা রাইট ব্যাংক প্রজেক্ট, সুরমা-কুশিয়ারা বাউলাই বেসিন প্রজেক্ট এবং কুশিয়ারা-বিমনা ইন্টার-বেসিন প্রজেক্ট চরমভাবে ক্ষতিগ্রস্ত হবে। হাকালুকি ও মুড়িয়া হাওর অনেকাংশেই ক্ষতিগ্রস্ত হবে এবং কোনো কোনো হাওর অস্তিত্বই হারাতে পারে। এবং এসব আশঙ্কার ভিত্তি বা কারণও বর্ণনা করা হয়েছে। ড. রিজভীর লেখা কিংবা ভারতীয় সরকারের কোনো রিপোর্টে বা অন্য কোনো প্রবক্তার জবানিতে তো এর কোনো সদুত্তর বা ব্যাখ্যা নেই। ড. রিজভী একে গতিশীল জলপ্রবাহ (Run-of-the river) প্রজেক্ট বলেছেন। কিন্তু এ জাতীয় প্রতিবন্ধকতা থাকলে বা জলাধারে পানি সঞ্চয় করলে এটা তো সেই সংজ্ঞায় পড়ে না। এরও কোনো বিশদ ব্যাখ্যা নেই।
নিঃসন্দেহে টিপাইমুখ বহুমুখী প্রজেক্ট নিয়ে আমাদের আরও গবেষণা ও তথ্য সংগ্রহ প্রয়োজন। আর সত্যনিষ্ঠ হতে হলে প্রয়োজন বাঁধের বাস্তবায়ন সূচনার পূর্বেই যৌথ সমীক্ষা। আর এ ব্যাপারে জাতীয় স্বার্থে দলমত-নির্বিশেষে মতৈক্য গড়ে তোলা।
দেশের স্বার্থ এবং সার্বভৌমত্ব রক্ষার ক্ষেত্রে জাতি হিসেবে আমরা ঐক্যবদ্ধ এককণ্ঠ হতে চাই। আমাদের দাবি, সরকার এ ব্যাপারে উদ্যোগ নিক। সরকার এবং ড. রিজভী এবং তাঁর সহযোগী কতিপয় মন্ত্রীকে আমাদের অনুরোধ, টিপাইমুখের অগ্রিম সাফাই না গেয়ে প্রথমেই, বাস্তবায়ন প্রচেষ্টা শুরুর আগেই যৌথ সমীক্ষার ব্যবস্থা করুন। তারপর অন্য কথা। 
স্বাস্থ্যসেবা
ভুল চিকিৎসায় বিপন্ন জীবন
ভুল চিকিৎসার পরিণামের কথা এত দিন শুনে আসছিলাম, কিন্তু এর ভয়াবহতা উপলব্ধি করছি আমি, আমার পরিবার। কিছুদিন ধরে ভাবছিলাম, দুর্বিষহ এই অবস্থার কথা সবার সামনে তুলে ধরব, যদিও এভাবে মনের ক্ষোভ আর সার্বিক ক্ষতি কোনোভাবেই কমবে না বলে জানি। তার পরও আমাদের মতো যাঁরা এই পরিণতির শিকার, তাঁরা অন্তত আমাদের মনের অবস্থা সম্পর্কে অবগত হতে পারবেন।
গত জুন মাসে টিউমার হওয়ায় ধানমন্ডির একটি হাসপাতালের কিডনি বিশেষজ্ঞের মাধ্যমে আমার এক আত্মীয়র একটা কিডনি অপসারণ করান। অপসারণ করা কিডনি বায়োপসি করে তাতে ক্যানসারের উপাদান পাওয়া যায়। চিকিৎসক শরীরের অন্য কোথাও ক্যানসার নেই বলে জানিয়ে দেন এবং তিন মাস পর নিয়মিত পরীক্ষা করার জন্য আসতে বলেন। সুস্থ শরীর নিয়ে যথাসময়ে ওই হাসপাতালে চেকআপ করে সব রিপোর্ট ভালো এলেও বুকের ইসিজিতে এল, ‘অনুমান করা যায় রেনাল সেল কার্সিনোমা’। রেফার করে দেওয়া হলো ধানমন্ডির আরেকটি হাসপাতালের একজন অধ্যাপকের কাছে। তিনি পূর্ববর্তী রিপোর্টের সঙ্গে রোগীর শরীরে ক্যানসারের কোনো রকম লক্ষণ খুঁজে না পেয়ে অবাক হন। এবং একটি এফএনএসি (FNaC fine needle afpiration, cytology) করাতে বলেন। ধানমন্ডির ওই হাসপাতালে করানো এফএনএসি রিপোর্টে এল, আমার ভগ্নিপতির একটি ফুসফুসের পুরোটাই ক্যানসারে আক্রান্ত হয়েছে। চিকিৎসক দ্রুত চিকিৎসা শুরু করতে বলেন। রোগীর এবং আমাদের পরিবারের তখন কী অবস্থা, তা সহজেই অনুমান করা যায়। আমার ভগ্নিপতি রিপোর্ট পাওয়ার পর মানসিকভাবে ভেঙে পড়েন। তখন আত্মীয়স্বজন যে যেভাবে চিকিৎসকের পরামর্শ দেন, আমরা সেখানেই তাঁকে দেখাই এবং চিকিৎসকেরা পরামর্শ নিই।
শেষ পর্যন্ত ঢাকার একটি মেডিকেল কলেজের ক্যানসার বিশেষজ্ঞের শরণাপন্ন হলে তিনি কয়েকজন চিকিৎসক নিয়ে বোর্ড গঠনের মাধ্যমে ছয় মাস উচ্চমাত্রার একটি ওষুধ গ্রহণের পরামর্শ দেন, যা আমরা পাই শুধু ধানমন্ডির একটি ফার্মেসিতে। এখানে উল্লেখ না করে পারছি না যে, ওই ফার্মেসি থেকে এক পাতায় থাকা সাতটি ক্যাপসুল কিনতে হয়েছে ৮৭ হাজার টাকা দিয়ে। এভাবে পর্যায়ক্রমে ২১টি ক্যাপসুল (যার মোট মূল্য দুই লাখ ৬১ হাজার টাকা) কিনতে হয়েছে। ওষুধ চলাকালে শরীরে বিভিন্ন পার্শ্বপ্রতিক্রিয়া শুরু হতে থাকলে রোগীর শারীরিক অবস্থার দ্রুত অবনতি ঘটতে থাকে। এই অবস্থায় ১৫টি ক্যাপসুল খাওয়ার পর চিকিৎসক ওষুধ বন্ধ করে দিতে বলেন। তখন পর্যন্ত শরীরে ক্যানসারের কোনো লক্ষণ দেখা না দেওয়ায় আমরা এফএনএসি স্লাইড পুনরায় পরীক্ষা করার ব্যাপারে চিকিৎসকের পরামর্শ চাইলে তিনি প্রয়োজন নেই বলে জানিয়ে দেন। তার পরও নিজেদের দায়িত্বে এফএনএসির স্লাইড তুলে পুনরায় পরীক্ষা করার জন্য ধানমন্ডির একটি ডায়াগনস্টিক সেন্টারে জমা দিই। সেখান থেকে রিপোর্ট আসে, কোনো ক্যানসারের উপাদান নেই। আরও নিশ্চিত হওয়ার জন্য স্লাইডটি আবারও পরীক্ষা করার জন্য মিরপুর ডেল্টা হাসপাতালে পাঠালে সেখান থেকেও কোনো ক্যানসার না থাকার রিপোর্ট প্রদান করা হয়।
এখানে আরেকটি বিষয় তুলে ধরতে চাইছি, ওষুধ বন্ধ করে দেওয়ার পর অবশিষ্ট ছয়টি ক্যাপসুল ওই ফার্মেসিতে ফেরত দিতে গেলে কর্তৃপক্ষ ফেরত নিতে অসম্মতি প্রকাশ করে। তারা জানায়, এক পাতায় থাকা সাতটি ক্যাপসুল ছাড়া বিক্রি করা হয় না। অনেক অনুরোধের পর তারা এই শর্তে ওষুধটি রাখে যে যদি কেউ এক পাতা ছাড়া ক্যাপসুল কিনতে চায়, তাহলে তা বিক্রির পর আমাকে কেনা দামের চেয়ে কম টাকা ফেরত দেবে। যদিও অদ্যাবধি তারা আমার টাকা ফেরত দেয়নি, কবে দেবে, তা-ও জানি না।
ক্যানসারে আক্রান্ত না হয়েও শুধু রিপোর্টের ভুলের কারণে ক্যানসারের চিকিৎসায় উচ্চমাত্রার ওষুধের পার্শ্বপ্রতিক্রিয়ায় রোগীর অবস্থা কেমন হতে পারে তা সহজেই অনুমেয়। বর্তমানে রোগীর অবস্থার কিছুটা উন্নতি হলেও বিপর্যস্ত হয়ে গেছে পুরো পরিবার।
আমাদের দেশে এখানে-সেখানে রয়েছে সরকারি-বেসরকারি প্রচুর ডায়াগনস্টিক সেন্টার, যেগুলোর অনেকগুলোতেই রয়েছে অপ্রশিক্ষিত ও দায়িত্বহীন জনবল এবং অনুন্নত উপকরণ। আর তাদের ভুলের কারণে এ দেশের অসংখ্য মানুষকে শারীরিক, মানসিক, আর্থিক এমনকি জীবন দিয়েও খেসারত দিতে হচ্ছে, যে কারণে অনেকেই এখন আর আস্থা রাখতে পারছে না দেশের চিকিৎসাব্যবস্থার ওপর। সঠিক চিকিৎসার জন্য তাই পাড়ি জমাচ্ছে দেশের বাইরে। যদিও তা সবার পক্ষে সম্ভব নয়। তাহলে এসব সরকারি-বেসরকারি হাসপাতালের চিকিৎসকেরা কী করছেন? তাঁরা রোগীর চিকিৎসা না করে যেকোনো অজুহাতে টাকা হাতিয়ে নিচ্ছেন। চিকিৎসার নামে মানুষের জীবন নিয়ে এ ছিনিমিনি খেলা বন্ধ হোক।
মেহেরুননেছা: বেসরকারি সংস্থার কর্মী।
মিডিয়া ভাবনা
সংবাদপত্রের প্রথম সংস্করণ ও টিভির টক শো
আমাদের কেন্দ্রীয় (ঢাকার) সংবাদপত্রগুলো ক্রমশ আধুনিক ও সমৃদ্ধ হয়ে উঠছে। পৃঠাসংখ্যা বাড়ছে। বৈচিত্র্যময় রিপোর্ট, ফিচার ও কলাম প্রকাশিত হচ্ছে। সবচেয়ে বড় কথা, সংবাদপত্রের পাঠক বাড়ছে। পাঠকের নানা চাহিদাও বাড়ছে।
একসময় কেন্দ্রীয় (ঢাকার) সংবাদপত্রগুলো জেলা শহর, শহরতলিতে পৌঁছাত প্রায় দুপুর বা বিকেলের দিকে। এখন সেই দিন আর নেই। কেন্দ্রীয় সংবাদপত্রগুলোর ‘প্রথম সংস্করণ’ আগেভাগে ছাপিয়ে দ্রুত বিভিন্ন জেলা শহরের দিকে পাঠিয়ে দেওয়া হয়। এর ফলে কাকভোরে ঢাকার সংবাদপত্র বিভিন্ন জেলা শহরের পাঠকেরা এখন পড়ার সুযোগ পায়।
কিন্তু ‘প্রথম সংস্করণ’ পত্রিকা ছাপাতে গিয়ে অনেক সময় কিছু গুরুত্বপূর্ণ খবর বাদ পড়ে যায়। কারণ, সব খবর বিস্তারিত ছাপাতে গেলে জেলা শহরে কাকভোরে পত্রিকা পৌঁছানো সম্ভব হবে না। সেটাও কাম্য নয়। আবার কোনো খবর থেকে জেলা শহরের পাঠকদের বঞ্চিত করাও উচিত নয়।
বাংলাদেশ ছোট দেশ বলে রক্ষা। ভারতের মতো বড় দেশ হলে আরও নানা সমস্যা হতো। আমি একবার (১৯৭৮) দিল্লিতে টাইমস অব ইন্ডিয়ার প্রথম সংস্করণ ছাপা হতে দেখেছি বিকেল চারটায়। আলাপ করে জানতে পেরেছিলাম, রাত দুইটা পর্যন্ত পত্রিকাটির চারটি সংস্করণ ছাপা হবে, যা ট্রেন বা বাসযোগে ভারতবর্ষের বিভিন্ন রাজ্যে পাঠানো হবে। দিল্লির পাঠকেরা যে পত্রিকাটি হাতে পায়, তা ছাপা শুরু হয় রাত তিনটারও পর। বলা বাহুল্য, বিকেল চারটায় ছাপা পত্রিকা আর রাত তিনটায় ছাপা পত্রিকার কয়েকটি পৃষ্ঠায় ব্যাপক গরমিল থাকে। অথচ দুটোই একই তারিখের পত্রিকা। ভারতের পাঠকদের সৌভাগ্য, এখন প্রযুক্তির ও পুঁজির বিরাট অগ্রগতি হয়েছে। বহু পত্রিকা একই সঙ্গে বহু রাজ্যে, এমনকি একই রাজ্যের বিভিন্ন জেলায় ছাপা হচ্ছে। ১৯৭৮ সালে এই সুযোগ ছিল না।
বাংলাদেশে বহুদিন যাবৎ জনকণ্ঠ আর সম্প্রতি প্রথম আলো, ডেইলি স্টার ও করতোয়া ঢাকার বাইরে অন্য জেলায়ও ছাপা হচ্ছে। এটাও এক বিরাট অগ্রগতি।
কিন্তু একটা সমস্যা থেকেই যাচ্ছে। কিছু খবর ঢাকার বাইরের পাঠকেরা পাচ্ছে না। তারা যে পাচ্ছে না, তাও তারা জানতে পারছে না। যদি না তারা একই তারিখের ঢাকা ও জেলা শহরের পত্রিকা পড়ার সুযোগ পায়।
কয়েক দিন আগেও (২৩ ডিসেম্বর) ঢাকার একটি পত্রিকায় আমি এমন একটি খবর পড়েছি, চট্টগ্রামে বিক্রীত একই পত্রিকায় ওই খবরটির মাত্র ২৫ শতাংশ ছাপা হয়েছে। (প্রথম আলো নয়) প্রথম সংস্করণে খবরটির গুরুত্বপূর্ণ অংশই ছাপা হয়নি, যা খবরটির সঙ্গে সংশ্লিষ্ট মহলকে খুবই ক্ষুব্ধ করেছে। খবরটি ছিল ওই পত্রিকারই একটি খবরের প্রতিবাদ। প্রতিবাদের ২৫ শতাংশ ছাপা হয়েছে সারা দেশে প্রচারিত পত্রিকার সংস্করণে। আর পূর্ণ বিবরণ ছাপা হয়েছে শুধু ঢাকার সংস্করণে। এখন দেখা যাচ্ছে, আগের দিনের ‘ভুল ও অসত্য’ খবরটি সারা দেশে প্রচারিত হয়েছে, আর পরদিন প্রতিবাদ অংশটি প্রচারিত হয়েছে ঢাকায়। তাতে কী দাঁড়াল? সারা দেশের পাঠকের কাছে কি ‘ভুল ও অসত্য’ খবরটির প্রতিবাদ ও প্রকৃত তথ্য পৌঁছাল? পৌঁছায়নি। এই যে সংবাদপত্রের দায়িত্বহীনতা ও অপেশাদারিত্ব, এর জবাব কে দেবে? এর দায়িত্ব কে নেবে?
সংবাদপত্রের দুটি সংস্করণ প্রকাশ করতে হলে অনেক সময় (সব সময় নয়) কিছু খবর ও ছবি বাদ দিতেই হবে বা সংক্ষিপ্ত করতে হবে। এ ছাড়া উপায় থাকে না। পাঠককে এই সীমাবদ্ধতাটুকু বুঝতে হবে। কিন্তু এখানে সংবাদপত্র সম্পাদকের কিছুটা দায়িত্ব রয়েছে। সম্পাদক (বা বার্তা সম্পাদক) কোন খবরটি বাদ দেবেন বা সংক্ষিপ্ত করবেন? আমাদের মতে, সবচেয়ে নিরীহ খবরটিই বাদ দিতে পারেন বা সংক্ষিপ্ত করতে পারেন। যে খবরে তেমন কোনো স্বার্থ জড়িত নয়। কিন্তু ওই পত্রিকারই ভুল খবরের প্রতিবাদে ‘প্রকৃত তথ্য’ পাওয়া গেলে তা কি বাদ দেওয়া সমীচীন হবে? যদি না সম্পাদকের কোনো কুমতলব না থাকে? (অনেক সময় অনেক পত্রিকার সম্পাদক নানা এজেন্ডা বাস্তবায়ন করার লক্ষ্যে ভুল তথ্যসংবলিত খবর প্রকাশ করেন, যা হলুদ সাংবাদিকতারই নামান্তর)
ঢাকার বাইরে সব দৈনিক পত্রিকারই বিরাট পাঠক গোষ্ঠী রয়েছে। এ ব্যাপারে তাদের সচেতন হওয়ার প্রয়োজন রয়েছে। ঢাকার বাইরে থাকে বলে তারা ঢাকার পত্রিকার একটা অসম্পূর্ণ সংস্করণ পাবে, এটা মেনে নেওয়া উচিত হবে না। এ ব্যাপারে একটা সুচিন্তিত নীতিমালা থাকা দরকার।
আমি আগেই বলেছি, সংবাদপত্রের দুটি সংস্করণ ছাপালে প্রথম পৃষ্ঠার কোনো কোনো খবর বা ছবি বাদ দিতে হবে, কোনো খবর সংক্ষিপ্ত করতে হবে। এ ছাড়া কোনো উপায় নেই। এ ক্ষেত্রে আমাদের প্রস্তাব হবে: যে খবরটি সংক্ষিপ্ত ছাপা হয়েছে, তার নিচে ‘সংক্ষেপিত’ কথাটি দিলে ভালো হয়। আগ্রহী পাঠক ‘নেট সংস্করণে’ পূর্ণাঙ্গ খবরটি পড়ে নিতে পারবে। বা অন্য কোনো উপায়ে ঢাকার সংস্করণ সংগ্রহ করে পড়ে নেবে। মনে রাখা দরকার, সব খবরের প্রতি সব পাঠকের সমান আগ্রহ থাকে না। পাঠকের একটা নিজস্ব খবর নির্বাচন পদ্ধতি থাকে।
অন্য কোনো উপায়ে যদি এই সমস্যার সমাধান করা যায়, তাও আগ্রহী পাঠকেরা প্রস্তাব করতে পারেন। এখন যেভাবে হচ্ছে, তা মেনে নেওয়া যায় না।
এর সঙ্গে আরও কয়েকটি সমস্যাও যুক্ত রয়েছে। যেমন: কোনো ‘খবর’ যদি কোনো মামলা-মোকদ্দমার প্রমাণ হিসেবে বিবেচিত হয়, তাহলে অপর পক্ষের উকিল বলবেন, ‘ওই দিনের ওই সংবাদপত্রে এ রকম কোনো খবরই প্রকাশিত হয়নি।’ একই তারিখের পত্রিকা যদি দুই রকম হয়, তাহলে এমন কথা তো উঠতেই পারে। এ ক্ষেত্রে মান্যবর বিচারক কোন ‘প্রমাণকে’ গ্রহণ করবেন?
সংবাদপত্র নিয়ে নানা গবেষণা হয়। গবেষণার উপকরণ হিসেবেও সংবাদপত্র ব্যবহূত হয়। একই তারিখের দুই রকম সংবাদপত্র প্রকাশিত হলে ভবিষ্যতে গবেষকদেরও নানা বিভ্রান্তিতে পড়তে হবে।
আমার নিজের ধারণা, আমাদের সংবাদপত্রে বাহুল্য কথা লেখার প্রবণতা বেশি। রাজনৈতিক সংবাদে এত নেতা, পাতিনেতার নাম ছাপানোর কোনো প্রয়োজন দেখি না। তাঁদের অনেকে মোটেও গুরুত্বপূর্ণ লোক নন। অথচ এ ধরনের লোকদের বক্তৃতা বা বিবৃতি সংবাদপত্রে প্রায় প্রতিদিনই ছাপা হচ্ছে। হরতালের যে ঘণ্টাওয়ারি ও এলাকাভিত্তিক বিস্তারিত বিবরণ সংবাদপত্রে প্রকাশিত হয়, তা খুব কম পাঠককেই আকর্ষণ করে। হরতালের খবরের জন্য সংবাদপত্রের এত মূল্যবান জায়গা ছেড়ে দেওয়া ঠিক নয়।
সংবাদপত্রের দুই সংস্করণের প্রয়োজনীয়তা স্বীকার করেও খবর বাদ দেওয়া বা সংক্ষেপ করার একটি নীতিমালা প্রণয়ন করা প্রতিটি সংবাদপত্রের দায়িত্ব।
</doc>

<doc>
টক শো ও প্রযুক্তি
পাঠক জানেন, এখন বাংলাদেশে টিভি অনুষ্ঠানের মধ্যে ‘টক শো’ জনপ্রিয়। কত দিন এই জনপ্রিয়তা ধরে রাখা যাবে, তা বলতে পারি না। তবে এটুকু বলতে পারি, যারা টক শো পছন্দ করেন না, তাঁদেরও অনেকে নিয়মিত টক শো দেখেন। এটা একটা নেশা হয়ে দাঁড়িয়েছে।
টক শো নিয়ে আরও ভাবনা-চিন্তার প্রয়োজন রয়েছে। বিশেষ করে, প্রযুক্তি ব্যবহার করে টক শোগুলো আরও বৈচিত্র্যময় ও সমৃদ্ধ করতে পারা যায়। আনন্দের বিষয়, নতুন চালু হওয়া কয়েকটি টিভি চ্যানেল টক শোতে আধুনিক প্রযুক্তি ব্যবহার করে সাফল্যের পরিচয় দিয়েছে। এই প্রযুক্তি হলো: স্টুডিওর আলোচনার পাশাপাশি আরও নানা স্থান থেকে এমনকি অন্য জেলা থেকেও আলোচকেরা আলোচনায় অংশ নিচ্ছেন। এর ফলে নিঃসন্দেহে টিভি টক শোর গুরুত্ব অনেক গুণ বেড়ে গেছে। তবে প্রযুক্তির অভাবে সব টিভি চ্যানেল এখনো তা করতে পারেনি। দু-একটি চ্যানেল পেরেছে।
টিভির টক শোগুলো বড্ড বেশি ঢাকাকেন্দ্রিক। যেমন বিষয়বস্তুতে, তেমনি আলোচক নির্বাচনেও। হয়তো সময়স্বল্পতার কারণে সব সময় ঢাকার বাইরে থেকে আলোচক বা বিশেষজ্ঞ আমন্ত্রণ করা সম্ভব হয় না। তবে সপ্তাহে অন্তত এক-দুই দিন ঢাকার বাইরে থেকে আলোচক আমন্ত্রণ করলে ভালো হতো। তবে এ ক্ষেত্রে এই প্রযুক্তি একটা বড় সহায় হতে পারে। একই অনুষ্ঠানে ঢাকা ও অন্য জেলার আলোচকেরা নিজ নিজ শহরে বসেও আলোচনায় অংশ নিতে পারবেন।
আমাদের টিভি চ্যানেলগুলোকে আরও একটি প্রযুক্তির কথাও ভাবতে হবে। যে প্রযুক্তি বাজারে রয়েছে। তা হলো: টক শোতে প্রবাসী বাংলাদেশি বিশেষজ্ঞ ও অভিজ্ঞ ব্যক্তিদের স্কাইপের মাধ্যমে অংশগ্রহণের ব্যবস্থা। পৃথিবীজুড়ে এটা করতে হবে, এমন নয়। তবে লন্ডন, নিউইয়র্ক, টরন্টো—এ রকম কয়েকটি শহর দিয়ে এটা শুরু করা যায়। পরে অন্যান্য দেশে ও শহরেও সম্প্রসারণ করা যায়। এই প্রযুক্তিও বিরাট কিছু নয়। আশা করি, টিভি চ্যানেলগুলো ২০১২ সালে এসব প্রযুক্তি ব্যবহার করে বৈচিত্র্যময় টক শোর সঙ্গে আমাদের পরিচয় করিয়ে দেবে।
টক শো নিয়ে দর্শকদের অনেক সমালোচনার কথা শুনি। টিভি কর্তৃপক্ষের উচিত এসব সমালোচনা শোনা। সম্ভব হলে টক শোর দুর্বলতাগুলো দূর করা দরকার। টক শো নিজ গুণেই তার কার্যকারিতা প্রমাণ করেছে। এখন উন্নত প্রযুক্তির ব্যবহার ও দর্শকদের সমালোচনা শুনে কিছু দুর্বলতা দূর করতে পারলে আমাদের টিভি টক শো আন্তর্জাতিক মানে উন্নীত হতে পারবে। সেটা কোনো অসম্ভব কাজ নয়।
লেখককে আন্তরিক শুভেচ্ছা জানাই সময় উপযুগী লেখা উপস্থাপনের জন্য। তিনি আমাদের মতামত জানাতে বলেছেন। লেখককে ধন্যবাদ জানাচ্ছি আমাদেরকে মূল্যায়ন করার জন্য। কিন্তু প্রথম আলো অনলাইন কর্তৃপক্ষকে কি বলবো তা আমি বুঝে উঠতে পারছি না। তারা পাঠক মন্তব্যের জন একটা অপশন রেখেছেন। এটায় রেজেষ্ট্রশন করতে দিনের পর দিন চেষ্টা করে অবশেষে একদিন সফল হয়েছি। স্বস্তির নিশ্বাশ ফেললাম। যাক এবার আমার মনের কথাগুলো বলা যাবে। আমি কি জান্তাম তারা বড় তালগাছ তাদের বাগে রেখে বিচারকের রায় মানতে রাজি হয়েছেন। মন্তব্য করি তাদের পছন্দের অংশ রেখে বাকিটুকু উদাও। এটাকি গনতান্ত্রিক ধারা। আপনারা কি নিরাপক্ষ সংবাদ পরিবেশন করেন না কোন পক্ষের। তবে আমি যে মন্তব্যগুলো করেছি সেগুলো ছিল নিরাপক্ষ। তবুও কাটা হলো। যদি কাটবেন তবে মন্তুব্যের অপশন দেওয়ার দরকার কি? আমি জানি আমার কথায় তাদের বোধদয় হবে না। কারন তারাও প্রত্যেক সরকারী দলের মতো বাঙালী। যেমন আমরা, প্রত্যেক সরকারই তাদের দলিও এজেন্ডা বাস্তবায় করে চলেছে। আমরা কিছু দেখছিই না। তবুও লেখকের উৎসাহে বলতে মন চায় টকশোতে রুটিন করে যদি প্রত্যেক পেশার মানুষকে নেওয়া হয় তবে বেশি ভালো হয়। আমি মনেকরি অনেক সময় রিক্সাওয়ালার মুখ থেকেও জাতির মঙ্গলের জন্য কোনো কথা বের হতে পারে। 
</doc>

<doc>
বাংলাদেশ-ভারত সম্পর্ক
টিপাইমুখ বাঁধ তৈরি করা কেন জরুরি
মাঝেমধ্যে শোনা যায় পেঙ্গুইনরা দলবদ্ধভাবে আত্মহত্যা করে। কেন করে, জানি না। জাতি হিসেবে বাঙালিও আত্মহত্যাপ্রবণ। আত্মঘাতী বাঙালি নামে আমার প্রিয় লেখক নীরদ চৌধুরীর একটি বই আছে। শিরোনামটির সঙ্গে আমি একমত। ইতিহাসের বিভিন্ন পর্বে আমরা বুঝে না-বুঝে এমন কিছু সিদ্ধান্ত নিই, যা আত্মহত্যার শামিল। তেমনি একটি বিষয় নিয়ে আজ লিখব।
আমরা জানি, রাজনীতিবিদেরা অনেক সময় অনেক কিছু বলে থাকেন, যার পেছনে যুক্তি থাকে না। কী বললে মানুষ খুশি হবে, হাততালি দেবে, তা তাঁরা বুঝে নিতে কসুর করেন না। আর কিছু কিছু মানুষ আছে, যারা ওই সব কথা শুনতে পতঙ্গের মতো ঝাঁপিয়ে পড়ে। ‘জনতা’ শব্দটির একটি ইতিবাচক তাৎপর্য থাকলেও এ ধরনের ঝাঁপিয়ে পড়া মানুষকে ‘ক্রাউড’ হিসেবে দেখা হয়। এই ক্রাউড কখনো-সখনো দাঙ্গা বাধাতে পারে, কিন্তু ইতিহাস তৈরি করতে পারে না। আমরা এখন এই ক্রাউড কালচারে আক্রান্ত। আজকের লেখার বিষয় হলো টিপাইমুখ বাঁধ এবং এর সঙ্গে সংশ্লিষ্ট ক্রাউড মনস্তত্ত্ব।
বছর তিনেক আগে অঙ্গীকার বাংলদেশ নামে একটি এনজিও এবং আসামের রিভার বেসিন ফ্রেন্ডস নামের অনুরূপ আরেকটি এনজিও যৌথভাবে টিপাইমুখ বাঁধ নিয়ে ঢাকায় একটি সেমিনারের আয়োজন করেছিল। তাদের বক্তব্য ছিল এই বাঁধ বাস্তবায়িত হলে বাংলাদেশের সর্বনাশ হয়ে যাবে। দুটো এনজিওর কর্তাব্যক্তিদের ব্যক্তিগতভাবে আমি চিনি। তাঁরা ভালো মানুষ, এককালে বাম রাজনীতি করতেন। ওই সেমিনারে আমি বলেছিলাম, এই বাঁধ তৈরি হলে মণিপুরের অনেক পরিবার উদ্বাস্তু হবে, তাদের জীবনযাত্রা তছনছ হয়ে যাবে, পরিবেশের প্রচণ্ড ক্ষতি হবে। কিন্তু বাংলাদেশের ক্ষতি হবে, এ কথাটা বেঠিক। বরং বাংলাদেশ লাভবান হবে। মণিপুরের মানুষ এই বাঁধের বিরুদ্ধে প্রতিবাদ জানালে, প্রতিরোধ গড়ে তুললে তার প্রতি আমি সংহতি জানাব। কিন্তু তাদের পর্যাপ্ত পুনর্বাসনের ব্যবস্থা করে যদি এই বাঁধ তৈরি করা যায়, তাহলে বাংলাদেশের উচিত হবে তার বাস্তবায়নে সহযোগিতা করা। আমি এও বলেছিলাম, আপনারা এই ইস্যুটি তুলে এ দেশের ধর্মান্ধ রাজনৈতিক অপশক্তির হাতে একটি মারাত্মক অস্ত্র তুলে দিচ্ছেন। আজ আমার আশঙ্কাই সত্য প্রমাণিত হয়েছে। এই রাজনৈতিক অপশক্তির সঙ্গে জোট বেঁধেছে কিছু নির্বোধ অথবা চতুর ‘সুশীল’, যাঁরা একসঙ্গে রা তুলছেন, টিপাইমুখ বাঁধ তৈরি হলে বাংলাদেশ মরুভূমি হয়ে যাবে, বাংলাদেশ বিক্রি হয়ে যাচ্ছে ইত্যাদি। আমি যেহেতু এই বাঁধের পক্ষে, তাই এই বিষয়ে দু-একটা কথা বলতে চাই। যেহেতু টিপাইমুখ বাঁধবিরোধী একটা মনস্তত্ত্ব ইতিমধ্যে তৈরি হয়ে গেছে আমাদের জাতীয় পর্যায়ে, আমাকে এ জন্য বেশ কিছু তথ্য-উপাত্ত হাজির করতে হবে।
আমাদের জানা আছে, গঙ্গা-ব্রহ্মপুত্র-মেঘনা দিয়ে যে পরিমাণ পানি প্রবাহিত হয়ে বঙ্গোপসাগরে যায় তার শতকরা ৮৭ ভাগ আসে সীমান্তের বাইরে থেকে। এর মধ্যে ব্রহ্মপুত্রের অংশ ৫৫ শতাংশ, গঙ্গার অংশ ৩৬ শতাংশ, আর মেঘনার ভাগ ৯ শতাংশ, মেঘনার পানির প্রবাহ তুলনামূলকভাবে কম হলেও বাংলাদেশের উত্তর-পূর্বাঞ্চলের জন্য এটা সবচেয়ে গুরুত্বপূর্ণ। এ অঞ্চলে যে পরিমাণ পানি উজান থেকে এসে মেঘনায় ‘লীন হয়ে যায়’, তার ৩১ শতাংশ আসে মেঘালয় থেকে, ৫ শতাংশ আসে ত্রিপুরা থেকে এবং ১৬ শতাংশ আসে মণিপুর, মিজোরাম ও আসামে বিস্তৃত বরাক অববাহিকা থেকে।
নাগাল্যান্ড-মণিপুর সীমান্তে জাভো পর্বতের চূড়া থেকে নেমে আসা বরাক নদীর প্রবাহ ২৫০ কিলোমিটার পেরিয়ে টিপাইমুখ নামের একটা গভীর উপত্যকায় এসে পৌঁছে। তারপর উত্তরে ৯০ কিলোমিটার অতিক্রম করে ফুলেরতল নামক স্থানে এসে আবার বাঁক নিয়ে পশ্চিম দিকে কাছার জেলার ভেতর দিয়ে আরও দূরে অমলশিদে পৌঁছে। অমলশিদ হলো আসাম-বাংলাদেশ সীমান্তবর্তী একটি গ্রাম। এখানে বরাক দুই ভাগ হয়ে বাংলাদেশের মধ্যে প্রবেশ করে। একটি কুশিয়ারা এবং অন্যটি সুরমা। এই দুটো নদী আবার দিলালপুর নামক গ্রামে এসে একত্র হয়ে মেঘনা নামে দক্ষিণ দিকে যাত্রা শুরু করে।
টিপাইমুখ উপত্যকার গভীর খাদ এবং চারদিকের খাড়া পাহাড়ের জন্য এটা জলাধারের পক্ষে একটা আদর্শ স্থান। প্রথম দিকে ভারত সরকারের চিন্তা ছিল, কাছারের সমতলে সেচ সুবিধা দেওয়া এবং শিলচর শহরে পানীয় জল সরবরাহের জন্য টিপাইমুখে বাঁধ দিয়ে বরাক থেকে পানি নিয়ে আসা। এর ফলে টিপাইমুখের আশপাশে বন্যা সমস্যারও একটা সুরাহা হবে। কিন্তু দেখা গেল, এটা হবে অত্যন্ত ব্যয়বহুল কাঠামো। শুরু হলো নতুন করে চিন্তাভাবনা। প্রাক-সমীক্ষায় দেখা গেল এর চেয়ে কম উচ্চতায় বাঁধ তৈরি করে যদি জলবিদ্যুৎ তৈরি করা যায়, তাহলে আর্থিক দিক থেকে তা লাভজনক হবে।
১৯৯২ সালের যৌথ নদী কমিশনের প্রস্তাবনা অনুযায়ী টিপাইমুখ বাঁধের উচ্চতা হবে ১৬১ মিটার এবং দৈর্ঘ্য হবে ৩৯০ মিটার। বিদ্যুৎ উৎপাদন ক্ষমতা হবে ১৫০০ মেগাওয়াট। জলাধারের ধারণক্ষমতা হবে ৯ ঘনকিলোমিটার। এখন দেখা যাক, এই বাঁধ তৈরি হলে এবং বিদ্যুৎ উৎপাদন শুরু হলে এর ২২৫ কিলোমিটার ভাটিতে বাংলাদেশ সীমান্তবর্তী অমলশিদ গ্রামে বরাকের পানিপ্রবাহে কী অভিঘাত হবে।
টিপাইমুখে শুধু যদি জলবিদ্যুৎ তৈরি হয় এবং সেচের জন্য যদি পানি সরিয়ে না নেওয়া হয়, তাহলে অমলশিদে আমরা যে চিত্রটি পাব তা হলো:
 জুলাই মাসে সর্বোচ্চ পানিপ্রবাহ ৪০ শতাংশ কমে যাবে।
 জুলাই মাসে নদীতে পানির উচ্চতা হ্রাস পাবে ২.৬ মিটার।
 বর্ষা মৌসুমে বন্যার প্রকোপ কমে যাবে ৩১ শতাংশ।
 ফেব্রুয়ারি মাসে, যখন পানির প্রবাহ স্বাভাবিকভাবেই কমে যায়, তখন তা ৭১৩ কিউসেক (ঘনমিটার প্রতি সেকেন্ডে) বেড়ে যাবে।
 ফেব্রুয়ারি মাসে নদীতে পানির উচ্চতা বাড়বে ৩ দশমিক ৫ মিটার।
 শুকনো মৌসুমে পানিপ্রবাহ বাড়বে ৯ ঘনকিলোমিটার।
যদি জলবিদ্যুৎ তৈরির সঙ্গে সঙ্গে পানি প্রত্যাহার করে কাছার সেচ প্রকল্প চালু করা হয়, সেজন্য ফুলেরতল গ্রামে একটা ব্যারাজ তৈরি করতে হবে। খনন করতে হবে দুটো খাল, একটি ৮৯ কিলোমিটার ও অন্যটি ১১০ কিলোমিটার লম্বা। এই দুটো খাল দিয়ে বরাকের পানি নিয়ে যাওয়া হবে এবং এর ফলে ১৬৮০ বর্গকিলোমিটার এলাকায় সেচ সুবিধা দেওয়া যাবে। বিদ্যুৎ এবং সেচ এই উভয় প্রকল্পের বাস্তবায়ন হলে অমলশিদে বরাকের পানিপ্রবাহে তার যে প্রতিক্রিয়া হবে তা হলো:
 জুলাই মাসে আগের মতোই ৪০ শতাংশ প্রবাহ হ্রাস পাবে।
 তবে ফেব্রুয়ারিতে যেখানে ৭১৩ কিউসেক পানিপ্রবাহ বাড়ার কথা ছিল, তা হ্রাস পেয়ে ৪০৫ কিউসেক বাড়বে।
 নদীতে পানির উচ্চতা বাড়বে ২ দশমিক ১ মিটার।
 শুকনো মৌসুমে পানিপ্রবাহ বাড়বে ৪ দশমিক ৯১ বর্গকিলোমিটার।
অর্থাৎ বর্ষা মৌসুমে উভয় ক্ষেত্রে পানিপ্রবাহের মাত্রা একই রকম হ্রাস পাবে। সেচ সুবিধা দেওয়ার ব্যাপারটি যেহেতু শুকনো মৌসুমের, ওই সময় পানিপ্রবাহ যেটুকু বাড়ার কথা তার চেয়ে কম বাড়বে। কিন্তু উভয় ক্ষেত্রেই শুকনো মৌসুমে অমলশিদ হয়ে বাংলাদেশে বরাক নদী দিয়ে সুরমা ও কুশিয়ারায় পানিপ্রবাহ বাড়বে।
এখন বাংলাদেশের উত্তর-পূর্বাঞ্চলের প্রতিবেশ নিয়ে আলোচনা করা যাক। এখানে বিস্তীর্ণ এলাকাজুড়ে রয়েছে শতাধিক হাওর। বর্ষাকালে হাওরগুলো জলে টইটুম্বর থাকে, কোনো ফসল হয় না। শীতকালে হাওরের পানি শুকিয়ে যায়, কৃষকেরা বোরো ধান চাষ করেন। হাওর অঞ্চলের এখনকার প্রধান সমস্যা দুটো। আগাম বন্যা, যার ফলে ফেব্রুয়ারি-মার্চে উঠতি ফসল মাঠেই তলিয়ে যায়। আর আছে দেরিতে পানি নিষ্কাশন, যার ফলে বোরো ধান রোপণ করতে দেরি হয়ে যায় এবং তা আগাম বন্যার ঝুঁকিতে পড়ে। বর্ষাকালে বরাক দিয়ে পানিপ্রবাহ হ্রাস পেলে এই দুটো সমস্যার কারণে কৃষকেরা যে ঝুঁকির মধ্যে থাকেন, তা অনেকটা কমে যাবে। পক্ষান্তরে শুকনো মৌসুমে পানিপ্রবাহ বাড়লে তা সেচের জন্য সুফল বয়ে আনবে। অর্থাৎ উভয় মৌসুমেই বাংলাদেশের হাওর অঞ্চলের মানুষ লাভবান হবে। হাওর প্রতিবেশ যাঁরা জানেন, তাঁরা এ বিষয়টি বুঝবেন। না বুঝলে বলতে হবে তাঁরা আসলে যা করছেন, তা হলো ‘ভাবের ঘরে চুরি’।
নদীর উজানে বাঁধ তৈরি ও জলাধার নির্মাণ করে শুকনো মৌসুমে পানিপ্রবাহ বাড়ানোর প্রস্তাব আমাদের পানি বিশেষজ্ঞরা অনেক বছর যাবৎ দিয়ে আসছেন। এ ধরনের জলাধার নেপাল কিংবা ভুটানে হলে আপত্তি নেই কিন্তু ভারতে হলেই অনেকের আপত্তি। কারণ, ‘ভারত শত্রু রাষ্ট্র এবং তারা সব সময় আমাদের বিরুদ্ধে ষড়যন্ত্র করে।’ সুতরাং দাবি উঠেছে, টিপাইমুখ বাঁধ তৈরি করা যাবে না। এটা হলো ‘নিজের নাক কেটে পরের যাত্রা ভঙ্গ’ করার মতো।
আমার প্রস্তাব অত্যন্ত স্পষ্ট। এ বাঁধ শুধু ভারতের তৈরি করাই উচিত নয়, বাংলাদেশের উচিত ভারতকে চাপ দেওয়া, যাতে বাঁধটি তাড়াতাড়ি তৈরি হয়। আর বাংলাদেশ সরকারের উচিত ভারত সরকারের কাছে কো-ফাইনান্সিংয়ের সুনির্দিষ্ট প্রস্তাব দেওয়া, যাতে আমরা ওখান থেকে নির্দিষ্ট পরিমাণ বিদ্যুৎ আনতে পারি।
আমাদের দেশের একশ্রেণীর রাজনীতিক, আমলা এবং বুদ্ধিজীবী ভারতের সঙ্গে শত্রু-শত্রু খেলার ফলে প্রতারিত হচ্ছে আমাদের দেশের সাধারণ মানুষ। এখন মানুষকে সত্যটা জানাতে হবে। কেউ কেউ আছেন সরাসরি বাঁধের বিরুদ্ধে বলেন না, কিন্তু ভূমিকম্পের জুজুর ভয় দেখান। মানুষ এদের চালাকিটা ধরে ফেলছে। ভারতকেন্দ্রিক আমাদের যে অপরাজনীতি, পারস্পরিক লেনদেন এবং সহযোগিতা বাড়লে এদের রাজনীতির পুঁজি নিঃশেষিত হয়ে যাবে। তাই তাঁরা নানা রকম খোঁড়া যুক্তি তুলে এসব প্রতিবন্ধকতা তৈরি করেন সচেতনভাবেই।
আমাদের দেশে অনেকেই ড্যাম আর ব্যারাজের পার্থক্য বোঝেন না। কাপ্তাই বাঁধ তৈরির ফলে মরুভূমিটা কোথায় তৈরি হয়েছে, সেটা তাদের খুঁজে দেখার অনুরোধ করছি।
আমি এই লেখায় যেসব তথ্য উপস্থাপন করেছি, তা আমি কোথায় পেলাম এই প্রশ্ন উঠতে পারে। কানাডীয় উন্নয়ন সংস্থার (সিডা) সাহায্যে বাংলাদেশ পানিসম্পদ মন্ত্রণালয়ের অধীনে একটি বিশেষ সমীক্ষা চালানো হয়েছিল নব্বইয়ের দশকে। প্রতিবেদনটি পানি উন্নয়ন বোর্ডের অধীনে ফ্লাড প্ল্যান কো-অর্ডিনেশন অর্গানাইজেশন প্রকাশ করে ১৯৯৫ সালের জুন মাসে। ওই সময় এই অর্গানাইজেশনের প্রধান ছিলেন প্রকৌশলী এম এইচ সিদ্দিকি বীর উত্তম। ওই সমীক্ষা ও প্রতিবেদন তৈরির কাজে যে কয়েকজন যুক্ত ছিলেন, আমি ছিলাম তাদের একজন। এর চেয়ে মানসম্মত তথ্য ও উপাত্ত যদি আর কারও কাছে থেকে থাকে, তা নিয়ে আলোচনা হতে পারে। তবে আমাদের উচিত হবে, দ্রুত একটি সিদ্ধান্তে পৌঁছানো। ইতিমধ্যে অনেক দেরি হয়ে গেছে।
ভারত এই বাঁধ তৈরি করবেই। আমাদের কৌশল হওয়া উচিত এ থেকে আমরা কী সুবিধা নিতে পারব, সেই চেষ্টা করা। বিরোধিতা করে এই বাঁধ তৈরি আমরা ঠেকাতে পারব না। আর বিরোধিতা করবই বা কেন?
খোলা চোখে
পাকিস্তান: আবার ক্যু?
গ্যাব্রিয়েল গার্সিয়া মার্কেজের খুদে উপন্যাস ক্রনিকল অব এ ডেথ ফোরটোলড-এ গল্পের শুরুতেই আমরা জেনে যাই একটা খুন হয়েছে। অতঃপর সে খুনের জটলা ক্রমশ খোলা হয়, যেন কোনো নারীর শরীর থেকে এক এক করে শাড়ির ভাঁজ খুলে নেওয়া হচ্ছে।
পাকিস্তানে ঠিক সেই রকম একটা কাণ্ড হতে চলেছে। খুন নয়, একটা ক্যু হতে চলেছে। আর শাড়ি যার শরীর থেকে এক এক করে খুলে ফেলা হচ্ছে সে কোনো নারী নয়, পাকিস্তানের সেনাবাহিনী। খোলার কাজটি অবশ্য মার্কেজের মতো কোনো লেখককে করতে হচ্ছে না। কল্পনাশক্তিতে তার চেয়ে অনেক নিকৃষ্ট রাজনীতিবিদেরা এ কাজটি করছেন। যেমন, সাবেক প্রধানমন্ত্রী নেওয়াজ শরিফ। তিনি সাবধান করে বলেছেন, ক্যু করা ঠিক হবে না। দেশের অবস্থা এমনিতেই তেরোটা বেজে আছে, তার ওপর যদি সামরিক বাহিনী ক্ষমতা গ্রহণ করে, তাহলে শুকনো লাকড়ির ওপর জ্বলন্ত ম্যাচের কাঠি ফেলে দেওয়া হবে। মুখে বলেছেন বটে ক্যু করা ঠিক হবে না, কিন্তু মুখের কোণে হাসিটি দেখে বোঝা যায় প্রেসিডেন্ট জারদারিকে লাথি দিয়ে ক্ষমতা থেকে সরে ফেলতে পারলে তাঁর চেয়ে বেশি খোশ দিল আর কারও হবে না।
দেশের পত্রপত্রিকা, স্যাটেলাইট টিভির টক শোগুলোতেও অহোরাত্র বলা হচ্ছে, ক্যু হলো বলে। সবাই খুব হাসি হাসি মুখে কথাগুলো বলছেন, ভাবখানা যেন মহা এক দুর্দিনের পর আবার পাকিস্তানে সুদিন ফিরল বলে। অধিকাংশের বক্তব্য, মহা বজ্জাত জারদারিকে ঝেঁটিয়ে বিদায় করার এর চেয়ে উত্তম আর কোনো পথ নেই। অসুখের কথা বলে তার দুবাই ‘পলায়নের’ ঘটনায় অনেকেই উৎফুল্ল হয়েছিলেন। এঁদের একজন ক্রিকেটার ইমরান খান। তিনি এ মুহূর্তে সেনাবাহিনীর সবচেয়ে পেয়ারা রাজনীতিক। মুখে বলেছেন বটে ক্ষমতার প্রতি তাঁর কোনো লোভ নেই, তবে দেশের স্বার্থে তাঁকে যদি সে গুরুভার দেওয়া হয়, সে ভার তিনি মাথায় তুলে নেবেন, তাতেও কোনো সন্দেহ নেই। একদিকে দেশের পেশাদার রাজনীতিকদের, অন্যদিকে আমেরিকাকে কথার চাবুক মারতে তাঁর চেয়ে দক্ষ এ মুহূর্তে আর কেউ আছে বলে মনে হয় না। এই দুই ব্যাপারই পাকিস্তানি জেনারেল সাহেবদের ভারি পছন্দ। তারা সবাই ডলারের নরম গদির ওপর বসে, ফলে মুখ ফুটে আমেরিকার নামে কটু কথা তাঁদের পক্ষে বলা অশোভন। ইমরানের মতো জনপ্রিয় ও শ্মশ্রুবিহীন আধুনিক রাজনীতিবিদ যদি সে কাজটি করে দেন, তাহলে তাঁদের খুশি হওয়ারই তো কথা।
তথাকথিত ‘মেমোগেট’ কেলেঙ্কারির সূত্রে প্রেসিডেন্ট আসিফ আলী জারদারি দেশ ছেড়ে পালিয়েছেন, এমন একটা গুজব সেনা কর্তারাই ছড়িয়ে ছিলেন, কিন্তু তাঁদের বাড়া ভাতে জল ঢেলে দেশে ফিরে এসেছেন জারদারি। তিনি অসুস্থ, চিকিৎসার জন্য বিদেশে পড়ে আছেন, অতএব দেশ চালনায় অক্ষম, এই অজুহাতে নিয়মতান্ত্রিকভাবে তাঁকে ক্ষমতা থেকে অপসরণের পাঁয়তারা চলছিল। সে কথা টের পেয়ে জারদারি সাহেব ঘরের ছেলে ঘরে ফিরেছেন। কিন্তু তাই বলে কি তাঁকে হটানোর চেষ্টার কিছু কমতি আছে?
পাকিস্তানি সাংবাদিক খালেদ আহমেদ এই সপ্তাহে ফ্রাইডে টাইমস পত্রিকায় দুঃখ করে লিখেছেন, পাকিস্তানের সবাই যেন উঠেপড়ে লেগেছে গণতান্ত্রিকভাবে নির্বাচিত একটি সরকারকে যেভাবেই হোক কান ধরে টেনে নামাতে হবে, আর তাদের জায়গায় বসানো হবে সেনা অফিসারদের। হ্যাঁ, সেই সব সেনা অফিসার, যাঁরা এত দিন ওসামা বিন লাদেনকে হয় পাহারা দিয়ে রেখেছিলেন, অথবা তাঁদের চোখের সামনে তিনি দিব্যি হেসেখেলে কাটিয়ে গেছেন। আমেরিকানরা অ্যাবোটাবাদে ভর রাত্রে এসে লোকটিকে মেরে তাঁর লাশ পানিতে ভাসিয়ে দিল, জাঁদরেল সেনা অফিসাররা তার বিন্দুবিসর্গও টের পেলেন না। এসব অথর্ব সেনা কর্তারা এখন সেই কাজটি করতে উঠেপড়ে লেগেছেন, যে কাজটি তাঁরা চিরকাল সবচেয়ে ভালোভাবে করতে পারেন। আর তা হলো নিজের দেশকে বন্দুকের নল দেখিয়ে দখল করা।
খালেদ আহমেদ লিখছেন: পাকিস্তানে এখন যেসব আলোচনা হচ্ছে তা থেকে স্পষ্ট সবাই গণতান্ত্রিক প্রক্রিয়ার বিপক্ষে। শাসনতন্ত্রবহির্ভূত পদক্ষেপের ব্যাপারে একটা পূর্ণ মতৈক্য গড়ে উঠেছে। শাসনতন্ত্র মানা হলো কি হলো না, তা নিয়ে কারও কোনো মাথাব্যথা নেই। কারণ সামরিক হস্তক্ষেপের পক্ষে আমাদের দেশে অনেক আগে থেকেই জনমত গড়ে উঠেছে। পাকিস্তানে এত ঘন ঘন সামরিক হস্তক্ষেপ হয়েছে যে ব্যাপারটা একদম স্বাভাবিক বলেই ধরা হয়। (তথাকথিত) মেমোগেটের পর থেকে দেশের মানুষের সামরিক বাহিনীর প্রতি মনোভাব আরও প্রবল স্তুতিপূর্ণ হয়ে উঠেছে। মজার ব্যাপার হলো, (সেনাবাহিনীর পক্ষ নিয়ে) নির্বাচিত এক সরকারের বিরুদ্ধে দেশদ্রোহিতার অভিযোগ আনা হচ্ছে। দেশদ্রোহিতাকে যদি সেনাবাহিনীর বিরুদ্ধে অপরাধ বলে সাব্যস্ত করা হয় তো তা হবে গণতন্ত্রের ইতিহাসে সর্ব প্রথম ঘটনা।
মেমোগেটের ঘটনা ফাঁস হয়ে পড়ায় সেনাবাহিনীর জন্য জারদারিকে হটানো জরুরি হয়ে পড়েছে। ভদ্রলোক ওয়াশিংটনে পাকিস্তানের সাবেক রাষ্ট্রদূত হুসেন হাক্কানির সঙ্গে মিলে চেষ্টায় ছিলেন রাজনীতিতে সেনাবাহিনীর প্রভাব কমাতে। কাজটা করা খুব সহজ নয়, ৫০ বছর ধরে সে দেশে সেনা কর্তারাই কুর্সিতে বসে থেকেছেন। তারপরও কেউ যদি এ কাজ করতে পারে তো তা হলো ওয়াশিংটন। এক পাকিস্তানি আমেরিকানের মাধ্যমে হাক্কানি মার্কিন যৌথ বাহিনীর সাবেক চেয়ারম্যান এডমিরাল মাইক মুলেনের কাছে সে ব্যাপারে তদবির করে একখানা পত্র পাঠিয়েছিলেন বলে অভিযোগ উঠেছে। হাক্কানি সে অভিযোগ অস্বীকার করেছেন, কিন্তু তাতে তাঁর শেষ রক্ষা হয়নি। চাকরি থেকে পদত্যাগ করে তাঁকে দেশে ফিরে আসতে হয়েছে বিচার বিভাগীয় তদন্ত কমিটির সামনে জবাবদিহি করতে। সেনাবাহিনীর নির্দেশেই পাকিস্তানের সর্বোচ্চ আদালত এই তদন্তের ব্যবস্থা করেছে। আপাতত হাক্কানিকে জিজ্ঞাসাবাদ করা হলেও আসল টার্গেট স্বয়ং জারদারি। হাক্কানি ও জারদারি জানি দোস্ত। একে অপরকে না জানিয়ে এমন কাজ হবে না, সে কথা জোর দিয়ে বলা যায়। সেনা কর্তাদের নির্দেশে হাক্কানি ও জারদারি উভয়কেই তদন্ত কমিশনের সামনে জবাবদিহির সমন পাঠানো হয়েছে। হাক্কানি ইতিমধ্যে হাজিরা দিয়েছেন, কিন্তু জারদারি এখনো গাঁইগুঁই করে চলেছেন।
পাকিস্তানের সেনাবাহিনীর ব্যাপারে হাক্কানি কী ভাবেন তা অবশ্য আমাদের জানা। একদিকে ধর্ম, অন্যদিকে ভারতজুজুর নাম করে তাঁরা ক্ষমতার ঝুলি ধরে বসে আছেন, তাঁদের না হটানো পর্যন্ত পাকিস্তানে গণতন্ত্র তার প্রাতিষ্ঠানিকতা অর্জন করবে না, এ কথা কোনো রাখঢাক ছাড়াই তিনি বলেছেন। তাঁর বই, পাকিস্তান: বিটুইন মসক অ্যান্ড মিলিটারি-তে তাঁর এই মনোভাবের বিস্তারিত বিবরণ রয়েছে। গুগলের সৌজন্যে সে বইয়ের প্রায় পুরোটাই এখন নিখরচায় পড়ে নেওয়া যায়। আমাদের আলোচনার সুবিধার্থে আমি সে বই থেকে দু-চার লাইন তুলে ধরছি:
‘নিজেদের মুসলমান সেনা হিসেবে তুলে ধরে পাকিস্তানি সেনাবাহিনী পাকিস্তানি সমাজে নিজেদের এক উচ্চ আসনে সমাসীন করে নিয়েছে। এই দেশের রাজনীতিকেরা কোনো অর্থনৈতিক অথবা বুদ্ধিবৃত্তিগত কারণের বদলে “শত্রু-নিধন”-এর দাবি তুলে অনেক বেশি দেশপ্রেমের প্রমাণ দিতে পেরেছে। আর সেনাবাহিনী এই অবস্থার পুরোপুরি ফায়দা নিয়েছে। দীর্ঘদিন থেকেই সেনাবাহিনী নিজেদের দেশের একমাত্র রক্ষাকর্তা বলে ভেবে আসছে। তাদের চোখে বেসামরিক অর্থাৎ নির্বাচিত সরকার-ক্ষমতা ও রণকৌশলের নিকট সম্পর্ক বিষয়ে সম্পূর্ণ অজ্ঞ। (পৃ: ১৩, ভূমিকা)।’
একই বইতে হাক্কানি আয়েশা সিদ্দিকার মিলিটারি ইনক বই থেকে উদ্ধৃতি দিয়ে লিখেছেন, দেশের অর্থনীতিতে সেনাবাহিনী যেভাবে গেড়ে বসেছে, তাতে মনে হয় না পাকিস্তানের সেনা কর্তারা ক্ষমতার রশি ছেড়ে দিতে সম্মত হবেন। আয়েশা সিদ্দিকার হিসাব অনুসারে পাকিস্তানের মোট জাতীয় আয়ের ১২ শতাংশ নিয়ন্ত্রণ করে সে দেশের সেনাবাহিনী। তাদের মালিকানাধীন সম্পত্তির মধ্যে রয়েছে হোটেল, বিপণিবিতান, ইন্স্যুরেন্স কোম্পানি, ব্যাংক, খামার এবং হরেক রকম ইন্ডাস্ট্রি। পাকিস্তানের অর্থনীতি ও রাজনীতি থেকে এই সেনা নিয়ন্ত্রণের ভূত না তাড়াতে পারলে সে দেশে গণতন্ত্রের কোনো ভবিষ্যত নেই, এ কথা হাক্কানি স্পষ্ট করেই বলেছেন।
এ কথা যে কেবল হাক্কানির নয়, জারদারিরও, তাতে কোনো সন্দেহ নেই। অনুমান করি, ওসামা বিন লাদেনের হত্যার পর পাকিস্তানের সেনাবাহিনীর সম্মান যখন তলানিতে ঠেকেছে, ঠিক সে সময় মোক্ষম এক কোপ দেওয়ার উদ্দেশ্যে তিনি আমেরিকার দিকে হাত বাড়িয়েছিলেন। তিনি এবং হাক্কানি হয়তো আশা করেছিলেন, আমেরিকার হস্তক্ষেপে গণপ্রশাসনের ওপর সেনা বাহিনীর চেপে ধরা ফাঁস খানিকটা হলেও আলগা করা যাবে। কিন্তু যে বিষয়টি মোটেই স্পষ্ট নয় তা হলো, আমেরিকার সে ফাঁস আলগা করার মতো সত্যি সত্যি কোনো কার্যকর ক্ষমতা আছে কি না। গত কয়েক বছরে আমেরিকার সেনা ও বেসামরিক প্রশাসনের নানা কর্তাব্যক্তি পাকিস্তানে এসে দফায় দফায় বৈঠক করে গেছেন। তালিবান ও আল-কায়েদার ওপর সে দেশের গোয়েন্দা বাহিনী যেভাবে ছাতা ধরে রেখেছে, তা সরিয়ে নিতে হিলারি ও জো বাইডেন রীতিমতো আবেদন-নিবেদন করেছেন। ধমক দিয়েছেন বার কয়েক। কোনো কিছুতেই কাজ হয়নি।
কাজ হয়নি, কারণ পাকিস্তানের সেনা কর্তারা নিশ্চিত, নিজের দেশের মানুষকে দলে ভেড়ানোর ম্যাজিক তাঁদের জানা আছে। হাক্কানি ঠিকই বলেছেন, একদিকে ধর্ম, অন্যদিকে ভারতজুজু—এই দুই বড়ি যত দিন মিছরি ভেবে পাকিস্তানের মানুষ চিবুতে থাকবে, তত দিন সেনা কর্তাদের কুর্সিতে টান পড়ার কোনো সম্ভাবনাই নেই।
স্বাধীনতার চার দশক
বাংলাদেশ এখন ‘তলাবিহীন ঝুড়ি’ নয়
স্বাধীনতা’—বাঙালি জাতির জন্য এই শব্দটি অতীব গর্বের, পরম শ্রদ্ধার, গভীর প্রত্যাশার; কিন্তু একই সঙ্গে অপরিসীম বেদনার। তাই বাংলাদেশের গৌরবোজ্জ্বল মহান স্বাধীনতার চার দশক পূর্তিতে আয়োজিত এই অনুষ্ঠানে গভীর শ্রদ্ধাভরে স্মরণ করছি লাখ লাখ শহীদকে, বীরাঙ্গনা মা-বোনদের এবং দেশের আনাচ-কানাচে ছড়িয়ে থাকা বীর মুক্তিযোদ্ধাদের, যাঁদের অপরিসীম ত্যাগের বিনিময়ে আমরা পেয়েছি এ স্বাধীনতা।
আজ কৃতজ্ঞচিত্তে শ্রদ্ধা নিবেদন করি জাতির জনক বঙ্গবন্ধু শেখ মুজিবুর রহমানের প্রতি, যিনি এই দেশের স্বাধীনতার স্বপ্ন দেখেছিলেন, যে স্বাধীনতার জন্য তিনি নিরলস সংগ্রাম করেছেন এবং অবশেষে জাতিকে সংগঠিত করে দেশকে মুক্ত করেছেন। মহান মুক্তিযুদ্ধের সময়কালে বাংলাদেশ আর্মস ফোর্সের ডেপুটি চিফ অব স্টাফ হিসেবে উত্তাল সেই দিনগুলোর কথা মনে হলে গর্বে বুক ভরে যায় এই ভেবে যে অসমসাহসী বাঙালি জাতি কী দুর্বার শক্তিতে পরাভূত করেছে শক্তিশালী শত্রুপক্ষকে। আজ সেই মুক্তিবাহিনীর ক্ষুদ্র অংশীদার আমি নিজে। কিন্তু স্বাধীনতার ৪০ বছর পর আজ নিজেকে প্রশ্ন করি, আমরা কতদূর এগোলাম?
স্বাধীনতা অর্জনের অব্যবহিত পরই বঙ্গবন্ধু শেখ মুজিবুর রহমান সংগ্রাম শুরু করেছিলেন ক্ষুধা-দারিদ্র্যমুক্ত বাংলাদেশ গড়ার লক্ষ্যে। যুদ্ধবিধ্বস্ত, নবীন বাংলাদেশের উন্নয়নে প্রণীত হয় প্রথম পঞ্চবার্ষিক পরিকল্পনা, সাধ ও সাধ্যের সমন্বয়ে নেওয়া হয় বিভিন্নমুখী উন্নয়ন কর্মসূচি। কিন্তু সেই পরিকল্পনার সফল বাস্তবায়নের সুফল দেখার সৌভাগ্য জাতির জনকের হয়নি। তবে তিনি চলে গেলেও বাঙালি জাতি সংগ্রাম করে চলেছে তাঁর স্বপ্নগুলো বাস্তবায়নে।
৪০ বছর পর আজ আমাদের অর্জন আর ব্যর্থতার খতিয়ান যদি নিই, তবে দেখব আমাদের অগ্রগতি অনেক এবং বহুমুখী। আমাদের অর্জন আরও বেশি হওয়া সম্ভব ছিল কি না, সেই বিতর্কে আজ না-ই বা গেলাম। ‘তলাবিহীন ঝুড়ি’র খেতাবে যারা বাংলাদেশকে ভূষিত করেছিল এক দিন, যারা ভেবেছিল শতকরা ৩ ভাগ হারে ক্রমবর্ধনশীল এই বিপুল জনগোষ্ঠীর খাদ্যের জোগান দিতে হিমশিম খাবে বাংলাদেশ, তাদের বাঙালি জাতি দেখিয়ে দিয়েছে বাংলাদেশ ‘তলাবিহীন ঝুড়ি’ নয়, আমরা খাদ্যে স্বয়ংসম্পূর্ণ, এক দশক ধরে অর্থনৈতিক প্রবৃদ্ধি গড়ে ৬ শতাংশ হারে হচ্ছে, আমাদের রপ্তানি আয় ২২ বিলিয়ন ডলার ছাড়িয়েছে, এমনকি বিশ্বব্যাপী অর্থনৈতিক মন্দার সময়ও আমরা নিজেরাই আমাদের প্রবৃদ্ধির ধারা অব্যাহত রাখতে সক্ষম হয়েছি।
স্বাধীনতা-পরবর্তী সময়ে বাংলাদেশের দারিদ্র্যের হার ছিল মোট জনসংখ্যার প্রায় ৮০ ভাগ। সেই দারিদ্র্যের হার এখন ৩১ ভাগ। উন্নয়নের গতিধারায় আমাদের স্বনির্ভরতার প্রমাণ বৈদেশিক সাহায্যের ওপর নির্ভরশীলতা হ্রাস। স্বাধীনতা-পরবর্তীকালে যে বাংলাদেশে মোট আমদানি হিসাবের ৭১ ভাগ ছিল বৈদেশিক সাহায্য, সেই বাংলাদেশে আজ মোট আমদানির হিসাবে মাত্র ৬ শতাংশ আসে বৈদেশিক সাহায্য থেকে। আমাদের অর্থনৈতিক সাফল্যের ক্ষেত্রে বিদেশে কর্মরত বাংলাদেশিদের অবদানের কথা বলতেই হয়। পৃথিবীর নানা দেশে কাজ করে তাঁরা দেশের জন্য প্রতিবছর পাঠাচ্ছেন ১১ বিলিয়ন ডলারের বেশি বৈদেশিক মুদ্রা। বাংলাদেশের গ্রামীণ অর্থনৈতিক কর্মকাণ্ডে অকৃষি খাতের ভূমিকা ব্যাপক বৃদ্ধি পেয়ে অর্থনীতির গতি চাঙা করেছে। সামাজিক নানা সূচকের দিকে তাকালে দেখব, বাংলাদেশের জনগণের প্রত্যাশিত আয়ু ৪৬ থেকে ৭০ বছর হয়েছে, শিক্ষিতের হার ২৪ থেকে উন্নীত হয়েছে ৫৬ ভাগে। মাতৃমৃত্যুর হার প্রতি লাখে ৬০০ থেকে ৩০০-তে নেমেছে, শিক্ষাক্ষেত্রে প্রতিষ্ঠিত হয়েছে নারী-পুরুষের সমতা।
আমাদের এ রূপ নানা অর্জনের পাশাপাশি চ্যালেঞ্জও আছে প্রচুর। মাথাপিছু আয় ৭৫০ ডলার হলেও আয়বৈষম্য বেড়ে চলেছে। তাই প্রবৃদ্ধির ন্যায্য অংশ দরিদ্র জনগোষ্ঠীর হাতে পৌঁছে দেওয়া একটি বড় চ্যালেঞ্জ। সেই চ্যালেঞ্জ মোকাবিলায় আমরা হাতে নিয়েছি রূপকল্প ২০২১ বা ভিশন টোয়েন্টি টোয়েন্টি ওয়ান। স্বাধীনতার সুবর্ণজয়ন্তীর আগেই মধ্য আয়ের দেশে উত্তরণ এখন আমাদের মূল লক্ষ্য। আজ সেই লক্ষ্যে আমরা পৌঁছাতে চাই ধনী-দরিদ্র সবার সম-অধিকার নিশ্চিত করার মাধ্যমে, গ্রাম ও শহরের সম-উন্নয়নের মাধ্যমে। আমাদের উন্নয়ন পরিকল্পনায় তাই যুক্ত হয়েছে ডিজিটাল বাংলাদেশ গড়ার কর্মসূচি, যা নিশ্চিত করবে স্বচ্ছতা, জবাবদিহি ও সুশাসন।
প্রিয় সুধী, আজকের এই মহতি অনুষ্ঠানে বিশেষ অতিথির আসনে যিনি আসীন, নোবেল বিজয়ী সেই অধ্যাপক অমর্ত্য সেন শুধু বিশ্বব্যাপী খ্যাতিমান একজন ব্যক্তি নন, তিনি বাংলাদেশের বিশেষ বন্ধু। আমাদের স্বাধীনতা সংগ্রামের সময় তাঁর একনিষ্ঠ সমর্থনের কথা বাঙালি জাতি শ্রদ্ধাভরে স্মরণ করে। বাংলাদেশের মানুষের প্রতি তাঁর ভালোবাসার প্রজ্জ্বল দৃষ্টান্ত, নোবেল পুরস্কারের অর্থে গড়া তাঁর প্রতিষ্ঠান প্রতীচী ট্রাস্টের আওতায়, তিনি বাংলাদেশকেও অন্তর্ভুক্ত করেছেন। এই প্রতিষ্ঠান শিক্ষা, উন্নয়ন, মৌলিক স্বাস্থ্যসেবা এবং নারী-পুরুষের সমতা প্রতিষ্ঠায় কাজ করে যাচ্ছে প্রত্যন্ত অঞ্চলে। প্রতীচী ট্রাস্টের কর্মপরিধিতে বাংলাদেশকে অন্তর্ভুক্ত করার জন্য আপনাকে বিশেষ ধন্যবাদ জানাই, অধ্যাপক অমর্ত্য সেন। এই প্রসঙ্গে বাংলাদেশের মুক্তিসংগ্রামে ভারতের প্রধানমন্ত্রী শ্রীমতী ইন্দিরা গান্ধী, ভারত সরকার এবং জনগণের সহযোগিতা ও সহমর্মিতার জন্য আবারও তাঁদের প্রতি কৃতজ্ঞতা জানাই। বাংলাদেশ-ভারত বন্ধুত্বের সুবাদে এখন আমরা একত্রে উদ্যাপন করছি বিশ্বকবি রবীন্দ্রনাথের সার্ধশততম বার্ষিকী।
আজকের মূল প্রবন্ধ উপস্থাপক অধ্যাপক রেহমান সোবহানের প্রতি রইল বিশেষ কৃতজ্ঞতা, বর্তমান অর্থনৈতিক উন্নয়নের পথে, তাঁর দিকনির্দেশনার জন্য। এই দেশের অগণিত মুক্তিযোদ্ধাসহ দেশের আপামর জনসাধারণ যে বাংলাদেশের স্বপ্ন দেখে, বঙ্গবন্ধু যে বাংলাদেশকে চেয়েছিলেন, সেই বাংলাদেশ আমাদের পেতেই হবে। এই দেশের সাহসী মানুষ মুক্তিযুদ্ধের মাধ্যমে দেশের স্বাধীনতা এনেছে, আজ সেই বাঙালির লড়াই ক্ষুধা-দারিদ্র্যের বিরুদ্ধে, অন্যায়-অবিচার, অশিক্ষা-দুর্নীতির বিরুদ্ধে এই সংগ্রামেও আমরা জয়ী হব নিশ্চয়ই। আসুন, যে যেখানেই আছি দেশকে ভালোবেসে দেশের স্বার্থে সাধারণ মানুষের কল্যাণে কাজ করে যাই।
শুক্রবার জাতীয় জাদুঘরে সিপিডি, প্রথম আলো, ডেইলি স্টার এবং আইন ও সালিশ কেন্দ্র আয়োজিত ‘একাত্তরের ভাবকল্প ও চার দশকের যাত্রা’ শীর্ষক স্মারক অনুষ্ঠানে দেওয়া প্রধান অতিথির ভাষণ
জ্বালানি খাত
বিদেশি বিনিয়োগ ছাড়া স্থবিরতা কাটবে না
বিদ্যুৎ ও জ্বালানি খাতে বছর জুড়ে সবচেয়ে আলোচিত বিষয় ছিল ভাড়াভিত্তিক বিদ্যুৎকেন্দ্র। এই বিদ্যুৎকেন্দ্রগুলো শুধু জ্বালানি তেল এবং বিদ্যুতের মূল্যই বৃদ্ধি করেনি, সামগ্রিক অর্থনীতিতেই একটা নেতিবাচক প্রভাব ফেলেছে বলে অভিযোগ উঠেছে। এই তেলনির্ভর ভাড়াভিত্তিক বিদ্যুৎকেন্দ্রগুলোর জন্য অতিরিক্ত জ্বালানি আমদানি আমাদের বৈদেশিক মুদ্রার মজুদের ওপরও প্রচণ্ড চাপ সৃষ্টি করেছে। অতিরিক্ত জ্বালানির হিসাব প্রায় ২০-৩০ লাখ টন, যার সিংহভাগই ডিজেল আর ক্রয়মূল্য প্রায় ২৫০-৩০০ কোটি ডলার। পিডিবি দাবি করেছে, সব মিলিয়ে বর্তমান সরকারের সময় দুই হাজার ৫০০ মেগাওয়াট বিদ্যুৎ যুক্ত হয়েছে, যার মধ্যে ৮৫০ মেগাওয়াট ভাড়াভিত্তিক কেন্দ্রের চুক্তি তত্ত্বাবধায়ক সরকারের সময় সম্পাদিত হয়েছিল। একই সময় প্রায় এক হাজার ৩০০ মেগাওয়াটের মতো বিদ্যুৎকেন্দ্র বিভিন্ন কারণে বন্ধ হয়ে গেছে বলে জানা গেছে।
এখন প্রশ্ন হচ্ছে, সরকার কি এই ব্যয়সাপেক্ষ পথটি পরিহার করতে পারত? এর সোজাসাপ্টা উত্তর হচ্ছে—না, যদিও প্রথম দিন থেকে খুব জোরালো উদ্যোগ নিলে সম্ভবত কিছু পুরোনো বিদ্যুৎকেন্দ্র পরিবর্তন করে আরও জ্বালানি সাশ্রয়ী কেন্দ্র স্থাপন করে একই গ্যাস দিয়ে অতিরিক্ত আরও অন্তত এক হাজার মেগাওয়াট বিদ্যুৎ উৎপাদন সম্ভব হতো। তবে অর্থায়ন থেকে টেন্ডার প্রাক্রিয়ায় এত দ্রুততায় এটা সম্ভব হতো না, যদিও উদ্যোগটি নেওয়া উচিত ছিল। ২০০৯ সালের প্রথম দিকে বিদ্যুতের ঘাটতি ছিল অন্তত দেড় হাজার মেগাওয়াট, যা দ্রুততার সঙ্গে বেড়ে যাচ্ছিল। সরকারের যেহেতু অর্থের অভাব আছে, তেলনির্ভর ভাড়াভিত্তিক বিদ্যুৎকেন্দ্র ছাড়া আর কোনো উপায়ে দ্রুত বিদ্যুতের ঘাটতি মেটানো সম্ভব ছিল না। তা না হলে আজকে বিদ্যুৎ ঘাটতি তিন হাজার মেগাওয়াট ছাড়িয়ে যেত। আর অসহ্য লোড শেডিংয়ের যন্ত্রণায় জনজীবন সম্পূর্ণ স্থবির হয়ে পড়ত। দ্রুত ভাড়াভিত্তিক বিদ্যুৎকেন্দ্র স্থাপনের পেছনে ধারণা ছিল উচ্চমূল্যে (প্রতি কিলোওয়াট-ঘণ্টা ৮-১৫ টাকা) স্বল্পকালীন (৩-৫ বছর), সীমিত (সর্বোচ্চ দুই হাজার মেগাওয়াট) বিদ্যুৎ ক্রয়। প্রশ্ন হচ্ছে, উচ্চমূল্যে এই সময়ের মধ্যে সমান্তরালভাবে কী করা প্রয়োজন ছিল?
জ্বালানি নিরাপত্তার তিনটি প্রধান শর্ত হচ্ছে জ্বালানির প্রাপ্যতা, ক্রয় ক্ষমতা ও হাতের নাগালে থাকা। এই তিনটির সঠিক সমন্বয় এবং ভারসাম্যতার ওপরই সরকারের জ্বালানি নিরাপত্তা প্রদানের সাফল্য নির্ভর করে। দীর্ঘদিন সস্তায় গ্যাস সরবরাহ করা হয়েছে দেশের নির্দিষ্ট কিছু জায়গায়, যদিও বিদ্যুতের সরবরাহ আরও সর্বজনীন ছিল। এটার সঙ্গে বর্তমানে গ্যাসের ঘাটতির কারণে ওপরের তিনটি শর্তের সবগুলোই অত্যন্ত দুর্বল হয়ে পড়েছে। বাংলাদেশের মূল সমস্যা হচ্ছে প্রাথমিক জ্বালানির ঘাটতি। ১৯৯৮ সালের পর থেকে গ্যাস অনুসন্ধান একরকম বন্ধই আছে। নীতির ঢাল দিয়ে কয়লা উন্নয়নের কবর রচনা করা হয়েছে। এই প্রাথমিক জ্বালানির ঘাটতি মেটাতেই আমদানি করতে হচ্ছে সবচেয়ে ব্যয়বহুল প্রাথমিক জ্বালানি তেল। নিজস্ব জ্বালানি অনুসন্ধান বা উন্নয়ন বাদ দিয়ে আমদানিনির্ভর নীতি গ্রহণ করা হচ্ছে, যা কি না আত্মঘাতী।
বাংলাদেশের বর্তমান অর্থনীতি কোনো অবস্থাতেই যে কোনো আমদানিনির্ভর জ্বালানির ভার সইতে অক্ষম। তরলীকৃত গ্যাসের প্ল্যাটফরম তৈরি করতে প্রয়োজন অন্তত ১৫০ কোটি ডলার আর প্রতিদিন ৫০০ মিলিয়ন ঘটফুট গ্যাস আমদানির বার্ষিক খরচ হবে অন্তত ২৫০ কোটি ডলার। এক হাজার মেগাওয়াট ক্ষমতার কয়লাভিত্তিক বিদ্যুৎকেন্দ্র তৈরিতে খরচ হবে ১৪০ কোটি ডলার। এর জন্য বছরে প্রয়োজন হবে ৩০ লাখ টন কয়লা। বড়পুকুরিয়ায় গুণগত মানসম্পন্ন কয়লার আমদানি খরচ হবে অন্তত টনপ্রতি ১৬০ ডলার। বর্তমানে চরম ডলার-সংকট এবং বিদেশি সাহায্যের অপ্রতুলতায় সাত মাস আগে স্বাক্ষরিত গ্যাসনির্ভর একটি বিদ্যুৎকেন্দ্রের জন্য মাত্র ৩৩ কোটি ডলারের অর্থায়ন এখনো সম্পন্ন হয়নি।
বিদ্যুৎ ও জ্বালানি খাতে বিদেশি বিনিয়োগ ছাড়া এক পা-ও এগোনো যাবে না এবং তা করতে হবে দেশীয় জ্বালানি উন্নয়নে। বাপেক্স নিয়ে অনেক উচ্চবাক্য হলেও হিসাব নিলেই দেখা যাবে, গত এক দশকে তাদের নতুন গ্যাস আবিষ্কার মাত্র শূন্য দশমিক ২৫ মিলিয়ন ঘনফুট। পুরোনো ক্ষেত্রগুলো থেকে উৎপাদন বৃদ্ধি করে বর্তমান সংকটের সাময়িক সমাধান হলেও সেটা মজুদ ফুরানোর অবধারিত নিয়তিকে আরও এগিয়ে আনবে। তা ছাড়া গ্যাস অনুসন্ধানের মতো উচ্চ ঝুঁকিপূর্ণ বিনিয়োগে সরকারের কষ্টার্জিত ডলার খরচ করার ক্ষমতা সীমিত। অর্থায়নের ঝুঁকিমুক্ত পিএসসির বিডিংয়ের মাধ্যমেই বিদেশি বিনিয়োগ আনতে হবে। একই সঙ্গে বাপেক্সের ব্যবস্থাপনায় ব্যাপক পরিবর্তন এনে আন্তর্জাতিক মানের কোম্পানির মতো পরিচালনার জন্য যাবতীয় ব্যবস্থা গ্রহণ করতে হবে। বিদেশি বিনিয়োগ ছাড়া কয়লা উন্নয়নও সম্ভব হবে না—সেটা লাইসেন্স, যৌথ উদ্যোগ, ঋণ বা অনুদান যেভাবেই হোক। বর্তমান পরিস্থিতি দেশীয় কয়লার উন্নয়নকে অবধারিত করে দিয়েছে। এটা এখন শুধু সময়ের ব্যাপার। তবে বর্তমানের তুলনামূলক শক্ত অবস্থান থেকে আমাদের স্বার্থেই চুক্তি না করলে ভবিষ্যতের চরম দুর্দিনে বিদেশির সব শর্ত মেনে কয়লাকে হাত ছাড়া করতে হতে পারে। তখন দেশপ্রেমীদের শত চিৎকারও কাজে আসবে না।
উচ্চমূল্যে কেনার সময় (গত তিন বছর) বর্তমান সরকার কিছু সাশ্রয়ী বিদ্যুতের মধ্য বা দীর্ঘমেয়াদি চুক্তি করেছে, যেটা সঠিক পদক্ষেপ। এর মধ্যে দুটি গ্যাসভিত্তিক এবং তিনটি আমদানিকৃত কয়লাভিত্তিক কেন্দ্র (মোট এক হাজার ৭৫০ মেগাওয়াট), যদিও কাজ শুরু হয়নি। প্রতিটি প্রকল্পের সম্পূর্ণ অর্থায়নের পর বিদ্যুৎ আসতে অন্তত তিন বছর সময় লেগে যাবে। অর্থাৎ এই সরকারের বর্তমান মেয়াদে এগুলো আসছে না। ভারতের সঙ্গে ১৫০ মেগাওয়াট আমদানির চুক্তিও দীর্ঘমেয়াদি সাশ্রয়ী বিদ্যুতের জন্য একটি ইতিবাচক পদক্ষেপ। এটিও আটকে আছে দুই দেশের বিক্রয় চুক্তির মতানৈক্যের কারণে। কয়লা উন্নয়ন ও গ্যাস অনুসন্ধানে এই সরকার কোনো গুরুত্বপূর্ণ পদক্ষেপ নেয়নি, যেটি মধ্য মেয়াদেই দেশের জন্য সমস্যা সৃষ্টি করতে পারে।
বিপুল তেলের আমদানিনির্ভরতা বছরের দ্বিতীয় আলোচিত বিষয়টি সামনে নিয়ে এসেছে। সেটা হচ্ছে, জ্বালানি ও বিদ্যুতের মূল্য বৃদ্ধি। বিদ্যুতের চেয়েও জ্বালানি তেলের মূল্য বৃদ্ধি সাধারণ জনগণের জীবনযাত্রায় অনেক বেশি প্রভাব ফেলে। এর মূল কারণ যাত্রী ও মালামাল পরিবহনের ভাড়া জ্বালানি মূল্য বৃদ্ধির তুলনায় অনেক বেশি বৃদ্ধি করা হয়। এ ব্যাপারে কোনো সরকারেরই কখনো কোনো নিয়ন্ত্রণ দেখা যায়নি। অন্যদিকে তেলের মূল্য কমলে জনগণ কখনই তার সুফল পায় না। এই বাস্তবতায় তেলের মূল্য একবার বৃদ্ধি করলে অর্থনীতিতে যে সামঞ্জস্য আসে, সেখান থেকে মূল্য হ্রাস করাটা একটা সম্পূর্ণ ভুল নীতি, বিশেষ করে যদি বর্ধিত মূল্যেও ভর্তুকি থেকে থাকে। বর্তমানে শুধু কৃষি ও যাতায়াত খাতেই সরকারের তেলের ভর্তুকি সরাসরি জনগণ উপভোগ করছে, কিন্তু দুই তৃতীয়াংশ তেল সরকার নিজেই ব্যবহার করছে এবং বর্ধিত মূল্যে সেখান থেকে কোষাগারে কোনো রাজস্ব যোগ হচ্ছে না। বিপিসির কেনা উচ্চমূল্যের তেলের মূল গ্রাহক পিডিবি, সুতরাং বিদ্যুতের ভর্তুকিই দিন দিন বৃদ্ধি পাচ্ছে। তেলভিত্তিক বিদ্যুৎ এখন দেশের ২৫ শতাংশ চাহিদার জোগান দিচ্ছে, যার উৎপাদন খরচ প্রতি কিলোওয়াট-ঘণ্টা ১৫ টাকা। এর বিপরীত গ্যাসভিত্তিক বিদ্যুতের উৎপাদনখরচ প্রতি কিলোওয়াট-ঘণ্টা দুই টাকা। মাত্র এক বছরের ব্যবধানে গড় উপাদন খরচ এক টাকা বেড়ে প্রতি কিলোওয়াট-ঘণ্টা পাঁচ টাকায় পৌঁছেছে। অথচ গড় বিক্রয়মূল্য প্রতি কিলোওয়াট-ঘণ্টা ৩ দশমিক ৯০ টাকা। গত বছর বিদ্যুতে সরকারের ভর্তুকি ছিল পাঁচ হাজার কোটি টাকা। সরকারি পরিকল্পনা অনুযায়ী সাশ্রয়ী কেন্দ্রগুলো বাস্তবায়িত না হয়ে যদি শুধু তেলভিত্তিক উন্নয়ন হয়, তাহলে গড় উৎপাদন খরচ নয় টাকায় গিয়ে ঠেকবে। গড় বিক্রয়মূল্য পাঁচ টাকার বেশি নিয়ে গেলেই তা বহু গ্রাহকের ক্রয় ক্ষমতার বাইরে চলে যাবে। এতে যে শুধু জ্বালানি নিরাপত্তা বিঘ্নিত হবে তা-ই নয়, সামগ্রিক অর্থনীতিও মুখ থুবড়ে পড়বে।
এই অবস্থা থেকে মুক্তি পেতে হলে নিজস্ব জ্বালানি উন্নয়ন ছাড়া আর কোনো গতি নেই। সীমিত বৈদেশিক মুদ্রা নিয়ে দীর্ঘমেয়াদি আমদানিনির্ভর জ্বালানির ওপর ভর করে সমাধানের চিন্তাটা উচ্চাভিলাষী। শুধু বিদেশি বিনিয়োগের মাধ্যমেই বর্তমানের স্থবির অবস্থার অবসান হতে পারে। ব্যাপকভাবে গ্যাসের অনুসন্ধান এবং নিজস্ব কয়লার উন্নয়ন ঘটালে স্বল্প মূল্যে বিদ্যুৎ সরবরাহ করা সম্ভব। ইতিমধ্যে অনেক দেরি হয়ে গেছে। সিদ্ধান্ত নিতে আরও বিলম্ব হলে দেশ জ্বালানি ও অর্থনীতি উভয় ক্ষেত্রেই ভয়ানক বিপদে পড়ে যাবে।
ম. তামিম: অধ্যাপক বাংলাদেশ প্রকৌশল বিশ্ববিদ্যালয়।
অধ্যাপক তামিম সাহেব যে হিসেব দিলেন, তা খুবই গুরুত্বপুর্ণ । তিনি নিজেও একসময় সরকারে ছিলেন। তিনি জানেন যে, গ্যাস নিজেদের সম্পদ বলে গ্যাসভিত্তিক বিদ্যুতের উৎপাদনখরচ কম। গ্যাস ও কয়লার মজুত ও অসিম নয়। তাই, কয়লার উন্নয়ন ঘটালে স্বল্প মূল্যে বিদ্যুৎ সরবরাহ করা কতটা সম্ভব? দরকার নিজস্ব প্রযুক্তির উন্নয়নের মাধ্যমে বিদ্যুৎ উপাদনে জোর দেয়া ও নিউক্লিয়ার প্রযুক্তির সঠিক ব্যাবহারের মাধ্যমে বিদ্যুৎ উপাদন করা। সীমিত বৈদেশিক মুদ্রা নিয়ে দীর্ঘমেয়াদি আমদানিনির্ভর জ্বালানির ওপর ভর করে সমাধানের চিন্তাটা উচ্চাভিলাষীই নয়, ঝুঁকিপূর্ণও। উচ্চ বেতনে বিদেশি ক্লিয়ার প্রযুক্তিবিদ ও প্রকৌশলি নিয়োগ দিয়েও স্বল্প মূল্যে বিদ্যুৎ সরবরাহ করা সম্ভব নয়। দরকার ১০/২০ বছরের দীর্ঘমেয়াদি জ্বালানি নিরাপত্তা পরিকল্পণা ও বাস্তবায়ণ। 
অর্থনীতি
আর্থিক বাজারের পতন যখন অনিবার্য
অর্থনীতি যখন বিকশিত হয়, তখন নানা ধরনের প্রতিবন্ধকতা ও সংকট দেখা দেয়। সেই প্রতিবন্ধকতা মোকাবিলা করা ও সংকট উত্তরণের মধ্য দিয়ে বিকাশটা জোরদার হয়ে থাকে। তার মানে এই নয় যে অর্থনীতিতে একটা না একটা সংকট কাঙ্ক্ষিত হবে। সংকট কখনোই কাঙ্ক্ষিত নয়, তবে সংকট কখনো না কখনো অনিবার্য হয়ে ওঠে। সে জন্যই সংকট মোকাবিলার প্রস্তুতি নেওয়া বা রাখা গুরুত্বপূর্ণ। আর তা সম্ভব হয় যদি অন্য দেশের অভিজ্ঞতা ও সাম্প্রতিক ঘটনাপ্রবাহের ভিত্তিতে সঠিক কিছু পূর্বাভাস বা পূর্বানুমান করা যায়।
তবে বাস্তবতা এও বলে যে সংকট পূর্বানুমান করার পরও তা এড়ানোর বা মোকাবিলার হাতিয়ারগুলো কার্যকর নাও হতে পারে, যদি নীতি-নির্ধারকেরা সত্যিই তা এড়াতে না চান। এ ক্ষেত্রে রাজনৈতিক বিবেচনা বা প্রভাব একটা বড় ভূমিকা রাখে। বাংলাদেশের অর্থনীতিতে গত তিন বছরের বিভিন্ন দিক পর্যালোচনায় এই সত্যিটারই স্পষ্ট প্রতিফলন দেখা গেছে। বিশেষ করে যদি আর্থিক বাজারের দিকে তাকানো যায়।
এটা ঠিক যে বাংলাদেশের আর্থিক বাজার এখনো সুপরিসরে বিস্তৃত ও বিকশিত হতে পারেনি। আর্থিক বাজারের আওতায় আছে মুদ্রাবাজার, ঋণবাজার ও পুঁজিবাজার। এর মধ্যে প্রথম ও তৃতীয়টির সক্রিয় উপস্থিতি বাংলাদেশে আছে, দ্বিতীয়টির তেমন একটা নেই, যদিও ঋণবাজারের বিভিন্ন উপাদান অনেক দিন ধরেই সক্রিয়। আবার পুঁজিবাজারের ক্ষেত্রেও তেমন বৈচিত্র্য বা বহুমাত্রিকতা নেই। অবশ্য এগুলো একদিনে গড়ে ওঠে না। অর্থনীতি বিকশিত হওয়ার সঙ্গে সঙ্গে সুদূরপ্রসারী নীতি-পরিকল্পনার সহায়তায় এসব গড়ে ওঠে ও আর্থিক বাজার বিকশিত হয়, বিস্তৃত হয়। কিন্তু একটা পর্যায়ে গিয়ে আর্থিক বাজারের অন্যতম চালিকা যে ফাটকাবাজি (স্পেকুলেশন) সেটাও বেড়ে যায়। যেহেতু এটা আর্থিক বাজারের অন্যতম চালিকা, সেহেতু এটাকে কোনোভাবেই বাদ দেওয়া সম্ভব নয়। তবে নিয়ন্ত্রণ করা সম্ভব। একইভাবে আর্থিক বাজার যখন বিকশিত হয়, তখন বাজারভিত্তিক কারবার ও লেনদেন মিলে বাজারকে স্ফীতও করে তোলে। বিষয়টা পুঁজিবাজার দিয়ে বোঝা যতটা সহজ, সামগ্রিক আর্থিক বাজার দিয়ে ততটা সহজ নয়।
আবার বিশ্বজুড়েই আর্থিক বাজার ক্রমশ জটিল রূপ ধারণ করছে। বিশেষ করে উন্নত ও অগ্রসর উন্নয়নশীল দেশগুলোতে। নানা ধরনের পণ্য ও সেবা, নানা ধরনের লেনদেন পদ্ধতি, নানা ধরনের কারবার আর অত্যাধুনিক প্রযুক্তির নানাবিধ প্রয়োগ মিলে গোটা আর্থিক বাজারকে আজ এত বড় একটা বিষয়ে রূপান্তর করেছে যে এটাকে বোঝা বেশ শ্রমসাধ্য কাজ। সে কারণেই অর্থায়নশাস্ত্রে (ফিন্যান্স) পড়ালেখা করাটাও আগের চেয়ে কঠিন ও জটিল হয়ে গেছে।
এ রকম একটা বাস্তবতায় আর্থিক বাজারের লেনদেনে বা কারবার একই সঙ্গে বিরাট মুনাফার প্রলোভন ও বড় ধরনের লোকসানের ঝুঁকি দুই-ই সমভাবে সামনে নিয়ে এসেছে। আর তাই যারা এই বাজারে যুক্ত হয়েছে, সংশ্লিষ্ট হয়েছে, তারা লাভ-লোকসানের বিষয়টি সম্যকভাবে অবহিত বলেই ধরে নেওয়া হয়। কিন্তু বাংলাদেশের বাস্তবতায় যখন আমরা বিবেচনা করি, তখন মনে হয় যে এই কঠিন অথচ নিরেট সত্যটির মেনে নিয়ে আর্থিক বাজারে যুক্ত হওয়ার ব্যাপারে এখানে বড় ধরনের দ্বিধা আছে। সোজা ভাষায় বললে, এক চোখ দিয়ে লাভের দিকটিই দেখতে বেশি পছন্দ। অপর চোখ খুললে যদি লোকসানের অপ্রিয় দিকটি দেখতে হয়, তাই সেদিকে তাকাতে আপত্তিটা প্রবল। গত তিন বছরে শেয়ারবাজার ঘিরে বাংলাদেশে যা ঘটেছে, তাতে এ রকম দৃষ্টিভঙ্গি দেখা গেছে।
বস্তুত, শেয়ারবাজার এখন বাংলাদেশের অর্থনীতির একটি বিষফোড়া হয়ে উঠেছে। এ থেকে বিষ অন্যান্য জায়গায় বিশেষত আর্থিক খাতে সংক্রমিত হয়ে পড়েছে। আর এই বিষফোড়া হয়ে ওঠার পেছনে বাংলাদেশের অর্থনীতির নীতি-নির্ধারক ও পরিচালকদের একটা বিরাট ভূমিকা আছে। এটা বুঝতে বিরাট গবেষণার প্রয়োজন নেই। একটু গভীরভাবে খেয়াল করলেই দেখা যায়, পুঁজিবাজারকে ব্যবহার করে পুঁজি সংগ্রহের চেয়ে ১০ টাকাকে এক লাফে ১০০ টাকা বানানোর প্রলোভন দেখিয়ে লাখ লাখ মানুষকে এখানে টেনে আনা হয়েছে। যুক্তিবুদ্ধিহীনভাবে দেওয়া হয়েছে একের পর এক ছাড়। আর তাই হু হু করে বাজার অল্প সময়ের মধ্যেই ফুলে-ফেঁপে উঠেছে। তবে বেলুন ফোলানোরও একটা সীমা আছে। তা না হলে একপর্যায়ে তা ফেটে যেতে বাধ্য। এখানেও সেটাই হয়েছে। একটা পর্যায়ে ফেটে গেছে ফাটকার বেলুন। এরপর তৈরি হয়েছে আরেক সংকট। ফাটা বেলুন জোড়াতালি দিয়ে আবারও ফোলানোর ব্যর্থ চেষ্টা।
অর্থাৎ অর্থনীতিতে পুঁজিবাজারের প্রকৃত কাজটা কী, সেটাই এখানে ভুলিয়ে দেওয়া হয়েছে। যেন প্রতিদিন শেয়ার বেচাকেনা করা আর প্রতিদিন লাভের মুখ দেখানোই শেয়ারবাজারের কাজ। যেসব প্রতিষ্ঠানের শেয়ার কেনাবেচা হচ্ছে সেগুলোর অবস্থা কী, তা বিবেচনায় নেওয়া হচ্ছে না। নির্বিচারে ঋণ করে এনে এখানে টাকা খাটানো হচ্ছে। ভাবখানা এমন যে যেখানে যত টাকা আছে সব এনে শেয়ারবাজারে দিতে হবে, বাজারকে সব সময় ঊর্ধ্বমুখী রাখতে হবে। আর তাই তো বিনা প্রশ্নে কালো টাকা বিনিয়োগ করার সুবিধা বহাল রাখার দাবিতে কেউ কেউ রাস্তায় পর্যন্ত নেমে পড়ে। অথচ নৈতিক-অর্থনৈতিক কোনো বিবেচনাতেই এ ধরনের যুক্তিহীন ছাড় দীর্ঘ মেয়াদে সুফল বয়ে আনে না। আবার একরকম বিনা শ্রমে লাখ লাখ টাকা মূলধনী মুনাফা করলেও কোনো কর না দিয়ে দিব্যি আছে এখানকার ব্যক্তি বিনিয়োগকারীরা। আর পরিশ্রমের উপার্জনের ওপর কর কর্তন করে নিতে এতটুকু দ্বিধা নেই সরকারের। করের ক্ষেত্রে এই অন্যায্যতা ও বৈষম্য রাজস্বের শৃঙ্খলাকেও নাজুক করে দিয়েছে।
বলা যেতে পারে, এভাবেই আর্থিক বাজার সুুষ্ঠুভাবে বিকশিত হওয়ার পথটি এখন রুদ্ধ হয়ে গেছে। এর বদলে বরং আর্থিক বাজারের বিকৃতি ঘটানোর পথ খোলার চেষ্টা হচ্ছে। আর তা হচ্ছে শেয়ারবাজারকে বিকৃত করার মাধ্যমে। এটাই আমাদের নীতি-নির্ধারকদের ব্যর্থতা। বিদায়ী ২০১১ সালে বাংলাদেশে শেয়ারবাজারকে নিয়ে যা ঘটেছে, তা গভীরভাবে বিশ্লেষণ করলে এ রকমটাই মনে হয়। আর্থিক বাজারের মৌল চরিত্রকে অবজ্ঞা করে আর যাই হোক কোনোভাবেই পুঁজিবাজার বিকশিত হয় না, হতে পারে না। এই মৌল চরিত্র রূপায়িত হয় বাজারের উত্থান ও পতনের মধ্য দিয়ে, ফাটকামূলক তাড়নার মধ্য দিয়ে। আর্থিক বাজারের সঙ্গে ফাটকাবাজি ওতপ্রোতভাবে জড়িত। এটাকে এড়িয়ে যাওয়ার বা অস্বীকার করার কোনো উপায় নেই।
এ প্রসঙ্গে ২০১০ সালের ডিসেম্বরে জেনেভায় আঙ্কটাডের (জাতিসংঘের বাণিজ্য ও উন্নয়ন সংস্থা) সামষ্টিক অর্থনীতিবিষয়ক প্রধান ডেটলেফ জে কোট্টের সঙ্গে আলাপচারিতাটি প্রাসঙ্গিক বিবেচিত হতে পারে। এশিয়া ও আফ্রিকার ১০ জন সাংবাদিকের সঙ্গে আঙ্কটাড কার্যালয়ে এক আলোচনায় তিনি স্পষ্ট ভাষায় বলেছিলেন, আর্থিক বাজারে ফাটকাবাজির ওপর নিয়ন্ত্রণ আরোপ করা বেশ কঠিন। সে জন্যই যেসব উপাদান এই ফাটকাবাজি তৈরিতে বা উসকে দিতে ভূমিকা রাখে, সেগুলো দূর করার চেষ্টা জরুরি। তিনি আরও বলেছিলেন, একটা পর্যায়ে এসে আর্থিক বাজারের পতন হতে বাধ্য। কেননা, এই পর্যায়ে বাজারের অংশগ্রহণকারী, বিনিয়োগকারী, কারবারি কেউই আর এখানকার বিভিন্ন উপাদানের প্রকৃত মূল্যের ওপর মনোযোগ দেয় না। আঙ্কটাডের ওই অর্থনীতিবিদের মতে, আর্থিক বাজার অর্থনীতির অবস্থা সবচেয়ে ভালোভাবে মূল্যায়ন করতে পারে—এমন ধারণা অর্বাচীনতা ছাড়া কিছুই নয়।
কোট্টে যে সময় এই কথাগুলো বলেছিলেন, তখন ইউরোপজুড়ে চলছে রাজস্ব কৃচ্ছ্রতার বিরুদ্ধে বিক্ষোভ-প্রতিবাদ। ইউরোপের বিভিন্ন দেশ আর্থিক বাজারকে রক্ষা করতে একদিকে কোটি কোটি ইউরো ঢালছে, অন্যদিকে বাজারের আস্থা ফেরানোর নামে রাজস্ব ঘাটতি কমাতে গিয়ে সামাজিক খাতে রাষ্ট্রীয় ব্যয় কমাচ্ছে। এই রাজস্ব কৃচ্ছ্রতার নীতির তীব্র সমালোচনা করে আঙ্কটাডের অর্থনীতিবিদ তখন বলেছিলেন, জোর করে রাজস্ব ঘাটতি কমিয়ে কোনো সুফল পাওয়া যাবে না। একইভাবে আর্থিক প্রতিষ্ঠানগুলোকে উদ্ধারের জন্য শুধু অর্থ ঢাললেই হবে না, নিয়মকানুন ও নিয়ন্ত্রণবিধি কঠোর করতে হবে। তা না হলে আবার তাদের পুনরুদ্ধারের প্রয়োজন হবে।
এক বছর পর ইউরোপের দিকে তাকিয়ে এটা এখন স্পষ্ট যে রাজস্ব কৃচ্ছ্রতা সত্যিই তেমন একটা কাজে দেয়নি, আর্থিক বাজারও ঘুরে দাঁড়ায়নি। বরং আর্থিক বাজারকে আবারও পুুনরুদ্ধারের আহ্বান জানানো হচ্ছে। এ অবস্থা গোটা ইউরোপের আর্থিক খাতকেই হুমকির মুখে ফেলেছে, সেখানকার অভিন্ন মুদ্রা ইউরোর ভবিষ্যৎ অনিশ্চিত করে ফেলেছে। বাংলাদেশের নীতি-নির্ধারক ও আর্থিক খাতের সঙ্গে সংশ্লিষ্টরা কি ইউরোপের অভিজ্ঞতা থেকে শিক্ষা নেবেন? ২০১২ সালে আমরা কি তার কোনো প্রতিফলন দেখতে পাব?
মুদ্রাব্যবস্থা
ঋণ নিয়ে ঘি খাওয়া বন্ধ করতে হবে
দেশে নতুন সরকার গঠন হওয়ার পর বছরে বছরে বিভিন্ন ক্ষেত্রে সরকারের সাফল্য-ব্যর্থতা নিয়ে প্রথা মাফিক সালতামামি হয়। বলা বাহুল্য, আমাদের মতো দেশে ক্ষমতা গ্রহণের পরের প্রতিশ্রুতি এবং অতি উৎসাহী পরিকল্পনার মুখোমুখি সেই বার্ষিক প্রোগ্রেস রিপোর্ট প্রায় সব ক্ষেত্রেই অধোমুখী হয়, প্রবৃদ্ধির চড়াইতে পাওয়া যায় মুষ্টিমেয় দু-একটি খাতকে। দেশে বর্তমান সরকারের তিন বছর পূর্তি হতে যাচ্ছে অল্প কয়েক দিন পর। ফলে এ আবার একটা সালতামামির প্রক্রিয়া শুরু হয়ে গেছে বিভিন্ন দিকে। তবে এসব মূল্যায়ন-প্রক্রিয়ায় সরকার এবং বিরোধী দল থাকে দুই চূড়ান্ত বিপরীতে। বিরোধী দল যেমন অর্থনীতিসহ বিভিন্ন খাতে ‘ভেঙে পড়া’র পদধ্বনি পায়, অস্বীকার করে যায় সরকারের সব অর্জন কিংবা সাফল্যকে, তেমনি সরকারও কোনো কিছুতে কোনো সমস্যা বা সংকট দেখতে পায় না, উপেক্ষা করে শুভানুধ্যায়ী বিজ্ঞজনের মতামত।
সরকারের তিন বছর পূর্তির প্রাক্কালে অর্থনীতির গতি-প্রকৃতি দেখতে চাইলে দেখা যায় সরকার ক্ষমতাসীন হওয়ার আগে থেকে জিডিপি প্রবৃদ্ধির যে অধোগতি শুরু হয়েছিল, ২০০৯ সালে তা দাঁড়িয়েছিল ৫ দশমিক ৭ শতাংশে, ২০১১ অর্থবছরে সেই অবস্থা থেকে উত্তরণ ঘটে প্রবৃদ্ধির হার দাঁড়িয়েছে ৬ দশমিক ৭ শতাংশে। বাম্পার ফলনের কারণে কৃষি খাতের অবদানের সঙ্গে শিল্প ও নির্মাণ খাতের উচ্চ প্রবৃদ্ধিই মূলত জিডিপিকে ঊর্ধ্বমুখী হতে সক্ষম করেছে। পর্যাপ্ত বৃষ্টিপাত, উন্নত বীজ, সার ও কীটনাশক, সেচ এবং অন্যান্য উপকরণের সঠিক সরবরাহের কারণে কৃষি খাতে শস্যোৎপাদন ৩ দশমিক ৩ থেকে ৪ দশমিক ৭ শতাংশ বৃদ্ধি ছাড়াও মূলত বৃহৎ ও মাঝারি শিল্প খাতের উৎপাদনের প্রবৃদ্ধি ঘটেছে উল্লেখযোগ্য হারে। শিল্প খাতের এই সাফল্যের সঙ্গে যুক্ত হয়েছে রপ্তানি খাতের উচ্চ প্রবৃদ্ধি। বাংলাদেশ পরিসংখ্যান ব্যুরোর প্রতিবেদন উদ্ধৃত করে গত সেপ্টেম্বরে প্রকাশিত বিশ্ব ব্যাংক প্রতিবেদন থেকে জানা যায়, ২০১০ অর্থবছরের ৭ শতাংশের বিপরীতে ২০১১-তে রপ্তানি খাতের প্রবৃদ্ধি ঘটেছে ৩০ দশমিক ৩ শতাংশ। তৈরি পোশাক, হিমায়িত মাছ, কৃষিপণ্য, চামড়া এবং পাট ও পাটজাত পণ্যের রপ্তানি বেড়েছে। তবে এই প্রবৃদ্ধি ভবিষ্যতে ধরে রাখা সম্ভব হবে কিনা তা নিয়ে সংশয় রয়েছে বিশ্লেষকদের।
২০১১ অর্থবছর শেষ হওয়ার পর এত সাফল্যের পরও দেশের অর্থনীতি নিয়ে সবার এত উৎকণ্ঠার কারণ কী? ওপরে বর্ণিত সরকারের এমন বহু সাফল্যকে ম্লান করে দিচ্ছে মূল্যস্ফীতির ক্রমবর্ধমান হার, বার্ষিক হিসাবে যা দুই অঙ্কের ঘর পেরিয়ে বর্তমানে প্রায় ১২ শতাংশ, অথচ গত বছরের নভেম্বরে এই হার ছিল ৭ দশমিক ৫ শতাংশের মতো। স্বয়ং অর্থমন্ত্রীও মূল্যস্ফীতির হার নিয়ে উৎকণ্ঠা প্রকাশ করেছেন। মূলত খাদ্য মূল্যস্ফীতিই হবে সরকারের জন্য মূল চ্যালেঞ্জ। কারণ, এতে ক্ষতিগ্রস্ত হয় দেশের সব শ্রেণীর মানুষ এবং দরিদ্র ও নিম্ন আয়ের মানুষের ওপর এর আঘাতটা লাগে সবচেয়ে বেশি। সাধারণ ভোক্তা সূচক অনুুযায়ী মূল্যস্ফীতির হার বিগত এক দশকের তুলনায় এখন সর্বোচ্চ। খাদ্য-বহির্ভূত পণ্যের মূল্যস্তর একপর্যায়ে সহনশীল থাকলেও শেষপর্যন্ত মূল্যস্ফীতির চড়াইতে শামিল হয়েছে। এতে করে ক্রমাগত ক্ষয়ে যাচ্ছে মধ্যবিত্ত ও নিম্নবিত্ত মানুষের ক্রয়ক্ষমতা।
আন্তর্জাতিক বাজারে খাদ্যপণ্যের মূল্যবৃদ্ধি যেমন আমাদের অর্থনীতিতে খাদ্য মূল্যস্ফীতির জন্ম দিয়েছে, তেমনি জ্বালানি তেলের মূল্যবৃদ্ধি ঘটিয়েছে খাদ্য-বহির্ভূত পণ্যের মূল্যস্ফীতি। কারণ, আন্তর্জাতিক বাজারে তেলের দাম বাড়ার সঙ্গে সংগতি রেখে এবং দাতাগোষ্ঠীর চাপে জ্বালানি তেলের ওপর থেকে দফায় দফায় সরকারি ভর্তুকি কমানোর ফলে তেলের দাম বেড়েছে ব্যাপক হারে, আর তার সঙ্গে সঙ্গে মূল্যস্ফীতি ঘটেছে প্রায় সব সেবা ও পণ্যের। ২০১১ সালে চার দফায় বাড়ানো হয়েছে জ্বালানি তেলের দাম। সেই হিসাবে এই মূল্যস্ফীতি ব্যয়বৃদ্ধিজনিত হলেও অভ্যন্তরীণ চাহিদা বৃদ্ধির কারণে চাহিদাজাত মূল্যস্ফীতিও ঘটেছে। যেমন দেখা গেছে আবাসন ও ভূসম্পত্তির ক্ষেত্রে। অভ্যন্তরীণ চাহিদা বৃদ্ধির মূল কারণ ছিল বাজারে ঋণ ও অর্থ সরবরাহ বৃদ্ধি। অবশ্য কেন্দ্রীয় ব্যাংক পরবর্তী সময়ে সংকোচনমূলক মুদ্রানীতির মাধ্যমে অর্থ সরবরাহ হ্রাস করার চেষ্টা করলেও ব্যয়বৃদ্ধিজনিত মূল্যস্ফীতির কারণে তার কোনো সুফল অনুভব করা যায়নি। মুদ্রাস্ফীতি নিয়ন্ত্রণে সব দেশেই কেন্দ্রীয় ব্যাংক এ ধরনের সকোচনমূলক ব্যবস্থা গ্রহণ করে। ২০১১ সালে ভারত ও চীন—এই দুই দৈত্যাকার অর্থনীতিতেও সেসব দেশের কেন্দ্রীয় ব্যাংক অভিন্ন ব্যবস্থা গ্রহণ করছে।
মুদ্রাস্ফীতি নিয়ন্ত্রণের উদ্দেশ্যে কেন্দ্রীয় ব্যাংকের মুদ্রা সরবরাহ হ্রাস করার এই প্রয়াসের পাশাপাশি প্রায় একই সময় শেয়ারবাজারে বাণিজ্যিক ব্যাংকগুলোর অতিরিক্ত বিনিয়োগের রাশ টেনে ধরার কারণে দেশের শেয়ারবাজার হোঁচট খায়। তার জন্য ক্ষতিগ্রস্ত বিনিয়োগকারীরা কেন্দ্রীয় ব্যাংককে দোষারোপ করলেও প্রকৃত ঘটনা হচ্ছে একটা অতিমূল্যায়িত বাজারের পতন ছিল অবশ্যম্ভাবী। ব্যাংকগুলোর রাশ টেনে না ধরলেও এটি ঘটত। দ্বিতীয়ত, একটা নিয়ন্ত্রক সংস্থা হিসেবে বাণিজ্যিক ব্যাংকগুলোর ঝুঁকি হ্রাস করার জন্য বাংলাদেশ ব্যাংকের এ ছাড়া উপায়ও ছিল না।
সরকারের তৃতীয় বছরের শুরু থেকে দেশের অর্থনীতিতে আরও যে বড় আন্দোলিত ঘটনাটি ঘটে সেটি হচ্ছে শেয়ারবাজারের ধস। মূলত দ্বিতীয় বছরের শেষ থেকেই আকাশছোঁয়া উচ্চতা থেকে বাজারের পতন শুরু হয় এবং দরপতনের মাত্রা ১৯৯৬-এর ধসের রেকর্ডকেও ছাড়িয়ে যায়। ২০১০-র ১৯ ডিসেম্বর যে দরপতন ঘটে, সেটা ছিল ডিএসইর ইতিহাসে একদিনের পতনের সর্বোচ্চ রেকর্ড। ক্ষতিগ্রস্ত সাধারণ বিনিয়োগকারীরা সহিংস বিক্ষোভে অবতীর্ণ হলে তাতে রাজনৈতিক ইন্ধন জোগানোর প্রয়াস লক্ষ করা যায়। ফলে সরকার যথারীতি একটা তদন্ত কমিটি গঠন করে। কমিটির প্রতিবেদন জমা দেওয়ার পর দেড় বছরের মতো সময় পেরিয়ে গেলেও সরকারের তরফ থেকে কোনো ক্রিয়া-প্রতিক্রিয়া লক্ষ করা যায়নি। বিনিয়োগকারীদের ক্রমাগত বিক্ষোভের মুখে সরকার একটা বিশাল অঙ্কের তহবিল গঠনের উদ্যোগ গ্রহণ করেন। বিশেষজ্ঞদের ধারণাকে সত্য প্রমাণ করে সেই উদ্যোগ হালে পানি পায়নি।
সবশেষে ক্ষতিগ্রস্ত বিনিয়োগকারীদের সাহায্য করে পরিস্থিতি সামাল দিতে এবং শেয়ারবাজারের স্থিতিশীলতা বজায় রাখার স্বার্থে স্বয়ং প্রধানমন্ত্রীর সরাসরি হস্তক্ষেপে ক্ষতিগ্রস্ত ক্ষুদ্র বিনিয়োগকারীদের প্রত্যাশিত একটা প্রণোদনা প্যাকেজ ঘোষণা করা হয়। এই প্যাকেজের মধ্যে আছে তালিকাভুক্ত কোম্পানির উদ্যোক্তা পরিচালকদের ন্যূনতম ৩০ শতাংশ শেয়ার ধারণ করা, বিদেশি বিনিয়োগ আকর্ষণ করার জন্য শেয়ারবাজার থেকে বিদেশি বিনিয়োগকারী এবং অনিবাসী বাংলাদেশিদের অর্জিত লভ্যাংশ থেকে প্রচলিত হারে ১০ শতাংশ হারে আয়কর প্রত্যাহার, শেয়ারবাজারে বিনিয়োজিত অর্থের উৎস সম্পর্কে কোনো প্রশ্ন না তোলা ইত্যাদি। এ ছাড়া রয়েছে শেয়ারবাজারে একক গ্রহীতার কাছে বাণিজ্যিক ব্যাংকগুলোর সীমাতিরিক্ত ঋণসীমার মধ্যে নামিয়ে আনার সময়সীমা ২০১২-র পরিবর্তে ২০১৩-র শেষ পর্যন্ত বর্ধিতকরণ, কোনো কোম্পানিতে ব্যাংকের দীর্ঘমেয়াদি মূলধন (ইকুইটি) বিনিয়োগ শেয়ারবাজারে সেই ব্যাংকের বিনিয়োগ কিংবা এক্সপোজার হিসেবে গণ্য না হওয়া, ব্যাংকের নিজস্ব সাবসিডিয়ারি মার্চেন্ট ব্যাংক ও ব্রোকারেজ প্রতিষ্ঠানে ব্যাংকের বিনিয়োজিত মূলধন পুঁজিবাজারে সেই ব্যাংকের বিনিয়োগ হিসেবে গণ্য না হওয়া ইত্যাদি। প্রণোদনা প্যাকেজের সুফল প্রাপ্তির কোনো লক্ষণ এখনো বাজারে দৃশ্যমান হয়নি। বাজারে বিনিয়োগকারীদের হূত আস্থা ফিরিয়ে আনতে না পারলে বর্তমান সরকারকে দুই মেয়াদে দুটো শেয়ারবাজার ধসের দায়ভার বহন করে যেতে হবে।
সরকারের বর্তমান মেয়াদে ব্যাংকিং খাতও খুব স্বস্তিতে আছে বলে প্রতীয়মান হয় না। এই পরিস্থিতির জন্য কয়েকটি কারণ প্রধানত দায়ী। প্রথমত, ২০০৯ থেকে ২০১০ সালের শেষাবধি বাণিজ্যিক ব্যাংকগুলো সরাসরি এবং পরোক্ষে শেয়ারবাজারে প্রচুর লগ্নি করে বসে। পরোক্ষ লগ্নি হয়েছে ব্যাংকের প্রকাশ্য ও অপ্রকাশ্য বিনিয়োগের মাধ্যমে। এই বিশাল বিনিয়োগের ফলাফল বাজারের বর্তমান অবস্থায় সহজেই অনুমেয়। দ্বিতীয়ত, বেপরোয়া ঋণ সমপ্রসারণ এবং শেয়ারবাজারে বিনিয়োগের ফলে ব্যাংকগুলো যখন চরম তারল্য সংকটে পড়ে যখন কেন্দ্রীয় ব্যাংক মুদ্রাস্ফীতি নিয়ন্ত্রণের উদ্দেশ্যে সংবিধিবব্ধ জমার পরিমাণ বাড়িয়ে দিয়ে অর্থ ও ঋণপ্রবাহ নিয়ন্ত্রণের উদ্যোগ নেয়। ফলে সংকুচিত হয় ব্যাংকের ঋণদান ক্ষমতা। তৃতীয়ত, বিশ্ববাজারে ২০০৭-২০০৮-এর ভয়াবহ মূল্যস্ফীতির পর আচমকা দরপতনে দেশের বড় আমদানিকারকেরা বিশাল ক্ষতির সম্মুখীন হয়, যার একটা বড় অংশ ব্যাংকের খেলাপি এবং মেয়াদোত্তীর্ণ ঋণে পরিণত হয়। নানা কায়দায় সেসব ঋণকে সচল দেখানোর কারণে কাগজ-কলমের তথ্য-উপাত্তে খেলাপি ঋণের বৃদ্ধি পরিলক্ষিত হচ্ছে না। চতুর্থত, জাহাজভাঙাশিল্প, ইস্পাত এবং আবাসন খাতের উত্থান-পতন ব্যাংকিং খাতকে করে রেখেছিল ঝঞ্ঝাবিক্ষুব্ধ। তার ওপর বাসেল ২ বাস্তবায়নের প্রাক্কালে কিছু ব্যাংকের দুর্বল মূলধন ভিত্তি এবং পুঁজি পর্যাপ্ততার ঘাটতি আন্তর্জাতিক মানের ব্যাংকিং ব্যবস্থা তৈরির পথে একটা বড় চ্যালেঞ্জ হয়ে দেখা দিতে পারে।
ব্যাংকিং খাতের এহেন পরিস্থিতিতে এই খাত থেকে সরকারের ক্রমাগত ঋণ গ্রহণের কারণে শঙ্কিত বিশেষজ্ঞমহল। শুধু ঋণ গ্রহণ নয়, অর্থ মুদ্রণের মাধ্যমেও কেন্দ্রীয় ব্যাংক থেকে অর্থায়ন গ্রহণ করছে সরকার। চলতি অর্থবছরের বাজেটে অনুমিত ঋণের ১২ দশমিক ৫ শতাংশ বেশি ঋণ ইতিমধ্যে সরকার নিয়ে ফেলেছে বছরের অর্ধেক পেরোনোর আগে। এর মধ্যে বেশির ভাগই অবশ্য কেন্দ্রীয় ব্যাংক থেকে। সরকার হয়তো বলতেই পারে প্রকৃত প্রয়োজনেই এই ঋণ নেওয়া হয়েছে। যেমন তাড়াহুড়ো করে ক্রমবর্ধমান বিদ্যুতের চাহিদা মেটাতে কুইক রেন্টাল বিদ্যুৎকেন্দ্র স্থাপন করে সরকার একধরনের দীর্ঘমেয়াদি দায়ে পড়ে গেছে। সঙ্গে গোদের ওপর বিষফোঁড়ার মতো যুক্ত হয়েছে বৈদেশিক বাণিজ্যে লেনদেন ঘাটতি। চলতি অর্থবছরের প্রথম চার মাসে পণ্য বাণিজ্যে ঘাটতি ছিল ৩১০ কোটি ডলার, আমদানি বৃদ্ধির হার গত বছরের একই সময়ের তুলনায় ৩২ শতাংশ এবং রপ্তানি বৃদ্ধির হার ২১ শতাংশ। বৈদেশিক মুদ্রার রিজার্ভ বেশ কয়েকবার এক হাজার কোটি ডলারের নিচে নেমে এসেছিল, অথচ দীর্ঘদিন ধরে রিজার্ভ কখনোই এর নিচে নামেনি, এমনকি ২০১০-এর ডিসেম্বরের শেষেও ছিল এক হাজার ১০০ কোটি ডলারের বেশি। বর্তমান প্রবণতা বজায় থাকলে ভবিষ্যতে পরিস্থিতির আরও অবনতি ঘটতে পারে।
এত অর্থনৈতিক চ্যালেঞ্জ মোকাবিলা করে সরকারের বাকি মেয়াদ নিরঙ্কুশ করার জন্য ঋণ নিয়ে ঘি খাওয়া বন্ধ করতে হবে, কাটছাঁট করতে হবে উচ্চাভিলাষী প্রকল্পসমূহ, বৈদেশিক বাণিজ্য ঘাটতি কমাতে হবে, তার জন্য দরকার অপ্রয়োজনীয় ও বিলাস সামগ্রীর আমদানি কঠোর হাতে নিয়ন্ত্রণ। জিডিপির প্রবৃদ্ধি নিয়ে বহু সংশয় রয়েছে, মুদ্রাস্ফীতি এবং বিনিয়োগের বর্তমান ধারায় এই সংশয় অমূলক নয়। তবে অঙ্কের মারপ্যাঁচে লক্ষ্যমাত্রার প্রবৃদ্ধি যদি অর্জিতও হয়, দেশের মানুষকে মূল্যস্ফীতির হাত থেকে সুরক্ষা দিতে না পারলে এই প্রবৃদ্ধি একটা অর্থহীন সংখ্যা হিসেবেই থাকবে, জনগণ কিংবা সরকার কারও জন্যই মঙ্গলময় হবে না।
ফারুক মঈনউদ্দীন: লেখক ও ব্যাংকার।
জেলা পরিষদ ও জেলা প্রশাসন
১২৫ বছর পুরোনো প্রতিষ্ঠানটি অকার্যকর থাকবে?
জেলা পরিষদ ও জেলা প্রশাসনের সংস্কার বিষয়ে গত ২৮ ডিসেম্বর প্রথম আলোয় প্রকাশিত নিবন্ধের ধারাবাহিকতায় বলা যায়, অবিভক্ত ভারতে জেলা বোর্ড ও জেলা প্রশাসনে একধরনের প্রশাসনিক শৃঙ্খলা ছিল। দুটি প্রতিষ্ঠিত ব্যবস্থাই নিজ নিজ কর্মপরিধির বিস্তার ও সীমাবদ্ধতা সম্পর্কে ছিল অবহিত ও সচেতন। তা ছাড়া পরস্পরের কর্মক্ষেত্রের প্রতি তাদের একধরনের সম্ভ্রমবোধ এবং আচার-আচরণেও প্রতিপালিত হতো কঠোর শিষ্টাচার। বর্তমান প্রেক্ষাপটে তা কতটুকু সংগত, সে প্রশ্ন অবান্তর।
পাকিস্তান সৃষ্টির পর ব্রিটিশ আমলের ‘জেলা বোর্ড’ ব্যবস্থার নেতৃত্বকাঠামোয় পরিবর্তন আসে। জেনারেল আইয়ুব খানের শাসনামলে ‘ডেপুটি কমিশনার’কে পদাধিকারবলে জেলা পরিষদের চেয়ারম্যান করা হয়। ধীরে ধীরে নবগঠিত পাকিস্তান রাষ্ট্রে জন্মলাভ করতে থাকে নতুন নতুন বিভাগ, দপ্তর, অধিদপ্তর। জেলা পর্যায়ে বাড়তে থাকে সরকারি কর্মকর্তা, সরকারি দপ্তরের সংখ্যা ও কর্মের বিস্তৃতি। জেলা পরিষদের অনেক কাজ কেন্দ্রীয় বা প্রাদেশিক সরকারের বিভিন্ন বিভাগের হাতে চলে যায়।
১৯৭১ সালে বাংলাদেশের স্বাধীন রাষ্ট্র হিসেবে যে নবতর যাত্রা এবং প্রশাসনিক পুনর্গঠন, তাতে নির্বাচিত স্থানীয় সরকারের বিষয়টি কিছুটা চাপা পড়ে যায়। মূলত, আইয়ুব খানের ‘মৌলিক গণতন্ত্র’ ও মৌলিক গণতন্ত্রীদের প্রতি রাজনৈতিক বৈরিতা সাময়িকভাবে স্থানীয় সরকার প্রতিষ্ঠানের ব্যবস্থা সম্পর্কেও একধরনের অনীহা সৃষ্টি করে। তা ছাড়া স্বাধীন দেশের উচ্চপর্যায়ের সরকারি কর্মকর্তাদের মন্ত্রণালয়, সচিবালয় এবং মাঠ প্রশাসনে পূর্বতন প্রশাসনিক কাঠামোকে প্রতিস্থাপনে যত বেশি উৎসাহী ছিলেন, সংবিধানের বিধান অনুসরণ করে জনপ্রতিনিধিত্বশীল কাঠামো পুনর্গঠনের বিষয়টি বরাবরই সুকৌশলে এড়িয়ে যান। এভাবে বাংলাদেশে ৪০ বছরের ইতিহাসে ইউনিয়ন এবং নগর পর্যায় ছাড়া অন্যান্য স্তরে মূলত আমলাতান্ত্রিক একাধিপত্য রজায় রাখার স্বার্থে সংবিধানকে এড়িয়ে প্রজ্ঞাপন ও সার্কুলারের মাধ্যমে স্থানীয় শাসন ও উন্নয়নের আমলাতান্ত্রিক ধারাবাহিকতা রক্ষা করে যাওয়া হয়।
১৯৯১ সালের পর যে রাজনৈতিক পরিবর্তন, তার পর থেকে আমলাতান্ত্রিকতা সার্বিকভাবে রাজনৈতিক নেতৃত্বের পদানত হয়ে তা গণমুখী প্রাতিষ্ঠানিকতার পরিবর্তে দলীয় স্বেচ্ছাচারের দিকে যাত্রা শুরু করে। বর্তমানে তা এমন একটি রূপ পরিগ্রহ করেছে, যা খুবই ভয়ানক ও আশঙ্কার।
এখন জেলা ও উপজেলা পর্যায়ে কার্যত কোনো আইনের শাসন নেই। প্রথমত, সরকারের নির্বাহী বিভাগের যে ‘চেইন অব কমান্ড’, তা ভেঙে পড়েছে। একজন ডেপুটি কমিশনারের জবাবদিহি তাঁর বিভাগীয় কমিশনারের প্রতি যতটুকু, তার চেয়ে একজন সাংসদ বা জেলার মন্ত্রী কিংবা ক্ষমতাসীন রাজনৈতিক দলের প্রতিই অধিক। অপর দিকে উপজেলা পর্যায়ের প্রধান কর্মকর্তাকে অযাচিতভাবে জাতীয় সাংসদের ‘এজেন্ট’ হয়ে কাজ করতে বাধ্য করা হয়। এ ক্ষেত্রে তাঁর ঊর্ধ্বতন কর্মকর্তা ডেপুটি কমিশনার তাঁকে সুরক্ষা ও সহায়তা কোনোটাই করতে পারেন না। জেলায় পুলিশ প্রশাসন পুরোপুরি স্বাধীন। পুলিশ শুধু পুলিশের কাছেই জবাবদিহি করবে। জেলায় এখন অসংখ্য সরকারি কর্মকর্তা-কর্মচারী এবং সেখানে সাধারণ ও বিশেষজ্ঞ কর্মকর্তাদের মধ্যে দ্বন্দ্ব। বিচারিক ও আধা বিচারিক কিংবা রেগুলেটরি ও উন্নয়নমূলক কার্যক্রম পরিচালনাকারীদের মধ্যে দ্বন্দ্ব। জেলায় সুনির্দিষ্ট কোনো সমন্বয় বা তদারকব্যবস্থা বা সমন্বয়ের কোনো কেন্দ্রবিন্দু নেই। এ রকম অবস্থায় এখানে সরকারি অর্থপ্রবাহ ও ব্যয়ের জেলাভিত্তিক তথ্য-পরিসংখ্যান এবং তার প্রভাব ও ফল নির্ণয় খুবই দুষ্কর। এখনো কোথাও কোনো দুর্ঘটনা ঘটলে সে দায় কেউ নেয় না। আইনশৃঙ্খলার দায় পুলিশ নিতে পারে না। একাধিক সংস্থার মধ্যে রশি-টানাটানি চলে। সরকারি জমিজিরাত, খাল, নদী, ভবন বেদখল হলে জেলা ও উপজেলার কর্মকর্তারা অসহায়ত্বে ভোগেন। স্বাস্থ্য, শিক্ষা, সড়ক-জনপথের বেহাল দশায়ও কোনো সুনির্দিষ্ট স্থান নেই, যেখানে গেলে প্রতিকার পাওয়ার আশা থাকে। রাজনৈতিক দলের নেতা, জাতীয় সাংসদ, নির্বাচিত স্থানীয় পরিষদ, সরকারের জনপ্রশাসনের কর্মকর্তা, আইনশৃঙ্খলা রক্ষাকারী বাহিনী, বিশেষায়িত বিভাগ, বেসরকারি স্বাস্থ্য ও শিক্ষাপ্রতিষ্ঠান—এখানে কার কী দায়িত্ব ও ভূমিকা, তার কোনো সুনির্দিষ্ট সীমারেখা কেউ মানছে না বা সময়ের ব্যাপ্ততায় ভূমিকা ও দায়িত্বের আইনি সীমারেখা বিলীন হয়ে এখানে নতুন একধরনের অপ্রাতিষ্ঠানিক-অনানুষ্ঠানিক ব্যক্তি ও দলনির্ভর নিয়ন্ত্রণকাঠামো প্রতিষ্ঠিত হয়েছে।

দুই.
জেলা পরিষদের আলোচনাতেই যদি ফিরে আসি তাহলে দেখতে পাব, এটি প্রায় ১২৫ বছরের একটি প্রতিষ্ঠান। কিন্তু এর সঠিক ভূমিকা ও কার্যক্রম কী হবে, তা অস্পষ্ট রেখে এটিকে বছরের পর বছর টেনে চলেছি। দেশের ৬১টি জেলা পরিষদের মধ্যে একটিমাত্র প্রতিষ্ঠান রংপুর জেলা পরিষদের কথাই ধরা যাক। এটি সম্ভবত ১৮৮৭ সালে প্রতিষ্ঠিত। ১৯৮৭ সালে শতবর্ষ পূর্ণ করল। এ পরিষদে রয়েছে প্রায় তিন হাজার ৭০০ একর জমি, তিনটি মার্কেটে প্রায় ৪০০ দোকান, অত্যন্ত সুদৃশ্য মনোরম একটি ভবন এবং প্রায় ৪০ জন কর্মকর্তা-কর্মচারী। কিন্তু প্রতিষ্ঠানটি শত বছরের ঐতিহ্য বহন করলেও বর্তমান সময়ে তার ভূমিকা কী? গত তিন বছরে ১৪ থেকে ১৮ কোটি টাকার বাজেট তারা বাস্তবায়ন করেছে। কিন্তু এই উন্নয়নকাজের ধরন খুবই হাস্যকর। গত অর্থবছরে রংপুর জেলা পরিষদ ৩০০টির মতো স্কিম বাস্তবায়ন করেছে। প্রতিটি স্কিমের অর্থমূল্য হয় এক লাখ, নয়তো ৫০ হাজার। এর বেশিও নয়, কমও নয়। এভাবে চার-পাঁচ কোটি টাকা খয়রাতি সাহায্য দেওয়ার মতো করে ব্যয় করা হয় দেশের প্রতিটি জেলা পরিষদে। স্থানীয় সাংসদ, যেকোনো প্রভাবশালী ব্যক্তির ব্যক্তিগত তদবিরের মাধ্যমে প্রতিবছর জেলা পরিষদ থেকে অর্থ বরাদ্দ করিয়ে নেওয়া হচ্ছে বিভিন্ন প্রতিষ্ঠানের নামে। এই প্রতিষ্ঠানটি তার যা সম্পদ, তা দিয়ে স্বচ্ছ একটি পরিকল্পনা করে তা অগ্রাধিকারভিত্তিক প্রকল্পে ব্যয় করে না। এই ব্যবস্থা রংপুর জেলা পরিষদের বিচ্ছিন্ন ও ব্যতিক্রমী দৃষ্টান্ত নয়। সারা দেশেই এভাবে জেলা পরিষদ নামে নামসর্বস্ব একটি প্রতিষ্ঠান চালু আছে।
এ ক্ষেত্রে প্রতিবেশী ভারতের দিকে আমরা একবার তাকাতে পারি। উপমহাদেশের ব্রিটিশ ঔপনিবেশিক শাসনের একই ধারাবাহিকতায় উভয় দেশের প্রশাসনিক ব্যবস্থা গড়ে উঠেছে। ভারতের ব্রিটিশ প্রশাসনিক প্রতিষ্ঠানগুলো যথা বিভাগীয় কমিশনার, কালেক্টর ও জেলা ম্যাজিস্ট্রেট, সাব-ডিভিশনাল অফিসার প্রভৃতি কর্মকর্তার পদ বহাল রয়েছে এবং তাঁরা তাঁদের ভূমিকা যথারীতি পেশাদারির সঙ্গে পালন করছেন। পাশাপাশি গ্রাম পঞ্চায়েত, পঞ্চায়েত সমিতি বা তালুক/তহশিল পঞ্চায়েত (আমাদের উপজেলা পর্যায়) এবং জেলা পরিষদগুলো অত্যন্ত কার্যকরভাবে কাজ করছে। উপরন্তু, স্থানীয় প্রশাসন ও স্থানীয় সরকার প্রতিষ্ঠানগুলোর মাঝখানে রয়েছে তিন পর্যায়ের আইনসভার সদস্য। যথা—রাজ্যপর্যায়ে বিধানসভা এবং কেন্দ্রীয় পর্যায়ে লোকসভা ও রাজ্যসভার বিধায়ক। এখানে স্থানীয় রাজনৈতিক প্রতিষ্ঠান তথা গ্রাম পঞ্চায়েত, পঞ্চায়েত সমিতি ও জেলা পরিষদ প্রতিনিধি এবং ওপরের স্তরের বিধানসভা, লোকসভা ও রাজ্যসভার প্রতিনিধির মধ্যে কার্যগত ও ভূমিকাগত সীমারেখা ও বিভাজনে স্পষ্টতার কারণে অধিক্ষেত্র নিয়ে বড় ধরনের বিরোধ দেখা যায় না, এমনকি ভিন্ন ভিন্ন রাজনৈতিক দলের প্রতিনিধি হওয়ার পরও নয়। অপর দিকে প্রশাসনিক অধিকর্তা—জেলার কালেক্টর, পুলিশ সুপার বা একজন কৃষি কর্মকর্তা বা শিক্ষা কর্মকর্তা—সবাই নিজ অধিক্ষেত্রের মধ্যে অত্যন্ত স্বাধীন ও নির্ভরতার সঙ্গে আইনানুগ কাজ যেমন করতে পারেন, তেমনি প্রতিটি প্রশাসনিক স্তরের স্থানীয় সরকারের সঙ্গেও তাঁরা সম্পূর্ণ সম্পৃক্ত হয়ে কাজ করতে পারেন। বিধানসভা, লোকসভা ও রাজ্যসভার প্রতিনিধিরা পঞ্চায়েত সমিতি ও জেলা পরিষদে পদাধিকারবলে সদস্য হন (সর্বত্র না হলেও কোনো কোনো রাজ্য, বিশেষত পশ্চিমবঙ্গ ও কেরালায়), কিন্তু তাঁরা ওই সব পরিষদে ভোট দেন না বা স্থায়ী কমিটির সদস্য বা সভাপতি হন না।
ভারতীয় প্রজাতন্ত্রের সংবিধানের ৭৩ ও ৭৪তম সংশোধনীর মাধ্যমে ১৯৯৩ সালের পর থেকে প্রতিটি রাজ্যের ওপর স্থানীয় সরকারের কতিপয় বিষয়ে বাধ্যবাধকতা আরোপ করা হয়েছে। সে বিষয়গুলোর একটি সংক্ষিপ্ত তালিকা নিম্নরূপ:
১. প্রতিটি রাজ্যে গ্রাম, ব্লক/তহশিল/তালুক এবং জেলা পর্যায়ে তিন স্তরের স্থানীয় সরকার তথা পঞ্চায়েতি রাজপ্রতিষ্ঠান সৃষ্টির লক্ষ্যে আইন প্রণয়ন ও বাস্তবায়ন বাধ্যতামূলক।
২. স্থানীয় সরকার প্রতিষ্ঠানে ২৯টি বিষয় পর্যায়ক্রমে ১০ বছরের মধ্যে হস্তান্তর করতে হবে। তাই সেই লক্ষ্যে সংবিধানের বিশেষ একটি তফসিলে কেন্দ্রীয়, রাজ্য ও স্থানীয় সরকারের বিষয়গুলো সুনির্দিষ্ট করে দেওয়া হয়েছে।
৩. প্রতিটি রাজ্য সরকার ‘স্থানীয় সরকার অর্থ কমিশন’ গঠন করে স্থানীয় সরকার অর্থায়নে একটি নীতিমালা বা ফর্মুলার ওপর ভিত্তি করে স্থানীয় সরকারকে অর্থায়ন করবে।
৪. প্রতিটি রাজ্যে বাধ্যতামূলকভাবে জেলাভিত্তিক অংশগ্রহণমূলক বিকেন্দ্রীকৃত পরিকল্পনা পদ্ধতি গড়ে তুলবে। সে লক্ষ্যে জেলা পরিকল্পনা কাউন্সিল (ডিপিসি) গঠন করবে। সে কাউন্সিলের প্রধান হবেন জেলা পরিষদের সভাধিপতি এবং সচিবের দায়িত্ব পালন করবেন ‘জেলা ম্যাজিস্ট্রেট ও কালেক্টর’। কোনো কোনো জেলায় তাঁরা আমাদের মতো ‘ডেপুটি কমিশনার’ হিসেবেও পরিচিত।
৫. জেলা পরিকল্পনায় গ্রাম, ব্লক, পৌরসভা, কেন্দ্রীয় ও রাজ্য সরকারের প্রকল্পগুলোর সমন্বয় করা হয়।
৬. জেলা পরিকল্পনা রাজ্য পরিকল্পনা কমিশন ও কেন্দ্রীয় পরিকল্পনা কমিশনের কৌশল ও লক্ষ্যমাত্রার সঙ্গে সমন্বয় করে করা হয়।
৭. রাজ্যের ‘স্থানীয় সরকার অর্থ কমিশন’ কেন্দ্রীয় সরকারের অর্থ কমিশনের সঙ্গে তাদের সুপারিশমালা সমন্বয় করে থাকে।
৮. কোনো রাজ্য সরকার সংবিধানের এসব নির্দেশনা প্রতিপালন না করলে তারা কেন্দ্রীয় সরকারের অর্থ বরাদ্দ পাওয়ার ক্ষেত্রে অগ্রাধিকার লাভ করে না।

তিন.
বাংলাদেশে কেন্দ্রীয় প্রশাসন ও মাঠ প্রশাসন এবং স্থানীয় সরকার প্রতিষ্ঠান ও স্থানীয় সরকার নেতারা নানামুখী দ্বন্দ্ব-সংঘাতে ক্ষতবিক্ষত, রক্তাক্ত। তার সঙ্গে সাম্প্রতিক কালে যুক্ত হয়েছে জাতীয় সংসদ নেতা ও স্থানীয় পরিষদ নেতাদের সংঘাত। জেলা পরিষদ এ সংঘাত থেকে মুক্ত থাকবে, স্বাভাবিকভাবে তা কল্পনা করা যায় না। তা ছাড়া অনির্বাচিত প্রশাসকের পক্ষে ক্ষমতার বৈধতা রক্ষাও প্রাথমিক সমস্যা হিসেবে দেখা দিতে পারে। তবে এখানে জাতীয় সংসদ, স্থানীয় পরিষদ (ইউনিয়ন, উপজেলা, পৌরসভা, জেলা) এবং জেলা ও উপজেলার স্থানীয় প্রশাসনের প্রত্যেকের সুনির্দিষ্ট ভূমিকা ও কার্যক্রম নির্ধারণ করতে হবে। কর্মপরিধির দ্বৈততা, অস্পষ্টতা, একই কাজের দায়িত্ব একাধিক সংস্থার হাতে অস্বচ্ছ পন্থায় অর্পণ সমস্যা ও সংঘাত বাড়ায় এবং অর্থের অপচয় ঘটায়। জেলা পরিষদ পুনর্গঠিত হলে তিন স্তরে স্থানীয় সরকার গঠন সম্পন্ন হবে। গ্রামীণ ও নগরস্থানীয় সরকারের পরিকল্পনা সমন্বয় সহজতর হবে এবং সেই পরিপ্রেক্ষিতে বিভাগ, জেলা ও উপজেলা পর্যায়ের প্রশাসনকেও নবতর কাঠামোয় সাজাতে হবে। পার্বত্য তিনটি জেলায় জেলা পরিষদ কার্যক্রমের কিছু বিষয় এ পর্যায়ে সমতলের ক্ষেত্রেও প্রয়োগের অবকাশ সৃষ্টি হয়েছে। এসব বিষয় বিশেষত ভারতের তিন স্তরের স্থানীয় পরিষদ কার্যক্রম গভীরভাবে পর্যবেক্ষণ করে আমরাও সতর্কভাবে এগোতে পারি। কারণ, এ ক্ষেত্রে এর চেয়ে আর কোনো উন্নত বিকল্প দেখা যায় না।
* গত লেখার এক স্থানে ছিল ১৭৯২ সালে লর্ড কর্নওয়ালিশ জেলা ম্যাজিস্ট্রেটের অধীনে সৃষ্টি করেন বর্তমানের থানা ও ৪০০ দারোগার পদ। ভুলবশত ১৯৭২ সাল ছাপা হয়েছে।
তোফায়েল আহমেদ: স্থানীয় সরকার বিশেষজ্ঞ ও সাবেক সদস্য, স্থানীয় সরকার কমিশন।
শীতের স্নিগ্ধ বিকেল। রোদের আমেজ তখনো মিলিয়ে যায়নি। শীতের মিষ্টি রোদটা লুকোচুরির খেলা খেলছে মহাখালী ওভারব্রিজের গা বেয়ে। এমন বিকেলে নিজের কাজ নিয়ে মগ্ন এক লোক। পাশ দিয়ে যে যাচ্ছে, তার দিকেই একটু হালকা মনোযোগ দিয়ে তাকাচ্ছেন তিনি। দৃষ্টিটা পড়ে মনে হচ্ছিল, যেন নিজের দ্রব্যাদির জন্য ক্রেতার খোঁজ করছেন তিনি। আলাপ জমাতে হলে কথা বলতে হবে। দায়িত্বটা নিলাম আমিই। সামনে বেশ কিছু জিনিসের স্তূপ। ‘এগুলো কী?’ তিনি বলেন, ‘এসব বিভিন্ন ধরনের মসলা।’ ‘কী নাম এগুলোর?’ ‘এগুলোর তো একেকটার একেক নাম—জায়ফল, জয়ত্রী, কিশমিশ, এলাচ, কাউনের চাল, জিরা, কালিজিরা আরও কত কী?’ ‘আপনার নাম কী?’ ‘আমার নাম সোহরাবউদ্দীন।’ মহাখালী ওভারব্রিজের নিচে নিজের জিনিসপত্রের পসরা সাজিয়ে বসেন তিনি। নিজের কাজের প্রতি সবারই একটা মনোযোগ থাকে। তাই সামনে দিয়ে যে যাচ্ছে, তার মধ্যেই তিনি খোঁজেন নিজের পণ্যের ক্রেতাকে।
কিশোরগঞ্জের করিমগঞ্জ থানা। সেখানে জাবরাবাদ নামে একটা গ্রাম আছে। সেই গ্রামেই নিজেদের একটা বাড়ি আছে সোহরাবউদ্দীনের। হোক না সেটা অনেক ছোট, তবে ভালোবাসায় গড়া। সেখানেই বেড়ে উঠেছিলেন সোহরাবউদ্দীন। দিনগুলোও কেটে যাচ্ছিল বেশ ভালোই। কিন্তু সময় তো আর সব সময় এক রকম থাকে না। প্রতিনিয়ত সেখানে আসে পরিবর্তন। ‘কাইলকার দিনের সাথে তো আইজকারই মিল নাই। এত বছরে কি আর সব একই থাকে!’
আজ অনেক বছর হলো ঢাকায় এসেছেন সোহরাবউদ্দীন। কিন্তু ঢাকা আর গ্রামের পার্থক্যটা নিশ্চয়ই এখনো দূর হয়নি। এখনো বাড়ির টান বেশ ভালোই বোঝেন তিনি। তাই ছয় মাস পর পর ছোটেন বাড়ির দিকে। তিনি বলেন, ‘ভালো-খারাপ মিলাইয়া থাকে সবকিছু। ঢাকায় কিছু আছে ভালো লাগে, আবার কিছু আছে গ্রামে ভালো লাগে।’ গ্রামে ধানের ব্যবসা করতেন সোহরাবউদ্দীন। কিন্তু সেই ব্যবসা দিয়ে আর সংসার চলত না। গ্রাম এলাকায় তখন যেন ঢাকায় আসার ধুম পড়েছে। সবাই আসছে, কাজ করছে, টাকা আয় করছে। আগামী জীবনে পরিবর্তনের আশায় সোহরাবউদ্দীনও ছুটে এসেছিলেন ঢাকায়। তখন হাতে ছিল মাত্র ৩০০ টাকা। কষ্ট করে চলার প্রায় এক বছর পর নিজের স্ত্রী-সন্তানদের ঢাকায় নিয়ে এলেন সোহরাবউদ্দীন।
জীবনে অনেক রকমের কাজই করেছেন সোহরাবউদ্দীন। কখনো ফলের ব্যবসা করেছেন, আবার গাড়ির কন্ডাক্টরও ছিলেন। গত বছরের রোজার ঈদ থেকে করছেন মসলার ব্যবসা। ‘ঢাকাতেই কি থাকতে চান?’ প্রশ্নের জবাব দেন তিনি, ‘চাই না, কিন্তু উপায় তো দেখি না। এখনো পরিস্থিতি হয় নাই গ্রামে যাবার। আমি একবার একটা ট্রাক কিনেছিলাম। পরে সেটা আমার অবস্থা আরও খারাপ করেছে। এখন আর ট্রাকটাও নাই।’
‘গ্রামে কি আপনাদের নিজেদের যায়গাজমি নেই? থাকলে তো সেটুকু চাষ করে সংসার চালাতে পারেন?’ বুকের মধ্যে জমানো ব্যথাটা প্রকাশ করেন তিনি, ‘আরে, আমার গ্রামে কেবল থাকার মতো একটা বাড়ি আছে। চাষ করার মতো জমি নাই। সব রাঘববোয়ালরা খাইছে। রাঘববোয়াল বোঝেন না, রাঘববোয়াল। এরা আমার সবকিছু নষ্ট করছে। অনেক কষ্ট দিছে।’
মনের মধ্যে একগাদা কষ্ট নিয়ে ঢাকার পথে পা দিয়েছিলেন সোহরাবউদ্দীন। মনের কোণে আশা ছিল, হয়তো একটা কিছু পরিবর্তন হবে। তা না হলেও জীবনটা কাটবে একটু স্বচ্ছন্দে। কতটা পূরণ হয়েছে সেটা? দীর্ঘশ্বাস ছাড়েন তিনি, ‘নাহ! স্বপ্ন আমার পূরণ হয়নি। খুব ইচ্ছা ছিল বউ-বাচ্চা নিয়ে ভালো থাকব, ছেলেমেয়েরা লেখাপড়া শিখে টাকা কামাই করবে। কেউরেই তো পড়াইতে পারলাম না। তিন ছেলে আর তিন মেয়ে আমার। এখন কেবল চাই, ওরা যেভাবেই হোক মোটামুটি আয় করে খাক।’
চার বোন তিন ভাই সোহরাবউদ্দীনরা। বোনগুলোর বিয়ে হয়েছে, আর ভাইদের একজন মারা গেছেন। বাকি দুজন ঢাকায় থাকেন। তীর্থের কাকের মতো একাকী বসে বাড়িটি পাহারা দেন বৃদ্ধা মা। আর পথ চেয়ে থাকেন কখন ঢাকা থেকে ছেলেরা যাবে। ‘আমরা সবাই বাড়িতে গেলে মা খুব খুশি হয়। কিন্তু তাকে ঢাকায় আনতে চাইলেও সে আসে না। একা একা ওখানে থাকে, তাই আমাগো মন খারাপ লাগে। কষ্ট তো তারও হয়।’
এই ওভারব্রিজের নিচেই সকাল ৯টা থেকে রাত ১০টা পর্যন্ত মসলা নিয়ে বসেন সোহরাবউদ্দীন। সকালের দিকে ব্যস্ততা একটু কম থাকে। বিকেল হলেই ঘরে ফেরা মানুষগুলো টুকটাক কিনতে থাকে জিনিসপত্র। মসলা বিক্রি করে যা আয় হয়, তা দিয়ে সংসার মোটামুটি চলে যায়, কিন্তু গ্রামে ফেরার সেই স্বপ্নটা দূরেই থেকে যায়। মসলা শেষ হয়ে গেলে আবার কারওয়ান বাজার থেকে নিয়ে আসেন তিনি। এখানেই প্রতিটি দিন কাটে তাঁর। বলেন, ‘সবই সয়ে গেছে। কেবল এত বেশি শব্দ অনেক খারাপ লাগে। সেটা তো গ্রামে নাই।’
অর্থনীতি-সুশাসন
সাফল্য ভেসে যাচ্ছে ভুলের স্রোতে
শেখ হাসিনার নেতৃত্বাধীন মহা-জোট সরকারের মেয়াদের তৃতীয় বছর অতিক্রম হওয়ার ক্রান্তিলগ্নে আমলনামা প্রকাশের ও প্রচারের হিড়িক পড়েছে দেশের পত্রপত্রিকার কলামে এবং টেলিভিশন চ্যানেলের টক শোগুলোতে। এই প্রথাগত মূল্যায়ন-প্রক্রিয়াকে একেবারে বে-ফজুল বলা যাবে না, এমনকি প্রশংসার চেয়ে সমালোচনার মাত্রাধিক্য ঘটলেও ক্ষমতাসীন জোট এবং শেখ হাসিনার জন্য এই মূল্যায়নগুলো গুরুত্বপূর্ণ পথনির্দেশিকা হিসেবে বিবেচিত হওয়াই সমীচীন। কারণ, ভুল সংশোধনের জন্য আগামী দুই বছরকে চাইলে তিনি ভালোভাবে কাজে লাগাতে পারবেন। নিবন্ধের শিরোনামেই বলেছি, সাফল্যের কৃতিত্ব সরকার ঘরে তুলতে পারছে না প্রধানমন্ত্রীর ভুল সিদ্ধান্তের ‘স্রোতের’ কারণে। দু-একটা ভুল নয়, ‘ভুলের স্রোত’ বইয়ে দিয়েছেন তিনি, যা সাফল্যগুলোকে ভাসিয়ে নিয়ে যাচ্ছে। নিচের ব্যাখ্যাটা বোঝা দরকার:
শেখ হাসিনার বর্তমান মেয়াদের প্রশংসনীয় সাফল্য এসেছে কৃষি ও শিক্ষা খাতে। বলাবাহুল্য, দেশের জনগণের জীবনমানের টেকসই উন্নয়ন অর্জনের জন্য এই দুটি খাতেই যুগান্তকারী পরিবর্তনের ধারা জোরদার হচ্ছে। এ দুটিই যে সামাজিক ও অর্থনৈতিক প্রগতির গুরুত্বপূর্ণ দুই খাত—তা-ও নির্দ্বিধায় স্বীকার করা উচিত। ধান-চাল উৎপাদনে স্বয়ম্ভরতা অর্জন বিশ্বের সবচেয়ে ঘনবসতিপূর্ণ স্বল্লোন্নত দেশের জন্য যে কত বড় অর্জন, তা সবারই উপলব্ধি করা প্রয়োজন।
স্বাধীনতার উষালগ্নে এ দেশে ধান উৎপাদন ছিল বার্ষিক এক কোটি ১০ লাখ টনেরও কম। কিন্তু চাষযোগ্য জমির পরিমাণ গত ৪০ বছরে প্রায় এক-চতুর্থাংশ হ্রাস পাওয়া সত্ত্বেও ২০১১ সালে ধানের উৎপাদন ৩ কোটি ৫০ লাখ টন ছাড়িয়ে গেছে। বাংলাদেশের কৃষকেরাই এই চমকপ্রদ সাফল্যের নজির সৃষ্টি করেছেন। কিন্তু শেখ হাসিনার সরকার এবং বর্তমান কৃষিমন্ত্রী মতিয়া চৌধুরী যে দেশে একটি চলমান কৃষিবিপ্লবে নেতৃত্ব দিয়ে চলেছেন, তা স্বীকার করতে যেন আমরা কার্পণ্য না করি। কৃষি ও ভূমির সংস্কারে আরও অনেক কিছু করণীয় বাকি রয়েছে উৎপাদনের এই সাফল্যকে টেকসই করার জন্য এবং উৎপাদনের সুফলের ন্যায্যহিস্যা মেহনতি কৃষকের দ্বারে পৌঁছে দেওয়ার জন্য। অভিনন্দন জানাই কৃষকসমাজ ও সরকারকে।
একই সঙ্গে অভিনন্দন জানাতে চাই শিক্ষাব্যবস্থা সংস্কারের ৪০ বছরের আরাধ্য কাজটির শুভসূচনা করার জন্য। এ দেশের সংবিধানের ১৭ ধারায় রাষ্ট্র তার নাগরিকদের কাছে অঙ্গীকার করছে, শিক্ষাকে জনগণের মৌলিক অধিকার হিসেবে সব নাগরিকের জন্য মানসম্পন্ন যুগোপযোগী অভিন্ন শিক্ষার সুযোগ সৃষ্টি করার। কিন্তু ৪০ বছরেও এই সাংবিধানিক অধিকার প্রদানের জন্য যথোপযুক্ত শিক্ষানীতি প্রণয়ন ও বাস্তবায়ন করতে পারেনি এ দেশের কোনো সরকার, যদিও বঙ্গবন্ধু সরকারের প্রণীত কুদরত-ই-খুদা শিক্ষা কমিশনের প্রতিবেদনটি তদানীন্তন সরকার সরকারিভাবেই গ্রহণ করেছিল; বরং ১৯৭৫-পরবর্তী সরকারগুলো মুক্তবাজার অর্থনীতির প্রেসক্রিপশনকে ধন্বন্তরী ওষুধ হিসেবে গলাধঃকরণ করে শিক্ষাকে একটি বাজারের পণ্য হিসেবে ক্রয়-বিক্রয়ের সামগ্রীতে পরিণত করেছে, যে বাজারে উচ্চ-মধ্যবিত্ত ও ধনাঢ্য মাতা-পিতার সন্তানদের জন্য একধরনের, মধ্যবিত্ত ও নিম্ন-মধ্যবিত্তের জন্য একধরনের এবং নিম্নবিত্ত (ও প্রধানত গ্রামীণ) শ্রমজীবী জনগণের সন্তানদের জন্য আলাদা শিক্ষাব্যবস্থা গড়ে উঠেছে। এক বাংলাদেশের প্রাথমিক শিক্ষাস্তরে ১১ ধরনের শিক্ষাপ্রতিষ্ঠান গড়ে তোলা হয়েছে। এ দেশে রাষ্ট্রীয় অর্থে ক্যাডেট কলেজ, ইংলিশ মিডিয়াম স্কুল ও পাবলিক স্কুলও চালানো হয়, আবার যুগোপযোগিতাহীন শিক্ষা প্রদানের জন্য মাদ্রাসাও চালানো হয়। ফলে এক দেশে চার ধরনের নাগরিক গড়ে উঠছে। চার ধরনের সমাজের বাসিন্দা হিসেবে বড় হচ্ছে আমাদের সন্তানেরা। এই বৈষম্যের বেড়াজালে বন্দী শিক্ষাব্যবস্থাকে উদ্ধারের পথটি খুবই কণ্টকাকীর্ণ। কিন্তু শেখ হাসিনার বর্তমান সরকার এই কঠিন সাধনার পথে যাত্রা শুরু করেছে। এ ক্ষেত্রেও সাফল্য অর্জিত হতে শুরু করেছে যুগোপযোগী একটি শিক্ষানীতি প্রণয়ন ও বাস্তবায়নের চমকপ্রদ পদক্ষেপগুলোর মাধ্যমে। ইতিহাস এ জন্য বর্তমান সরকারকে সাধুবাদ জানাবে।
আমার কাছে বর্তমান সরকারের তৃতীয় সর্বোত্তম সাফল্যের নজির তথ্য ও যোগাযোগ প্রযুক্তির প্রসারকে বেগবান করার উদ্দেশ্যে সমাজ, অর্থনীতি ও রাষ্ট্র পরিচালনায় ডিজিটাইজেশনকে অগ্রাধিকার ভিত্তিতে বাস্তবায়ন। ১৯৯১-৯৬ মেয়াদের বিএনপি সরকারের ভুল সিদ্ধান্তের কারনে এ ব্যাপারে মারাত্মকভাবে পিছিয়ে পড়েছিলাম আমরা। ওই ভুলের মাশুলও দিতে হয়েছিল প্রায় হাজার কোটি টাকা। ডিজিটাল বাংলাদেশ গড়ে তোলার নির্বাচনী অঙ্গীকারকে বাস্তবায়নের যে কর্মযজ্ঞ চলছে, তার সুদূরপ্রসারী অভিঘাত উপলব্ধি করে প্রযুক্তিবিপ্লবে বাংলাদেশকে শামিল করার এই প্রয়াসকে গুরুত্ব দিতেই হবে।
বিদ্যুতের ক্ষেত্রে ২০০১-০৬ মেয়াদের বিএনপি-জামায়াত সরকার যে অমার্জনীয় ব্যর্থতার রেকর্ড রেখে গেছে তার ফলে ২০০৭-০৮ সালের তত্ত্বাবধায়ক সরকারের আমল থেকেই বিদ্যুতের লোডশেডিং অর্থনীতির জন্য এক ভয়াবহ বিপদ ডেকে এনেছিল। ওই মহাসংকট থেকে জনগণের দৈনন্দিন জীবন ও অর্থনীতির উৎপাদনের ধারাকে উদ্ধারের প্রয়াস ২০০৭ সাল থেকেই শুরু করা হলেও ২০০৯ সালে মহাজোট সরকার গত তিন বছরে বিদ্যুতের লোডশেডিং প্রায় অসহনীয় ছিল বললে অত্যুক্তি হবে না। স্বল্পমেয়াদি কুইক রেন্টাল পদ্ধতিতে বিদ্যুৎ উৎপাদনকে বর্তমান সরকারের তৃতীয় বছরে বেশ খানিকটা বাড়ানো গেলেও এটাকে অবিমিশ্র সাফল্য বলব না আমি। কারণ ডিজেল ও ফার্নেস তেলভিত্তিক ছোট ছোট বিদ্যুৎ প্ল্যান্টের মাধ্যমে বিদ্যুৎ উৎপাদন বাড়াতে গিয়ে উৎপাদন খরচ পড়ছে অনেক বেশি। অন্যদিকে একবার ডিজেল ও ফার্নেস তেলের দামে ভর্তুকি এবং আরেকবার বিদ্যুতের বিক্রয় দামে ভর্তুকি দিতে গিয়ে সরকারি বাজেটে বড়সড় ঘাটতি ডেকে এনেছে সরকার। আবার এক দশকের মধ্যে দেশের লেনদেনের ভারসাম্যের চলতি হিসাবেও ঘাটতি সৃষ্টি করেছে বাণিজ্য ভারসাম্যের বিশাল ঘাটতির বোঝা। আমার ধারণা, অর্থনৈতিক নীতি-প্রণেতা ও পরিচালনাকারীরা এহেন ডবল সাবসিডির পরিমাণ, গতি-প্রকৃতি ও অভিঘাত প্রাক্কলনে বড় ধরনের ভুল করেছেন। তাঁদের ভুলের কারণে সামষ্টিক অর্থনীতির ভারসাম্য বিনষ্ট হওয়ার ঝুঁকি সৃষ্টি হয়েছে। এখন শীতকাল, তাই লোডশেডিংয়ের প্রকোপ তেমন একটা নেই। ফেব্রুয়ারি-মার্চে বিদ্যুতের চাহিদা যখন আবার তুঙ্গে উঠবে, তখন বোঝা যাবে লোডশেডিং সত্যি-সত্যিই কমবে কি না। আগেভাগেই এ ব্যাপারে সতর্কবাণী উচ্চারণ করছি। বিদ্যুৎ সমস্যার মধ্য মেয়াদি ও দীর্ঘমেয়াদি সমাধানগুলোর অগ্রগতি তেমন আশাপ্রদ মনে হচ্ছে না। কয়লাভিত্তিক বিদ্যুৎ উৎপাদনের প্রস্তাবিত প্ল্যান্টগুলোকে সর্বোচ্চ অগ্রাধিকার দিয়ে দ্রুত বাস্তবায়ন না করা গেলে সাময়িক স্বস্তিকর অবস্থাকে টেকসই করা যাবে না।
সরকারের আরেকটি প্রশংসনীয় সাফল্য হলো আপৎকালীন খাদ্য মজুতকে প্রায় ১৭ লাখ টনে উন্নীত করা এবং আগামী বছর তা ২০ লাখ টনে উন্নীত করার অবকাঠামো নির্মাণ করা।
আরও দুটি সাফল্য অভিনন্দনযোগ্য। মানবতাবিরোধী অপরাধের বিচারপ্রক্রিয়া এগিয়ে চলেছে। এখন সময়ের দাবি হলো, আরও দুই-তিনটি ট্রাইব্যুনাল স্থাপন করে বিচারকার্য ত্বরান্বিত করা। একই সঙ্গে জামায়াত-শিবিরের বিভিন্ন পকেট সংগঠন ২০০১-২০০৬ সালে সরকারি মদদে যেভাবে বাংলাদেশকে মৌলবাদী সন্ত্রাসীদের অভয়ারণ্যে পরিণত করেছিল, তা কঠোর হাতে দমন করাকেও সাফল্য বলা চলে। জামায়াত-শিবিরের গোপন প্রস্তুতি বা সশস্ত্র প্রশিক্ষণ হয়তো ঠিকই চালু আছে; কিন্তু জঙ্গিবাদের প্রকাশ্য আস্ফাালন থেকে জাতিকে তিন বছরের জন্য নিষ্কৃতি প্রদান করেছে শেখ হাসিনার সরকার। এই সাফল্য নিঃসন্দেহে প্রশংসার দাবিদার।
এবার আসা যাক ব্যর্থতা এবং ভুলগুলোর সালতামামিতে। ব্যর্থতাগুলোকে আমি দেখতে চাই সুযোগ হিসেবে। আর অনেক ভুল—প্রায় সবগুলোর উৎস দেখা যাবে প্রধানমন্ত্রী নিজেই। তাই ভুল সংশোধনের দায়িত্বও তাঁর। সরকারের তৃতীয় বছরের সবচেয়ে বড় ব্যর্থতা মূল্যস্ফীতির তাণ্ডব কমিয়ে আনতে বিস্ময়কর ব্যর্থতা। আন্তর্জাতিক বাজারের দামের ঊর্ধ্বমুখী প্রবণতার কথা বলে এ ক্ষেত্রে পার পাওয়া যাবে না। দেশের অর্থনৈতিক ব্যবস্থাপনায় গলদ ও সমন্বয়হীনতা এই সমস্যাকে গুরুতর পর্যায়ে নিয়ে গেছে। রাজস্বনীতি, আর্থিকনীতি, আমদানিনীতি, বৈদেশিক বিনিময় হার ব্যবস্থাপনা—এই অতিগুরুত্বপূর্ণ ক্ষেত্রগুলোতে দক্ষতা দেখাতে পারেনি সরকার। জ্বালানির ভর্তুকি, বিদ্যুতের ভর্তুকি, গ্যাস অনুসন্ধান ও ট্রান্সমিশন, কয়লানীতি—ওপরের ক্ষেত্রগুলোতেও সমন্বয়হীনতা ব্যর্থতাকে বহুগুণ বাড়িয়ে দিয়েছে। শেয়ারবাজারের ধস ব্যাংকিং খাতেও সংকট সৃষ্টি করেছে। আবার ব্যাংকিং খাত থেকে সরকারের অভূতপূর্ব হারে ঋণ নেওয়ার কারণে কয়েক বছর আগের উদ্বৃত্ত তারল্য সমস্যার পরিবর্তে এখন ব্যাংকগুলোর ঋণ দেওয়ার ক্ষমতাই মারাত্মকভাবে সংকুচিত হয়ে গেছে। তিস্তা চুক্তি স্বাক্ষর হয়নি। ব্যর্থ হয়েছেন ড. মনমোহন সিং, আমরা বঞ্চিত হয়েছি। জাতীয় সংসদ পুরোপুরি অকার্যকর রয়ে গেছে, কিন্তু বিএনপিকেই এই ব্যর্থতার সিংহভাগ দায়ভার বইতে হবে। উপজেলা ব্যবস্থা অনেকখানি অকার্যকর রয়ে গেছে, শেখ হাসিনা চাইলে আগামী দুই বছরে সংশোধনমূলক আইনি পরিবর্তন এ ক্ষেত্রে সাফল্য বয়ে আনবে।
এবার আসি ভুলের তালিকায়। মানুষের সবচেয়ে বড় ভোগান্তি ঘটিয়েছেন সৈয়দ আবুল হোসেন। যোগাযোগমন্ত্রী হিসেবে তিনি ব্যর্থ, এটা সারা দেশের মানুষ এক বছর আগেই বুঝতে পারা সত্ত্বেও প্রধানমন্ত্রী তাঁকে সরিয়ে দিতে এত দেরি করলেন কেন? এই ভুলের মাশুল গুনতে হবে পুরো সরকারকে। আড়িয়ল বিলে বঙ্গবন্ধুর নামে বিমানবন্দর নির্মাণ না করলে বাঙালি জাতির বিপুল সংখ্যাগরিষ্ঠের হূদয় থেকে বিএনপি-জামায়াত কি তাঁকে তাড়াতে পারবে? তাঁর নামে আর কোনো কিছু বানানোর প্রয়োজন নেই। নামকরণের রাজনীতি থেকে রেহাই দিন, আল্লাহর ওয়াস্তে।
আগামী দুটি নির্বাচন সুপ্রিম কোর্টের পরামর্শ মোতাবেক তত্ত্বাবধায়ক সরকারব্যবস্থার অধীনে করার জন্য নীতিগত সিদ্ধান্ত নিয়ে, ওই সরকারের গঠনপ্রক্রিয়া নিয়ে সংলাপ শুরু করতে হবে সরকারকে। তাহলে বিএনপি-জামায়াতের মূল রাজনৈতিক অস্ত্রটিই ভোঁতা হয়ে যাবে। অধ্যাপক ইউনূসকে হেনস্তা করতে গিয়ে সরকার ও দেশের অনেক ক্ষতি হয়েছে। এই ফ্রন্টটা আল্লাহর ওয়াস্তে বন্ধ হওয়া দরকার। ঢাকা সিটি করপোরেশনের দ্বিধাবিভক্তি একেবারেই তুঘলকি সিদ্ধান্ত, পারলে এই আইনটা আবার বাতিল করুন। শামীম ওসমান, আবু তাহের, জয়নাল হাজারী—এ ধরনের গডফাদারেরা আওয়ামী লীগকে আর কোনো নির্বাচনেই জেতাতে পারবে না। জনগণের মন জয় করেই নির্বাচনে জিততে হবে আওয়ামী লীগকে। কারও মনে কারচুপি করার খায়েশ জাগলে পরিত্যাগ করুন। নয়তো জনরোষের স্রোতে সব হিসাব-কেতাব ভেসে যাবে।
সরকারের গত তিন বছরের সবচেয়ে বড় ভুল হিসেবে চিহ্নিত করব দুর্নীতিকে আশকারা দেওয়ার মানসিকতা প্রদর্শন। দুর্নীতি দমন কমিশনকে ঠুঁটো জগন্নাথে পরিণত করা হয়েছে। অন্যদিকে শাসক দল আওয়ামী লীগের বিপুল সংখ্যাগরিষ্ঠ নেতাকর্মী সারা দেশে দুর্নীতি ও লুটপাটের তাণ্ডবে মেতে উঠেছে। তিন বছর পূর্তিতে সরকারকে মনে করিয়ে দিচ্ছি, ১৯৯৬, ২০০১ ও ২০০৮ সালের নির্বাচনে ক্ষমতাসীন দলের ভরাডুবি হয়েছে দুর্নীতির বিরুদ্ধে জনগণের গণরায়ের কারণে। সাধু সাবধান!
অধ্যাপক ইসলাম যেগুলোকে সফলতা হিসাবে চালাতে চেয়েছিলেন, তিনি নিজেই সেইগুলোর ব্যাপারে মোটেও তুষ্ট নন। তাই শূরুতে সাফল্য বর্ণনা দিতে গিয়েও শেষতক সমালোচনায় তাঁকে যেতে হল। আর সমালোচনার উনি পরিধি সীমিত রেখেছেন, যদিও প্রধানমন্ত্রীর ভুল দেখিয়ে উনি একটা ভালো কাজ করেছেন।

ইতিহাসের শিক্ষা হলো, আওয়ামী লীগ কখোনোই ক্ষমতার মধ্য-গগণে তাদের ব্যর্থতাগুলো দেখতে পায় না, এবং সেই ধারাবাহিকতায় এইবারেও তাদের ব্যর্থতাগুলো দেখতে পাচ্ছে না। কেননা প্রধানমন্ত্রী স্বয়ং অনেক "আন্ডার পারফরমার"কে স্নেহ করে প্রশ্রয় দিয়েছেন। 
খোলা হাওয়া
জনমত মেনে নিয়ে এগিয়ে যেতে হবে
 আলো ২০১১ জনমত জরিপে অংশ নিয়েছেন পাঁচ হাজার মানুষ। তাঁরা থাকেন গ্রামে ও শহরে, তাঁরা বিভিন্ন বয়স-শ্রেণীর, কাজ করেন বিভিন্ন পেশায় অথবা তাঁদের কেউ কেউ শিক্ষার্থী, থাকেন নানা জেলায়। বাংলাদেশে এই মুহূর্তে ভোটারের সংখ্যা ঠিক কত আমার জানা নেই, হয়তো নির্বাচন কমিশন জানে—সম্ভবত আট-নয় কোটির ঘরে হবে। এই বিশাল ভোটার সংখ্যার তুলনায় মাত্র পাঁচ হাজারের নমুনা-দল বিশ্বাসযোগ্য কি না, সে প্রশ্ন উঠতেই পারে। কিন্তু পরিসংখ্যান বলে, এটি অবশ্যই বিশ্বাসযোগ্য। যুক্তরাষ্ট্রসহ বিশ্বের অনেক দেশে নির্বাচনের আগে অথবা পরে (যেমন—এক্সিট পল এ) এর চেয়ে কম নমুনা সংখ্যা নিয়ে জনমতের যে আগাম প্রতিফলন পাওয়া যায়, তাতেও মোটামুটি নির্ভুলভাবেই ফল সম্পর্কে একটা ধারণা চলে আসে। প্রথম আলোর একদিন আগে সমকাল নিজেদের উদ্যোগে দেশব্যাপী একটি জরিপ চালিয়ে এর ফলাফল ছাপিয়েছে। ওই জরিপে অংশ নিয়েছেন ১০ হাজার মানুষ। একই সঙ্গে ডেইলি স্টারও এ রকম একটি জরিপ চালায় এবং এ বিষয়টি কাকতালীয় বা অবাক করার মতো নয় যে তিনটি জরিপে জনমতের প্রতিফলন প্রায় কাছাকাছি। আমি নিজে এ তিন জরিপের সঙ্গে একমত; যেহেতু প্রতিদিন আমি আমার ছাত্রছাত্রীদের থেকে, সহকর্মী, পরিচিতজন, রিকশাচালক, তরকারি বা মাছবিক্রেতা থেকে একই রকম ধারণা পাই।
এরা হয়তো ব্যক্তিগতভাবে কোনো না কোনো দলের অনুসারী। কিন্তু ঢালাওভাবে এদের সরকার বা আওয়ামী লীগবিরোধী বলা যাবে না। তাই এদের মতামতকে মূল্যহীন ভাবা ঠিক নয়। ডেইলি স্টার-এর জরিপে বর্তমান সরকারের প্রতি মানুষের সমর্থন কমে যাওয়ার একটি কারণ হিসেবে উঠে এসেছে দেশব্যাপী ছাত্রলীগের অনিয়ন্ত্রিত ও স্বেচ্ছাচারী কর্মকাণ্ড। গত ৪ জানুয়ারি ঢাকা বিশ্ববিদ্যালয়ের কলাভবনের সামনে সংগঠনটির ৬৪তম প্রতিষ্ঠাবার্ষিকী পালিত হলো। যোগাযোগমন্ত্রী ওবায়দুল কাদের অনুষ্ঠানে বক্তৃতা দিলেন আর ছাত্রলীগকে সুনাম হারানোর জন্য ভর্ৎসনা করলেন। সেদিন কলাভবনের চারদিকে ও সামনের রাস্তার ল্যাম্পপোস্টে অসংখ্য মাইক লাগিয়ে যে বিকট শব্দোৎপাত হলো, তাতে দুটি ক্লাস নিতে আমার ভীষণ কষ্ট হলো। ছাত্রছাত্রীরা আমার কোনো কথাই শুনতে পারছিল না। আমার পুরো ক্লাস বিষণ্নতা আর কৌতুকের এক মিশ্র অনুভূতি নিয়ে আমাকে সহযোগিতা করল।
যে উদ্যাপন ক্লাসের সময়ে ভাগ বসায়, তা কি শিক্ষাঙ্গনের মাঝখানে পুরোনো একটি ছাত্রসংগঠনের পালন করা উচিত? কিন্তু এ তো বাহ্য। সাতক্ষীরায় ছাত্রলীগের যে দুই নেতা ধর্ষণের অথবা ধর্ষণ-চেষ্টার মতো অপকর্মে লিপ্ত হয়, তাতে সংগঠনের সুনাম কতটা বাড়ে? সরকারের ভাবমূর্তির কী হয়? সাতক্ষীরার ক্ষেত্রে ছাত্রলীগ ব্যবস্থা নিয়েছে, কিন্তু সারা দেশে বেপরোয়া হয়ে ওঠা নেতা-কর্মীদের কেন সহ্য করা হচ্ছে? গত জোট সরকারের পরাজয়ের একটি কারণ ছিল ছাত্রদলের উদ্ধত ও বেপরোয়া আচরণ। এটি কি ভুলে যাওয়া উচিত?
এ কারণে প্রথম আলোর জরিপের মতামত মেনে নেওয়াই হবে সরকার ও সরকারি দলের জন্য মঙ্গলজনক। তবে শুধু মেনে নেওয়া নয়, এসব মতামতের ওপর ভিত্তি করে আগামী দুই বছর সরকারকে এগিয়ে যেতে হবে। শুধু সরকার নয়, বিরোধী দলকেও সমান গুরুত্ব নিয়ে জরিপের মতামতকে গ্রহণ করতে হবে। দুঃখের বিষয়, সরকারের এক গুরুত্বপূর্ণ উপদেষ্টা এইচ টি ইমাম, প্রথম আলো ও ডেইলি স্টার-এর জরিপের সঙ্গ দ্বিমত পোষণ করে জানিয়েছেন, সরকারের ব্যর্থতার চেয়ে সাফল্য বেশি। আমরা এ বিষয়ে এখনো সরকারের অন্যান্য নীতিনির্ধারক এবং প্রধানমন্ত্রীর কোনো মন্তব্য শুনিনি। তবে তাঁর সরকারের তিন বছর পূর্তি উপলক্ষে প্রধানমন্ত্রীর টিভি ভাষণ শুনেছি। ওই ভাষণে ‘ব্যর্থতা যে একেবারে নেই তা বলব না’ এ রকম মন্তব্য ছিল। অর্থাৎ সরকার যে প্রথম আলোর জরিপকে খুব মূল্য দেবে, তা মনে হচ্ছে না।
সরকার তা প্রকাশ্যে না দিক, তাতে সমস্যা নেই। পৃথিবীর কোনো সরকার জনসমক্ষে তার ব্যর্থতা স্বীকার করে না। ওবামাকে ইরাক নিয়ে জিজ্ঞেস করুন, তিনি বলবেন, যুক্তরাষ্ট্র ইরাকে আক্রমণ চালিয়ে ঠিক কাজটিই করেছে। আমাদের প্রধানমন্ত্রীকেও তাই বিশ্ব সরকারব্যবস্থায় নতুন একটি নজির স্থাপন করতে হবে, তা বলছিনা। কিন্তু নিজেদের মধ্যে জরিপের ফল নিয়ে আলাপ করলে, জরিপে যেসব বিষয়ে সরকার ভালো নম্বর পেয়েছে, সেসব ক্ষেত্রে আরও ভালো করার অভিপ্রায় জন্মালে এবং যেসব ক্ষেত্রে নম্বর খারাপ এসেছে, সেসব ক্ষেত্রে যথাসাধ্য ভালো করার সিদ্ধান্ত নিলে আগামী নির্বাচনে দলটির জয়লাভ অসম্ভব নয়। সকারের অবস্থান সেই শিক্ষার্থীর মতো, যে হাফ ইয়ার্লিতে মোটামুটি ভালো করলেও প্রি-টেস্টে এসে দশটার মধ্যে সাতটা বিষয়েই খারাপ করেছে; এখন তাকে আদাজল খেয়ে না নামলে টেস্টে এবং এসএসসিতে জিপিএ-৫ পাওয়া অসম্ভব।
আমি নিশ্চিত, সরকারের মন্ত্রীরা এবং নীতিনির্ধারকেরাও প্রকাশ্যে না হলেও একান্তে এই জরিপের ফলের সঙ্গে সহমত পোষণ করবেন। তাঁরা টেলিভিশনের টক শো, খবরের কাগজের উপসম্পাদকীয়, অনলাইন ব্লগ অথবা বিরোধী দলের অভিযোগ-সমালোচনা উপেক্ষা ও অস্বীকার করতেই পারেন, কিন্তু জনকথাকে এড়িয়ে গেলে, নিজেদের পছন্দমতো হয়নি বলে ‘ভুল’ ও ‘বানোয়াট’ বলে উড়িয়ে দিলে বড় ভুল করবেন। কুমিল্লা সিটি করপোরেশন নির্বাচন আওয়ামী লীগকে এক বিরাট সতর্কবার্তা দিয়েছে। একে শুধু ‘দলীয় কোন্দলের পরিণতি’ হিসেবে না দেখাই ভালো। এ নির্বাচনে সার্বিক জনরায়ের একটা প্রতিফলন পড়েছে—এটি সবাই বুঝতে পারে।
প্রথম আলোর জরিপ সরকারের যা ভালো, তাকে ভালো বলেছে, মন্দকে মন্দ বলেছে। শিক্ষার ক্ষেত্রে সরকারের অগ্রগতি ছিল ইতিবাচক এবং বিদ্যুতের ক্ষেত্রে উন্নতি হয়েছে বলে জরিপে অংশগ্রহণকারীরা জানিয়েছেন; কিন্তু এ-ও জানিয়েছেন, উন্নয়ন ও অর্থনীতি, আইনের শাসন, দুর্নীতি ও রাষ্ট্রীয় প্রতিষ্ঠান, বাংলাদেশ-ভারত সম্পর্ক—এসব ক্ষেত্রে প্রত্যাশিত সফলতা ছিল না; কোনো কোনো ক্ষেত্রে প্রচুর ব্যর্থতা ছিল। ‘কেমন চলছে দেশ’—এ প্রশ্নে ৫৭ শতাংশ মানুষ বলছেন, দেশ ভুল পথে চলছে এবং সরকারের তিন বছরের কার্যক্রমে ৫২ শতাংশ মানুষ অসন্তুষ্ট। মোটা দাগে এটিকে সরকারের প্রতি অনাস্থা না হলেও আস্থার অভাব বলেই ধরে নেওয়া যায়। সরকারকে এ আস্থা এখন ফিরিয়ে আনতে হবে।
কিন্তু কীভাবে? জরিপের ফল খুঁটিয়ে পড়লে তা-ও বোঝা যায়। মন্ত্রিসভার অযোগ্য সদস্যদের বাদ দিয়ে যোগ্য লোককে নিয়ে আসতে হবে (যোগাযোগমন্ত্রী হিসেবে ওবায়দুল কাদের ইতিমধ্যে প্রশংসিত হয়েছেন), দ্রব্যমূল্য সহনীয় রাখতে হবে (শুধু মানুষের আয় বেড়েছে বলে এ ক্ষেত্রে ব্যর্থতার সাফাই গাইলে চলবে না), যোগাযোগ ও রেল চলাচলে গতিশীলতা আনতে হবে, দুর্নীতি দমন কমিশনকে প্রকৃত স্বাধীনতা দিয়ে দুর্নীতিচিত্রে ইতিবাচক পরিবর্তন আনতে হবে, আইনবহির্ভূত হত্যাকাণ্ড, গুম-অপহরণ—এসব বন্ধ করতে ব্যবস্থা নিতে হবে, অঙ্গ-সংগঠনগুলোর কর্মকাণ্ড কঠোর হাতে নিয়ন্ত্রণ করতে হবে, যুদ্ধাপরাধীদের বিচারে আরও গতিশীলতা আনতে হবে, দফায় দফায় জ্বালানি তেলের মূল্যবৃদ্ধি বন্ধ করতে হবে। অর্থাৎ সব ক্ষেত্রেই দৃশ্যমান উন্নতি করতে হবে। সরকার বিদ্যুৎ উৎপাদনে যে আন্তরিকতা দেখিয়েছে, সেই আন্তরিকতা সব ক্ষেত্রে দেখাতে পারলে আগামী জরিপে ভালো নম্বর পাবে।
বিরোধী দলের প্রতিও মানুষ যে অসন্তুষ্ট, তা জরিপে অত্যন্ত পরিষ্কার। আমাদের দেশের মানুষ সাধারণত প্রতিষ্ঠানবিরোধী এবং সরকারের দৈনন্দিন সমালোচক, আবার একই সঙ্গে বিরোধী দলের (বা ইংরেজিতে যাকে ‘আন্ডারডগ’ অর্থাৎ ক্ষমতা-বৃত্তের বাইরের মানুষ বা সংগঠন বলে তাদের) প্রতি সহানভূতিশীল। তার পরও বিরোধী দলকে যে কম নম্বর দিয়েছে কোনো কোনো বিষয়ে, বিরোধীদলীয় নেত্রীকে গতবারের তুলনায় চার পয়েন্ট কম দিয়েছে, তাতে বিরোধী দলকেও এখন গণতান্ত্রিক আচরণ করতে হবে। এখন হরতাল, জ্বালাও-পোড়াও এবং অন্যান্য ধ্বংসাত্মক কাজ করলে মানুষ তাদের থেকেও মুখ ফিরিয়ে নেবে।
১৬ কোটির এই সম্পদহীন দেশের যেকোনো সরকারের জন্য দেশ পরিচালনা একটা কঠিন কাজ। বর্তমান সরকার সেই কঠিন কাজটি করছে। সব মানুষই চায়, সব সমস্যার সমাধান সরকার করবে। জনমতে সেই প্রত্যাশার প্রতিফলন ঘটে। মানুষ সরকারকে সময় দিচ্ছে, কিন্তু তার পতনের ডাক দিচ্ছে না; বিরোধী দল প্রতিনিয়ত দিলেও। এই সময়, অর্থাৎ আগামী দুই বছর সরকারকে তাই ভালো ছাত্রের মতো নাওয়া-খাওয়া ছেড়ে কাজে নামতে হবে। তাতে সরকার যদি জিপিএ-৫ পায়, সঙ্গে সঙ্গে দেশটাও তা পাবে। এর চেয়ে বড় প্রত্যাশা (এবং আশায় বুকবাঁধা মানুষ বলবে, প্রাপ্তি) আর কী হতে পারে?
নারী নির্যাতন
আপনিই কি সেই পুরুষ?
ত্রীর ডান হাতের পাঁচটি আঙুল কেটে নিয়েছিলেন রফিকুল ইসলাম, কারণ স্ত্রী জুঁই তাঁর ইচ্ছার বিরুদ্ধে কলেজে পড়ালেখা চালাচ্ছিলেন। হাসান সাঈদ সুমন তাঁর স্ত্রী রুমানার চোখে আঙুল ঢুকিয়ে তাঁকে অন্ধ করে দেন। তাঁরও ইচ্ছা, পূর্ণবৃত্তিপ্রাপ্ত রুমানা কানাডায় পিএইচডি করতে ফিরে না যাক।
রফিকুল ও সাঈদের আক্রোশ বিরল হলেও তাঁদের প্রতিক্রিয়ার ধরন কোনোভাবেই বিরল নয়। আমাদের সমাজে নারীদের শারীরিকভাবে শাস্তি দেওয়ার চল ব্যাপকভাবে স্বীকৃত। এটা পুরুষের ‘অধিকার’ ও নারীর ন্যায্য পাওনা। এসিড আক্রমণ, উত্ত্যক্ত করা, ব্যাপকভাবে স্ত্রীদের প্রহার এবং গ্রামীণ সালিসে নারীদের কঠোর শাস্তি দেওয়ার মতো ঘটনা পুরুষের এই ‘বিশেষাধিকারের’ সামাজিক সাক্ষ্য বহন করে।
আমাদের সংস্কৃতি ও রীতিতে—আইন ও ধর্মের দ্বারা জোরদার হয়ে—পুরুষকে ভাবা হয় রক্ষক, প্রতিপালক, জন্মদাতা ও হুকুমদাতা হিসেবে। আর নারীকে দেখা হয় অধীনস্ত ও ঘরকুনে সেবাদাত্রী। কিন্তু এসব সাবেকি ধ্যান-ধারণা দিনে দিনে বাস্তবতাবর্জিত হয়ে পড়ছে। যেমন, জুঁই কলেজের দ্বিতীয় বর্ষের ছাত্রী হলেও তাঁর স্বামী মাত্র সপ্তম শ্রেণী পর্যন্ত পড়েছেন। রুমানা যখন বিশ্ববিদ্যালয়ের অধ্যাপক ও বিদেশে পূর্ণবৃত্তি পাওয়া বিদ্বান, তখন তাঁর স্বামী (তিনি সম্প্রতি পুলিশ হেফাজতে মৃত্যুবরণ করেছেন) একজন বেকার প্রকৌশলী।
বাংলাদেশের সামাজিক পরিসরজুড়েই নারী-পুরুষের অবস্থান বদলাচ্ছে—অনেক নারীর জন্যই তা খুবই ধীরে এবং কিছু পুরুষের জন্য খুবই দ্রুতগতিতে। নিয়ন্ত্রণ হারানোর ভয়ে অথবা যে পিতৃতান্ত্রিক-ব্যবস্থায় তাঁরা সুবিধাভোগী সেই ব্যবস্থা রক্ষার জন্য, অথবা পুরুষপ্রাধ্যান্যের ধর্মীয় বিশ্বাসের কারণে অথবা তাঁদের আহত পৌরুষ উদ্ধারে এ ধরনের পুরুষেরা সহিংসতার আশ্রয় নিচ্ছেন, ঘরে বউ পেটাচ্ছেন অথবা বাইরে মেয়ে ও মহিলাদের উৎপীড়ন করছেন। জুঁই ও রুমানার ঘটনা দুটি এই প্রতিক্রিয়ারই নজির।
যেসব পুরুষ সহিংসতা ঘটান, তাঁদের অবশ্যই বিচারের মুখোমুখি করা উচিত। কিন্তু আইন, নীতিমালা বা শাস্তি এই সমস্যার সমাধানে যথেষ্ট নয়।
লিঙ্গভিত্তিক সহিংসতা হলো লিঙ্গ-বৈষম্যকে জোরদার ও অক্ষয় করার হাতিয়ার। কাঠামোগত পর্যায়ে পিতৃতন্ত্রের দ্বারা অর্থাৎ যে ব্যবস্থা নারীকে পুরুষের অধীন ভাবে, তার দ্বারা এটা টিকে থাকে। এবং যে সামাজিক প্রত্যাশাগুলো ঠিক করে দেয় যে ছেলে বা পুরুষেরা কীভাবে আচরণ করবে, লিঙ্গ-অধ্যয়নে তাকেই বলা হয় পৌরুষ। ব্যক্তিগত পর্যায়ে লিঙ্গভিত্তিক সহিংসতা পুরুষের ভয়, অবদমিত আবেগ এবং অক্ষমতার বোধের সঙ্গে জড়িত। পুরুষেরা জন্মগতভাবে সহিংস নয়, তারা সহিংস এবং অসহিষ্ণু হয়ে ওঠে পিততৃতান্ত্রিক সমাজব্যবস্থার কারণে।
বাংলাদেশের তরুণেরা যে পরিবেশে বড় হয়ে উঠছে, সেই পরিবেশের গভীরে প্রোথিত রয়েছে পিততৃান্ত্রিক মূল্যবোধ, রাজনৈতিক সহিংসতা, ধর্মীয় মৌলবাদ এবং সাংস্কৃতিক ব্যাটাগিরি। বাস-ট্রাকে আগুন ধরানো, দোকানপাটের কাচ ভাঙা, রাজনৈতিক প্রতিপক্ষকে পেটানো; কোমর দোলানো ও গুলি ফোটানো বলিউড নায়কদের বন্দনার মধ্যে দিয়ে যার প্রকাশ ঘটে। যে সহিংসতা পুরুষেরা দেখে এবং তাদের অনেকে যে সহিংসতা জনজীবনে ছড়িয়ে দেয়, তাদের ব্যক্তিগত সম্পর্কের মধ্যেও তার ছায়া পড়ে।
যে সংস্কৃতি পুরুষের এমন ভূমিকা ও পরিচয় গঠন করে, সেই সংস্কৃতিকে চ্যালেঞ্জ জানানো এবং বদলানো প্রয়োজন। কিন্তু এসব পরিবর্তন ঘটানোর মতো পুরুষ-নেতা কোথায়? নারীর ওপর সহিংসতা বন্ধের কাজ করেন মূলত নারীরাই এবং এর লক্ষ্যও থাকে নারীরা। লিঙ্গ-সমতাকেও ভাবা হয় ‘নারী ইস্যু’ হিসেবে, অথচ নারী-পুরুষ উভয়কেই এতে জড়ানো দরকার।
নারীর প্রতি সহিংসতা বন্ধের কৌশলে মূল গুরুত্ব দেওয়া হয় নারীর কর্মসংস্থানকে। কেন তা করা হয় তা যেমন বোধগম্য, তেমনি এটা প্রয়োজনীয়ও; কেননা নারীরাই লিঙ্গ-বৈষম্যের শিকার হয়। একই সঙ্গে পুরুষদের দায়িত্বও নিতে হবে। তাদেরও এ বিষয়ে নেতৃত্ব দিতে হবে। নারীর প্রতি সহিংসতায় সব পুরুষই জড়িত হয়ে যায়—একদল কাজটা করে অন্যরা, নীরবতা দিয়ে এতে সম্মতি জানায় অথবা এসব বন্ধে পর্যাপ্ত ব্যবস্থা নেয় না। পুরুষ হলো এই সমস্যার অংশ; তাদের অবশ্যই এর সমাধানের অংশীদার হতে হবে।
সব পুরুষই সহিংস নয় এবং পুরুষত্বের বিকল্প চেহারাও রয়েছে। এর অনেকটা আমরা জানি, আবার অনেকটাই কম জানা। বেগম সুফিয়া কামালের কন্যা সুলতানা কামাল তাঁর আত্মজীবনীতে স্মরণ করেছেন, ছোটবেলায় তিনি তাঁর বাবাকে বহুভাবে তাঁর মাকে সহযোগিতা করতে দেখেছেন। এমনকি তিনি তাঁর মায়ের ভেজা শাড়ি শুকাতেও দিতেন। আমাদের সনাতন সংস্কৃতিতে এসব খুবই ‘মেয়েলি’ কাজ। স্ত্রীর সমান অংশীদার হিসেবে আগের প্রজন্মের এই মানুষটি গেরস্থালি কাজে হাত লাগিয়ে লৈঙ্গিক সমতার ব্যাপারে যে আলোকিত অবস্থান দেখিয়েছেন, তা আজকের অনেক পুরুষ ও কর্মজীবী নারীর মধ্যেও দেখা যায় না। আমাদের গণমাধ্যমেরও উচিত এ ধরনের আদর্শ ব্যক্তিদের তুলে ধরায় অনেক কিছু করা।
লিঙ্গ-বৈষম্যের বিষয়টি নিয়ে তৃণমূল পর্যায়ে বাংলাদেশের পুরুষদের সঙ্গে কাজ করার প্রয়োজনটা আজ জ্বলন্ত। মসজিদ, গ্রামীণ সমাজ, রাজনৈতিক দল এবং ছাত্রকর্মীরাই হলেন বাংলাদেশের পুরুষদের প্রধান প্রধান নেটওয়ার্ক। কিন্তু যে সমাজ ও মূল্যবোধ থেকে তাঁরা তাঁদের বর্তমান সুবিধা ও শক্তি পেয়ে থাকেন, তাকে তাঁরা চ্যালেঞ্জ জানাবেন বা বিপদাপন্ন করবেন, তাঁদের কাছে এমন কিছু আশা করা খুবই অনাড়িপনা হবে। কিছু এনজিও ইমাম ও গ্রামীণ মুরব্বিদের এ বিষয়ে সজাগ করার কাজ করে যাচ্ছে, কিন্তু নারীদের প্রতি অবিচার দূর করায় পুরুষদের মধ্যে যে ব্যাপক আন্দোলন প্রয়োজন, এগুলো তার ধারে-কাছেও নেই।
১৫ বছর আগে ভারতের এক পুরুষ সাংবাদিক পত্রিকায় একটা বিজ্ঞাপন দিয়েছিলেন। বিজ্ঞাপনটা ছিল এ রকম: ‘সন্ধান চাই: এমন পুরুষ, যিনি বিশ্বাস করেন স্ত্রীরা পেটানোর জন্য নয়’। এতে যাঁরা সাড়া দিয়েছিলেন, তাঁদের নিয়েই গঠিত হয়েছিল মুম্বাইভিত্তিক ‘সহিংসতা ও আগ্রাসনবিরোধী পুরুষ সংঘ’ (এমএভিএ)। এই সংগঠনের নেতারা সবাই পুরুষ। তাঁরা সনাতন পুরুষপ্রধান মনোভাবের বদল এবং নারীর প্রতি সহিংসতা দূর করার লক্ষ্যে পুরুষদের মধ্যে কাজ করেন। ক্রমেই পৃথিবীর বিভিন্ন জায়গায় এ ধরনের সংগঠনের দেখা পাওয়া যাচ্ছে।
বাংলাদেশেও আমাদের প্রয়োজন এমন সুবিধা ও পরিসর তৈরি করা, যেখানে পুরুষ ও বালকেরা যেসব সমস্যা থেকে সহিংস হয়ে ওঠে, সেসব নিয়ে তারা আলোচনা করবে এবং এগুলোর প্রভাব থেকে বেরিয়ে আসার পথ খুঁজবে। পুরুষদের অবশ্যই পরিবর্তনের কারিকাশক্তি হয়ে উঠতে হবে।
যেমন নারীর ক্ষমতায়নে নারী আন্দোলন রয়েছে, তেমনি পুরুষের ‘মুক্তির’ জন্য চাই পুরুষদের আন্দোলন। যে আন্দোলন পুরুষদের অন্যভাবে ভাবতে ও কাজ করতে সাহায্য করবে, পৌরুষ সম্পর্কে তাদের নতুন করে ভাবাবে এবং নারী ও বালিকাদের সঙ্গে তাদের সম্পর্ককে নতুন করে গড়ার পথ দেখাবে।
যে পুরুষেরা এই লেখা পড়ছেন, তাঁদের মধ্যে কি কেউ আছেন, যিনি পত্রিকায় বিজ্ঞাপন দিয়ে সেসব পুরুষকে খুঁজবেন, যাঁরা তাঁদের স্ত্রীদের পেটান না। এ ধরনের একটি আন্দোলন শুরু করার জন্য তিনি কি ওই সব পুরুষের সঙ্গে যোগাযোগ শুরু করবেন? পাঠক, আপনিই কি সেই পুরুষ?
এই দিনে
জননায়কের প্রত্যাবর্তন
বাধীন বাংলাদেশের মুক্ত রাজধানীর উন্মুক্ত আকাশে বার কয়েক চক্কর দেয় সাদা কমেট বিমানটি। ভারতীয় ওই বিমানটিতে রয়েছেন সদ্য স্বাধীন বাংলাদেশের সর্বস্তরের জনমানুষের প্রিয় নেতা। শত্রুদেশে যিনি বেঁচে আছেন, নাকি নিহত হয়েছেন, সেই আশঙ্কা থেকে মুক্তি পেয়েছে দেশের জনতা। তাই স্বস্তিতে রাজপথে নেমে এসেছে তারা।
সেদিনের ঘটনাপ্রবাহ বাংলাদেশ বেতারে সরাসরি সম্প্রচার করা হচ্ছিল। বাংলাদেশের ইতিহাসে প্রথম রানিং কমেন্ট্রিটি কি বঙ্গবন্ধু শেখ মুজিবুর রহমানের এই স্বদেশ প্রত্যাবর্তনের বিবরণ প্রচারের মধ্য দিয়ে হয়েছিল? আজ যেখানে কর্মকমিশন অফিস, তার সবচেয়ে ওপরের তলায় ছিল বাংলাদেশ বেতারের অস্থায়ী সম্প্রচারকক্ষ। বাংলাদেশ বেতারের তৎকালীন সেশন ডিরেক্টর কামাল লোহানী, তাঁর সঙ্গে আশফাকুর রহমান। সেখানে আরও আছেন ভারতের অল ইন্ডিয়া রেডিওর তিনজন কর্মী, যাঁদের একজন হলেন বাংলাদেশের মুক্তিযুদ্ধের অন্যতম কণ্ঠসৈনিক দেবদুলাল বন্দ্যোপাধ্যায়।
সেদিনের স্মৃতিচারণা করছিলেন বর্ষীয়ান সাংবাদিক কামাল লোহানী। বলছিলেন, ‘লাখো বাঙালি বঙ্গবন্ধুর প্রত্যাবর্তনের অপেক্ষায়। বিমানের দরজা খুলতেই হাত নেড়ে জনতার অভিবাদন ও ভালোবাসার জবাব দিলেন শেখ মুজিব। বিমানের সিঁড়ি-লাগোয়া হুইল চেয়ারে তাঁর জনক শেখ লুৎফর রহমান। ক্রন্দনরত পিতা-পুত্রের আলিঙ্গন। প্রধানমন্ত্রী তাজউদ্দীন আহমদ ফুপিয়ে কাঁদছেন তাঁর প্রিয় মুজিব ভাইয়ের বুকে মাথা রেখে। জনতা তাঁকে একনজর দেখার জন্য ব্যগ্র। বেতারের অস্থায়ী সম্প্রচারকক্ষ থেকে বাংলাদেশ বেতার ছাড়াও অল ইন্ডিয়া রেডিওতেও ধারাবর্ণনা দেওয়া হচ্ছিল।’
তেজগাঁও বিমানবন্দর থেকে রেসকোর্স ময়দান পর্যন্ত মোট চারটি অস্থায়ী সম্প্রচারকেন্দ্র স্থাপন করা হয়েছিল। বাকি তিনটি হচ্ছে ফার্মগেট, শাহবাগ ও রেসকোর্স ময়দান। কামাল লোহানী জানান, পরিকল্পনা ছিল তেজগাঁও সম্প্রচারকেন্দ্রের ঘোষকেরা সেখানকার ঘোষণা পর্ব শেষ করে রেসকোর্সের ঘোষণাকেন্দ্রে যাবেন, কিন্তু জনসমুদ্রের স্রোত ঠেলে তা আর সম্ভব হয়নি। ‘কোনোমতে শেখ মুজিবুর রহমানকে খোলা ট্রাকে করে রেসকোর্সমুখী হয় সবাই। কিন্তু হলে কী হবে? জনসমুদ্র এড়িয়ে চলতে পারে না সেই ট্রাক। খোলা সেই ট্রাকের প্রায় নিশ্চল চলমানতা হয়ে ওঠে যেন জলের ভেতরে নৌকার প্রতিচ্ছবি।’ বলছিলেন কামাল লোহানী।
এমনটা হবে না-ই বা কেন? আগস্টের শুরুতে জুলফিকার আলী ভুট্টো ঘোষণা দেন, পাকিস্তানের বিরুদ্ধে যুদ্ধ ঘোষণা ও অন্যান্য অপরাধের জন্য বিশেষ সামরিক আদালতে শেখ মুজিবের বিচার করা হবে। অভিযুক্ত ব্যক্তি তাঁর পক্ষে কৌঁসুলি নিয়োগের সুযোগ পাবেন এবং তিনি হবেন পাকিস্তানের নাগরিক।
ভারতের প্রধানমন্ত্রী ইন্দিরা গান্ধী ২৪টি দেশের রাষ্ট্রপ্রধানদের কাছে চিঠি লিখে এই বিচার বন্ধের কার্যকর পদক্ষেপ নিতে অনুরোধ করেন। যুক্তরাষ্ট্রও সংক্ষিপ্ত বিচার অনুষ্ঠানের বিরোধী। জাতিসংঘের মহাসচিব উ থান্ট তাঁর প্রতিক্রিয়ায় বলেন, এই বিচার কী অভিঘাত সৃষ্টি করে, তা নিয়ে জাতিসংঘ উদ্বিগ্ন।
এরপর ১০ আগস্ট বিচার শুরু হয়। সেপ্টেম্বর মাসে এ কে ইব্রাহীম ও তাঁর তিন সহযোগীকে বঙ্গবন্ধুর কৌঁসুলি নিয়োগ দেওয়া হয়। ২১ সেপ্টেম্বর করাচির ডেটলাইনে প্রচারিত এএফপির খবরে পাকিস্তানি কর্তৃপক্ষ দাবি করে, ব্রিটিশ মান অনুযায়ী বিচারকাজ চলছে। প্রহসনের বিচার শেষ হয় ডিসেম্বরের ৪ তারিখে, নির্বাচিত জনপ্রতিনিধি শেখ মুজিবুর রহমানকে সামরিক আদালতে মৃত্যুদণ্ডাদেশ প্রদানের মধ্য দিয়ে।
অন্যদিকে বঙ্গবন্ধু জানতেন না তাঁর অনুপস্থিতিতে তাঁকে রাষ্ট্রপতি নির্বাচিত করে একদিকে প্রবাসী সরকার চালিয়ে যাচ্ছে কূটনৈতিক যুদ্ধ, অন্যদিকে বাঙালিরা প্রশিক্ষণ নিয়ে রয়েছে যুদ্ধের মাঠে। তিনি জানতেন না গণহত্যা কিংবা ভারতে লাখ লাখ শরণার্থীর বিষয়ে। বঙ্গোপসাগরে মার্কিন সপ্তম নৌবহরের উপস্থিতি আর সোভিয়েত রাশিয়ার পাল্টা জবাব—তা-ও জানতেন না তিনি। শুধু জানতেন মৃত্যুর রায় হয়ে গেছে। কারা কর্তৃপক্ষকে ফাঁসির সব রকম ব্যবস্থা নিয়ে রাখতে বলা হয়েছিল, যাতে ওই আদেশ-সংবলিত বিশেষ টেলিগ্রামটি পৌঁছানো মাত্রই মৃত্যুদণ্ড কার্যকর করা যায়।
কিন্তু শেষ পর্যন্ত সেই টেলিগ্রাম পৌঁছানোর আগেই বাংলার রুখে দাঁড়ানো সংগ্রামী জনতা পর্যুদস্ত করে পাকিস্তান সেনাবাহিনীকে এবং রেসকোর্স ময়দানে আত্মসমর্পণ দলিলে সই করেন পাকিস্তানি জেনারেল এ কে নিয়াজী। কারাগার থেকে সামরিক প্রহরায় শেখ মুজিবকে রাওয়ালপিন্ডির বাইরের এক বাংলোয় আটকে রাখা হয়। ২৭ ডিসেম্বর জুলফিকার আলী ভুট্টো তাঁর সঙ্গে দেখা করতে আসেন।
পাকিস্তানি বাহিনীর আত্মসমর্পণের ২১ দিন পর ভুট্টো মুজিবকে মুক্তি দেওয়ার সিদ্ধান্ত নেন। বাহাত্তর সালের ৭ জানুয়ারি সন্ধ্যাবেলা শেখ মুজিবকে বলা হলো ইসলামাবাদ বিমানবন্দরে বিমান অপেক্ষা করছে। তবে বাংলাদেশে সরাসরি নয়, কৌশলগত কারণে মুজিবকে বহনকারী বিমান প্রথমে লন্ডনে যায়। পরদিন স্থানীয় সময় সাড়ে ছয়টার দিকে হিথরো বিমানবন্দরে পৌঁছায় বিশেষ বিমানটি। ব্রিটেনে সংবাদ সম্মেলনে শেখ মুজিব বলেন, ‘বাংলাদেশ একটি অপরিবর্তনীয় বাস্তবতা।’
বিশ্বনেতাদের কাছে তিনি বাংলাদেশকে স্বীকৃতি দেওয়ার আহ্বান জানান। এরপর ১০ জানুয়ারি দিনের প্রথমভাগে নয়াদিল্লিতে পৌঁছান তিনি। যুদ্ধে সহায়তাদানকারী ভারতের রাষ্ট্রপতি ভিভি গিরি, প্রধানমন্ত্রী ইন্দিরা গান্ধীসহ ভারত সরকারের প্রায় সব সদস্য এবং উৎফুল্ল ভারতবাসীর সামনে তিনি ভাষণ দেন দিল্লি এয়ারপোর্টে নির্মিত মঞ্চে। তিনি বলেন, ‘এই অভিযাত্রা অন্ধকার থেকে আলোর দিকে, বন্দিত্ব থেকে মুক্তির দিকে।’ (সূত্র: রবার্ট পেইন; ম্যাসাকার, নিউইয়র্ক ১৯৭৩, পৃষ্ঠা ১৩৯-১৪১)।
শেখ মুজিবকে নিয়ে ভারতের কমেট বিমানটি বেলা একটা ৪৫ মিনিটের দিকে তেজগাঁও বিমানবন্দরে অবতরণ করে। বাংলার মাটি ফিরে পায় তার আপন সন্তানকে
পানি ও জীবন
দুদেশের জনগণের মধ্যে যোগাযোগ জরুরি
সংলাপের বিষয় আন্তসীমান্ত নদী ব্যবস্থাপনা, আর অংশগ্রহণকারীরা হচ্ছেন বাংলাদেশ ও ভারতের গণমাধ্যমের লোকজন। এমন একটি সংলাপের স্থান কিন্তু ঢাকা, দিল্লি বা বাংলাদেশ-ভারতের অন্য কোনো শহর নয়, ব্যাংকক। সংলাপের আয়োজকেরা কেন এই স্থানটি বেছে নিল তা আমরা অনুমান করতে পারি। সমস্যাটি ভিসা পাওয়ার। এই দুটি দেশের জনগণ ভাগাভাগি করে এমন নদীর সংখ্যা ৫৪টি। অথচ এই দুটি দেশের সাংবাদিক ও নাগরিক সমাজের লোকজন সহজে এ দুটি দেশে যেতে পারেন না। নদীর ব্যবস্থাপনা নিয়ে সংলাপের জন্য যখন তৃতীয় দেশ বেছে নিতে হয়, তখন এটাই পরিষ্কার হয় যে দুটি দেশের নদীর পানি ভাগাভাগির যে সমস্যা তার শেকড় অনেক গভীরে। পানি ব্যবস্থাপনা বিষয়টি একটি বৈজ্ঞানিক ও কারিগরি ইস্যু হলেও সমস্যাটি ঠেকে আছে রাজনীতিতেই।
বিশ্বের সবচেয়ে পুরোনো ও প্রভাবশালী পরিবেশবিষয়ক সংগঠন ইন্টারন্যাশনাল ইউনিয়ন ফর কনজারভেশন অব নেচার বা আইইউসিএনের একটি উদ্যোগ ‘ইকো সিস্টেম ফর লাইফ’। এই ‘জীবনের জন্য প্রতিবেশের’ মূল লক্ষ্য হচ্ছে বাংলাদেশ ও ভারতের প্রাকৃতিক সম্পদের সুষ্ঠু ব্যবস্থাপনার জন্য দেশ দুটির মধ্যে যোগাযোগ ও সংলাপ বাড়ানো। বিশেষ করে দুই দেশের নাগরিক ও গবেষক পর্যায়ে সংলাপের উদ্যোগ নেওয়া। লক্ষ্য হচ্ছে বাংলাদেশ ও ভারতের প্রাকৃতিক সম্পদ ও আন্তসীমান্ত নদী ব্যবস্থাপনার ক্ষেত্রে একটি সুন্দর বোঝাপড়া গড়ে তোলা। সিদ্ধান্ত গ্রহণ করার ক্ষমতা হয়তো এই গোষ্ঠীগুলোর নেই, কিন্তু সিদ্ধান্ত গ্রহণ প্রক্রিয়ায় ভূমিকা পালনের সুযোগ নিশ্চয় রয়েছে। ২০১০ সালের মাঝামাঝি শুরু হওয়া এই প্রকল্পের মেয়াদ সাড়ে চার বছর। কাজ করছে যৌথ গবেষণা ও সমীক্ষার মাধ্যমে খাদ্য, জীবন-জীবিকা, পানি নিরাপত্তার ক্ষেত্রে একটি পারস্পরিক সমঝোতামূলক দৃষ্টিভঙ্গি ও বোঝাপড়া গড়ে তোলা, জ্ঞানভান্ডার গড়ে তোলা ও সমীক্ষাভিত্তিক নীতি গ্রহণের পরিস্থিতি সৃষ্টি করা।
ইকো সিস্টেম ফর লাইফের এই ব্যাংকক মিশনের লক্ষ্য ছিল পরিবেশ, প্রতিবেশ বিষয়ে ভারত ও বাংলাদেশের গণমাধ্যমের কর্মীদের সক্ষমতা বৃদ্ধির চেষ্টা, তাঁদের মধ্যে আনুষ্ঠানিক ও অনানুষ্ঠানিক সংলাপ ও বোঝাপড়ার পরিস্থিতি সৃষ্টি করা এবং এ সংক্রান্ত লেখালেখি বা প্রতিবেদন যাতে যথাযথ তথ্য-উপাত্তের ওপর নির্ভর করে হয় সে ব্যাপারে সচেতনতা সৃষ্টি করা। আরও সুনির্দিষ্ট করে বললে, এই উদ্যোগের অন্যতম একটি দিক হচ্ছে, তিনটি প্রধান নদীর (গঙ্গা, ব্রহ্মপুত্র ও মেঘনা) সম্পদ ব্যবস্থাপনার ব্যাপারে সচেতনতা সৃষ্টি করা।
‘ইকো সিস্টেম ফর লাইফ’-এর উদ্দেশ্য অনেকটাই বৈজ্ঞানিক, মানবিকও বটে। কারণ, ‘জীবন’ই এখানে মূল বিবেচনা। দুই দেশের জনগণের জীবন-জীবিকা ও পরিবেশ—এসব বিবেচনায় নিয়েই তারা গণমাধ্যমকর্মীই হোক বা সামগ্রিকভাবে নাগরিক সমাজের লোকই হোক, তাঁদের সচেতন করতে চায়, তাঁদের তথ্য ও বিজ্ঞানভিত্তিক সক্ষমতা বাড়াতে চায়। আয়োজকেরা বিষয়টিকে স্বাভাবিকভাবেই অরাজনৈতিক দৃষ্টিকোণ থেকে দেখতে চেয়েছে। কিন্তু ইস্যুটি যখন ভারত-বাংলাদেশের যৌথ নদী ও প্রাকৃতিক সম্পদ ব্যবস্থাপনা, তখন এর রাজনৈতিক দিকটি উপেক্ষা করার সুযোগ কই, বিশেষ করে অংশগ্রহণকারীরা যখন গণমাধ্যমকর্মী।
দিনব্যাপী আলোচনার আগে আয়োজকদের পক্ষ থেকে জানিয়ে দেওয়া হয়েছিল যে আলোচনায় যেসব তথ্য উঠে আসবে বা বিষয়বস্তু সবই প্রকাশ করা যাবে, তবে বক্তার পরিচয় প্রকাশ না করে। সেটা মেনে চলেই দিনব্যাপী আলোচনার ফলাফল সংক্ষেপে উল্লেখ করতে চাই। এ ব্যাপারে সবাই একমত হয়েছেন যে আন্তসীমান্ত নদী ও সম্পদ ব্যবস্থাপনার ক্ষেত্রে সচেতনতা ও যৌক্তিক সমাধানের ক্ষেত্রে এ সংক্রান্ত বৈজ্ঞানিক জ্ঞান ও তথ্য-উপাত্ত বিনিময়ের বিষয়টি খুবই জরুরি। এ সংক্রান্ত যেকোনো লেখালেখি বা প্রতিবেদন তৈরির ক্ষেত্রে তৃতীয় কোনো পক্ষ থেকে তথ্য যাচাইয়ের ওপর গুরুত্ব দিয়েছেন অনেকে। কারণ, তথ্যগত বিভ্রান্তি বা ভুল টার্মের কারণে দুই দেশেই অনেক সময় বিভ্রান্তিকর খবর ছাপা হয়। সরকারের বা বিশেষজ্ঞদের তরফ থেকে যথাযথ তথ্য না পাওয়ার কারণেও অনেক সময় বিভ্রান্তি ছড়ায়। তথ্য সরবরাহ করা যে সরকারের দায়িত্ব, সে প্রসঙ্গটিও গুরুত্ব পেয়েছে। গণমাধ্যমকে ঢালাওভাবে দায়ী করার আগে দুই দেশের সরকারের উচিত গণমাধ্যমগুলোকে প্রয়োজনীয় তথ্য সরবরাহ করা। মূলধারার যেকোনো আলোচনায় এ জন্য গণমাধ্যমকে সম্পৃক্ত করার প্রয়োজনীয়তার কথা বলা হয়েছে। দুই দেশের নদীসংশ্লিষ্ট বা ক্ষতিগ্রস্ত লোকজনকে কেন এ ধরনের আলোচনায় সম্পৃক্ত করা হয় না, সে প্রশ্নটিও উঠে এসেছে। এসেছে নানা প্রস্তাবও। তথ্য যাচাই- বাছাইয়ের জন্য দুই দেশে সাংবাদিকেরা কীভাবে নিজেদের মধ্যে যোগাযোগ রাখতে পারে, কোনো গ্রুপ গঠন করা যায় কি না—এসব প্রশ্ন এসেছে। সমীক্ষার ফলাফল ও প্রকৃত বৈজ্ঞানিক তথ্য যাতে গণমাধ্যম পেতে পারে, সে জন্য আইইউসিএনের মতো প্রতিষ্ঠান কী করতে পারে সে আলোচনাও হয়েছে। দুই দেশের আন্তসীমান্ত ইস্যুতে নাগরিক সমাজ পর্যায়ে ও নীতিনির্ধারণের ক্ষেত্রে গণমাধ্যম গুরুত্বপূর্ণ ভূমিকা পালন করতে পারে—এ ধরনের সাধারণ ঐকমত্যের ভিত্তিতেই সংলাপ শেষ হয়েছে।
ভারতের প্রধানমন্ত্রী মনমোহন সিংয়ের বাংলাদেশ সফরের আগে-পরে তিস্তা নদী নিয়ে ভারত ও বাংলাদেশের পত্রপত্রিকায় কী পরিমাণ প্রতিবেদন ছাপা হয়েছে তার একটি তুলনামূলক চিত্র তুলে ধরা হয়েছিল সংলাপে। অনুপাতটি অনেকটা এ রকম যে বাংলাদেশের পত্রপত্রিকায় যদি ৩০০ রিপোর্ট প্রকাশিত হয়ে থাকে তো ভারতীয় পত্রপত্রিকায় ছাপা হয়েছে তিনটি। ভারতীয় সাংবাদিকেরা অবশ্য এমন পরিসংখ্যান মেনে নেননি। এ ক্ষেত্রে তথ্যগত বিভ্রান্তি রয়েছে এমন বিষয়টি অবশ্য আয়োজকেরাও শেষ পর্যন্ত মেনে নিয়েছে। সে সময় ইন্টারনেটে ভারতীয় পত্রপত্রিকায় তিস্তা নিয়ে খবরা-খবর নিয়মিত ফলো করার চেষ্টা করেছি, তাতে আমারও মনে হয়েছে যে তথ্যগত বিভ্রান্তি রয়েছে। বাংলাদেশের তুলনায় ভারতীয় পত্রপত্রিকায় তিস্তা নিয়ে খবর কমই ছাপা হয়েছে, কিন্তু এতটা কম হওয়ার কথা নয়। তবে এটা ঠিক যে বাংলাদেশ ও ভারতের যৌথ নদী ও এ নিয়ে দুই দেশের মধ্যে যে সমস্যা রয়েছে তা বাংলাদেশের গণমাধ্যমের জন্য যত গুরুত্বপূর্ণ, খুব স্বাভাবিক কারণেই ভারতীয় পত্রপত্রিকার জন্য ততটা নয়। নদীর পানি ভাগাভাগি নিয়ে ভারতের রাজ্যগুলোর মধ্যে যে বিরোধ—সেটাই সেখানকার গণমাধ্যমের কাছে বেশি গুরুত্বপূর্ণ। যৌথ নদীর অংশীদার হিসেবে বাংলাদেশের বিষয়টি অনেক ক্ষেত্রেই গৌণ।
সিকিমে তিস্তা নদীতে যে ২৩টি বাঁধ হচ্ছে, সেটা পশ্চিমবঙ্গের গণমাধ্যমের কাছে অনেক জরুরি বিষয়, তিস্তার পানি বাংলাদেশ পাচ্ছে কি না, বা পাবে কি না তা নয়। আসমের গণমাধ্যমের সব মনোযোগ ভারতের উত্তর-পূর্বে পশ্চিম হিমালয় অঞ্চলের অরুণাচলে যে ৭০টি বাঁধ তৈরি হচ্ছে তা নিয়ে। ভারত সরকারের পরিকল্পনা অনুযায়ী ওই অঞ্চলে পর্যায়ক্রমে মোট ১৬৮টি বাঁধ তৈরি হবে। ব্রহ্মপুত্র ও শাখা নদীতে বাঁধ তৈরি হলে আসামের কাজিরাঙ্গা ন্যাশনাল পার্কের বন্য প্রাণীর জীবন যে এতে হুমকির মুখে পড়বে সে নিয়ে স্বাভাবিক উদ্বেগ প্রকাশ পেয়েছে সেখানকার গবেষকদের কাছ থেকে। এরও নিচের দিকে সিলেট নামে যে একটি অঞ্চল রয়েছে, সেই ভূখণ্ড বা বাংলাদেশের পরিবেশ, বন, বন্য প্রাণী বা জনগণের জীবন-জীবিকার ওপর এর কী প্রভাব পড়বে সেই আলোচনা তো অনেক পরের বিষয়!
এক ভারতীয় সাংবাদিক টিপাইমুখ নিয়ে বাংলাদেশের গণমাধ্যমের সাম্প্রতিক নানা খবরের উল্লেখ করে বলতে চেয়েছেন বিবিসি কী রিপোর্ট করল তা নিয়ে বাংলাদেশের গণমাধ্যমের এত বাড়াবাড়ি করা উচিত হয়নি। ভারত সরকার সত্যিই তা করছে কি না সেজন্য বাংলাদেশের সাংবাদিকদের এটা যাচাই করা উচিত ছিল যে ভারত সরকারের বাজেটে এ নিয়ে কোনো বরাদ্দ আছে কি না? সাংবাদিকতার জায়গা থেকে তাঁর এই পরামর্শ গুরুত্বের সঙ্গেই নিতে চাই। ভারত সরকার তাদের বাজেটে টিপাইমুখ নিয়ে কোনো বরাদ্দ রেখেছে কি না তা নিশ্চয়ই আমাদের সাংবাদিকেরা খুঁজে দেখতে পারেন। কিন্তু টিপাইমুখের ব্যাপারে ভারত কী ভাবছে সেটা স্পষ্ট করে বলে দিলেই যে বিষয়টি সহজ হয়ে যায়, এমন সরল ভাবনা সেই সাংবাদিকের মনে কেন আসে না সেটা বিস্ময়েরই বটে! আর ওয়েটল্যান্ড কনভেনশন, বায়োডাইভারসিটি কনভেনশন বা এ ধরনের আন্তর্জাতিক পরিবেশ নীতিমালা অনুযায়ী যৌথ নদীতে কেউ একতরফাভাবে কিছু করতে পারে না। টিপাইমুখে যে প্রকল্পই নেওয়া হোক, তার বিস্তারিত বাংলাদেশকে জানানো ভারতের দায়িত্ব। ২০১০ সালে চীন যখন ব্রহ্মপুত্র (চীনা নাম ইয়ারলুং ৎসাংপে) নদীতে ১.২ বিলিয়ন ডলারের জলবিদ্যুৎকেন্দ্র নির্মাণের পরিকল্পনা ঘোষণা করে, এবং পরে সেখান থেকে যখন পানি সরিয়ে নেওয়ার পরিকল্পনার বিষয়টি প্রকাশ পায়, তখন ভারতের প্রতিক্রিয়ার বিষয়টি আমরা স্মরণ করতে পরি। টিপাইমুখ নিয়ে বাংলাদেশের উদ্বেগ আর পত্রপত্রিকায় এর প্রতিফলনের বিষয়টি কি বাড়তি কিছু? বাংলাদেশের কয়েকজন সাংবাদিক স্বাভাবিক কারণেই সেই ভারতীয় সাংবাদিকের বক্তব্যে প্রতিক্রিয়া দেখিয়েছেন। এর আগে অন্য এক ভারতীয় সাংবাদিক ভিন্ন প্রসঙ্গে প্রশ্ন তুলেছিলেন দেশপ্রেমিক হিসেবে ভূমিকা পালন করা সাংবাদিকের দায়িত্ব কি না? টিপাইমুখ নিয়ে যখন দুই দেশের সাংবাদিকদের মধ্যে আলোচনা চলছিল, তখন এই প্রশ্নটি সত্যিই গুরুত্বপূর্ণ মনে হলো।
অন্য এক ভারতীয় সাংবাদিকের কথা বলি। তিনি বললেন, ‘যখন শুনতাম যে ফারাক্কার কারণে পানির স্তর কত ফুট নেমে গেছে, তখন ভাবতাম ভারতের অনেক স্থানে পানির স্তর এর চেয়ে অনেক নিচে। বাংলাদেশ এ নিয়ে এত উদ্বিগ্ন কেন। যখন একবার বাংলাদেশে যাওয়ার সুযোগ হলো, তখন বুঝলাম যে সেখানকার মানুষের জীবনের ওপর এর প্রভাব কী। বাংলাদেশে না গেলে তা টের পেতাম না।’
দুই দেশের জনগণের মধ্যে যোগাযোগ বাড়ানোটা সত্যিই জরুরি।
</doc>

<doc>
মিডিয়া ভাবনা
সুস্থ রাজনীতির লক্ষ্যে তরুণদের সংঘবদ্ধ হতে হবে
বাংলাদেশসহ দক্ষিণ এশিয়ার যুবকদের এক সম্মেলনে সম্প্রতি আবার উচ্চারিত হয়েছে: ‘বাংলাদেশের তরুণেরা রাজনীতিতে আগ্রহী নয়। তারা দেশের মেইনস্ট্রিম রাজনীতি ও ছাত্ররাজনীতি দেখে হতাশ। তারা এখন আর দেশের প্রধানমন্ত্রী বা প্রেসিডেন্ট হতে চায় না।’ (ডেইলি স্টার, ৮ জানুয়ারি)
কথাগুলো যে একেবারে নতুন তা নয়। নানা জরিপ বা লেখালেখিতে গত কয়েক বছর ধরে এ ধরনের কথা শোনা গেছে। এই মনোভাব বাংলাদেশের বেশির ভাগ তরুণের মনোভাব কি না তা বলা দুরূহ। তবে সাধারণভাবে দেখা যায়, বাংলাদেশের বর্তমানকালের তরুণেরা (১৮ থেকে ৩০ বছর বয়সী) রাজনীতি সম্পর্কে আগ্রহী নয়। ব্যতিক্রম খুব কম।
আওয়ামী লীগ ও বিএনপির মতো গণতান্ত্রিক দলের আমলে গত ২০ বছর এ দেশের উচ্চশিক্ষার প্রতিষ্ঠানে কোনো নির্বাচন হচ্ছে না। সাধারণ ছাত্রছাত্রীরা তাদের গণতান্ত্রিক ভোটাধিকার প্রয়োগ থেকে বঞ্চিত রয়েছে প্রায় দুই দশক। আওয়ামী লীগ ও বিএনপির নেতারা তাঁদের গণতান্ত্রিক ভোটের অধিকার প্রয়োগ করে দুইবার করে সরকার গঠন করেছেন। কিন্তু ছাত্রদের নিজস্ব প্রতিষ্ঠানে সেই ভোটাধিকার প্রয়োগের সুযোগ দেননি।
বর্তমানকালের ছাত্রসংগঠনগুলোর কেন্দ্রীয় নেতারা এতই মেরুদণ্ডহীন ও আপসকামী যে তাঁরা তাঁদের ভোটের অধিকার আদায়ের জন্য গত ২০ বছর কোনো সংগ্রাম করেননি। এই ছাত্রনেতারা দেশের মানুষের জন্য কী সংগ্রাম করবেন, নিজেদের অধিকার আদায়ের জন্যই তো সংগ্রাম করতে পারেননি। দুর্নীতি, টেন্ডার, ব্যবসা, সন্ত্রাস ইত্যাদিতে আপাদমস্তক নিমজ্জিত বেশির ভাগ ছাত্রনেতাই আজ এক অদ্ভুত চরিত্রে পরিণত হয়েছেন। তাঁদের অনেকেই নাকি ছাত্রই নন। অনেকে বিবাহিত, সন্তানের জনক। ব্যবসা-বাণিজ্য ও টেন্ডারবাজি করে ছাত্রসমাজের নেতৃত্ব দিচ্ছেন! (সূত্র: বিভিন্ন সংবাদপত্র)
এ ধরনের ছাত্রসংগঠন বা ছাত্রনেতারা চোখের সামনে থাকলে কোনো শিক্ষিত, রুচিবান, নীতিবোধসম্পন্ন, সংস্কৃতিবান ছাত্রের পক্ষে ছাত্ররাজনীতি করা সম্ভব নয়। কাজেই অনেক ছাত্র যে রাজনীতিবিমুখ হয়েছে এ জন্য তাদের দোষ দেওয়া যায় না।
আমরা যখন ছাত্ররাজনীতিতে যুক্ত ছিলাম (১৯৬৬-১৯৭৪) তখন আমাদের নেতারা ছিলেন আদর্শ। শুধু আমাদের নয়, সারা দেশের আদর্শ। ১৯৬৮-৬৯ সালে ডাকসুর ভিপি তোফায়েল আহমেদের নেতৃত্বে সর্বদলীয় ছাত্রসংগ্রাম পরিষদের নেতারা দেশে যে গণ-আন্দোলন পরিচালনা করেছিলেন তা ইতিহাসের পাতায় স্বর্ণাক্ষরে লেখা রয়েছে। সেই আন্দোলনে আইয়ুব খানের মতো একজন স্বৈরাচারী সামরিক শাসকের সরকারের পতন ঘটেছিল। এখনকার সব ছাত্র, দল ও নেতা মিলে আন্দোলনের মাধ্যমে একজন স্বেচ্ছাচারী ভিসিকেও পদচ্যুত করতে পারবে কি না সন্দেহ। টেন্ডারবাজ নেতাদের পক্ষে আন্দোলন করার নৈতিক জোর থাকে না। সে জন্য উচ্চশিক্ষার প্রতিষ্ঠানে গত ২০ বছর কোনো ছাত্রসংসদ নির্বাচন অনুষ্ঠিত হয়নি। কোনো নতুন নেতা বা নতুন প্রতিভার উন্মেষও ঘটেনি। প্রতিযোগিতার (নির্বাচন) ভিত্তিতে কোনো নেতৃত্ব আসেনি। যেসব ছাত্রনেতাকে আমরা দেখছি তাঁরা প্রায় সবাই বড় দুই দলের লেজুড়বৃত্তির জন্যই নেতার পদ পেয়েছেন। ছাত্রদের সমর্থনে নয়।
এসব কথা মোটেও নতুন নয়। তবু বর্তমান তরুণ প্রজন্ম, ছাত্রনেতা ও ছাত্ররাজনীতির একটা রূপরেখা তুলে ধরা হলো আমার বর্তমান আলোচনার সুবিধার্থে।
সম্প্রতি ঢাকায় অনুষ্ঠিত দক্ষিণ এশীয় দেশের তরুণদের সম্মেলনে তরুণদের ভবিষ্যৎ নিয়ে অনেক কথা বলা হয়েছে। অন্য দেশ নিয়ে আমরা এখানে আলোচনা করছি না। আমাদের বিষয় বাংলাদেশের তরুণ।
‘বাংলাদেশের তরুণদের বিরাট সম্ভাবনা রয়েছে। তারা অনেক প্রতিভাবান। তথ্যপ্রযুক্তি তাদের হাতের মুঠোয়। তারা চাইলে দেশের চেহারা পাল্টে দিতে পারে।’ এ ধরনের আপ্তবাক্য প্রায়ই সভা-সেমিনারে শোনা যায়। কিন্তু এ কথা কোনো বক্তা বলেন না যে সাংঘর্ষিক, প্রতিহিংসাপরায়ণ ও অগণতান্ত্রিক রাজনৈতিক সংস্কৃতি দেশে বজায় থাকলে প্রতিভাবান তরুণদের পক্ষে দেশের নৃেতত্ব দেওয়া সম্ভব হবে না। প্রতিভাবান তরুণেরা বর্তমান বড় দুই দলের প্রতি বিমুখ। দুই নেত্রীর প্রতিও বিমুখ। কিন্তু বড় দুই দলই তো দেশে ঘুরেফিরে দেশ শাসন করছে। ভবিষ্যতেও করবে। এই দুই দল কি প্রতিভাবান তরুণদের মূল্যায়ন করবে? যে দুই দল সরকারি প্রশাসনের প্রায় ৭০ ভাগ রাজনীতিকরণ করে, পাবলিক বিশ্ববিদ্যালয়ের প্রশাসন ও শিক্ষক নিয়োগকে দলীয় ভিত্তিতে বিন্যাস করে, তাদের হাতে তরুণদের স্বপ্ন বাস্তবায়ন হবে? প্রতিভাবান তরুণদের মূল্যায়ন হবে?
আমার ধারণা, হবে না; যদি বড় দুই দলের নেতৃত্বের মধ্যে কোনো গুণগত পরিবর্তন না ঘটে। সেই সম্ভাবনাও আমি দেখি না। তাই আমি কয়েক মাস আগে প্রথম আলোয় এক নিবন্ধে প্রস্তাব করেছিলাম, দেশপ্রেমিক তরুণদের প্রথমে একটি ফোরামে, পরে তা একটি রাজনৈতিক দলে রূপান্তর করার লক্ষ্যে এখনই সংঘবদ্ধ হওয়া উচিত। যেসব তরুণ দেশের গুণগত পরিবর্তন ঘটাতে চায়; অগণতান্ত্রিক ও সাংঘর্ষিক রাজনৈতিক পরিবেশ, হরতাল, দুর্নীতি, প্রশাসন দলীয়করণ, কুশাসন, বিচার বিভাগের দলীয়করণ, পাবলিক বিশ্ববিদ্যালয় দলীয়করণ থেকে মুক্তি চায় তাদের উচিত এখনই পরস্পরের মধ্যে যোগাযোগ করে উচ্চশিক্ষার প্রতিষ্ঠান বা এলাকাভিত্তিক বা জেলা-উপজেলা ভিত্তিক ফোরাম গঠন করে দেশের ভবিষ্যতের রূপরেখা নিয়ে আলাপ-আলোচনা শুরু করা। এই আলাপ-আলোচনার মধ্য দিয়েই তরুণেরা তাদের করণীয় নানা পন্থা বের করতে পারবে। আজকের তরুণেরা অনেক বেশি প্রতিভাবান ও দেশ-দুনিয়া সম্পর্কে অবহিত। এ ব্যাপারে ইন্টারনেট, ব্লগ ইত্যাদি প্রযুক্তিকেও তারা কাজে লাগাতে পারবে।
শুধু সেমিনার, শুধু আশার বাণী, শুধু কথার মালা গেঁথে চললে তরুণদের কোনো ভবিষ্যৎ নেই। তরুণদের সংঘবদ্ধ হতে হবে। নতুন রাজনীতি করার লক্ষ্যেই সংঘবদ্ধ হতে হবে। এখানে যেন কোনো লুকোচুরি করা না হয়। প্রতিভাবান ও দেশপ্রেমিক তরুণদের এটা উপলব্ধি করতে হবে, এই দেশেই তাদের থাকতে হবে। কাজেই এই দেশের রাজনীতি, সরকার, জাতীয় সংসদ, প্রশাসন, বিরোধী দল—সব ক্ষেত্রেই তাদের অংশগ্রহণ করতে হবে। অংশগ্রহণের জন্য নিজেদের যোগ্য করে তুলতে হবে। আজকের প্রতিভাবান তরুণেরা যদি তাদের বয়স ৪০-এর কোঠায় যাওয়ার পর জাতীয় সংসদে যেতে না পারে, মন্ত্রী হতে না পারে, প্রধানমন্ত্রী হতে না পারে, তাহলে এই দেশটা কোথায় নিক্ষিপ্ত হবে তা কি তারা অনুমান করতে পারছে?
দেশের বড় দুটি দলের হাতে যদি আরও ২০ বছর ক্ষমতা থেকে যায় তাহলে দুই পরিবারের উত্তরাধিকারীরা ক্ষমতায় বসবে। অন্য কেউ নয়। এই ‘রাজতন্ত্র’ কি বর্তমান তরুণেরা মেনে নিতে প্রস্তুত? যারা এ দেশের গণতান্ত্রিক রাজনীতিকে কলুষিত করেছে, শুধু ভোটের জোরে তারা বংশানুক্রমে দেশ শাসন করে যাবে—তা কি তরুণেরা মেনে নিতে রাজি? এই ভোটের জোরও নানা ফন্দিফিকিরে কলুষিত।
‘ভোটের জোর’ কথাটার ওপর আমি খুব গুরুত্ব দিতে চাই। দেশ পরিচালনা করার সুযোগ আজকের তরুণেরা তখনই পাবে যখন তারা সুষ্ঠুভাবে ভোটের জোর প্রতিষ্ঠা করতে পারবে। দূষিত রাজনীতির উত্তরাধিকারদের ভোটের জোরে পরাভূত করতে হলে এখন থেকে সংগঠন গড়ে তোলা দরকার। সংগঠন ও কর্মসূচি ছাড়া ভোট পাওয়া যাবে না। আজকের তরুণেরা যখন দেশ পরিচালনা করবে তখন তাদের লক্ষ্য ও কর্মসূচি কী হবে তা নিয়ে এখন থেকেই গবেষণা ও মতবিনিময় শুরু করা উচিত।
অনেক তরুণ বিদেশে চলে যাওয়ার স্বপ্ন দেখে। এটা খারাপ কিছু নয়। বিদেশে গিয়ে ভালো উপার্জন করে দেশে টাকা পাঠালে দেশেরই উপকার হবে। তা ছাড়া বাংলাদেশের যে রকম জনসংখ্যা তা মোটেও উৎসাহব্যঞ্জক নয়। কিছু তরুণ বৈধভাবে বিদেশে গিয়ে আয়-উপার্জন করলে তা দেশের জন্য নানা দিক থেকেই মঙ্গল।
কিন্তু সব তরুণ তো আর বিদেশে যাবে না বা যেতে পারবে না। কাজেই তারা দেশেই থাকবে। দেশের ভবিষ্যৎ ও তাদের ভবিষ্যৎ এক সুতায় বাঁধা। কাজেই দেশের রাজনীতি, অর্থনীতি, প্রশাসন, জাতীয় সংসদ, সরকার, নীতিনির্ধারক—সবকিছুর ওপর যাতে আজকের প্রতিভাবান তরুণেরা যুক্ত হতে পারে তার চেষ্টা এখনই শুরু করা উচিত।
তরুণদের নিয়ে মাঝেমধ্যে সভা-সেমিনার হয়। এ ধরনের সভায় তরুণদের সুস্থ রাজনীতি শুরু করার জন্য আবেদন কেউ সাধারণত করে না। অথচ এটাই হওয়া উচিত আসল কথা। কারণ দূষিত রাজনীতির কাছে তরুণদের ছেড়ে দিলে তারা ভালো কিছু করতে পারবে না। দুর্নীতির কাছে, সন্ত্রাসের কাছে তাদের আত্মসমর্পণ করতে হবে। তারা চাইলেও বড় এন্টারপ্রেনর হতে পারবে না। কারণ দুর্বৃত্তায়নের রাজনীতি দ্বারা প্রভাবিত সরকার তাদের পদে পদে বাধা দেবে। কাজেই তরুণদের কোনো আহ্বান জানানোর সময় মনে রাখতে হবে, কোন ধরনের দেশ, রাজনীতি ও সরকারের সঙ্গে কাজ করার জন্য আমরা তাদের আহ্বান জানাচ্ছি।
সম্প্রতি ঢাকায় অনুষ্ঠিত দক্ষিণ এশীয় যুবকদের সম্মেলনেও মূল সমস্যাকে পাশ কাটিয়ে তরুণদের উদ্দেশে অনেক কথা বলা হয়েছে। যা শুধু কথার কথা বা শব্দের জাল বিস্তার মাত্র। এ ধরনের ফাঁকা কথার প্রলোভনে যেন তরুণেরা বিভ্রান্ত না হয়। মূলকথা হলো সুস্থ ও গণতান্ত্রিক রাজনীতি। রাজনীতি ঠিক করতে পারলে ব্যবসাও হবে, উন্নতিও হবে। বড় দুই দল যখন ‘প্রতিজ্ঞা’ করেছে তারা এই অপরাজনীতি চালিয়ে যাবে, তখন তরুণদেরই উচিত হবে দেশে সুস্থ ও গণতান্ত্রিক (প্রকৃত) রাজনীতির সূচনা করা। কারণ এ দেশের ভবিষ্যৎ তরুণদের হাতে। ভবিষ্যৎ যদি তারা ভালো দেখতে চায় তাহলে রাজনীতিকে ঠিক করতে হবে সবার আগে।
বর্তমান সময়ের মিডিয়া ও নাগরিক সমাজের ফোরামগুলো অনেক চেষ্টা করেছে রাজনীতিতে গুণগত পরিবর্তন আনার জন্য। কিন্তু তাৎপর্যময় কোনো পরিবর্তন আনা তাদের পক্ষে সম্ভব হয়নি। তবে তারা যে চেষ্টা করেছে এবং এখনো করে যাচ্ছে, এ জন্য তারা অভিনন্দন দাবি করতে পারে।
বর্তমান তরুণ সমাজ দেশের ভবিষ্যৎ রাজনীতি নিয়ে কী ভাবছে, তা নিয়ে এখনই মতবিনিময় শুরু করুন। আলাপ-আলোচনার মধ্য দিয়েই বেরিয়ে আসবে অপরাজনীতি থেকে মুক্তির পথ। এই পথের সন্ধান পেতেই হবে, না হলে বাংলাদেশের ভবিষ্যৎ অন্ধকার। 
টিপাইমুখ ড্যামের সম্ভাব্য প্রভাব নিয়ে বিতর্ক
সমপ্রতি বাংলাদেশের প্রধান দুটি পত্রিকায় প্রধানমন্ত্রীর পররাষ্ট্রবিষয়ক উপদেষ্টা গওহর রিজভীর টিপাইমুখ ড্যাম নিয়ে লেখা নিবন্ধ প্রকাশের পর বাংলাদেশের ওপর এর সম্ভাব্য প্রভাব নিয়ে তুমুল বিতর্ক জমে উঠেছে। আমার লেখাও প্রতিক্রিয়া হিসেবে প্রকাশিত হয়েছে। এখন টিপাইমুখ ড্যামের পক্ষে অন্য প্রবন্ধকারীদের উত্থাপিত যুক্তিগুলোর ব্যাপারে কিছু লেখা অত্যন্ত জরুরি হয়ে পড়েছে বলে মনে করছি।
প্রথম আলো ২৯-১২-২০১১ সংখ্যায় মহিউদ্দিন আহমদ টিপাইমুখ ড্যাম নির্মাণ করতে বাধা দেওয়া বাঙালির আত্মঘাতী প্রবণতা বলে উল্লেখ করেছেন। আমি বাঙালিকে আত্মঘাতী বলি না, বলি হঠকারী। বাঙালি হঠকারী জেনে ও না জেনে। বাঙালি দল বেঁধে আত্মহত্যা করে না, তবে ইদানীং সুযোগ পেলে এক বাঙালিকে অন্য বাঙালিরা দলবদ্ধভাবে ধাওয়া করে হত্যা করে। পক্ষের লোকেরাও করে, বিপক্ষের লোকেরাও করে। এমনই ঘটনা ঘটতে চলেছে টিপাইমুখ ড্যাম নিয়ে। এই ড্যাম নির্মাণের পক্ষের বাঙালিরা দলবদ্ধভাবে একটি বাস্তব পরিস্থিতিকে গায়ের জোরে আড়াল করছেন, এর বিপক্ষের বাঙালিরা দলবদ্ধভাবে অকারণ যুক্তির শোরগোল রটিয়ে বাস্তবতাকে গৌণ করে ফেলছেন। এর ফলে বিশেষজ্ঞদের কথার অর্থ সবাই ধরতে পারছে না।
জলবিদ্যুৎ উৎপাদনের জন্য নদের ওপর নির্মিত ড্যামের নির্দিষ্ট পরিচালন-ব্যবস্থাপনা থাকে, যার ফলে ড্যামের উজান ও ভাটিতে ওই নদীর প্রবাহে ব্যাপক তারতম্য আসে। ড্যাম একটি নদীর ওপর আড়াআড়ি কংক্রিট বা মাটির বাঁধ, যা নদীর পানি আটকে রেখে উজানে পানির উচ্চতা বাড়িয়ে দেয়। এর ফলে ড্যামের উজান থেকে ভাটিতে পানির যে পতন সৃষ্টি হয়, তা দিয়ে বিদ্যুৎ উৎপন্ন করা হয়। ড্যাম নির্মাণের পর উজানের আটকানো পানি কেবল দুটি পথে প্রবাহ করানো যায়, যথা, ১. একটি বা কয়েকটি সুড়ঙ্গের মধ্য দিয়ে (পেনস্টক) ওই পানি টারবাইনের ওপর ফেলে বিদ্যুৎ উৎপন্ন করা হয়, ২. জলাধারের অতিরিক্ত পানি যাতে জমে ড্যামকে ছাপিয়ে না যায়, তাই একটি নির্দিষ্ট উচ্চতার পর ওই পানি স্পিলওয়ের মাধ্যমে ভাটিতে গড়িয়ে দেওয়া হয়।
টিপাইমুখ ড্যামে জলাধার সৃষ্টির জন্য যে পানি প্রয়োজন, তা আসবে বর্ষা ও শরৎকালের বৃষ্টি থেকে। মণিপুর ও মিজোরাম রাজ্যে এর সংগ্রহ এলাকা ১২ হাজার বর্গ কিলোমিটার, বার্ষিক মোট বৃষ্টিপাত এক হাজার ৫০০ মিলিমিটার। এই এলাকার গাছপালার বার্ষিক পানি শোষণ এক হাজার ২০০ মিলিমিটার। বলা হচ্ছে, জলাধারে ১৫ দশমিক ৫ বিলিয়ন ঘনমিটার পানি জমানো হবে। বরাক নদকে একেবারে বন্ধ করে দেওয়া হলে বছরে মোট জল জমবে ৩ দশমিক ৬ বিলিয়ন ঘনমিটার। এভাবে জলাধার ভরতে চার থেকে পাঁচ বছর লাগবে। জলাধার পূর্ণ না করে আংশিক উৎপাদন করলে জলাধার পূর্ণ করতে ১০ থেকে ১৫ বছর লেগে যাবে।
টিপাইমুখ ড্যাম মাটির গভীর থেকে উঠে ১৬৭ মিটার উঁচু হবে। ধরা যাক, ড্যামের স্থায়ী আধারের উচ্চতা সমুদ্রতল থেকে ২০ মিটার উঁচুতে হবে, যার নিচে পানি নেমে গেলে বিদ্যুৎ উৎপাদন করা যাবে না এবং ৫০ মিটার উঁচুর বেশি পানি বাড়লে স্পিলওয়ে দিয়ে জলপ্রপাতের মতো পানি গড়িয়ে যাবে। ড্যামটি ভরে গেলে আংশিক বা পুরো ক্ষমতায় বিদ্যুৎ উৎপাদন করলেও বছরে মোট ৩ দশমিক ৬ বিলিয়ন ঘনমিটার জল নেমে আসবে। এর পরিমাণ দাঁড়ায় গড়ে ১৪১০ কিউসেক। সারা বছর বিদ্যুৎ সম্ভব না হলেও বর্ষাকালে ১৪ হাজার ১০০ কিউসেক উচ্চ প্রবাহ ধরলে ওই সময় সর্বোচ্চ ২৮৫ মেগাওয়াট বিদ্যুৎ উৎপাদন সম্ভব হবে।
বাংলাদেশের কাপ্তাই ড্যামের প্রায় একই পরিমাণ জল সংগ্রহ এলাকা, কিন্তু দ্বিগুণ বৃষ্টিপাত (বছরে তিন হাজার মিমি), তাই জলসংগ্রহ দ্বিগুণ এবং প্লাবিত এলাকাও দ্বিগুণ (কাপ্তাই ৬৪ হাজার হেক্টর, টিপাইমুখ ৩১ হাজার হেক্টর)। কাপ্তাইয়ে বর্ষাকালে ২৫০ মেগাওয়াটের বেশি বিদ্যুৎ উৎপাদন হয় না, শীতে জলাধারের পানি নেমে গেলে উৎপাদন কমে গিয়ে বন্ধ হয়ে যায়। তাহলে টিপাইমুখে এক হাজার ৫০০ মেগাওয়াট বিদ্যুৎ উৎপাদন একটা গল্প। বাংলাদেশ ওই বিদ্যুতের একটা অংশ পেতে চাইলে কতটুকুই বা পেতে পারে? মণিপুরকে পাঁচ শতাংশ স্বার্থ দেওয়া হয়েছে, যা ১৫ মেগাওয়াটের বেশি হয় না। মণিপুরের বিশ্ববিদ্যালয়ের আন্দোলনকারী ড. আর কে রঞ্জন সিং আমাকে বলেছিলেন, ‘মাত্র ১০ থেকে ১২ মেগাওয়াট বিদ্যুৎ দেওয়ার কথা বলে রাজ্যের ওপর একটি ধ্বংসাত্মক প্রকল্প চাপিয়ে দেওয়া হয়েছে।’ বাংলাদেশের একদল হঠকারী রাজনীতিবিদ ও পরামর্শকেরাও এখান থেকে সামান্য বিদ্যুৎ পাওয়ার লোভে পড়েছেন।
টিপাইমুখ ড্যামের ফলে জলাধার এলাকার জনগণ উদ্বাস্তু হবে, পরিবেশের ক্ষতি হবে, এবং সেজন্য ওই এলাকার জনগণ আন্দোলন করছেন। আমরা মানবিক ও পরিবেশের কারণে অবশ্যই তাঁদের সঙ্গে আছি। আমরা বিরোধিতা করছি এ কারণে যে বর্ষার পানি আটকে রেখে বিদ্যুৎ উৎপাদনের জন্য ফেব্রুয়ারি মাস পর্যন্ত জল ছাড়া হবে, যার ফলে সিলেট বিভাগের হাওর এলাকায় নদীগুলোতে অধিক উচ্চতায় পানি থাকবে (মহিউদ্দিন আহমদের দেওয়া সিডা স্টাডির তথ্যমতে, অমলশিদে ৩ দশমিক ৫ মিটার)। এর ফলে হাওর এলাকার এক ফসলি জমি জাগতে পারবে না। ২০০৪ সালে পানি উন্নয়ন বোর্ডের হিসাবে সুনামগঞ্জের হাওরে ৭০০ কোটি টাকার বোরো ধান হতো। বাংলাদেশে এখন বছরে ১৮০ লাখ টন বোরো ধান হয়, যার ১০ শতাংশ বা ১৮ লাখ টন হাওরে হয়। এর মধ্যে পাঁচ লাখ টন ক্ষতি হলেও দুই হাজার কোটি টাকা হয়। আমার এক প্রবাসী বন্ধু লিখেছেন, এই ক্ষতির পরিমাণ দুই হাজার ৫০০ মিলিয়ন ডলারও হতে পারে (দি নিউ এজ, ২২.১২.২০১২)।
উজানে পাহাড়ি এলাকায় জলাধার নির্মাণ করে ভাটিতে নদীর প্রবাহ বৃদ্ধি করা বা বন্যা হ্রাস করা অবশ্যই সম্ভব। তখন ড্যামটি কেবল বন্যা নিয়ন্ত্রণের জন্য হতে হবে, যেখানে পেনস্টক বা স্পিলওয়ের মাধ্যমে নয়, পানি প্রয়োজনমতো রেগুলেটর দিয়ে ছাড়া হবে। ড্যাম বিদ্যুৎ উৎপাদনের জন্য হলে বর্ষা ও শরৎসহ হেমন্ত ও শীতে পানি ছাড়া হবে; আবার বসন্তের শেষ থেকেই জলাধারে পানি আটকে রাখা হবে, যাতে নদীর পানি কমে যাবে। তিস্তার বেলায় সিকিমে এই কাজ করা হচ্ছে, তাই তিস্তা নদে পানি নেই। তাই টিপাইমুখ ড্যাম এপ্রিল-মে মাসের আগাম বন্যা রোধ করে ওই পানি দিয়ে জলাধার পূর্ণ করবে। এই ড্যাম বর্ষার পানিও আটকে রাখবে, তাই নদীর স্বাভাবিক উচ্চ প্রবাহ কমে যাবে। কিন্তু বন্যার সময় পূর্ণ জলাধার থেকে পানি ছাড়তেই হবে বিধায় বর্ষার বন্যা ঠেকাতে পারবে না। এবার (জুন ও আগস্ট ২০১১) দামোদর ভ্যালিতে বর্ষার বন্যায় পাঞ্চেত, মাইথন, বরাকর ও তিলাইয়া ড্যাম ছাপিয়ে বর্ধমান, হাওড়া, হুগলি ও বাঁকুড়ায় বন্যা হয়েছে। টিপাইমুখ ড্যাম শুকনো মৌসুমে হাওর এলাকার নদীগুলোতে বেশি পানি দেবে, যে কারনে আমাদের আপত্তি। বাংলাদেশের শুকনো মৌসুম কার্তিক মাস থেকে জ্যৈষ্ঠ পর্যন্ত আট মাস। আমি বলি, অগ্রহায়ণ পৌষ, মাঘ, ফাল্গুনের পানি রংপুর বিভাগের নদীগুলোতে এলে আমরা অবশ্যই উপকৃত হতাম।
সিলেট বিভাগের অধিবাসীরা ইতিমধ্যে এক ফসলি বোরো ধানের অর্থনীতিতে অভ্যস্ত হয়ে গেছে, তাই তারা টিপাইমুখ ড্যামের বিরুদ্ধে সোচ্চার হয়ে উঠেছে। টিপাইমুখ ড্যাম থেকে জ্যৈষ্ঠ মাসে পানি ছাড়া হলে হাওরও উপকৃত হবে। টিপাইমুখ ড্যামের পক্ষে সোচ্চার প্রকৌশলী ও পরামর্শকেরা প্রায়ই এই বিষয়ে ফ্যাপ-৬ সমীক্ষা এবং আইডব্লিউএমের মডেল স্টাডির কথা উল্লেখ করেন। উভয় সমীক্ষা ও স্টাডিতে শুকনো মৌসুমে পানি বাড়ার কথা বলা হয়েছে। নদীতে পানি বাড়লে নৌপথ ও সেচের জন্য ভালো হয়, কিন্তু হাওর এলাকায় শীতকালে পানি বৃদ্ধির অর্থ এলাকাটি ডুবে থাকা। হাওর এলাকায় যে বোরো ধান হয়, তা ভেজা মাটি ও অগভীর নলকূপ থেকে সেচ পায়, তাই নদীতে বেশি পানি এসে সেচের উপকার করার কোনো প্রশ্নই ওঠে না।
সবশেষে বলছি, বাংলাদেশের মোট জলসম্পদের ১২ শতাংশের উৎস মেঘনা অববাহিকা। টিপাইমুখ এলাকা মেঘনা অববাহিকার ১/১২ অংশ মাত্র। টিপাইমুখের প্রভাব বাংলাদেশের মোহনা অঞ্চলে মাত্র এক শতাংশ। তাই মোহনা অঞ্চলের লবণাক্ততার ওপর এর কোনো প্রভাবই পড়বে না বলা যায়। টিপাইমুখ ড্যাম উত্তর-পূর্বাঞ্চলে মরুকরণ প্রক্রিয়া ত্বরান্বিত করবে বলাটাও অবান্তর। ভূমিকম্পের বিষয়টিও বড় নয়। কারণ, এর সম্ভাবনা ১০০ বছরে একবার মাত্র। টিপাইমুখ ড্যামবিরোধী হঠকারী রাজনৈতিক দল ও বিশেষজ্ঞরা এই তিনটি ভয়ের কথা জোরেশোরে বলে প্রতিবছর এক হাজার থেকে দুই হাজার কোটি টাকার ফসল ক্ষতির বিপদটি গৌণ করে দিচ্ছেন।
</doc>

<doc>
জানুয়ারী১১

মুক্তিযুদ্ধের আরব্ধ কাজ
দীর্ঘকাল ধরে আমরা বলে এসেছি, দেশের মানুষ স্বাধীনতার সুফল পায়নি। রাজনৈতিক মতাদর্শ যা-ই হোক, এ বক্তব্য সবারই। আর নিতান্ত পাকিস্তানপন্থী মানুষ ছাড়া বাকি সবাই দেশের বিভিন্ন পরিস্থিতিতে বলে এসেছে, মুক্তিযুদ্ধ অসমাপ্ত রয়েছে। একাত্তরের আরব্ধ কাজ, অসমাপ্ত মুক্তিযুদ্ধ সমাপ্ত করার কাজ এবং স্বাধীনতার সুফল সবার ঘরে পৌঁছে দেওয়ার কাজ কে করবে, কখনই বা করবে?
মুক্তিযুদ্ধ ও স্বাধীনতার দ্বারপ্রান্তে দেশবাসীকে নিয়ে গিয়েছিলেন বঙ্গবন্ধু। মানতেই হবে, সে সময় শিল্পী-সাহিত্যিক-বুদ্ধিজীবী এবং বাম প্রগতিশীল রাজনীতিবিদ ও ছাত্ররাজনীতি থেকে বিরাট সমর্থন পাওয়া গিয়েছিল। এ এক বিশাল কাজ, মহান কর্মযজ্ঞ—একটি ঘরকুনো অলস ও কলহপ্রিয় জনগোষ্ঠী তাঁর জাদুকরি নেতৃত্বের গুণে রূপান্তরিত হয়েছিল ঐক্যবদ্ধ ত্যাগী বীরের জাতে। তাই বাঙালির হাজার বছরের ইতিহাসে যা হয়নি, তা বঙ্গবন্ধুর পক্ষে করা সম্ভব হয়েছিল—এই মাটির সন্তানদের নেতৃত্বে মূলত তাদেরই এক স্বাধীন আবাসভূমি প্রতিষ্ঠা।
কিন্তু স্বাধীনতার পর, বিশেষত পঁচাত্তরের পটপরিবর্তনের পর বোঝা গেল, মুক্তিযুদ্ধের মাধ্যমে যে বিজয় অর্জিত হয়েছে, তাকে সবার জন্য অর্থবহ স্বাধীনতায় পরিণত করতে হলে আরও কাজ বাকি আছে। এখানে জাতীয় পর্যায়ে জরুরি অর্জনের ক্ষেত্রে মানুষের পাঁচটি মৌলিক চাহিদার কথা বলা যায়—সবার জন্য অন্তত এসএসসি পর্যন্ত শিক্ষা, সবার জন্য দুই বেলা সুষম খাবার, সবার জন্য বস্ত্র, সবার জন্য চিকিৎসা ও স্বাস্থ্যসেবা এবং সবার জন্য আবাসন। শেষ দুটি চাহিদা পূরণে একটু সময় লাগবে, সেটা সবাই বোঝে। তবে দেখা যাচ্ছে, বঙ্গবন্ধু-কন্যা সবার জন্য স্বাধীনতাকে অর্থবহ করার বিষয়টি তাঁর চিন্তা ও কর্মপরিকল্পনায় অগ্রাধিকার দিচ্ছেন। কিন্তু স্বাধীনতাকে অর্থবহ করতে মুক্তিযুদ্ধের অসমাপ্ত কাজের আরও একটি দিক আছে, সেটি মূলত রাজনৈতিক। জাতীয় লক্ষ্যাদর্শ যদি ঠিক না থাকে, এ বিষয়ে যদি জাতীয় মতৈক্য তৈরি না হয়, তাহলে রাজনীতিতে আদর্শিক বিরোধ কখনোই মিটবে না, বরং চরম সংঘাতের দিকে চলে যেতে পারে।
এ দেশের মানুষ গত শতাব্দীর পঞ্চাশ ও ষাট—এই দুই দশকের সংগ্রামের মাধ্যমে পাকিস্তানি রাষ্ট্র ও জাতি গঠনের মূলনীতি ও আদর্শের বিরুদ্ধে অবস্থান নিয়েছিল। পাকিস্তান রাষ্ট্র পরিচালনা ও এর জাতি গঠনে ধর্মীয় পরিচয়কে প্রাধান্য দিয়েছিল, তাই দেশটি হয়ে উঠেছিল সাম্প্রদায়িক। সাংস্কৃতিক বৈচিত্র্য, স্থানীয় বৈশিষ্ট্য ও ঐতিহাসিক পরম্পরা অগ্রাহ্য করে ধর্মভিত্তিক কৃত্রিম জাতীয় সংস্কৃতি গড়ে তুলতে চেয়েছিল।
ধর্ম ও সংস্কৃতি নিয়ে জবরদস্তির কারণে পাকিস্তানে গণতন্ত্র শেকড় গাড়তে পারেনি, দেশটি সামরিক স্বৈরতন্ত্রের কবজায় চলে গিয়েছিল এবং শাসকশ্রেণীতে পাঞ্জাবি আধিপত্য প্রতিষ্ঠিত হয়েছিল। তাই রাজনীতি ও সংস্কৃতি-সচেতন বাঙালি এই বাস্তবতাকে মেনে নেয়নি। লেখক-সাংবাদিকদের লেখনী, শিক্ষাবিদ ও বুদ্ধিজীবীদের বিশ্লেষণ এবং শিল্পী ও সংস্কৃতিকর্মীদের প্রতিবাদী সৃজনশীল ব্যাপক তৎপরতাকে চূড়ান্ত রূপ দিয়ে জাতিকে ঐক্যবদ্ধ করা, স্বাধীনতার স্বপ্নে জাগিয়ে তোলা এবং শেষ পর্যন্ত সর্বোচ্চ ত্যাগে উদ্বুদ্ধ করে মহান অর্জনের জন্য তৈরি করেছিলেন বঙ্গবন্ধু। আমরা আজ বলছি, সেই কাজ একাত্তরে সম্পূর্ণ সাফল্যের সঙ্গে সমাপ্ত হয়নি।
আমরা দেখেছি, পঁচাত্তরের পর খন্দকার মোশতাক ও জিয়াউর রহমানের নেতৃত্বে ধীরে ধীরে দেশটিকে এবং জনগণকে পরিত্যক্ত পরাভূত পাকিস্তানি মানসিকতা ও শাসনব্যবস্থার দিকে ঠেলে দেওয়া হয়েছে। পাকিস্তানের মতোই ধর্মভিত্তিক জাতীয়তার পক্ষে অবস্থান নিল রাষ্ট্র, যার কারণে রাষ্ট্র হয়ে পড়ল সাম্প্রদায়িক; সাংস্কৃতিক ক্ষেত্রেও একই প্রভাব পড়ল। রাষ্ট্র পরিচালনায় সামরিক বাহিনীর ভূমিকা প্রকট হয়ে উঠল, গণতন্ত্র বলতে স্বৈরশাসকের ছদ্মাবরণের বেশি কিছু আর থাকল না। আমলাতন্ত্র শক্তিশালী হয়ে উঠল। সবচেয়ে মর্মান্তিক হলো, প্রকৃত রাজনীতিকের জন্য রাজনীতি করা কঠিন হয়ে পড়ল, কালো টাকার মালিকেরা এর একচেটিয়া দখল নিয়ে নিল। ঠিক পাকিস্তানের মতোই আবার একুশে, বাংলা ভাষা ও সাহিত্য, রবীন্দ্রনাথ, নজরুল অসাম্প্রদায়িক মানবতা হয়ে উঠল রাষ্ট্রশক্তির বিরুদ্ধে প্রতিবাদ-প্রতিরোধের হাতিয়ার। বোঝা গেল, রাষ্ট্রের নীতি-আদর্শের বিষয়টি ঠিক করা না গেলে জাতীয় অগ্রগতি অর্জন ব্যাহত হবে সহজেই। এসব নিয়ে বিভ্রান্তির বিতর্ক সমাজকে বিভক্ত করে রাখবে এবং পর্যুদস্ত করে ছাড়বে। মুক্তিযুদ্ধের প্রধান অসমাপ্ত কাজ হলো দেশটিকে নীতি-আদর্শে সঠিক অবস্থানে ফিরিয়ে আনা। মানুষের জন্য যেমন খাদ্য, স্বাস্থ্য, বস্ত্র, শিক্ষা, বাসস্থান মৌলিক চাহিদা; তেমনি রাষ্ট্রের জন্য এর মূলনীতি ও লক্ষ্যাদর্শ মৌলিক বিষয়, সমান গুরুত্বপূর্ণ। একটি ধর্মান্ধ সাম্প্রদায়িক নীতি-আদর্শ অগণতান্ত্রিক স্বৈরাচারী শাসন ও কর্তৃত্বপরায়ণ শোষণমূলক প্রশাসন কায়েম করে।
বাংলাদেশকে বঙ্গবন্ধু-কন্যা কি রাষ্ট্রের নীতি-আদর্শের সংগ্রামের দিকে নিয়ে যেতে চাইছেন? মুক্তিযুদ্ধের আরব্ধ কাজ সম্পন্ন করতে চাইছেন? বিষয়টা গুরুত্বপূর্ণ, চিন্তার বিষয়।
বাংলাদেশের অধিকাংশ বুদ্ধিজীবী, শিল্পী-সাহিত্যিক, রাজনীতিক, সম্পাদক-সাংবাদিক তাঁদের কথায় ও লেখায় বড় দুই দল ও দুই নেত্রীর মধ্যে সমঝোতা ও সম্পর্কের ওপর জোর দিয়েছেন বরাবর। তাঁরা সবাই নিশ্চয়ই জানতেন, বিএনপির প্রতিষ্ঠাতা জিয়াউর রহমান পঁচাত্তরের পটপরিবর্তনের হোতাদের সহযোগিতা দিয়েছেন, বঙ্গবন্ধুর আত্মস্বীকৃত খুনিদের আশ্রয় ও প্রশ্রয় দিয়েছেন। সবাই নিশ্চয় দেখেছেন, জিয়া অত্যন্ত পরিকল্পিতভাবে জামায়াতকে পুনর্বাসিত করেছেন, যুদ্ধাপরাধীদের পুরস্কৃত করেছেন। এ-ও সবাই দেখেছেন, তাঁর রাজনীতি ছিল ধর্মনিরপেক্ষ বাঙালি জাতীয়তাবাদের বিপরীতে প্রত্যাখ্যাত পাকিস্তানপন্থী ধর্মভিত্তিক সাম্প্রদায়িক রাজনীতি। তাঁর আমলে ঠিক পাকিস্তানি কায়দায় রাজনীতি ও সংস্কৃতির অঙ্গনে একদিকে ধর্মান্ধতার জিগির উঠেছে, অন্যদিকে অসাম্প্রদায়িক প্রগতিশীল শক্তি রাষ্ট্রীয় পীড়নের শিকার হয়েছে। জেনারেল জিয়া ও বিগম জিয়া উভয়েরই স্বাভাবিক মিত্র হয়েছে একাত্তরে দখলদার পাকিস্তানি শাসকদের দোসররা। এমন ভাবাও অন্যায় হবে না যে বেগম জিয়ার সঙ্গে রাজনৈতিক সমঝোতা-সম্পর্ক গড়ার অর্থ হবে গোলাম আযম ও নিজামীর সঙ্গে সমঝোতা-সম্পর্ক করা। বিএনপির সঙ্গে বসা এবং চারদলীয় জোটের প্রধান শরিক জামায়াতের সঙ্গে বসার মধ্যে পার্থক্য থাকে না।
পঁচাত্তরের পর নব্বই পর্যন্ত দীর্ঘ ১৫ বছরের সামরিক স্বৈরশাসনের পটভূমিতে বিরোধী অবস্থানে বিএনপি-আওয়ামী লীগ দুটি দলই স্বৈরাচারবিরোধী আন্দোলনরত গণতান্ত্রিক দলের মর্যাদা পেয়ে এসেছে। বাংলাদেশে গণতন্ত্র প্রতিষ্ঠার জন্য মানুষ তখন এই দুটি দলের দিকে তাকিয়েছে। আন্দোলনের ময়দানে দুই নেত্রীকে মানুষ একই কাতারে দেখতে পেয়ে আনন্দিত হয়েছিল। এরশাদবিরোধী আন্দোলনে বিএনপির অবদানের তুলনায় অর্জন ছিল বেশি, তার ভেতরকার আদর্শিক স্বরূপ ঢাকা পড়ে গিয়েছিল এবং গণতান্ত্রিক বাংলাদেশ প্রতিষ্ঠায় আওয়ামী লীগের পাশাপাশি তার ওপরও মানুষ আস্থা রেখেছিল। ১৯৯১-৯৫-এর বিএনপি আমল এবং ১৯৯৬-২০০০-এর আওয়ামী লীগ আমলে মানুষ এদের দক্ষতা-পারঙ্গমতা নিয়ে, বিশেষত গণতান্ত্রিক বাংলাদেশ প্রতিষ্ঠায় আন্তরিকতা নিয়ে শঙ্কিত হয়ে পড়ে এবং ক্রমে আস্থা হারাতে থাকে। সত্যের খাতিরে বলা দরকার, তখন রাজনীতিবিমুখ মানুষের চোখে ও বিবেচনায় মনে হয়েছে, দুই দলের মধ্যে সমঝোতা-সম্পর্কের ব্যাপারে শেখ হাসিনা অনুদার, অসহিষ্ণু; তুলনায় বেগম জিয়া অনেক সময় নমনীয়, সহিষ্ণু। কিন্তু তাই বলে বেগম জিয়া যে নীতি-আদর্শের ক্ষেত্রে তাঁর কট্টর আপসহীন অবস্থান থেকে সরে এসেছেন, জামায়াত-জঙ্গিদের ছেড়ে দিয়ে বঙ্গবন্ধু-তাজউদ্দীনকে স্বীকার করে নিচ্ছেন, তা নয়। বরং ২০০১ সালের বিজয়ের পর বিএনপি স্বরূপে আভির্ভূত হলো। হিন্দুদের দেশছাড়া করতে চাইল, আওয়ামী লীগকে কোণঠাসা করতে চাইল, ধর্মনিরপেক্ষতার বিপরীত শক্তি হিসেবে ধর্মান্ধ জঙ্গিবাদীদের পৃষ্ঠপোষকতা দিল, অত্যন্ত বিতর্কিত সন্দেহজনক চরিত্রের লোকজনকে রাষ্ট্রে ও রাজনীতিতে প্রভাবশালী করে তুলল, একুশে টিভিসহ বাঙালি সংস্কৃতির প্রভাবশালী প্রতিষ্ঠানের বিকাশে বাধা হয়ে দাঁড়াল, বঙ্গবন্ধুর খুনিদের বিচার স্থগিত করে রাখল এবং দেশে দুর্নীতি ও মাস্তানির রাজত্ব কায়েম করল।
আমার ধারণা, এই ভয়াবহ বিপজ্জনক রূপটি দেখার পর ২০০৮ সালের সাধারণ নির্বাচনের বিজয়ের পর শেখ হাসিনার নেতৃত্বে আওয়ামী লীগও স্বরূপে আত্মপ্রকাশ করতে চাইছে। এর মধ্যে ঘটে যাওয়া একটা পরিবর্তনের কথাও বলা দরকার। পঁচাত্তরের পর থেকে জিয়া-এরশাদের আমলে রাজনীতির চরম নেতিবাচক রূপই মানুষ দেখেছে। রাজনীতি ও মাস্তানি-দুর্নীতি, অস্ত্র ও কালো টাকা প্রায় সমার্থক হয়ে উঠেছিল। বাংলাদেশের অহংকার ছাত্ররাজনীতির দূষণ ও বিপর্যয় হয়েছে ব্যাপক। ফলে এই সময় থেকে তরুণ প্রজন্ম রাজনীতিবিমুখ হতে থাকে।
আমি বলব, রাজনীতিবিমুখতার এই ধারা ২০০৬ সাল পর্যন্ত অব্যাহত ছিল। দুই বছরের তত্ত্বাবধায়ক সরকার আমলের অনেক সমালোচনার মধ্যেও আমি বলব, এ সময় বাংলাদেশের সিভিল সমাজ একটু থিতু হয়ে ভাবার সময় পেয়েছে। ছাত্র-তরুণেরা আবার রাষ্ট্রীয় যন্ত্রে বঙ্গবন্ধুর ভাষণ ও তাঁর কথা শোনার অবকাশ পেয়েছে। তদুপরি তত্ত্বাবধায়ক সরকারটিই ছিল অসাম্প্রদায়িক, আধুনিক, বঙ্গবন্ধুর প্রতি শ্রদ্ধাশীল, ইতিহাসের প্রতি দায়বদ্ধ এবং গণতন্ত্রের প্রতি অঙ্গীকারে আন্তরিক। এ সময় প্রশাসন ছিল গতিশীল, দুর্নীতিবিরোধী। সবচেয়ে বড় কথা, বহুকাল পর একটি সরকারের সঙ্গে দেশের সিভিল সমাজের সহজ ভাববিনিময় সম্ভব হয়েছিল। এই দুই বছরে সমাজের মধ্যে স্বস্তি ফিরে এসেছিল। আর তাতে বহুকাল পর, প্রায় তিন দশকের ব্যবধানে তরুণসমাজ ও সিভিল সমাজ রাজনীতির বিষয়ে আগ্রহী হয়ে উঠেছে। ৩০ বছর পর যেন ইতিহাসের রথের চাকা তার পথ খুঁজে পাচ্ছে। তরুণেরা রাজনীতি, মুক্তিযুদ্ধ, বঙ্গবন্ধু, দেশের ভবিষ্যৎ নিয়ে আগ্রহী হয়ে উঠল। বহুকাল পর আওয়ামী লীগ তরুণদের সমর্থন ফিরে পেল, বহুকাল পর যুদ্ধাপরাধীর বিচার ও মুক্তিযুদ্ধের চেতনা বাস্তবায়নের স্লোগানে তরুণসমাজ ও জনমানুষের সমর্থন মিলেছে।
মানুষ তার গৌরবময় ইতিহাসের অংশ হতে চায়, সেই মর্যাদার স্বাদ একবার পেলে তা আর ছাড়তে চায় না।
হ্যাঁ, সহজ একটা হিসাব মিলিয়ে দেওয়া যায় বটে যে মুক্তিযুদ্ধের অসমাপ্ত কাজ সমাপ্ত করার এই তো সময়। কিন্তু আমরা এ-ও বুঝি, যুদ্ধবিধ্বস্ত দেশে যেমন বিপজ্জনক স্থলমাইন পুঁতে রাখা থাকে, তেমনি আদর্শবিপর্যস্ত দেশে জঙ্গি ও চরম আদর্শের বীজও ছড়িয়ে থাকবে। ষড়যন্ত্র অতীতে হয়েছে, আজও হতে পারে। পরাজিত শক্তির দোসররা অতীতে যেমন খেলেছে, আজও খেলতে পারে। তা ছাড়া আন্তর্জাতিক মহলের ভূমিকা বড় শক্তির স্বার্থের দ্বারা নিয়ন্ত্রিত হয় বলে এর কোনো স্থায়ী রূপ নেই। সেটাও চিন্তার বিষয়। সবকিছু সামলে শেখ হাসিনাকে এগোতে হবে। এর মধ্যে কঠিন একটি প্রতিপক্ষ হবে তাঁর নিজ দল, তাঁর ভেতরকার ঘুণে ধরা পুরোনো অংশ, নবজাগ্রত উচ্চাভিলাষী অংশ, বিত্ত ও ক্ষমতার প্রভাবে দূষিত অংশ এবং সর্বোপরি অতীতের মতো রাজনৈতিক প্রতিপক্ষহীন অবস্থায় একদলীয় শাসনে আকৃষ্ট হওয়ার সম্ভাবনা।
বাংলাদেশের অগ্রগতি নিশ্চিত করতে হলে আওয়ামী লীগের মধ্যে সহনশীল ও উদার মানবিকতা চর্চার পরিবেশ তৈরি করতে হবে। মুক্তিযুদ্ধে বিশ্বাসী শক্তিশালী বিরোধী দলের উত্থানকেও সহজ ও স্বাভাবিক করতে হবে। সামনের পথ রীতিমতো দুস্তর, তবে এর বিকল্প কি আছে?
</doc>

<doc>
দুর্নীতির জরিপ
টিআইবির সমালোচক টিআইবির বন্ধু
ট্রান্সপারেন্সি ইন্টারন্যাশনাল বাংলাদেশ (টিআইবি) কর্তৃক ২৩ ডিসেম্বর ২০১০ তারিখে প্রকাশিত জাতীয় খানা জরিপ বরাবরের মতো ব্যাপক আলোচনার সূত্রপাত করেছে। প্রতিবেদনের ফলাফলে সারা দেশে এবং দেশের বাইরে অগণিত মানুষ, যাঁরা যথার্থতা খুঁজে পেয়েছেন, তাঁদের প্রত্যেকেই আমাদের কাজের প্রেরণার উৎস। আর যাঁরা এতে অসন্তুষ্ট হয়েছেন, এমনকি আমাদের কাজকে ষড়যন্ত্র বলে আখ্যায়িত করেছেন, তাঁদের আমার অত্যন্ত শ্রদ্ধাভাজন শিক্ষক অধ্যাপক রেহমান সোবহানের সূত্রমতে, বাস্তবে আমাদের বন্ধুই মনে করি। আমাদের কাজে আরও উৎকর্ষ অর্জনের জন্য তাঁরা আমাদের অনুপ্রাণিত করেছেন, যা আমাদের সামনে এগিয়ে যেতে সহায়ক হবে।
অন্যদিকে কোনো কোনো সমালোচক কর্তৃক টিআইবি আবারও ‘শুট দ্য ম্যাসেঞ্জার’ প্রবণতার শিকার হয়েছে, যেন ঝড়ের বিপৎসংকেত প্রদানকারী যন্ত্রটাকে ভেঙে ফেললেই ঝড় থেকে মুক্তি পাওয়া যাবে। এটা অবশ্য নতুন কিছু নয়। চারদলীয় সরকারের সময় টিআইবির বিরুদ্ধে দেশের ৬৪ জেলায় মামলা করার হুমকি দেওয়া হয়েছিল। এক-এগারোর পরিচয়ের তত্ত্বাবধায়ক সরকারের প্রভাবশালী উপদেষ্টা টিআইবির প্রতিবেদনে ক্রুদ্ধ হয়ে প্রতিষ্ঠানটিকে বন্ধ করে দেওয়া উচিত বলেছিলেন। কারণ, সিডর-পরবর্তী ত্রাণকর্মে অনিয়মের চিত্র তুলে ধরেছিল টিআইবি।
টিআইবি এ রকম আক্রমণে আহত হয় কিন্তু পরাজিত হয় না। কারণ, টিআইবির কাজের উদ্দেশ্য দেশের উন্নয়ন ও সমাজ পরিবর্তনে, বিশেষ করে দুর্নীতি প্রতিরোধে যারা অঙ্গীকারবদ্ধ, সরকারসহ এ রকম অন্য সব স্টেকহোল্ডারের হাতকে শক্তিশালী করা। আর এ কাজটি করতে গিয়ে টিআইবি তার সব সামর্থ্য দিয়ে চেষ্টা করে সর্বোত্তম স্বচ্ছতা, সততা, বস্তুনিষ্ঠতা ও গুণগত উৎকর্ষ নিশ্চিত করতে।
কোনো কোনো সমালোচক টিআইবির খানা জরিপের পদ্ধতি নিয়ে প্রশ্ন উত্থাপন করেছেন। এ প্রসঙ্গে দ্ব্যর্থহীনভাবে বলছি, পরিসংখ্যান ও জরিপবিজ্ঞানের জাতীয় ও আন্তর্জাতিকভাবে স্বীকৃত পদ্ধতি অনুসরণ করেই নির্বাচিত সেবা খাতে দুর্নীতিবিষয়ক খানা জরিপটি পরিচালিত হয়েছে। তথ্যের সর্বোচ্চ মান নিশ্চিত করে সমগ্র বাংলাদেশে জরিপের প্রতিপাদ্য বিষয়ে সম্পূর্ণভাবে নির্ভরযোগ্য চিত্র তুলে ধরার জন্য মোট ছয় হাজার খানার নির্বাচন করতে বাংলাদেশ পরিসংখ্যান ব্যুরো প্রণীত ‘ইনটিগ্রেটেড মাল্টিপারপাস স্যাম্পলিং ফার্ম (আইএমপিএস)’ অনুসরণ করা হয়েছে। খানা নির্বাচনের ক্ষেত্রে ‘দেয়ার স্টেজ সার্টিফাইড ক্লাস্টার স্যাম্পলিং’ পদ্ধতি ব্যবহার করা হয়েছে। জরিপের খানা নির্বাচনের ক্ষেত্রে প্রথম পর্যায়ে আইএমপিএসের প্রতিটি স্তর থেকে দৈবচয়ন পদ্ধতিতে প্রাইমারি স্যাম্পলিং ইউনিট (পিএসইউ) অর্থাৎ মৌজা বা মহল্লা নির্বাচন করা হয়। প্রতিটি স্তর থেকে কতটি মৌজা বা মহল্লা নির্বাচন করা হবে, তা নির্ধারণ করার ক্ষেত্রে দেশের ৬৪টি জেলার জন্য যে ১৬টি স্তর রয়েছে, তার প্রতিটির মোট জনসংখ্যাকে স্কয়ার রুট ট্রান্সফরমেশনের মাধ্যমে নিরূপিত আনুপাতিক হার ব্যবহার করা হয়েছে। এ পদ্ধতিতে দেশের ছয়টি বিভাগের ৬৪টি জেলায় বিস্তৃত এবং পল্লি ও নগর এলাকার জনসংখ্যার যথার্থ প্রতিনিধিত্ব নিশ্চিত করা হয়েছে।
খানা নির্বাচনে দৈবচয়ন (র‌্যানডম) পদ্ধতি অনুসরণ করায় কোনো নির্দিষ্ট খাতে সেবা গ্রহণকারীর সংখ্যা আগে থেকে নির্ধারণ করার কোনো সুযোগ এ ধরনের জরিপে থাকে না। দৈবচয়ন পদ্ধতিতে নির্বাচিত ছয় হাজার খানার অভিজ্ঞতাভিত্তিক জরিপ হওয়ায় উত্তরদাতারা সংশ্লিষ্ট খানা যেসব খাতে সেবা নিয়েছেন, শুধু সংশ্লিষ্ট সেসব খাতের সেবারই অভিজ্ঞতার তথ্য সংগ্রহ করা হয়েছে।
তথ্য সংগ্রহের প্রক্রিয়াটি ছিল এ রকম: নির্বাচিত যেকোনো একটি খাতে গত এক বছরে উত্তরদাতা কোনো সেবা গ্রহণ করেছেন কি না। উত্তর যদি না হয়, তাহলে এ ক্ষেত্রে দুর্নীতির শিকার হয়েছেন কি না বা ঘুষ দিতে হয়েছে কি না সে প্রশ্ন আর করা হয়নি। আর যদি উত্তর ইতিবাচক হয়, তাহলে সংশ্লিষ্ট ক্ষেত্রে কী ধরনের দুর্নীতির শিকার বা ঘুষ বা নিয়মবহির্ভূত অর্থ প্রদানে বাধ্য হয়েছেন, সেই তথ্য সংগ্রহ করা হয়েছে।
লক্ষণীয় যে খাতওয়ারি সেবাগ্রহীতার হারের যে চিত্র জরিপের মাধ্যমে প্রতিভাত হয়েছে, তাও বাস্তবচিত্রের সঙ্গে সামঞ্জস্যপূর্ণ। যেমন স্বাস্থ্য, শিক্ষা, স্থানীয় সরকারের মতো খাতগুলোতে সেবাগ্রহণকারী খানার হার সবচেয়ে বেশি; যথাক্রমে ৯৭ দশমিক ১, ৮১ দশমিক ৮ ও ৭৯ দশমিক ৯ শতাংশ। অন্যদিকে কর ও শুল্ক, বিচারব্যবস্থা ও আইনশৃঙ্খলার মতো খাতে সেবাগ্রহীতার হার তুলনামূলকভাবে কম, যথাক্রমে ৩ দশমিক ৯, ১০ দশমিক ৯ এবং ১৯ দশমিক ৫ শতাংশ। অতএব প্রতিবেদনে প্রকাশিত সার্বিক দুর্নীতির চিত্রের মতোই খাতওয়ারি ঘুষ আদায়সহ দুর্নীতির যে বিশ্লেষণ প্রতিভাত হয়েছে, তা শুধু পরিসংখ্যান ও জরিপবিজ্ঞানের মাপকাঠিতেই নয়, সার্বিক চলমান বাস্তবতা বিবেচনায় সম্পূর্ণ গ্রহণযোগ্য।
অতএব খাতওয়ারি জরিপকৃত সেবাগ্রহণকারীর সংখ্যা সম্পর্কে কোনো কোনো মহল কর্তৃক যে প্রশ্ন উত্থাপিত হয়েছে, তা নিতান্তই অমূলক। উদাহরণস্বরূপ জরিপ অনুযায়ী, বিচারব্যবস্থায় সেবা নিয়েছেন ১০ দশমিক ৯ শতাংশ উত্তরদাতা, যা এ খাতের সার্বিক চিত্রেরই প্রতিনিধিত্ব করছে। দেশের শতভাগ মানুষ বিচারব্যবস্থায় সেবা নিয়েছেন এ কথা নিশ্চয়ই বলা যাবে না। জরিপে অংশগ্রহণকারী ছয় হাজার জনকেই যদি সব খাতের দুর্নীতির সম্পর্কে প্রশ্ন করা হতো, তাহলে সেটি জনমত বা ধারণাভিত্তিক ফল দিত, অভিজ্ঞতাভিত্তিক হতো না।
টিআইবির এই জরিপ সম্পূর্ণ নির্ভুল, এটি বলা যাবে না। কোনো সামাজিক বিজ্ঞান গবেষণার ফলাফলই নির্ভুল হয় না। তবে জরিপের মাধ্যমে প্রাপ্ত তথ্য ও বিশ্লেষণের গ্রহণযোগ্যতা ও উৎকর্ষের যে মূল মাপকাঠি, তা হলো সম্ভাব্য সহনীয় ত্রুটির মাত্রা, যা এই জরিপে সম্পূর্ণ গ্রহণযোগ্য পর্যায়ে রয়েছে। উদাহরণস্বরূপ, জরিপকালে সার্বিকভাবে দুর্নীতির শিকার হওয়া খানার প্রাক্কলিত হারের ত্রুটির মাত্রা ১ দশমিক ২ শতাংশ এবং সার্বিকভাবে ঘুষ দিতে বাধ্য হওয়া খানার প্রাক্কলিত হারের সম্ভাব্য ত্রুটির মাত্রা ১ দশমিক ৮ শতাংশ। অন্যদিকে বিভিন্ন খাতের দুর্নীতির প্রাক্কলনসমূহের জন্য সম্ভাব্য ত্রুটির মাত্রা ± ০১.৯৬ থেকে ± ৫.৭ শতাংশের মধ্যে রয়েছে। অর্থাৎ নিঃসন্দেহে মানতে হবে যে জরিপের ফলাফলের সর্বোচ্চ সম্ভব গ্রহণযোগ্যতা ও উৎকর্ষ নিশ্চিত করা হয়েছে।
জরিপটির পরিকল্পনা, ডিজাইন, পদ্ধতি নির্ধারণ, নমুনায়ন পর্যায় থেকে তথের বিশ্লেষণ ও খসড়া প্রতিবেদন প্রণয়নসহ প্রতিটি স্তরে টিআইবির গবেষণা টিমকে বৈজ্ঞানিক পরামর্শ দিয়েছেন বাংলাদেশের পাঁচজন খ্যাতিমান পরিসংখ্যান ও সামাজিক বিজ্ঞানে বিশেষজ্ঞ। তাঁরা হলেন জাহাঙ্গীরনগর বিশ্ববিদ্যালয়ের অধ্যাপক কাজী সালেহ্ আহমেদ ও অধ্যাপক এম এ কবীর এবং ঢাকা বিশ্ববিদ্যালয়ের অধ্যাপক সালাউদ্দিন এম আমিনুজ্জামান, অধ্যাপক পি কে মতিউর রহমান ও অধ্যাপক মোহাম্মদ শোয়ায়ব। তাঁদের দীর্ঘদিনের অভিজ্ঞতা ও পেশাদারি উৎকর্ষের প্রত্যক্ষ প্রতিফলন ঘটেছে এই জরিপের তথ্য ও বিশ্লেষণে।
টিআইবির এই জরিপ একান্তই তথ্যনির্ভর ও সম্পূর্ণ বস্তুনিষ্ঠভাবে বিশ্লেষণের মাধ্যমে, কোনো প্রকার পক্ষপাতিত্বের ঊর্ধ্বে থেকে নিরেটভাবে নির্মোহতার সঙ্গে বাস্তবতাকে তুলে ধরা হয়েছে। জরিপটি পুরোপুরি অভিজ্ঞতাভিত্তিক, কোনো ধরনের ধারণা বা মতামত গ্রহণের সুযোগ ছিল না। সুতরাং, জরিপের ফলাফলও অভিজ্ঞতাভিত্তিক ও বাস্তবসম্মত। অন্যদিকে সরকার ও সংশ্লিষ্ট খাত ও বিভাগের উচ্চপর্যায়ের সম্মানিত ব্যক্তিরা বিভিন্ন সময়ে বিভিন্ন মাধ্যমে সংশ্লিষ্ট খাতে দুর্নীতির ব্যাপকতা সম্পর্কে যেসব বক্তব্য উপস্থাপন করেছেন, টিআইবির জরিপ তারই বিজ্ঞানসম্মত যথার্থতা প্রদান করেছে।
টিআইবির কাজের প্রকৃতিটাই এ রকম যে ক্ষমতাবানদের মধ্যে অনেক ক্ষেত্রে যাঁরা আমাদের সাদরে গ্রহণ করেন, তাঁরাই আবার সময়সাপেক্ষে আমাদের প্রত্যাখ্যান করেন। তা সত্ত্বেও প্রতিষ্ঠানটি যেহেতু জনস্বার্থে, সরকারের যথাযথ অনুমতিক্রমে অনেক প্রতিকূলতা সত্ত্বেও সরকারসহ বিভিন্ন স্টেকহোল্ডারদের সঙ্গে কাজ করার সুযোগ করে নেওয়ার যোগ্যতা অর্জন করেছে, সে কারণে ইতিমধ্যে এর সুফলও কম গুরুত্বপূর্ণ নয়। দুর্নীতি বিষয়ে গবেষণা, প্রচারণা ও দেশব্যাপী সাধারণ মানুষের মধ্যে দুর্নীতিবিরোধী সচেতনতা ও চাহিদা সৃষ্টির অদম্য প্রয়াসের পাশাপাশি বাংলাদেশ যে জাতিসংঘের আন্তর্জাতিক দুর্নীতিবিরোধী কনভেনশনের অংশীদার রাষ্ট্র, তা সম্ভব হয়েছে টিআইবিরই গবেষণালব্ধ ক্যাম্পেইনের পরিপ্রেক্ষিতে। দুর্নীতি দমন ব্যুরোর পরিবর্তে দুর্নীতি দমন কমিশন প্রতিষ্ঠা ও পরবর্তী সময়ে এর কার্যকরতা নিশ্চিতকরণের দাবি, তথ্য অধিকার আইন ২০০৯ প্রণয়ন ও বর্তমান সংসদে উত্থাপিত খসড়া তথ্য প্রদানকারীর সুরক্ষা আইনের মতো দুর্নীতি প্রতিরোধক গুরুত্বপূর্ণ আইনি ও প্রাতিষ্ঠানিক পরিবর্তনে টিআইবি গুরুত্বপূর্ণ ভূমিকা রেখেছে।
তাই আমরা আশাবাদী। আমরা আরও আশাবাদী এ কারণে যে আমাদের সাম্প্রতিক অন্য এক গবেষণায় দেখা গেছে, দেশের শতকরা ৬০ ভাগের বেশি মানুষ দুর্নীতি প্রতিরোধে কার্যকর ভূমিকার জন্য সরকারের ওপর আস্থা রাখছে। অন্যদিকে দেশে ৯০ শতাংশের বেশি মানুষ দুর্নীতির বিরুদ্ধে সক্রিয় ভূমিকা রাখতে আগ্রহী। এই দুইয়ের সমন্বয়ে বাংলাদেশে দুর্নীতি প্রতিরোধে সাফল্য অজর্নের সম্ভাবনা অসীম। শুধু প্রয়োজন যাঁদের হাতে বাস্তবিক পক্ষে দুর্নীতি নিয়ন্ত্রণের হাতিয়ার, তাঁদের সদিচ্ছা ও সত্যকে মেনে নেওয়ার মানসিকতা।
ইফতেখারুজ্জামান: নির্বাহী পরিচালক, টিআইবি।

প্রথম আলো গোলটেবিল বৈঠক
সরকারের দুই বছর
২ জানুয়ারি প্রথম আলোর উদ্যোগে ‘সরকারের দুই বছর’ শীর্ষক গোলটেবিল বৈঠক অনুষ্ঠিত হয়। সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য এখানে সংক্ষিপ্ত আকারে ছাপা হলো:

যাঁরা অংশ নিলেন
নুরুল ইসলাম নাহিদ
শিক্ষামন্ত্রী, গণপ্রজাতন্ত্রী বাংলাদেশ সরকার
মির্জা ফখরুল ইসলাম আলমগীর
জ্যেষ্ঠ যুগ্ম মহাসচিব, বিএনপি
সুলতানা কামাল
সাবেক উপদেষ্টা, তত্ত্বাবধায়ক সরকার এবং নির্বাহী পরিচালক, আইন ও সালিশ কেন্দ্র
অধ্যাপক মিজানুর রহমান
চেয়ারম্যান, মানবাধিকার কমিশন
খন্দকার মাহবুব হোসেন
সভাপতি, সুপ্রিম কোর্ট আইনজীবী সমিতি
এ কে আজাদ
সভাপতি, এফবিসিসিআই
দিলারা চৌধুরী
রাষ্ট্রবিজ্ঞানী ও অধ্যাপক, নর্থ সাউথ বিশ্ববিদ্যালয়
দেবপ্রিয় ভট্টাচার্য
সম্মানীয় ফেলো, সিপিডি
ইফতেখারুজ্জামান
নির্বাহী পরিচালক, টিআইবি
আসিফ নজরুল
অধ্যাপক, আইন বিভাগ, ঢাকা বিশ্ববিদ্যালয়
আল মাসুদ হাসানুজ্জামান
অধ্যাপক, সরকার ও রাজনীতি বিভাগ, জাহাঙ্গীরনগর বিশ্ববিদ্যালয়

সঞ্চালক
আব্দুল কাইয়ুম: যুগ্ম সম্পাদক, প্রথম আলো
মতিউর রহমান: সম্পাদক, প্রথম আলো

আলোচনা
মতিউর রহমান
২০০৮ সালের নির্বাচনের পরপর ‘সংসদের কাছে প্রত্যাশা’ শীর্ষক গোলটেবিল বৈঠক করেছিলাম। পরবর্তী সময়ে ২০০৯ সালে কয়েকটি গোলটেবিল বৈঠক করেছি সরকারের বিভিন্ন উদ্যোগ ও কার্যক্রম সম্পর্কে। ৬ জানুয়ারি বর্তমান সরকারের দুই বছর পূর্ণ হবে। বিগত দিনগুলোতে সরকারের কার্যক্রম নিয়ে পর্যালোচনা ও আগামী দিনগুলোতে সরকারের কাছে আমাদের আকাঙ্ক্ষা, চাহিদা কী হবে—এসব বিষয় নিয়ে আজকে আলোচনা হবে। পাশাপাশি বিরোধী দলের অবস্থান বা ভূমিকা কী বা কী হওয়া উচিত, সে বিষয়গুলোও আলোচনায় উঠে আসবে। উপস্থিত আলোচকদের আলোচনার মাধ্যমে সরকারের করণীয় কী হওয়া উচিত, সে বিষয়ে মতামত ও পরামর্শ দেওয়া যেতে পারে এই বৈঠকে। পত্রিকার মাধ্যমে আমরা তা দেশবাসীর সামনে তুলে ধরতে পারি এবং এভাবে সরকারকে সহযোগিতা করতে পারি।
আমরা প্রতি এক বছর পরপর একটি জরিপ করি। বর্তমান সরকার বিপুল জনসমর্থন নিয়ে ক্ষমতায় এসেছিল। কিন্তু গত বছরের তুলনায় সরকারের জনপ্রিয়তা কমে এসেছে। প্রথম বছর বিভিন্ন ক্ষেত্রে সরকারের জনপ্রিয়তা সাধারণভাবেই ৮ থেকে ১০ শতাংশ কমে গিয়েছিল বলে ধারণা পাওয়া গিয়েছিল জরিপে। এবারও একই রকম হবে বলে আমাদের ধারণা।
ডেইলি স্টার ছয় মাস অন্তর অন্তর এ ধরনের জরিপ করে। সেখানে ছয় মাস আগের জরিপের রিপোর্টে দেখা গেছে, সরকারের ভূমিকার মধ্যে কৃষি ও শিক্ষা মন্ত্রণালয় অনেক বেশি সফলতার প্রমাণ দিয়েছে। অন্যদিকে সরকারের ব্যর্থতার দিক থেকে যদি বলি, তাহলে দেখা যায়, দ্রব্যমূল্য নিয়ন্ত্রণ এবং বিদ্যুৎ-সমস্যার সমাধান করতে না পারা। যদিও বিদ্যুৎ-সমস্যা খুবই কঠিন অবস্থায় আছে। এককভাবে হয়তো সরকারের পক্ষে দুই বছরের মধ্যে এ সমস্যা সমাধানে বিরাট পরিবর্তন আনা সম্ভব ছিল না। এ বছর সরকার বিদ্যুৎ-সমস্যা সমাধানে অনেক উদ্যোগ নিয়েছে। এগুলো যদি তারা সফলভাবে শেষ করতে পারে, তবে আগামী বছর এ ক্ষেত্রে কিছুটা অগ্রগতি আমরা দেখতে পাব। একাত্তরের যুদ্ধাপরাধীদের বিচারে অগ্রগতি, বঙ্গবন্ধুর খুনিদের শাস্তি কার্যকর করাসহ বিভিন্ন ক্ষেত্র বর্তমান সরকারের সাফল্যের দিক হিসেবে তুলে ধরা যায়।
একইভাবে আন্তর্জাতিক ক্ষেত্রে ভারত ও চীনের সঙ্গে সম্পর্ক উন্নয়নসহ মার্কিন যুক্তরাষ্ট্র, ইউরোপ ও মধ্যপ্রাচ্যের দেশগুলোর সঙ্গে কূটনৈতিক সম্পর্ক বাড়ানোর ক্ষেত্রে সরকার উদ্যোগী ভূমিকা নিয়েছে। বিশেষ করে, ভারত ও চীনের সঙ্গে ভারসাম্যপূর্ণ সম্পর্ক রক্ষা করা অতি জরুরি ছিল। কারণ, দুটি দেশই আমাদের নিকটবর্তী দেশ।
এ ছাড়া কিছু কিছু ক্ষেত্রে সরকারের প্রতি জনগণের বিরূপ প্রতিক্রিয়া রয়েছে। বিরোধী দলের সঙ্গে সম্পর্কের উন্নয়ন কিংবা সংসদকে কার্যকর করতে সরকারের ভূমিকা, বিচারবহির্ভূত হত্যাকাণ্ড ইত্যাদি বিষয় সমালোচিত হয়েছে।
আওয়ামী লীগ নির্বাচনী ইশতেহারে বলেছিল, বিচারবহির্ভূত হত্যাকাণ্ড তারা বন্ধ করবে। কিন্তু এর সংখ্যা কমছে না, বরং বাড়ছে। উপজেলা পরিষদগুলো কার্যকর করতে সরকার আরও উদ্যোগী হবে বলে আমরা আশা করেছিলাম, সেখানে কিছু সমস্যা রয়েছে। আওয়ামী লীগের সহযোগী সংগঠন যুবলীগ ও ছাত্রলীগের নেতাদের নিয়ন্ত্রণ করতে না পারাও একটি বড় ধরনের সমস্যা। যদিও সমস্যাটি প্রথম বছর যে ব্যাপক আকার ধারণ করেছিল, এ বছর তা কিছুটা কমে এসেছে।
অন্যদিকে বিরোধী দলের ভূমিকা নিয়ে জনগণের মনে প্রশ্ন রয়েছে। ধারাবাহিকভাবে সংসদ বর্জন দেশবাসী ও আমাদের কাছে গ্রহণযোগ্য নয়। একইভাবে গত ১০-১৫ বছরের জরিপে বা জনমতে কখনো প্রতিফলিত হয়নি যে হরতালকে জনগণ সমর্থন করে। সরকারের অবস্থান ও সংসদ পরিচালনার ক্ষেত্রে বিরোধী দলের মতামত ইত্যাদি বিষয়গুলো আলোচনায় তুলে ধরা হবে। আগামী বছরটি আমাদের সবার জন্য অত্যন্ত গুরুত্বপূর্ণ। আগামী দুই বছর অর্থাৎ, সরকারকে তার তৃতীয় ও চতুর্থ বছরের মধ্যে অনেক জরুরি কাজ সম্পন্ন করতে হবে এবং জনগণের কাছে প্রমাণ করতে হবে, নির্বাচনী ইশতেহারে যে অঙ্গীকারগুলো প্রকাশ করা হয়েছিল, তা পূরণ করতে সক্ষম হয়েছে। তার ওপর নির্ভর করবে আগামী নির্বাচনে সরকারের অবস্থান।
এটা আবারও দেখা যাচ্ছে, বিরোধী দল সংসদে যায় না। তারা হরতাল, অবরোধ করে বিভিন্নভাবে দেশের মধ্যে অস্থিতিশীল অবস্থা সৃষ্টি করে। এত কিছুর পরও অতীতে দেখা গেছে, ঘুরেফিরে মানুষ আবার সেই বিরোধী দলকেই ভোট দেন। এর কারণ কী? সরকারের ব্যর্থতা, নাকি মানুষের আশা-আকাঙ্ক্ষা, পাওনার ক্ষেত্রে অপ্রাপ্তি থেকে তাঁরা বিরোধী দলকে সমর্থন দেন। জরিপে দেখা যায়, বিরোধী দলের জনপ্রিয়তা বা সমর্থন কিছুটা বেড়েছে। এসব ক্ষেত্রে সরকার ও বিরোধী দলের গুরুত্বপূর্ণ ভূমিকা রয়েছে। পাশাপাশি গণমাধ্যমেরও অনেক দায়িত্ব রয়েছে। স্বাধীনতার পর গত ৪০ বছরে আমাদের অনেক ক্ষেত্রে সফলতা রয়েছে। অর্থনৈতিক ও সামাজিক ক্ষেত্রে উন্নয়ন হলেও রাজনৈতিক অস্থিতিশীলতার কারণে কিছুটা সংকট রয়ে গেছে। আগামী বছরগুলোতে সবাইকে নিজ অবস্থান থেকে ভালো কাজ করে দেশকে এগিয়ে নিয়ে যেতে হবে।
আলোচনার শুরুতে সামগ্রিক দিক তুলে ধরবেন বর্তমান সরকারের সফল শিক্ষামন্ত্রী নুরুল ইসলাম নাহিদ।

নুরুল ইসলাম নাহিদ
আমি এ কথা বলব না যে আমাদের সরকার শতভাগ সফল হয়েছে। বেশ কিছু ক্ষেত্রে আমরা সফলতা পেয়েছি, কিছু কিছু ক্ষেত্রে আমাদের সীমাবদ্ধতা রয়েছে। তবে আমাদের যে সময় এবং যে চলমান বাস্তবতার মধ্য দিয়ে বঙ্গবন্ধুকন্যা, প্রধানমন্ত্রী শেখ হাসিনার নেতৃত্বে আওয়ামী লীগ ক্ষমতায় এসেছিল, এই বাস্তবতা ধারণ করেই কিন্তু এগিয়ে যেতে হচ্ছে। কিছু কিছু ক্ষেত্রে আমরা অধিক গুরুত্বসহকারে কাজ করেছি। যেমন, কৃষিক্ষেত্রে সরকার অনেকাংশে সফল। বর্তমান সময়ে বিশ্বে টাকা থাকলেও খাদ্য কিনতে পাওয়া যায় না। সে ক্ষেত্রে দেশের খাদ্য উৎপাদন বৃদ্ধি ও খাদ্যে স্বনির্ভরশীল হওয়ার জন্য সর্বোচ্চ গুরুত্ব দিয়েছি। দেশের জনগোষ্ঠীর একটি বিরাট অংশ এই কৃষিকাজের সঙ্গে সম্পৃক্ত। তাঁদের কর্মসংস্থানের সুযোগ বাড়ানো হয়েছে। সব গ্রামে কৃষকদের তালিকা করা হয়েছে। উপজেলাভিত্তিক তাঁদের সংগঠিত করে কার্ড দেওয়া হয়েছে। এই কার্ড দিয়ে তাঁরা ব্যাংকে অ্যাকাউন্ট খুলতে পেরেছেন। এর মাধ্যমে আমন ও আউশ ধানসহ কৃষির বিভিন্ন মৌসুমে সরকারের আর্থিক ঋণ ও সুযোগ-সুবিধা ভোগ করতে পেরেছেন কৃষকেরা। আমাদের দেশে আরেকটি বড় সমস্যা হচ্ছে সার না পাওয়া। এমনও হয়েছে, সারের দাবি করায় গাইবান্ধায় গুলি করে কৃষকদের হত্যা করা হয়েছে। আমরা কৃষকের পক্ষে, বৃহত্তর জনগোষ্ঠীর খাদ্যের প্রতি দৃষ্টি দেওয়ার জন্য উদ্যোগ নিয়েছি। আমরা প্রথম ও দ্বিতীয় বছর কৃষি খাতে ভর্তুকি দিয়ে কম দামে কৃষকের কাছে সার পৌঁছে দিয়েছি। যাঁদের কার্ড দেওয়া হয়েছে, এ বছর তাঁদের বিনা মূল্যে সার ও বীজ দেওয়া হয়েছে। এদিক থেকে বলা যায়, খাদ্য উৎপাদন বেড়েছে। জিনিসপত্রের দাম বৃদ্ধি একটি বড় সমস্যা। আমাদের কৃষকদের উৎপাদিত খাদ্যের দাম ভালোভাবে পাওয়ার চাহিদা রয়েছে। আবার যাঁরা খাদ্য কিনে খান, দাম বাড়লে তাঁদের জন্য সমস্যা। এ দুটোর মধ্যে ভারসাম্য রক্ষা করা আরও দরকার। এটি একটি গুরুত্বপূর্ণ বিষয়।
প্রচলিত শিক্ষাব্যবস্থা এত দিন যা চলে আসছে, তা দিয়ে আমরা যা অর্জন করতে চাই, তা করা সম্ভব নয়। সে জন্য আমরা শিক্ষাক্ষেত্রে মৌলিক পরিবর্তন আনতে চাই। এটাও সত্য, রাতারাতি কোনো পরিবর্তন আমরা আনতে পারব না। আমরা শিক্ষাক্ষেত্রে যে মৌলিক পরিবর্তনের উদ্যোগ নিয়েছি, তার ফল আগামী পাঁচ, সাত কিংবা ১০ বছর পর গিয়ে দেখতে পাব। মৌলিক পরিবর্তনের অন্যতম সফল কাজ হচ্ছে নতুন শিক্ষানীতি। নতুন শিক্ষানীতিটি দেশবাসী ও গণমাধ্যমে বেশ প্রশংসিত হয়েছে। ১৯৬২ সাল থেকে আজ পর্যন্ত এমন কোনো বছর যায়নি, যেখানে শিক্ষানীতি নিয়ে আন্দোলন হয়নি। এই দীর্ঘ সময়ে সত্যিকার অর্থে কোনো শিক্ষানীতি বাস্তবায়ন করা হয়নি। যদি কোনো শিক্ষানীতি জাতীয়ভাবে গ্রহণযোগ্য না হয়, তবে তা বাস্তবায়ন করা যায় না। শিক্ষানীতি অবশ্যই বাস্তবসম্মত ও জাতীয়ভাবে গ্রহণযোগ্য হতে হবে। সে জন্য শিক্ষানীতিটি খসড়া করে ওয়েবসাইটে দিয়ে দেওয়া হয়েছে, যাতে সবাই এর আলোচনা ও সমালোচনা করতে পারে। এক বছর ধরে আলেম-ওলামাসহ সবার সঙ্গে শিক্ষানীতি নিয়ে আলোচনা করেছি। আমরা সবার চিন্তাধারা নেওয়ার চেষ্টা করেছি। আমরা প্রধান বিরোধী দলের যাঁরা শিক্ষানীতি নিয়ে কাজ করেন, যেমন-অধ্যাপক এমাজউদ্দীন আহমদ ও মনিরুজ্জামান মিঞা, তাঁদের কাছ থেকে লিখিত মতামত নিয়েছি। তাঁরা আমাকে সহযোগিতামূলক পরামর্শ দিয়েছেন। এগুলোর ভিত্তিতে শিক্ষানীতির খুবই মৌলিক কিছু বিষয়ে আমরা পরিবর্তন এনেছি। শিক্ষানীতি প্রকাশের পর গত সরকারের শিক্ষামন্ত্রী ওসমান ফারুক প্রকাশ্যে সমর্থন জানিয়েছেন। সবার মন্তব্য, শিক্ষানীতি ভালো হয়েছে, কিন্তু বাস্তবায়ন করা কঠিন কাজ হবে। আমরা এই কঠিন কাজটি বাস্তবায়ন করার উদ্যোগ নিচ্ছি। আমরা এ ধরনের চ্যালেঞ্জিং কাজ যদি করতে না পারি, তবে কখনো এগিয়ে যেতে পারব না।
দ্বিতীয়ত, আমাদের নতুন প্রজন্মকে উৎসাহিত করতে হলে তাদের বুঝতে দিতে হবে, আমরা কঠিন চ্যালেঞ্জিং কাজগুলো সফল করতে পারি। নতুন প্রজন্মকে আধুনিক, মানসম্মত ও যুগোপযোগী শিক্ষায় শিক্ষিত করে গড়ে তুলতে হবে। আমরা যেমন আধুনিক প্রযুক্তির ওপর জোর দিচ্ছি, ঠিক তেমনি নৈতিক মূল্যবোধ, যেমন-সততা, নিষ্ঠা, ন্যায়নীতি, দেশপ্রেমে উদ্বুদ্ধ করাসহ সামাজিক বিষয়গুলো ধরে শিক্ষানীতিকে বাস্তবায়নে এগিয়ে যাচ্ছি। আমরা সময়মতো ছাত্রদের হাতে বই পৌঁছে দিচ্ছি। দুর্নীতি একটি বড় সমস্যা। টিআইবির রিপোর্ট বের হলে নানা বিতর্কের সৃষ্টি হয়। এটি ভুল না সঠিক, সে প্রশ্নে যাচ্ছি না। কিন্তু যেসব বিষয়ে দুর্নীতি বাড়ছে, সেগুলো অতিমাত্রায় প্রচার করা হয়। আর যেসব খাতে দুর্নীতি কমে, সেগুলো তেমন প্রচারিত হয় না। যেমন, শিক্ষা মন্ত্রণালয়ের দুর্নীতি ৩৯ থেকে কমে ১৫ শতাংশে নেমে এসেছে। টিআইবির এই রিপোর্ট ভুল না শুদ্ধ, তা নিয়ে কেউ প্রশ্ন তোলে না। আমরা দেখতে পাই, যা বললে অন্যকে আক্রমণ করতে পারা যায়, সেগুলো বেশি ব্যবহার করা হয়। কোথাও চোর বাড়লেও, কোথাও যে চোর কমছে, সে বিষয়গুলো গণমাধ্যমে গুরুত্ব দেওয়া হয় না। আমি প্রথমেই বলেছি, শিক্ষা মন্ত্রণালয় ছিল দুর্নীতিপ্রবণ মন্ত্রণালয়গুলোর মধ্যে অন্যতম। আজ অবস্থার পরিবর্তন হয়েছে। আমি চাই দক্ষ, সৎ, গতিশীল ও দুর্নীতিমুক্ত প্রশাসন। সেদিক থেকে আমরা ব্যাপক প্রচেষ্টা নিয়েছি। সে ক্ষেত্রে আমরা সফল হয়েছি। আমাদের সহকর্মীরা নিশ্চয় এতে উৎসাহিত হয়েছেন। এগুলো প্রচারিত হলে তাঁরা আরও বেশি উৎসাহিত হতেন। এ রকম ভালো-মন্দ নিয়ে প্রশাসন সর্বত্র রয়েছে। সামগ্রিকভাবে প্রধানমন্ত্রী ও বর্তমান সরকারের ওপর সাধারণ মানুষের আস্থা ও সন্তুষ্টি অবশ্যই আছে। তা না হলে দুই বছর ধরে মানুষ আমাদের মেনে নিত না। আমাদের ভালো কাজ করার উদ্যোগ ও প্রচেষ্টা আছে। আমরা সবার সহযোগিতা চাই।
আর বিরোধী দল সম্পর্কে বলতে চাই, আমাদের আলোচনার কেন্দ্রবিন্দু হচ্ছে সংসদ। আমরা যা-ই করি না কেন, তা নিয়ে সংসদে বিতর্ক, আলোচনা, সমালোচনা অব্যাহত রাখা জরুরি। বিষয়টি বিরোধী দল যত তাড়াতাড়ি উপলব্ধি করবে, ততই দেশের জন্য মঙ্গল। বিরোধী দলকে সংসদে আনার জন্য অবশ্যই সরকারি দলের ভূমিকা থাকা দরকার। গণতান্ত্রিক মূল্যবোধ টিকিয়ে রাখার জন্য সংসদের কোনো বিকল্প নেই। জাতীয় ঐক্য আর বিরোধিতার্থক স্বার্থ—সবকিছু সংসদে এসে আলোচনা করা উচিত। বিরোধী দল আমাদের ভুল-ত্রুটিগুলো ধরিয়ে দেবে। আমরা তা শোধরানোর অবশ্যই চেষ্টা করব। আমরা চাই, সরকারি ও বিরোধী দল সংসদে একটি জোরালো ভূমিকা রাখবে।

দেবপ্রিয় ভট্টাচার্য
২০০৮-০৯ সালে আন্তর্জাতিক মন্দাক্লিষ্ট বিশ্বপরিস্থিতিতে বর্তমান সরকার ক্ষমতায় আসে। বিশ্ব প্রবৃদ্ধির ধারা কমে আসছিল এবং একই সঙ্গে চাহিদা কমে আসার কারণে আন্তর্জাতিক বাজারে পণ্যের দাম কমতির দিকে ছিল। সরকার যখন এ ধরনের পরিস্থিতিতে দায়িত্ব নেয়, তখন সবচেয়ে বড় চ্যালেঞ্জগুলো ছিল বিনিয়োগ-পরিস্থিতি চাঙা করা, নাজুক বিদ্যুৎ-পরিস্থিতির উন্নয়ন ও আইনশৃঙ্খলা-পরিস্থিতির উন্নয়নসহ বেশ কিছু বিষয়। সামগ্রিকভাবে একটি প্রাতিষ্ঠানিক উদ্যোগের ভেতর দিয়ে একটি জাতীয় অর্থনীতির পুনর্গঠন বা নতুন গতিশীলতা আনার চ্যালেঞ্জ সরকারের সামনে ছিল। সে সময় সরকার যে সুবিধাজনক অবস্থানটি পেয়েছিল, সেটি হলো আন্তর্জাতিক বাজারে চাহিদা কমে যাওয়ায় পণ্যের মূল্য কমে গিয়েছিল। তার ফলে প্রথম বছরে মূল্যস্ফীতি অনেকটা নিয়ন্ত্রণের মধ্যে ছিল। সে সময়টি ক্রমান্বয়ে শেষ হয়ে আসছে। আন্তর্জাতিক অর্থনৈতিক মন্দা কেটে যাচ্ছে, চাহিদা বাড়ছে। ফলে পণ্যমূল্য বৃদ্ধি পাচ্ছে, যার প্রতিফলন আমাদের দেশেও দেখা যাচ্ছে।
সরকারের মূল চ্যালেঞ্জটি ছিল আন্তর্জাতিক বিরূপ পরিস্থিতি মোকাবিলা করার জন্য অভ্যন্তরীণ উৎস থেকে কীভাবে নতুন প্রবৃদ্ধির ধারা সৃষ্টি করা যায়। এই পরিস্থিতিতে সরকার অভ্যন্তরীণ উৎস থেকে বিশেষ করে, কৃষির মাধ্যমে এই প্রবৃদ্ধি বাড়ানোর ধারাটি অব্যাহত রাখতে পেরেছে। দ্বিতীয় যে সাফল্য, সেটি ছিল যেহেতু আন্তর্জাতিক বাজারে চাহিদা পড়ে যাচ্ছিল, সে ক্ষেত্রে আমাদের পণ্য রপ্তানির ধারাটিকে অব্যাহত রাখা। পণ্য রপ্তানির ধারাটি গত বছরের প্রথম দিকে কিছুটা কমলেও বছরের শেষ দিকে তা কাটিয়ে উঠেছে। সুতরাং, আন্তর্জাতিক বাজারে সরকার পণ্য রপ্তানির ধারা ধরে রাখতে সফল হয়েছে। তৃতীয়ত, পণ্য রপ্তানির পাশাপাশি সেবা রপ্তানির ক্ষেত্রে, রেমিট্যান্সের আয়ের ক্ষেত্রে একই রকমভাবে আন্তর্জাতিক বাজারে চাহিদা কমে যাওয়ার পরও বাংলাদেশ গত দুই বছরে অন্তত এই রেমিট্যান্সের আয়ের ধারাটি অব্যাহত রাখতে পেরেছিল। যদিও বর্তমানে এটি কমে আসছে। এই দুটি ধারা অব্যাহত রাখা অত্যন্ত গুরুত্বপূর্ণ ছিল। কারণ, বৈদেশিক লেনদেনের ভারসাম্য রক্ষা করা এবং উচ্চমানের আমদানি নিশ্চিত করার জন্য এই বৈদেশিক মুদ্রার আয় খুবই গুরুত্বপূর্ণ। এই সময় বৈদেশিক সাহায্য পাওয়ার ক্ষেত্রে বিভিন্ন জটিলতা ছিল। কিন্তু এ সময়ে প্রাকৃতিক দুর্যোগের কারণে অনেক বৈদেশিক সাহায্য পেয়েছি। চতুর্থ যে সাফল্যের কথা বলব, তা হলো কর আদায়-পরিস্থিতি উন্নয়ন। বৈদেশিক সাহায্য কমে আসা, একই সঙ্গে সামগ্রিকভাবে দেশে ব্যাপক উন্নয়ন কার্যক্রম ত্বরান্বিত করার জন্য দেশের অভ্যন্তরীণ উৎস থেকে নিজস্ব সম্পদ আহরণের কোনো বিকল্প ছিল না। সে অর্থে গত দুই বছরে কর আদায়-পরিস্থিতি তুলনামূলকভাবে সাফল্যের সঙ্গে সরকার এগিয়ে নিয়ে যেতে সমর্থ হয়েছে। কর আদায়ের ক্ষেত্রে প্রত্যক্ষ কর যেমন, আয়করসহ বিভিন্ন উৎস থেকে কর আদায়ের ধারা ইতিবাচক ছিল।
বাজার অর্থনীতি যতই ব্যাপকতা লাভ করুক না কেন, গরিব মানুষ সব সময় এর মধ্যে গুরুত্ব পায় না। বিশেষ করে, বিরূপ আন্তর্জাতিক অর্থনীতির কারণে যথোপযুক্তভাবে কর্মসংস্থান সৃষ্টি না হলে তাদের জন্য একটি নিরাপত্তাবলয়, একটি কল্যাণকর রাষ্ট্রের অপরিহার্য দায়িত্ব হিসেবে এসে দাঁড়ায়। এ সময় আমরা দেখেছি, সরকারের বিভিন্ন ধরনের কর্মসূচি—হতদরিদ্র ও দরিদ্রের জন্য সেটি ব্যাপকভাবে বিস্তৃতি লাভ করেছে। পুরো দারিদ্র্য ও মূল্যস্ফীতি-পরিস্থিতি সহনীয় পর্যায়ে রাখার জন্য ভিজিডি, ভিজিএফ কার্ড, দুস্থ ও পরিত্যক্ত মহিলা ভাতা, বয়স্ক ভাতা, মুক্তিযোদ্ধা ভাতার মাধ্যমে সামাজিক নিরাপত্তা জাতীয় গুরুত্বপূর্ণ বিষয়, যা মানবাধিকারের অংশ হিসেবে পড়ে, তা গুরুত্বসহকারে সরকার দেখেছে।
বাংলাদেশের সমস্যার জায়গাগুলোর ব্যাপকতা এত বড় এবং অর্থনৈতিক কাঠামোগত দুর্বলতা এত গভীর যে এসব সাফল্য সত্ত্বেও তেমন সামান্য বিরূপ ধাক্কায় এ ক্ষেত্রগুলো অস্থিতিশীল হয়ে যেতে পারে। সাধারণভাবে বিশ্ব পণ্যমূল্য যদি একটু বাড়তির দিকে থাকে, তখন আমাদের খাদ্য মূল্যস্ফীতি হতে পারে, একই সময় অন্যান্য শিল্প বিনিয়োগের ক্ষেত্রে এগুলোর প্রতিঘাত আসে বলে মনে হয়। লক্ষ করলে দেখা যাবে, রেমিট্যান্স আয়ের ধারা যে কমে যাচ্ছে, এর একটি বড় ধরনের প্রতিঘাত আমাদের অর্থনীতিতে পড়বে। এই ভঙ্গুর পরিস্থিতিকে কঠিন করে তুলবে যে বিষয়টি, তা হলো জ্বালানি-পরিস্থিতির সংকট। জ্বালানি-পরিস্থিতি বর্তমানে একটি অমোচনীয় প্রতিবন্ধকতার সৃষ্টি করেছে। গত দুই বছরে যে জায়গাটিতে বড় সাফল্যের প্রয়োজনীয়তা ছিল, সে জায়গাটিতেই বরং সবচেয়ে কম অগ্রগতি আমরা লক্ষ করেছি। গ্যাস সরবরাহ, বিদ্যুৎ-সংযোগ স্থাপন ও ব্যবস্থাপনায় কয়লার সঠিক ব্যবহারের ক্ষেত্রে এ কথাটি সত্য। বিদ্যুৎ ও জ্বালানি-সংকট বাংলাদেশের অর্থনীতিকে সর্বাপেক্ষা গভীর দুষ্টচক্রের মধ্যে নিয়ে গেছে এই মুহূর্তে। এ ক্ষেত্রে সিদ্ধান্তহীনতা, সিদ্ধান্ত গ্রহণে সমন্বয়হীনতা, বাস্তবায়নের গাফিলতি এবং অনেক ক্ষেত্রে স্বচ্ছতা ও জবাবদিহির অভাব দেখা গেছে। ফলে সরকারকে নিজস্ব আইন করে নিজেকে দায়মুক্তি দিতে হয়েছে।
বাংলাদেশের পুঁজিবাজারের চাঞ্চল্যকে অনেকে বিনিয়োগ-পরিস্থিতির ওপর আস্থার অভিপ্রকাশ হিসেবে দেখতে চান। বাংলাদেশের পুঁজিবাজারে অর্থের যে প্রভূত সঞ্চালন, সেটি বাংলাদেশে বিনিয়োগে বিকাশের অভাবেরই মূল প্রকাশ বলে আমি মনে করি। দেশের ভেতরে বিকল্প অন্য কোথাও বিনিয়োগের সুযোগ না থাকায় এবং সরকারের পক্ষ থেকে বিভিন্ন ধরনের যেসব সঞ্চয়পত্র ছিল, সেগুলোর ওপর সুদের হার কমানো এবং সুদের আয়ের ওপর কর আরোপ করার ফলে নিম্নবিত্ত ও মধ্যবিত্তের বিকল্প আয়ের সীমিত সুযোগ বন্ধ হওয়ায় এটা ঘটছে। এর সঙ্গে রেমিট্যান্স আয় ও অনিয়ন্ত্রিত অর্থ এবং বিশেষ করে, ব্যাংকের টাকা বিকৃতভাবে পুঁজিবাজারে চলে আসছে। পুঁজিবাজার নিয়ে কোনো আত্মপ্রসাদের সুযোগ নেই। বাংলাদেশে পুঁজিবাজারে ছিয়ানব্বইয়ের অভিজ্ঞতা আমাদের আছে। তখন পাঁচ মাসে সূচক উঠেছিল ২২০ শতাংশের মতো এবং পরবর্তী পাঁচ মাসে তা নেমে গিয়েছিল। লক্ষ করলে দেখবেন, ডিসেম্বর মাস থেকে পুঁজিবাজারে হেঁচকি ওঠা শুরু হয়েছে এবং আস্তে আস্তে তা নামছে। আন্দোলন ও সংগ্রামের মাধ্যমে বিভিন্ন পদক্ষেপ নেওয়ার ফলে এটিকে ঠেকা দিয়ে ধরে রাখা হয়েছে। সরকারের এই পুঁজিবাজারের ব্যাপারে নীতির সমন্বয় ও জোর নজরদারি অর্থনৈতিক ও রাজনৈতিক কারণে অতি জরুরি।
ভবিষ্যতে আমাদের রপ্তানি বাণিজ্যকে আধুনিক বিশ্বের কাছে আরও গ্রহণযোগ্যভাবে নিয়ে যেতে চাই এবং আমাদের উৎপাদনশীলতা বৃদ্ধির বিষয়টিকে সর্বদা মনের ভেতর রাখতে চাই। শিল্প-সম্পর্ক আধুনিকায়ন অপরিহার্য হয়ে উঠেছে। আধুনিক শিল্প-সম্পর্কের মূল বিষয় হলো, সঠিক মজুরিকাঠামো ও অন্যান্য প্রণোদনার ব্যবস্থা করা। যতই এর ভেতর ষড়যন্ত্র খুঁজি না কেন, এ প্রশ্নটি ঘুরেফিরে আমাদের কাছে আসবে। বাংলাদেশে সবচেয়ে বড় সংঘবদ্ধ শিল্পশ্রমিকেরা যদি দাবি আদায়ে রাস্তায় নামেন, তবে এটি যে শুধু শিল্প-সম্পর্কিত তা নয়, সামগ্রিকভাবে জাতীয় জীবনে অনিশ্চয়তার একটি বড় ধরনের বিপর্যয়কর ইঙ্গিত হিসেবে আসবে। এটি শুধু বাংলাদেশের বিষয় নয়, সম্প্রতি চীন, কম্বোডিয়া ও ভারতে শিল্প-সম্পর্কের ক্ষেত্রে বিস্ফোরণ ঘটেছে। শ্রমিক-শ্রেণী সচেতন হচ্ছে এবং তা উৎপাদনশীলতার সঙ্গে যুক্ত। আমি মনে করি, আগামী বছরগুলোতে সরকারকে শিল্প-সম্পর্ক উন্নয়নের জন্য গুরুত্বপূর্ণ পদক্ষেপ নিতে হবে।
রেমিট্যান্স আয়ের ক্ষেত্রে সম্প্রতি নেতিবাচক প্রভাব দেখা দিয়েছে। এর পেছনে মূল জায়গাটি বৈদেশিক বাজারে আমাদের দেশের অর্থনৈতিক ও কূটনীতিক অসফলতা। আমাদের সবচেয়ে বড় বাজারটি সৌদি আরবে। সেখানে আকামা-সম্পর্কিত যে সমস্যা সমাধানের কথাগুলো বলা হয়েছিল সর্বোচ্চ পর্যায়ে, সেগুলো বাস্তবায়ন করা সম্ভব হয়নি দুঃখজনকভাবে। এখন আমরা বলছি, নেপালের কাছে আমাদের বাজার চলে গেছে। নেপালের রিক্রুটিং এজেন্ট ঢাকায় বসে নেপালি নামে বাংলাদেশিদের তাদের দেশের মাধ্যমে বিদেশ পাঠাচ্ছে বলে শোনা যাচ্ছে। মালয়েশিয়ার সঙ্গে নতুন সম্পর্কের বিষয়গুলো আসছে। বাংলাদেশের অর্থনীতির দুর্বলতার সবচেয়ে বড় জায়গাটি হলো উন্নয়ন কর্মসূচির জন্য বরাদ্দ দিয়ে তা খরচ করার সক্ষমতা আমরা রাখি না। বার্ষিক উন্নয়ন কর্মসূচি বাস্তবায়নের ক্ষেত্রে দেখবেন, এর হার গত বছর অনেক চেষ্টা করে প্রথম পাঁচ মাসে ২৩ শতাংশে নিয়ে যাওয়া হয়েছিল কিন্তু এটি এ বছর ২০ শতাংশে নেমে গেছে। সর্বোচ্চ রাজনৈতিক পর্যায় থেকে গুরুত্ব আরোপ করার পরও বাংলাদেশে উন্নয়ন কর্মসূচিতে বরাদ্দ দেওয়ার পরও খরচ আমরা করতে পারি না। খুবই আশ্চর্যের বিষয়, সবচেয়ে পিছিয়ে থাকা মন্ত্রণালয় হচ্ছে জ্বালানি মন্ত্রণালয়। যেসব খাতে বড় অঙ্কের টাকা খরচ করার কথা, সেখানেই কোনো অগ্রগতি হচ্ছে না।
এখানেই রাজনীতি ও উন্নয়ন-অর্থনীতির আন্তঃসম্পর্কে গুরুত্ব দিতে হবে। বাংলাদেশে ব্যাপক ধরনের জাতীয় অর্থনৈতিক কর্মসূচি পরিচালনা করতে হলে কোনোভাবেই সংকীর্ণ দলীয় দৃষ্টিকোণ থেকে বাস্তবায়ন করা যাবে না। এ ধরনের কর্মসূচির জন্য ব্যাপক জনগোষ্ঠীর সম্পৃক্তি প্রয়োজন। আমার কাছে মনে হচ্ছে, পুরো জাতীয় অর্থনৈতিক কর্মসূচিটি সংকীর্ণ দলীয় দৃষ্টিকোণ থেকে বিবেচনা করে পরিচালনা করা হচ্ছে। লক্ষণীয়, উন্নয়ন প্রশাসনের ক্ষেত্রে যে ধরনের যোগ্যতা, দক্ষতা, নিষ্ঠা ও নিরপেক্ষতা নিয়ে কাজ করার কথা, সে জায়গাটিতে আমরা সমস্যা বোধ করছি। যার ফলে উন্নয়ন প্রশাসনের ভেতর অস্থিরতা দেখা যায়। এতে দীর্ঘমেয়াদি ধারাবাহিকতার ক্ষেত্রে অসুবিধা হয় এবং পেশাদারি মনোভাবের ক্ষেত্রেও সমস্যার সৃষ্টি করে। দ্বিতীয়ত, স্থানীয় সরকার ও স্থানীয় জনগণকে সম্পৃক্ত করার কথা থাকলেও স্থানীয় সরকারের ব্যাপারে কেন্দ্রীয় সরকার বা সাংসদদের পক্ষ থেকে বিরূপ মনোভাব নিয়ে আচরণ করা হচ্ছে বলে জনগণের কাছে প্রতিভাত হয়েছে। কেন্দ্রীয় সরকারে বসে হাজার কোটি টাকা ব্যয় করা হবে আর তা জনগণের পক্ষে যাবে, তা বাস্তবসম্মত নয়। সেহেতু স্থানীয় সরকারকে আয়-ব্যয়ের বৃহত্তর দায়দায়িত্ব দিয়ে উন্নয়নে অংশীদার করা খুবই গুরুত্বপূর্ণ। কিন্তু স্থানীয় সরকারকে আমরা সেভাবে সম্পৃক্ত করতে পারিনি। ব্যবসায়িক গোষ্ঠী একটি স্বাভাবিক মিত্র হিসেবে কাজ করে বিনিয়োগ-পরিস্থিতিতে। কিন্তু এ মুহূর্তে ব্যবসায়ীদের সঙ্গে আলাপ-আলোচনা করার জন্য কোনো প্রাতিষ্ঠানিক কাঠামো সরকারের হাতে নেই। আগে যেটুকু ছিল, বেটার বিজনেস ফোরাম, রেগুলেটরি কমিশন, এগুলো ভেঙে দেওয়ার পর বিকল্প কাঠামো কিন্তু দেখিনি চলমান বিষয়ে আলোচনা ও নীতি আলোচনার জন্য। একইভাবে বেসরকারি উন্নয়ন প্রতিষ্ঠান যেসব আছে, সেগুলোর সঙ্গে সরকারের সম্পর্ক আজ ভালো তো কাল খারাপ দেখা যায়। এদের মধ্যে অস্বস্তিকর সম্পর্ক থাকার ফলে উন্নয়নের ক্ষেত্রেও বিরূপ প্রতিক্রিয়া দেখা যায়। বেসরকারি উন্নয়ন সংস্থাগুলোকে সরকারের সম্পূরক শক্তি হিসেবে কাছে রাখার ব্যাপারে তেমন কোনো পদক্ষেপ দেখিনি।
দেশের সামগ্রিকভাবে চিন্তাশীল মানুষ, সুশীল সমাজ, সচেতন নাগরিক গোষ্ঠীর সঙ্গেও সরকারের সম্পর্ক যে খুবই স্বাচ্ছন্দ্যপূর্ণ, তাও কিন্তু আমরা বলতে পারি না। এমনকি সরকারের যেসব প্রতিষ্ঠানের নজরদারি করার কথা, সেসব প্রতিষ্ঠানের সঙ্গেও সরকারের মাঝেমধ্যে অসুবিধাজনক সম্পর্ক দেখা যায়। সংসদের ভেতর ধারাবাহিকভাবে বিরোধী দলের অনুপস্থিতি গণতান্ত্রিক প্রক্রিয়াকে ত্বরান্বিত করতে বাধাগ্রস্ত করে। এ ক্ষেত্রে সরকার কিংবা বিরোধী দলের কী দায়িত্ব, তা উপলব্ধি করা উচিত। সামগ্রিকভাবে বাংলাদেশের অর্থনীতিকে এগিয়ে নেওয়ার জন্য যেসব সম্ভাবনা আছে, তা বাস্তবায়ন করা কোনোভাবেই সম্ভব নয়, যদি না একটি পরিপূরক, সহযোগিতামূলক রাজনৈতিক পরিস্থিতি বিরাজ করে। সহযোগিতামূলক, অবৈরী রাজনৈতিক পরিস্থিতি সবচেয়ে বেশি প্রয়োজন সরকারের। সরকার যদি স্থিতিশীলভাবে, শান্তিতে রাজনৈতিক অঙ্গীকারগুলো বাস্তবায়ন করতে না পারে, তবে সবচেয়ে বেশি ক্ষতিগ্রস্ত হবে সরকার নিজেই। সেহেতু সরকারের আরও বেশি সংবেদনশীলভাবে সবার জন্য একটু জায়গা করে দিয়ে, একটু সহিষ্ণুতার সঙ্গে, একটু বিনয়ের সঙ্গে এখানে আস্থার সম্পর্ক সৃষ্টি করা খুবই গুরুত্বপূর্ণ। এটি শুধু সরকারের পাঁচ বছরের জন্য নয়, জাতি হিসেবে আমাদের উন্নয়নের জন্যও একটি সামাজিক ঐক্যবোধ প্রয়োজন। জাতীয় ঐক্যবোধটি ফিরিয়ে আনা এই মুহূর্তে অত্যন্ত জরুরি। আমরা আফ্রিকা মহাদেশে দেখেছি, রাজনৈতিক অসহিষ্ণুতা এমন ধরনের পরিস্থিতি সৃষ্টি করে, যা দুই-এক বছরের ভেতরে সব অর্থনৈতিক অর্জন ভাসিয়ে নিয়ে যায়। এ মুহূর্তে আফ্রিকার দুটি দেশ—রুয়ান্ডা ও ঘানাকে বড়ভাবে তুলে ধরা হয়। রুয়ান্ডায় একটি বড় ধরনের গণহত্যার পর সেখানে এখন একটি ঐক্যের সরকার এসেছে এবং তারা এগিয়ে যাচ্ছে ব্যাপক উন্নয়ন কর্মসূচির মধ্য দিয়ে। রুয়ান্ডা আফ্রিকার একমাত্র দেশ, যেখানে নারী সাংসদের সংখ্যা পুরুষের চেয়ে বেশি। আর ঘানায় মাত্র শূন্য দশমিক পাঁচ শতাংশ ভোটের পার্থক্যে সরকারি দল হেরে গেছে। স্বাচ্ছন্দ্যে সেখানে ক্ষমতার বদল হয়েছে। কিন্তু একই সঙ্গে কেনিয়ার মতো একটি সম্ভাবনাময় দেশ নির্বাচনের পর ক্ষমতা হস্তান্তর করতে পারেনি, হানাহানি-মারামারিতে অনেক লোক মারা গেছে। এই মুহূর্তে ক্ষমতা ভাগাভাগি করে সরকার চলছে। সেটি কার্যকর হচ্ছে না। আমরা জিম্বাবুয়ের পরিস্থিতি দেখেছি, এখন আইভরি কোস্টের অবস্থাও দেখছি। অর্থাৎ, কেউ যদি মনে করেন, বাংলাদেশ এদের চেয়ে অনেক দূরে, তবে সেটি উচ্চাশা হবে। পুরোটাই ঝুঁকিপূর্ণ পরিস্থিতির ওপর দাঁড়িয়ে আছে। একটা প্রাকৃতিক দুর্যোগ, একটা বড় ধরনের বৈদেশিক সম্পর্কের ব্যত্যয়, দেশের ভেতর সামাজিক অস্থিরতা আমাদের অর্থনৈতিক সফলতাকে অনেকাংশে ব্যর্থ করে দিতে পারে। যাঁরা জনগণের জন্য রাজনীতি করেন, তাঁরা একদিনের জন্য রাজনীতি করেন না। আজ যদি কোনো একটি ক্ষতি করেন, তা পরে যখন ক্ষমতায় আসবেন, তখন উত্তরাধিকার সূত্রে সেটি কিন্তু আপনাদের কাছেই এসে বর্তাবে। অর্থনীতিকে কীভাবে আমরা সংরক্ষণ করব এই বৈরী রাজনৈতিক পরিস্থিতি থেকে, আগামী বছরে, বিশেষ করে, সরকার যখন মধ্য মেয়াদ অতিক্রম করবে, সে ব্যাপারে উদ্যোগী হতে হবে। কারণ, মধ্য মেয়াদ পার হওয়ার পর উত্তেজনা আরও বাড়বে এবং বিরূপ আন্তর্জাতিক অর্থনৈতিক পরিস্থিতি থাকবে। এর মধ্যে কীভাবে সরকার অস্থিতিশীল পরিস্থিতি নিয়ন্ত্রণের মাধ্যমে নির্বাচনী অঙ্গীকারগুলো বাস্তবায়নে এগিয়ে যাবে, সে বিষয়ে দুশ্চিন্তা রয়েই যাচ্ছে।

দিলারা চৌধুরী
সব সরকারের জন্যই তৃতীয় বর্ষটি একটি গুরুত্বপূর্ণ সময়। বর্তমান সরকার সেই গুরুত্বপূর্ণ সময়ে এগিয়ে যাচ্ছে। দুই বছর জনগণ ধৈর্য ধরে অপেক্ষা করে ফলাফল দেখার জন্য এবং তৃতীয় বছর থেকে তাদের প্রাপ্তির প্রত্যাশা বাড়তে থাকে সরকারের প্রতি। আমাদের দেশে যে রাজনৈতিক সংস্কৃতি চলে আসছে, সেখানে বিরোধী দল সরকারের বিভিন্ন কার্যক্রমকে ইস্যু হিসেবে ব্যবহার করে। কোনো দেশের অর্থনৈতিক উন্নয়ন অব্যাহত থাকে না, যদি রাজনৈতিক স্থিতিশীলতা না থাকে। স্থিতিশীল রাজনৈতিক পরিস্থিতি ধরে রাখতে সব জাতি-গোষ্ঠীর অংশগ্রহণ নিশ্চিত করতে হয়। সুতরাং, যেকোনো রাজনৈতিক দলের জন্য, তাদের যাঁরা সমর্থন করেন, তাদের বাইরে রেখে গণতান্ত্রিক প্রক্রিয়া এগিয়ে নেওয়া সম্ভব নয়। সংসদকে কার্যকর করতে আমাদের প্রধান দুটি দল আওয়ামী লীগ ও বিএনপি কিছুতেই ভূমিকা পালন করতে পারছে না। সংসদকে কার্যকর করতে না পারার দায়ভার শুধু সরকারকেই নিতে হবে তা নয়, এর দায়ভার বিরোধী দলকেও নিতে হবে। আমরা আপামর জনগণও এই দায়ভার বহন করে যাব। বর্তমানে দুটি দলের মধ্যে যে রাজনৈতিক বৈরীভাব ছিল, তা আরও ঘনীভূত হয়েছে। সংসদকে কার্যকর করা যাবে কি না, এটি একটি কঠিন প্রশ্ন। করা যাবে না, এমন কিছু নেই। কথা আছে, যেখানে ইচ্ছা আছে, সেখানে অবশ্যই পথ খোলা আছে। এই ইচ্ছাটি আসতে হবে দুটি রাজনৈতিক দলের কাছ থেকে। কিন্তু সে ইচ্ছাটি আমরা দেখতে পাচ্ছি না দুটি দলের কারও মধ্যে। যদিও দুটি রাজনৈতিক দল তাদের নির্বাচনী ইশতেহারে বলেছিল, তারা গণতন্ত্রকে এগিয়ে নিয়ে যাবে এবং সংসদকে কার্যকর করবে। কিন্তু কার্যত দুই বছরের মধ্যে দেখা গেছে, যে বিষয়টি সবচেয়ে বড় প্রয়োজন সেই সমঝোতা, আলোচনা এবং যে নীতি দ্বারা সংসদ পরিচালিত হবে তা স্থির করা। সে-জাতীয় কার্যকলাপ আমরা দেখতে পাইনি। দুটি দলের রাজনৈতিক অঙ্গীকার অত্যন্ত জরুরি সংসদকে কার্যকর করার জন্য। রাজনৈতিক দলগুলোর নিজেদের দলীয় সংকীর্ণ স্বার্থের ওপরে গিয়ে দেশের জন্য কাজ করতে হবে—এই উপলব্ধিটা তাদের ভেতর আসতে হবে।
বিরোধী দলের বিভিন্ন ধ্বংসাত্মক কার্যক্রমের পরও কেন তারা ভোট পান—প্রশ্ন উঠেছে। এর প্রধান কারণ হলো, বাংলাদেশের মতো একটি দেশের কোনো সরকারেরই পক্ষে জনগণের সব আশা-আকাঙ্ক্ষা পূরণ করা সম্ভব নয়। দ্বিতীয় কারণটি হলো, মানুষ সব সময়ই একটা পরিবর্তন চায়। জনগণ মনে করে, চালের দাম বেড়েছে, আমরা ভোট দিয়ে ভুল করেছি। এর আগের যে সরকার ছিল, সে-ই ভালো ছিল। এখন কিন্তু বাংলাদেশের লোকের মধ্যে হতাশা দেখা দিয়েছে। তারা যেকোনো দলের পক্ষেই কিন্তু সমান অনীহা প্রকাশ করছে। বিশেষ করে, নিম্ন ও মধ্যবিত্ত শ্রেণীর মধ্যে এই অনীহা সুস্পষ্ট। তারা বিএনপির কার্যকলাপেও খুশি নয়, আওয়ামী লীগ দ্রব্যমূল্য নিয়ন্ত্রণ করতে পারছে না বলে তাতেও খুশি নয়। যদি জনগণ কিংবা নাগরিক সমাজ এই দুটি দলের ওপর চাপ সৃষ্টি করতে পারে এবং ক্রমাগত এই চাপ অব্যাহত রাখতে পারে, দেশের স্বার্থের জন্য দলগুলোকে কাজ করতে হবে, যাতে দুটি দল একটি কার্যকর সংসদ প্রতিষ্ঠা করতে পারে। আমরা যে জাতীয় রাজনীতি পর্যবেক্ষণ করছি সেখানে বড় বড় জনস্বার্থ-ইস্যু বাদ দিয়ে ছোট ছোট সংকীর্ণ ও স্বার্থজড়িত ইস্যু নিয়ে দুটি দলের মধ্যে কথাবার্তা ও আচরণ লক্ষ করছি। এটা আমরা গ্রহণ করব না। গণতন্ত্র প্রতিষ্ঠা হওয়ার পর ২০ বছর কেটে গেছে, আমরা চাইব, এগুলো অবশ্যই বন্ধ হওয়া উচিত। যদি দুটি দলের রাজনৈতিক সদিচ্ছা থাকে, তবে এটি অসম্ভব কিছু নয়। যেখানে মালয়েশিয়ার মতো দেশে জাতিগত ভিন্ন জনগোষ্ঠী—মালয়া, চায়নিজ, ইন্ডিয়ান—থাকে, তারা যদি গণতন্ত্রকে এগিয়ে নিয়ে যেতে পারে সমঝোতার ভিত্তিতে, সেখানে বাংলাদেশের মতো জাতিগোষ্ঠী-নিরপেক্ষ দেশে কেন সম্ভব নয়? আমি মনে করি, এই রাজনৈতিক বিভেদ শুধু রাজনৈতিক দলগুলোর সংকীর্ণ স্বার্থ দ্বারা পরিচালিত হচ্ছে। এখানে সমঝোতা করা এত কঠিন নয়। যেখানে ক্ষুদ্র ক্ষুদ্র জাতিগোষ্ঠী থাকে এবং তাদের ভেতর মতবিরোধ থাকে, সেখানে কঠিন হয়ে পড়ে সমঝোতা। সেখানেও কিন্তু লোকেরা সমঝোতা করে। এটি রাজনৈতিক সংস্কৃতি পরিবর্তনের ব্যাপার। আমি মনে করি, ২০ বছরে আমরা গণতন্ত্রের ক্ষেত্রে অনেকখানি এগিয়ে এসেছি। যেখানে রাজনৈতিক সংস্কৃতি পরিবর্তনের উন্মেষ আমরা দেখতে পাব। গণতন্ত্রের জন্য সুশীল সমাজের ভূমিকা অত্যন্ত গুরুত্বপূর্ণ। কারণ, তারা জনগণ ও সরকারের যোগাযোগের মাধ্যম হিসেবে কাজ করে। কিন্তু সুশীল সমাজেও দলীয়করণ ঘটেছে। এটি অত্যন্ত দুঃখের বিষয়। এটি আমাদের সুস্থ রাজনৈতিক চর্চার ক্ষেত্রে বিরাট বাধা। সুশীল সমাজ যদি দলীয়করণের বাইরে এসে যে যার অবস্থান থেকে কাজ করতে পারে এবং সম্মিলিত ও ঐক্যবদ্ধ হয়ে কাজ করতে সরকার ও বিরোধী দলকে তাদের কার্যক্রম সম্পর্কে সচেতন করতে ও পরামর্শ দিতে পারে, অর্থনৈতিক উন্নতি যদি ধরে রাখা যায়, তার প্রভাব জনগণ ও রাজনীতিতে পড়ে। অর্থনৈতিক প্রবৃদ্ধির জন্য সরকারি ও বিরোধী দল উভয় পক্ষকে সহযোগিতার মনোভাব নিয়ে এগিয়ে আসতে হবে।

আব্দুল কাইয়ুম
রাজনৈতিক সহিষ্ণুতার ক্ষেত্রে সদিচ্ছা সবচেয়ে বড়। তবে সেই সদিচ্ছা হতে হবে কাযর্কর। কারণ, মুখে সবাই বলছে তাদের সদিচ্ছা আছে, কিন্তু বাস্তবে তারা তা করছে না। এমনকি লিখিতভাবেও অনেকে বলছে, সুশীল সমাজের মধ্যে রাজনীতিকীকরণের বিরূপ প্রভাব দেখা যাচ্ছে। সর্বত্র যদি রাজনৈতিক দলের ঊর্ধ্বে থেকে জাতীয় কল্যাণের স্বার্থে সবাই একসঙ্গে কাজ করি, তবেই প্রকৃত পরিবর্তন আনা সম্ভব। আলোচনার এ পর্যায়ে টিআইবির নির্বাহী পরিচালক ইফতেখারুজ্জামানকে বলার জন্য অনুরোধ করব।

ইফতেখারুজ্জামান
বাংলাদেশের স্বাধীনতার ৪০ বছরের মধ্যে আমাদের অনেক সফলতা রয়েছে। এই ৪০ বছরে আমরা গণতন্ত্রের পথে যেভাবে এগিয়েছি, পৃথিবীর ইতিহাসে খুব কম দেশই আছে যারা এত দ্রুত অগ্রসর হয়েছে। সুশাসন প্রতিষ্ঠা ও আর্থসামাজিক উন্নয়ন ত্বরান্বিত হয়েছে। সুশাসন গণতন্ত্রের সঙ্গে দুর্নীতির বিষয়টি ওতপ্রোতভাবে জড়িত। আমাদের অর্জন অনেক, তবে প্রত্যাশার তুলনায় অর্জনে অনেকটা পিছিয়ে আছি। আমাদের গণতান্ত্রিক ব্যবস্থা রাতারাতি পরিবর্তনের জন্য কোনো ম্যাজিক ফর্মুলা আমার জানা নেই। তবে একটি বাস্তবিক ম্যাজিক ফর্মুলার কথা বলতে পারি।
আমাদের দেশে যে দুটি বড় রাজনৈতিক দল আছে তাদের নির্বাচনী ইতিহাসের দিকে অন্তত মাসে একবার তাকান এবং পর্যালোচনা করেন, তবেই গণতান্ত্রিক পরিবর্তন আনা সম্ভব। এখান থেকে গণতান্ত্রিক সুশাসন প্রতিষ্ঠা করা সম্ভব, যদি দলগুলো নিজেরা আত্মসমালোচনা করতে পারে, তারা জনগণের কাছে কী নির্বাচনী অঙ্গীকার করেছিল এবং তা পূরণে কী পদক্ষেপ নিয়েছে। বিভিন্ন সময়ে আমরা গবেষণা ও প্রতিবেদনের ভিত্তিতে বিভিন্ন রিপোর্ট পেশ করি। এরই ধারাবাহিকতায় সম্প্রতি যে প্রতিবেদন বেশ ঝড় সৃষ্টি করেছে, সেটা বাস্তবে মানুষের ধারণা কিংবা জনমত ভিত্তি করে নয়, সেটা ছিল সাধারণ মানুষের বাস্তব অভিজ্ঞতা। সম্পূর্ণ একটি বৈজ্ঞানিক ভিত্তির ওপর নির্ভর করে জরিপটি করেছিলাম। যেখানে মানুষকে থানা পর্যায়ে গিয়ে প্রশ্ন করা হয়েছে, ‘আপনি এ খাতগুলোতে কী সেবা নিয়েছেন?’ যখন তিনি বলেছেন, তিনি এ খাতগুলোতে যাননি, তখন আর তাঁকে পরবর্তী প্রশ্ন করা হয়নি। কিন্তু যখন তিনি বলেছেন, ‘হ্যাঁ, আমি বিচার বিভাগে, শিক্ষাপ্রতিষ্ঠানে, স্বাস্থ্যকেন্দ্রে সেবা নিতে গিয়েছিলাম’, তখন তাঁকে পরবর্তী প্রশ্নগুলো করা হয়েছে। প্রতিবেদনে বাস্তব অভিজ্ঞতার ভিত্তিতে জরিপের প্রাপ্ত তথ্য ও উপাত্ত তুলে ধরা হয়েছিল।
শিক্ষা-স্বাস্থ্যের মতো খাতে বিশেষ করে, শিক্ষা খাতে অগ্রগতি হয়েছে। কিন্তু আমাদের দেশে ইতিবাচক সংবাদগুলো চাপা পড়ে যায়। দুর্নীতির সার্বিক যে চিত্র তা আমাদের জন্য উদ্বেগজনক। ২০০৭ সালে দেশের ৬৬ শতাংশ মানুষ কোনো না-কোনোভাবে দুর্নীতি-প্রতারণার শিকার হয়েছিল বা ঘুষ দিতে বাধ্য হয়েছিল। কিন্তু ২০১০ সালে এসে তা দাঁড়িয়েছে ৮৪ শতাংশে। সার্বিকভাবে সেবামূলক খাতে সরকারি ও বেসরকারি প্রতিষ্ঠানে দুর্নীতির পরিমাণ বেড়েছে। কয়েকটি যে মৌলিক ক্ষেত্র দুর্নীতি নিয়ন্ত্রণে প্রাতিষ্ঠানিকভাবে সহায়ক হতে পারত, সেখানে কিন্তু ঘাটতি দেখা গেছে। যেমন বিচারব্যবস্থা, আইন প্রয়োগকারী সংস্থা, প্রশাসন, দুর্নীতি দমন কমিশন—এসবের সার্বিকভাবে প্রাতিষ্ঠানিক শক্তি বৃদ্ধির দরকার ছিল, সেখানে ঘাটতি রয়ে গেছে। রাজনৈতিক দলগুলোর যে অঙ্গীকার ছিল, দুর্নীতি প্রতিরোধে প্রাতিষ্ঠানিক শক্তি বৃদ্ধি করার ক্ষেত্রে সেখানে অনেকটাই ঘাটতি রয়ে গেছে। আমাদের সামনে এগিয়ে যেতে হলে প্রথমে প্রয়োজন রাজনৈতিক সদিচ্ছা। সে সদিচ্ছা কাগজে-কলমে, নির্বাচনী অঙ্গীকারে সব রাজনৈতিক দলগুলো সব সময়ই বলে আসছে। কিন্তু সেগুলো কতটুকু বাস্তবে প্রয়োগ হচ্ছে, সেটি দেখার বিষয়। অনেক মৌলিক প্রতিষ্ঠানের মধ্যে জাতীয় সংসদ, গণতন্ত্রকে এগিয়ে নেওয়ার জন্য যেটি সবচেয়ে গুরুত্বপূর্ণ, তার কার্যকর ভূমিকা অত্যন্ত জরুরি। পাশাপাশি সুশাসন প্রতিষ্ঠা ও দুর্নীতি প্রতিরোধে সংসদের যে ভূমিকা হওয়া দরকার ছিল, তাতে ঘাটতি দেখা যায়। যদিও সরকারের এ ব্যাপারে শুরুটা ভালো হয়েছিল। কিন্তু পরে ঘাটতি দেখা যাচ্ছে। সংসদীয় কমিটিগুলো বাংলাদেশের ইতিহাসে প্রথম অধিবেশনেই সব গঠিত হয়। প্রথম দিকে কমিটিগুলো কার্যকর থাকলেও ধীরে ধীরে তার কার্যকারিতা কমে এসেছে। কমিটিগুলোতে বিশেষ করে, স্বার্থের দ্বন্দ্ব বিরাজ করছে। যেখানে জবাবদিহি ও দুর্নীতি নিয়ে কাজ হবে, সেখানে যদি নিজের স্বার্থ দেখা হয়, তাহলে সে কমিটি সঠিকভাবে কাজ করে না। এ ছাড়া অন্য যেসব প্রতিষ্ঠান রয়েছে, দুর্নীতি দমন কমিশন তাদের মধ্যে অন্যতম। পৃথিবীর অনেক দেশে এ ধরনের কমিশন না থাকলেও সেখানে দুর্নীতি নিয়ন্ত্রণ করা সম্ভব হয়েছে। কিন্তু আমাদের সুনির্দিষ্ট প্রতিষ্ঠান থাকা সত্ত্বেও দুর্নীতি নিয়ন্ত্রণে কার্যকর ভূমিকা পালন করতে পারছি না। দুটি দলেরই নির্বাচনী অঙ্গীকারে দুদককে শক্তিশালী ও কার্যকর করার কথা থাকলেও বাস্তবে তার ভিন্ন চিত্র আমরা দেখতে পাই। বর্তমান সরকার ক্ষমতায় এসে দুদক আইনের সংশোধনী আনতে উদ্যোগ নেয়। আমরা জনমত গঠনের মাধ্যমে সরকারকে সংশোধনী গ্রহণের কথা বলি। সেই উদ্যোগ এখন থেমে গেছে। সংশোধনীর বিষয়টি সরকার পর্যালোচনা করছে। কিন্তু কমিশনটি একটি অস্থিতিশীল পরিবেশের মধ্যে আছে যে এই আইনগুলো হবে কি না। সংশোধনী গৃহীত হবে কি না, সে বিষয়ে পরিষ্কার চিত্র দেখছি না। এই প্রতিষ্ঠানের ওপর প্রশাসনিক ও রাজনৈতিক নিয়ন্ত্রণের একটি প্রচেষ্টা আমরা দেখতে পাচ্ছি। এ ছাড়া অন্যান্য প্রাতিষ্ঠানিক কমিশনেরও তাদের যথাযথ সামর্থ্য, পেশাগত উৎকর্ষ নিয়ে কাজ করার যে পরিবেশ তা সৃষ্টি করার ক্ষেত্রে সরকার কার্যকর ভূমিকা পালন করতে পারেনি।
দুর্নীতি যে একটি শাস্তিযোগ্য অপরাধ, তা প্রতিষ্ঠা করার বাস্তব পরিবেশ সৃষ্টি করা সম্ভব হয়নি। কিছু কিছু মামলার ক্ষেত্রে দেখেছি, যেগুলো রাজনৈতিক বিবেচনায় প্রত্যাহার করা হয়েছে, সেগুলো নিয়ে বিতর্কের সৃষ্টি হয়েছে। অপরাধ করলে যে তার জন্য শাস্তি দিতে হবে, সে ধরনের পরিবেশ সৃষ্টি করা সম্ভব হয়নি।
কিছুদিন আগে আমরা জাতীয় থানা জরিপ ও ‘গ্লোবাল করাপশন ব্যারোমিটার’ নামে প্রতিবেদন করেছিলাম। সেখানে একটি সুসংবাদ ছিল। সুসংবাদটি হলো বাংলাদেশের ৬০ শতাংশ মানুষ মনে করে, দুর্নীতি প্রতিরোধে কার্যকর ভূমিকা রাখতে পারে সরকার, যেটি সারা বিশ্বে ছিল ৪০ শতাংশ। অর্থাৎ, বাংলাদেশের মানুষ সরকারের ওপর এ আস্থাটি রাখছে। পাশাপাশি আরেকটি দিক ছিল, বিশ্বের ৬০ শতাংশ মানুষ মনে করে, দুর্নীতি প্রতিরোধে জনগণের ভূমিকা রয়েছে। কিন্তু বাংলাদেশের ৯০ শতাংশ মানুষ মনে করে, দুর্নীতি প্রতিরোধে তাদের ভূমিকা রয়েছে। আর ৯৫ শতাংশ মানুষ মনে করে, তারা যদি সুযোগ পায়, তবে তারা দুর্নীতি রুখে দাঁড়াবে। সুশীল সমাজ সরকারের বাইরে থেকে সরকারের ভালো চায়। কিন্তু সরকারের রাজনৈতিক অবস্থানে সুশীল সমাজের অবস্থানটি সংকীর্ণ হয়ে আসছে। আমাদের রাজনৈতিক অঙ্গনে রাজনীতির পাশাপাশি অর্থের প্রভাব বাড়ছে। রাজনীতিতে অর্থকে বিনিয়োগ হিসেবে দেখা হচ্ছে। অর্থ বিনিয়োগ করে ক্ষমতায় যাওয়ার প্রবণতা দেখা যাচ্ছে। আমাদের সাংসদদের মূল পেশা দেখলে দেখা যাবে, অধিকাংশই ব্যবসায়ী। ব্যবসায়ীরা রাজনীতিতে আসবেন, সে ব্যাপারে কারও আপত্তি নেই। কিন্তু যেখানে রাজনীতিটি ব্যবসায়িক পেশায় রূপান্তরিত হয়, সেখানেই মূল সমস্যা। রাজনৈতিক অঙ্গনে খারাপ রাজনীতির প্রভাবে ভালো রাজনীতি দূরে সরে যাচ্ছে। আমাদের দেশে দুটি দলের মধ্যে বৈরিতা এত বেশি যে সেখানে রাজনৈতিক ইস্যুর চেয়ে ব্যক্তিগত ইস্যুগুলো বেশি প্রাধান্য পায়। আমাদের রাজনীতি হয়ে গেছে জেতার রাজনীতি বা না হারার রাজনীতি। আমাদের সব সময় জিততেই হবে—সেটি নির্বাচনেই হোক, নির্বাচনের ঊর্ধ্বেই হোক। যখন আমরা জিতে যাই, তখন জনগণের কাছে দেওয়া অঙ্গীকার ভুলে যাই। আর হারার ফলে সংসদ বর্জন, হরতাল-অবরোধসহ নানা কর্মসূচি গ্রহণ করা হয়। এ দুটির প্রভাবে আমাদের গণতান্ত্রিক প্রতিষ্ঠান ও প্রশাসনের ওপর বিরূপ প্রতিক্রিয়া পড়ে।
বর্তমান সরকার যে নির্বাচনী অঙ্গীকারগুলো করেছিল, দুর্নীতি প্রতিরোধে তা প্রত্যাশা অনুযায়ী হয়নি। তবে অনেক কাজ হয়েছে। যেমন, তথ্য অধিকার আইন ও তথ্য কমিশন হয়েছে, মানবাধিকার কমিশন গঠিত হয়েছে। কিন্তু এই প্রতিষ্ঠানগুলোর ওপর রাজনৈতিক ও প্রশাসনিক নিয়ন্ত্রণ প্রতিষ্ঠার কারণে প্রত্যাশিত অর্জনটি দেখতে পাইনি।
সুশীল সমাজের সঙ্গে রাজনৈতিক দলগুলোর পার্থক্য বাড়ার ফলে রাজনৈতিক অঙ্গনকে ক্রমান্বয়ে দুর্বল করা হচ্ছে। সত্যকে মেনে না নেওয়ার মনোভাব দেখা যাচ্ছে। সুশীল সমাজের সমালোচনা হচ্ছে এবং তাদের দূরে সরিয়ে দেওয়া হচ্ছে। সুশীল সমাজেও রাজনীতি প্রভাব বিস্তার করেছে। সুশীল সমাজের সঙ্গে সরকারের সব সময়ই ‘লাভ অ্যান্ড হেইট’ (নরম-গরম) সম্পর্ক থাকে। সুশীল সমাজে যারা কাজ করেন, তাঁরা এসব জেনেশুনেই করে যান। নানা প্রতিকূলতার মধ্য দিয়েও টিআইবি সরকারের সঙ্গে কাজ করার চেষ্টা করছে। টিআইবির উদ্যোগের কারণেই বর্তমান সরকার তথ্য অধিকার আইন ও কমিশন করেছে। বর্তমান সরকারের সঙ্গে কাজ করেই ‘হুইসেল ব্লোয়ার অ্যাক্ট’ নামে আইন হচ্ছে, যেটি আগামী অধিবেশনে সংসদে গৃহীত হবে। এটি হচ্ছে সরকারের সঙ্গে ‘লাভের’ একটি। পাশাপাশি ‘হেইটের’ চিত্র হবে, আমরা যখন সরকারের সমালোচনা করব, তা মেনে নেওয়ার মতো সৎ সাহস থাকবে না। আমাদের বিরুদ্ধে ওয়ারেন্ট ইস্যু করা হবে। আমি কোনো চোর-ডাকাত নই, কাউকে খুনও করিনি। কিন্তু আমাকে বিচারের কাঠগড়ায় দাঁড় করানোর জন্য এক ঘণ্টার মধ্যে ওয়ারেন্ট ইস্যু করা হয়। আবার ১২ ঘণ্টার মধ্যে তা বাতিল করা হয়। দুটিই অস্বাভাবিক। ফলে প্রকারান্তরে আমাদের প্রতিবেদনে মানুষ যা বলেছে, তা কিন্তু প্রতিষ্ঠিত হয়েছে। আমি যদি সাধারণ মানুষ হিসেবে সত্যিকার অর্থে বিচারপ্রার্থী হই, আমার অধিকার যদি কেউ হরণ করে থাকে, বিচারব্যবস্থার কাছে গেলে ওই রকম যদি ত্বরিত গতিতে ওয়ারেন্ট ইস্যু হয়, যে আমার অধিকার হরণ করেছে তার বিরুদ্ধে, তাহলে আমাদের বিচারব্যবস্থা সুষ্ঠু হবে। সার্বিকভাবে রাজনৈতিক অঙ্গনে সুষ্ঠু পরিবেশ নিশ্চিত করা, প্রতিষ্ঠানগুলোকে কার্যকর করা, সর্বোচ্চ অবস্থান থেকে সর্বনিম্ন পর্যায়ে সবার জন্য দুর্নীতিকে শাস্তিযোগ্য অপরাধ হিসেবে সমাজে প্রতিষ্ঠা করা এবং জনগণকে বিশ্বাস করানোর মাধ্যমে এগিয়ে নিয়ে যাওয়া সম্ভব। কারণ, ৯৫ শতাংশ লোক সুযোগ পেলে দুর্নীতি প্রতিরোধে রুখে দাঁড়াতে চায়। সরকারকে সৎ সাহস নিয়ে কাজ করে যেতে হবে সুশাসন প্রতিষ্ঠার জন্য।

আব্দুল কাইয়ুম
দুর্নীতির বিরুদ্ধে সরকার, সুশীল সমাজ, জনগণ—সব দিক থেকে একটি প্রতিরোধের ব্যবস্থার মাধ্যমে জনগণের মধ্যে আস্থা ফিরিয়ে আনার যে সম্ভাবনা আমাদের রয়েছে, তাকে কাজে লাগাতে হবে। ঢাকা বিশ্ববিদ্যালয়ের আইন বিভাগের অধ্যাপক আসিফ নজরুলকে অনুরোধ করব বলার জন্য।

আসিফ নজরুল
গত বছর অনেক সফলতা আমাদের এসেছে। কিছু ক্ষেত্রে সরকারের তেমন ভূমিকা ছিল না। যেমন, প্রথম বাঙালি হিসেবে মুসা ইব্রাহীমের এভারেস্ট জয়, সাকিব আল হাসান বিশ্বে ১ নম্বর অলরাউন্ডার, পাটের জিন আবিষ্কার। এই অর্জনগুলো সাধারণভাবে ব্যক্তি বা প্রতিষ্ঠানের। সরকার কিছু কিছু ভালো কাজ করেছে। তার মধ্যে উল্লেখযোগ্য হচ্ছে শিক্ষানীতিটি। বিগত বিএনপি সরকারের আমলে বহির্বিশ্বে জঙ্গি উত্থানের যে নেতিবাচক মনোভাব ছিল, তা অনেকাংশে সরকার কাটাতে পেরেছে। যুদ্ধাপরাধীদের বিচারকাজ শুরু হয়েছে। কৃষিক্ষেত্রে অনেকটা অগ্রসর হয়েছে। এগুলো হচ্ছে সরকারের ভালো দিক। আমি মনে করি, সরকারের দুই বছর নিয়ে যখন আলোচনা করব, তখন সরকারের সফলতার চেয়ে ব্যর্থতা নিয়েই বেশি আলোচনা করা উচিত। কারণ, সফলতা কী সরকার সেটি খুব ভালোভাবে জানে, কিন্তু ব্যর্থতা কী তা সরকার দেখতে বা জানতে চায় না।
সরকারের জবাবদিহি ও স্বচ্ছতা নিশ্চিত করার ক্ষেত্রে বিভিন্ন প্রতিষ্ঠানের ভূমিকা ও ব্যর্থতার কথা উল্লেখ করতে চাই। যেকোনো গণতন্ত্রের জন্য জবাবদিহি নিশ্চিত করতে কিছু প্রতিষ্ঠান থাকে। প্রতিষ্ঠানগুলোর কাজ হচ্ছে নির্বাহী বিভাগ কীভাবে ক্ষমতা প্রয়োগ করছে, কীভাবে দেশ চালাচ্ছে এবং তাদের যদি কোনো ভুল হয়, তাদের জবাবদিহির মধ্যে নিয়ে আসা। এ ক্ষেত্রে সবচেয়ে বড় প্রতিষ্ঠান হচ্ছে সংসদ। আমরা প্রায়ই বলি, সংসদে বিরোধী দল থাকে না। আমার ধারণা, সংসদে সরকারি দলও থাকে না। শুধু সাংসদদের শারীরিক উপস্থিতির কথা বলছি না। আমাদের যাঁরা সাংসদ আছেন, তাঁদের একমাত্র কাজ সরকারের প্রশংসা করা বা সরকারের স্তুতি করা নয়, তাঁরাও অনেক প্রশ্ন তুলতে পারতেন। সংসদে থেকে তাঁরা বিরোধী দলের অনুপস্থিতি সত্ত্বেও সংসদকে কার্যকর করতে পারতেন। সীমান্তে হত্যাকাণ্ড, আন্তমন্ত্রণালয় কমিটি যারা দুর্নীতি ও সন্ত্রাসের মামলা নির্বিচারে প্রত্যাহার করছে, দ্রব্যমূল্য বৃদ্ধি এসব সম্পর্কে মন্ত্রীদের প্রশ্নে জর্জরিত করার মাধ্যমে তাঁরা সংসদকে জনগণের কাছে অনেক বেশি আকর্ষণীয় ও জবাবদিহিমূলক করতে পারতেন। সেটি করতে তাঁরা ব্যর্থ হয়েছেন। সংসদের মর্যাদা যেভাবে হানি হয়েছে, তার প্রধান কারণ হচ্ছে নিম্নরুচির ভাষার প্রয়োগ। আমরা যে সংসদের অধিবেশনের খোঁজ রাখব, সেটি কোনো রুচিবান মানুষের শোনার ইচ্ছা হবে না—কোনো কোনো সাংসদ যে ভাষা ব্যবহার করেছেন, তাঁদের সন্তানদের তা শোনাতে চাইবেন না। এটি সংসদের একটি বেদনাদায়ক চিত্র।
সংসদ প্রতিষ্ঠান হিসেবে সবচেয়ে বেশি অবমূল্যায়িত হয়েছে আদালতের কারণে। আজ সপ্তম ও পঞ্চম সংশোধনী মামলার রায় হয়েছে। রায়টি গবেষণাধর্মী হয়েছে। রায়ে সংবিধানের কোন ধারাটি বাতিল হয়েছে, কোনটি ফিরে এসেছে—সবকিছু বিবেচনা করার জন্য লেজিসলেটিভ মাইন্ডের প্রয়োজন হয়। আর কাজটি করছেন আইন মন্ত্রণালয়ের ডেপুটি সেক্রেটারি পর্যায়ের কয়েকজন কর্মকর্তা। আইন প্রণয়ন ও সংবিধান সংশোধনীর দায়িত্ব কি আমরা ডেপুটি সেক্রেটারি পর্যায়ে দিয়ে দিলাম? আর প্রধান বিচারপতি বললেন, সংবিধান পুনর্মুদ্রণ করা প্রয়োজন। সঙ্গে সঙ্গে সংবিধান সংশোধনী-সম্পর্কিত কমিটি সব কার্যক্রম বন্ধ করে দিল। আমি মনে করি, সংবিধানের বিষয়ে আদালতের চেয়ে অনেক বড় প্রতিষ্ঠান হচ্ছে সংসদ। সংবিধানের বিষয়ে আদালতের রায়ের পরবর্তী সময়ে সংসদ যে আচরণ দেখিয়েছে, তাতে সংসদের মর্যাদাহানি হয়েছে। সংসদের কমিটিগুলো প্রথম দিকে কার্যকর ভূমিকা পালনের চেষ্টা করলেও পরে সংসদীয় কমিটি-সম্পর্কিত মন্ত্রণালয়গুলোকে খুব বেশি গঠনমূলক পরামর্শ বা সমালোচনা করতে ব্যর্থ হয়েছে। সামগ্রিকভাবে সংসদ সরকারের জবাবদিহি প্রতিষ্ঠায় ব্যর্থ হয়েছে। বিচার বিভাগের অনেক অর্জন ছিল। সংবিধান সংশোধনের চমৎকার দুটি রায় দিয়েছিল, সামরিক শাসনকে অবৈধ ঘোষণা করেছিল, বাহাত্তরের সংবিধানে ফিরে যাওয়ার কথা বলা হয়েছে। এসব অর্জনের পরও বিচার বিভাগ নির্বাচিত কিছু ব্যক্তির ক্ষেত্রে দৃশ্যমান ছিল না। মাহমুদুর রহমান যে কথা বলার জন্য বাংলাদেশে নজিরবিহীন শাস্তি পেয়েছেন, বাংলাদেশে একমাত্র ব্যক্তি হিসেবে আপিল ও রিভিউ করার সব সুযোগ থেকে বঞ্চিত হয়েছেন, সেই একই ধরনের কথা আরেকজন স্বনামধন্য ব্যারিস্টার বলেছেন, তার চেয়ে অনেক বাজে বাজে কথা বলছেন। তিনি নাম ধরে ধরে বলেছেন, কোন আমলে কী ধরনের বিচার পাওয়া যায়। তাঁর বিরুদ্ধে কোনো আদালত অবমাননার মামলা কেন হয়নি? মানবাধিকার কমিশনের চেয়ারম্যান তাঁর নিজস্ব উপলব্ধি থেকে বলেছেন, ‘গরিব লোক বিচার পায় না।’ পত্রপত্রিকায় দেখেছি, আমাদের প্রধান বিচারপতি বলেছেন, ‘কারা তোলা নেন, কারা বদলির সময় টেলিভিশন, ফ্রিজ চান, সেটি আমার জানা আছে।’ কেন এঁদের প্রত্যেকের বিরুদ্ধে আদালত অবমাননার মামলা হলো না। আমি মনে করি, প্রত্যেকে তাঁর জায়গা থেকে যা উপলব্ধি করেছেন, তা সৎ ও সততার সঙ্গে উপস্থাপন করছেন। যখন এ ধরনের কাজ হয়, তখন বোঝা যায় বিচারব্যবস্থা কিছু নির্বাচিত ব্যক্তির জন্য দৃশ্যমান ছিল। আমাদের বিচার বিভাগে বিতর্কিত নিয়োগ দেওয়া হয়েছে। আমরা বিচার বিভাগ পৃথক্করণে যে চেতনা দেখি, সেখানে এ ধরনের নিয়োগ প্রাথমিক পর্যায়ে হওয়ার সুযোগ থাকে কীভাবে। বিচারপতিরা যেন তাঁদের সম্পর্কের বিবরণ দেওয়ার মাধ্যমে উদাহরণ সৃষ্টি করেন। প্রধান বিচারপতি তাঁর সম্পত্তির হিসাব রাষ্ট্রপতির কাছে দেওয়ার মাধ্যমে অসাধারণ উদাহরণ দেখিয়েছেন। আমরা মনে করি, বিচারকদের নিয়ে যে প্রশ্নে উদ্বেগ সৃষ্টি হচ্ছে, সেখানে নিয়োগের সময় ও চাকরি করার সময় যদি বিচারকেরা তাঁদের সম্পত্তির হিসাব দেন, তাহলে অনেকটা স্বচ্ছতা পাওয়া সম্ভব। শুধু বিচারকেরাই নয়, আমরা বিশ্ববিদ্যালয়ের শিক্ষকেরা ও পেশাজীবীরা এই হিসাব দেওয়ার চর্চা শুরু করতে পারি। তাহলে নির্বাহী বিভাগে কতটুকু ঠিকভাবে ক্ষমতার প্রয়োগ করা হচ্ছে, তার জবাবদিহি নিশ্চিত করা সম্ভব হবে।
বিভিন্ন জবাবদিহিমূলক প্রতিষ্ঠান গঠন করেছি। কিন্তু কার্যত তাঁদের কাছ থেকে প্রত্যাশিত ফল পাচ্ছি না। শুধু প্রতিষ্ঠান গড়ে যদি তাকে কার্যত শক্তিশালী ও ক্ষমতায়িত না করা হয়, তবে সরকারের স্বচ্ছতা ও জবাবদিহি নিশ্চিত করা সম্ভব নয়।
গত ১ বছরে আমাদের বিচারবহির্ভূত অনেক হত্যাকাণ্ড ঘটেছে। প্রতি তিন দিনে একটি বিচারবহির্ভূত হত্যাকাণ্ড ঘটেছে। সীমান্তে হত্যাকাণ্ড ঘটেছে প্রতি চার দিনে এক দিন। বিভিন্ন মানুষ গুম হয়ে গেছে। লাতিন আমেরিকা ও আফ্রিকায় সবচেয়ে বর্বর যে হত্যাকাণ্ডগুলো ঘটত, তার অন্যতম বৈশিষ্ট্য হচ্ছে লাশ গুম করে ফেলা। এটি যদি বাংলাদেশে শুরু হয়, তবে তা উদ্বেগের বিষয়। এরই মধ্যে এ রকম দু-তিনটি বিশ্বাসযোগ্য অভিযোগ উঠেছে। সাবেক একজন উপমন্ত্রীকে ৬৩ দিন রিমান্ডে নেওয়া হয়েছে। লুৎফুজ্জামান বাবরের কথাই ধরুন, অপরাধ করলে তাঁকে শাস্তি দেন, কিন্তু ৬৩ দিন রিমান্ডে নেওয়া কী ভালো লক্ষণ? বর্তমান আমলে যাঁরা মন্ত্রী আছেন, তাঁরা কি ৬৩ দিনের রিমান্ডে যেতে প্রস্তুত আছেন, তা ন্যায়ভাবেই হোক আর অন্যায়ভাবেই হোক। বিরোধী দলে গেলে আন্তমন্ত্রণালয় সম্পর্কিত একটি কমিটি আছে, যেখানে নির্বিচারে সন্ত্রাস ও দুর্নীতির মামলা প্রত্যাহারের সুপারিশ করা হচ্ছে। আমাদের প্রাতিষ্ঠানিক জবাবদিহি নিশ্চিত করতে পারছি না। সরকারের জবাবদিহি নিশ্চিত করার ক্ষেত্রে আমি বলব, বিরোধী দলেরও সীমাহীন ব্যর্থতা রয়েছে। বিরোধী দলের মুখে হিংস্রতার ভাষা শুনি, আমরা এই কাজ বন্ধ করে দেব। কাউকে ছাড়ব না। এটি কি বিরোধী দলের কাজ। আপনারা কেন বলেন না সরকার আজকে বিরোধী দলের সঙ্গে যে আচরণ করছে, ক্ষমতায় গেলে বিকল্প হিসেবে আপনারা কী করবেন। জ্বালানিসংকট নিরসনে আপনারা কী করবেন আগামী দিনগুলোতে। সীমান্তে হত্যাকাণ্ড, বিচারবহির্ভূত হত্যাকাণ্ড বন্ধে সরকারের ব্যর্থতার জন্য আপনারা কী উদ্যোগ নেবেন, সেগুলো কেন বলছেন না। এ ধরনের কথা বললে সেগুলোই সরকারকে জনগণের কাছে জবাবদিহির প্রশ্ন উঠবে। জনগণ সরকারকে চাপ প্রয়োগ করবে, বিরোধী দল তো ভালো উদ্যোগের কথা বলছে, সরকার কেন সেগুলো পূরণ করছে না? বিরোধী দলের হুমকি ও হিংস্রতার ভাষা জনগণ পছন্দ করে না। সুস্থভাবে সরকারে জবাবদিহি আদায়ে বিরোধী দলকে উদ্যোগী হতে হবে।
সরকারের মনে রাখা উচিত, বিরোধী দল বা মতকে দমন, নিপীড়নের মাধ্যমে পুনর্নির্বাচিত হওয়া যায় না। পুনর্নির্বাচিত হওয়া যায় শুধু সুশাসন দিয়ে। কেউ কেউ বলেছেন, বাংলাদেশে সিঙ্গাপুর মডেলের গণতন্ত্র প্রতিষ্ঠান করবেন। কিন্তু আগেও এটি করার চেষ্টা করে ব্যর্থ হয়েছেন নেতারা। আমি আশা করব, আগামী তিন বছর বরং আগের সরকারের চেয়ে বেটার গভর্ন্যান্স দিয়ে মানুষের মন জয় করে পরের নির্বাচনে জেতার চেষ্টা করবেন।

মিজানুর রহমান
বর্তমান সরকার আমাদের যে স্বপ্ন দেখিয়ে আকর্ষিত করেছিল, তা হলো ডিজিটাল বাংলাদেশ গড়ার স্বপ্ন। সে স্বপ্নের বাস্তবায়নের ধাপ হিসেবে সব ইউনিয়ন পরিষদকে (ইউপি) ইন্টারনেটের আওতায় আনা হয়েছে। গ্রামের যেকোনো নাগরিক ইউপি কার্যালয়ে গিয়ে ইন্টারনেটের মাধ্যমে তথ্য সংগ্রহ করতে পারবে। ইউএনডিপির সহযোগিতায় এই বিশাল কাজটি কেন তেমন প্রচার পেল না, ভাবতে আমার অবাক লাগে। নতুন একটি আইনের মাধ্যমে বর্তমান সরকার মানবাধিকার কমিশন গঠন করেছে নতুনভাবে। তত্ত্বাবধায়ক সরকারের আমলের আইনের চেয়ে বর্তমান মানবাধিকার কমিশনের আইনে মানবাধিকার কমিশনকে আরও বেশি ক্ষমতায়ন করা হয়েছে। তবে আইন অনুযায়ী কাজ করার জন্য যে লোকবল দরকার, তা তুলনায় কম। প্রথমত বিদেশি বিশেষজ্ঞের হিসাব অনুযায়ী ১২৮ জন, সেখান থেকে বিচারপতি আমিরুল কবির চৌধুরী নিজেই তা ৮৬-তে কমিয়ে নিয়ে এসেছিলেন, তারপর অর্থ মন্ত্রণালয়, আইন মন্ত্রণালয় ও সংস্থাপন মন্ত্রণালয় থেকে তা ২৮ জনে নামিয়ে আনা হয়েছে। গত বছরের শেষে এসে আমরা ২৮ জনের জনবলের একটি চূড়ান্ত অনুমোদন পেয়েছি। উল্লেখ্য ২৮ জন জনবলের অনুমোদন প্রধানমন্ত্রী দেওয়ার পরও দুই মাস ধরে সে ফাইলটি আটকা ছিল মন্ত্রণালয়ে। এখনো বলা হচ্ছে, এই ২৮ জনকে নিয়োগ দিতে হলে আরও কিছু পদ্ধতিগত প্রক্রিয়া সম্পন্ন করতে হবে। আমলাতান্ত্রিক যে জটিলতা, তা যদি কাটানো সম্ভব না হয়, তাহলে সরকারের যেসব ভালো ভালো সংকল্প ও অঙ্গীকার আছে, তা বাস্তব করা আদৌ সম্ভব হবে কি না, সে ব্যাপারে একটি বিরাট প্রশ্ন থেকে যায়।
প্রতিটি ক্ষেত্রে আমাদের অবস্থান ও ব্যাখ্যা তুলে ধরার চেষ্টা করছি। এগুলো হয়তো সরকারের কোনো কোনো মহলে সমাদৃত নাও হতে পারে, তবে এখন পর্যন্ত সরকারের কাছ থেকে কোনো অনুরোধ, টেলিফোন বা এ ধরনের কথা বলা যাবে না। সেটি হয়েছে প্রথমবারের মতো ২৯ ডিসেম্বর। আইন অনুসারে যেকোনো জেলখানা, সেবামূলক প্রতিষ্ঠান সবকিছু পরিদর্শন করে তার ওপর বিবেচনা করে সরকারের কাছে একটি সুপারিশ পেশ করার এখতিয়ার রয়েছে মানবাধিকার কমিশনের। সেই আইন অনুসারেই আমি খাগড়াছড়ি জেলখানা পরিদর্শন করি। ঘটনাচক্রে খাগড়াছড়ি জেলখানায় বন্দীদের অধিকাংশ হচ্ছেন বিডিআর জওয়ান, যাঁদের বিচার প্রক্রিয়াধীন। তাঁদের সঙ্গে খোলামেলা আলোচনা হয়। তাঁরা অনেক অভিযোগ মানবাধিকার কমিশনের কাছে তুলে ধরেন। আমি তাঁদের স্পষ্ট বলি, বিচারের সঙ্গে সংশ্লিষ্ট বিষয়গুলো নিয়ে জেল কর্তৃপক্ষের করার কিছু নেই। জেলের ভেতরে আপনাদের সঙ্গে কী ধরনের আচরণ করা হচ্ছে, সে সম্পর্কে অভিযোগ থাকলে তা বলতে পারেন। কিন্তু তাঁদের জেল কর্তৃপক্ষ সম্পর্কে তেমন কোনো অভিযোগ নেই। তাঁরা সন্দেহ পোষণ করেছেন, ন্যায়বিচার থেকে বঞ্চিত হচ্ছেন বলে তাঁদের মধ্যে বদ্ধ ধারণা সৃষ্টি হচ্ছে। আমি সাংবাদিকদের বলেছিলাম, এভাবে সবাই যদি এ ধারণা পোষণ করেন, তাঁরা ন্যায়বিচার থেকে বঞ্চিত হচ্ছেন, তবে তা ভবিষ্যতের জন্য ভালো নয়। বিচার প্রক্রিয়াটি এমনভাবে হওয়া উচিত, যাতে সেটি কারও মনে কোনো সন্দেহের সৃষ্টি না করে। বিডিআরের আইন অনুসারে বিচার হচ্ছে। সেখানে স্বাভাবিক আইনের ব্যতিক্রমী ব্যবস্থা রয়েছে। সে সম্পর্কে যদি প্রত্যেকের স্বচ্ছ ধারণা না থাকে, তাহলে তাঁরাও কিন্তু ভুলের ভেতর থেকে মনে করতে পারেন, তাঁরা ন্যায়বিচার পাচ্ছেন না। এ কথাটি যেহেতু আমি বলেছি, তার পরের দিন আমি রাঙামাটি জেলখানা পরিদর্শন করতে যাই, তখন আমাকে বসিয়ে রেখে এমনভাবে অভিনয় করা হলো, যেন ঢাকাতে আইজি প্রিজনকে ফোনে পাওয়া যাচ্ছে না। তিনি ফোন ধরবেন না। কিন্তু তিনি সিদ্ধান্ত দিয়ে দিয়েছেন, আমাকে কৌশলে এতটা সময় বসিয়ে রাখা হয়, যেন আমি অসহ্য হয়ে সেখান থেকে চলে আসি পরিদর্শন না করে। আমি সেটি করতে বাধ্য হয়েছি। এটি হয়েছে ইন্সপেক্টর জেনারেল অব প্রিজন, যিনি কিনা সামরিক বাহিনী থেকে নিয়োগপ্রাপ্ত। কিছু কিছু জায়গায় যদি পরিবর্তন না আনা হয়, বেসামরিক প্রশাসনকে সেখানে বসানো না হয়, যাঁরা প্রগতিশীল চিন্তা করেন, ডিজিটাল বাংলাদেশ গড়ার কথা ভাবেন, তাঁদের বসানো না হয়, তাহলে পরিবর্তন আসবে না। এঁদের থেকে মুক্ত হতে হবে। ন্যায়বিচার চাওয়া ও প্রত্যাশা করা প্রত্যেকটি নাগরিকের অধিকার এবং সে কথা বলার অধিকারও প্রত্যেকটি নাগরিকের রয়েছে। সে কথা যদি বলতে দেওয়া না হয়, তবে সে ধরনের কোনো মামলার গণপ্রজাতন্ত্রী সরকারের প্রয়োজন আছে বলে আমার মনে হয় না।
বছরের শেষ প্রান্তে এসে ‘চিলড্রেন অ্যাক্ট-২০১০’ আইনটি মন্ত্রিসভায় অনুমোদন পেয়েছে। এখন থেকে বাংলাদেশে ১৮ বছর পর্যন্ত প্রত্যেকটি ছেলেমেয়ে শিশু হিসেবে অভিহিত হবে আন্তর্জাতিক আইন অনুসারে। সেটি আমাদের রাষ্ট্রীয় আইনে আমাদের এখানে রূপান্তরিত হচ্ছে। এটি কিন্তু একটি বড় দায়িত্ব, যা রাষ্ট্র নিজেই নিয়ে নিচ্ছে। ১৮ বছর বয়স পর্যন্ত সব ছেলেমেয়ে শিশু হিসেবে অন্তর্ভুক্ত হয়ে গেছে। বিশ্বাস করতে চাই, রাষ্ট্র বুঝেশুনে এই বিরাট দায়িত্ব নিজের কাঁধে তুলে নিয়েছে। যদি সৎ উদ্দেশ্যে এই উদ্যোগ সরকার নিয়ে থাকে, তবে শিশু অধিকার রক্ষার ক্ষেত্রে বিরাট একটা অগ্রগতি হবে।
বিচারবহির্ভূত হত্যাকাণ্ড, হত্যা, গুম ও নিখোঁজ হয়ে যাওয়া সম্পর্কিত আইন ও সালিশ কেন্দ্র যে প্রতিবেদনটি পেশ করেছে, সেখানে এগুলোকে সর্বাপেক্ষা গুরুত্বপূর্ণ ও উদ্বেগজনক উল্লেখ করে চিহ্নিত করা হয়েছে। মানবাধিকার কমিশন দায়িত্ব নেওয়ার পর বলেছে, বিচারবহির্ভূত হত্যাকাণ্ডের অপরাধকে অধিক গুরুত্ব দেবে। আমরা আইনশৃঙ্খলা বাহিনীর তদন্ত প্রতিবেদন সম্পর্কে বলেছি, স্বরাষ্ট্র মন্ত্রণালয়ের কিছু তদন্ত রিপোর্ট প্রত্যাখ্যান করেছি, প্রয়োজনে মানবাধিকার কমিশন নিজে তদন্ত-প্রক্রিয়া চালাবে। ফলে বছর শেষে স্বরাষ্ট্র মন্ত্রণালয় থেকে প্রকাশিত তিনটি বিচারবহির্ভূত হত্যাকাণ্ডের তদন্ত প্রতিবেদনে বলা হয়েছে, হত্যাকাণ্ডে আইনশৃঙ্খলা বাহিনীর গাফিলতি রয়েছে। তারা দায়ী এবং তাদের বিরুদ্ধে শাস্তিমূলক ব্যবস্থা নেওয়া হবে। যখন আমরা ভূমিকা নেওয়া শুরু করেছি, তখনই কিন্তু তিনটি হত্যাকাণ্ডের ব্যাপারে স্বরাষ্ট্র মন্ত্রণালয় আইনশৃঙ্খলা বাহিনীর দায় স্বীকার করেছে। আমরা মনে করি, মানবাধিকার কমিশনের কার্যক্রমের ফলে মানবাধিকার রক্ষায় ফল পাওয়া শুরু হয়েছে। মানবাধিকার কমিশন শুধু নাগরিক এবং রাজনৈতিক অধিকার নিয়ে কথা বলবে না। আমরা নাগরিকের অর্থনৈতিক, সামাজিক ও সাংস্কৃতিক অধিকার নিয়েও কাজ করব। সে জন্য আমরা হাসপাতাল, মাতৃসদন, বিদ্যালয়, শিশুসদন পরিদর্শনে যাচ্ছি। সেখানে নাগরিকেরা সেবা গ্রহণের সুবিধা থেকে বঞ্চিত হচ্ছে কি না, তা পরখ করে দেখতে চাই। বর্তমানে বাংলাদেশের প্রতিটি শিশুসদনে প্রত্যেকটি শিশুর মাথাপিছু মাসিক ব্যয় বরাদ্দ মাত্র এক হাজার ১৫০ টাকা। অর্থাৎ, প্রত্যেকটি শিশুর সকালের নাশতা বাবদ বরাদ্দ এক টাকা ৩৮ পয়সা, এই এক টাকা ৩৮ পয়সা দিয়ে একটি শিশুকে কি নাশতা বা সেবা দেওয়া যেতে পারে। এ কাজগুলো রাজনৈতিক সিদ্ধান্ত গ্রহণের মাধ্যমে পরিবর্তন আনতে হবে। শিশুসদনে কোনো বাবুর্চি পদ নেই। বিশেষ করে, বালিকা শিশুসদনে ১০০ জন বালিকার রান্নাবান্নার কাজ করতে হয় ছোট মেয়েদের। এগুলো আমরা দেখেও দেখছি না। আমাদের ৬৪ জেলায় ৬৪টি শিশুসদনের জন্য ৬৪টি বাবুর্চি পদ সৃষ্টি করা কী এমন ব্যাপার, যেখানে ৩৪৫টি শুল্কবিহীন গাড়ি আমদানি করতে সময় লাগে না। আমি অনেক বিদ্যালয় পরিদর্শন করেছি। সেগুলোতে লাইব্রেরি ও কম্পিউটার ল্যাব দেখতে চেয়েছি। দেখেছি কম্পিউটারগুলো চালানোর জন্য কম্পিউটার প্রশিক্ষকের পদ নেই বিদ্যালয়গুলোতে। লাইব্রেরিতে দীর্ঘদিন ধরে কোনো শিক্ষার্থী প্রবেশ করেনি বলে আমার ধারণা। প্রতিষ্ঠিত এসব বিদ্যালয়ে লাইব্রেরির চাবি খুঁজতে সময় লেগে যায় আধা ঘণ্টা এবং বইগুলোর ওপর ধুলা দেখে মনে হয় কয়েক বছর মানুষের হাত বইতে পড়েনি। পাঠ্যপুস্তকের বাইরে সহপাঠ্য বই কিনতে মন্ত্রণালয় যে বরাদ্দ দিচ্ছে, তা মনিটর করার জন্য শিক্ষা কর্মকর্তারা কী উদ্যোগ নিচ্ছেন, তা আরও জোরালোভাবে দেখা উচিত।
আগামী বছরে মানবাধিকার কমিশন যে ভিত্তিতে কাজ করবে, তা হলো অধিকারভিত্তিক ও দায়িত্বসচেতন। প্রথমে বিশ্ববিদ্যালয়ের আইন বিভাগের শিক্ষক ও ছাত্রছাত্রী দিয়ে আমরা সারা দেশের মাধ্যমিক পর্যায়ে স্কুল ও কলেজে অধিকার ও সচেতনতামূলক কর্মসূচি পরিচালনা করার উদ্যোগ নিয়েছি। শুধু বিজি প্রেসের একটি শাখা যদি সুপ্রিম কোর্টের জন্য নির্দিষ্ট করে দেওয়া হয়, তাহলে পেপার বুক তৈরি করতে দেরি হয় না। পেপার বুক যদি যথাসময়ে তৈরি হয়, তাহলে বছরের পর বছর আসামিরা ভুগবেন না। মৃত্যুদণ্ডাদেশ পাওয়া আসামি, যাঁরা পাঁচ-সাত বছর ধরে ঝুলে আছেন, তাঁদের আপিল রিভিশন হচ্ছে না শুধু পেপার বুকের অভাবে। দ্রুত এসব মামলার নিষ্পত্তির জন্য এটি অত্যন্ত জরুরি।
২০১১ সাল থেকে মানবাধিকার কমিশন প্রতিটি হরতাল পর্যবেক্ষণের সিদ্ধান্ত নিয়েছে। দুই পক্ষ থেকেই হরতালের সময় অতিরিক্ত শক্তি প্রয়োগ করা হচ্ছে কি না, সে বিষয়গুলো পর্যবেক্ষণ করবে মানবাধিকার কমিশন। প্রতিটি হরতাল পর্যবেক্ষণ করে তার ওপর একটি প্রতিবেদন জাতির সামনে তুলে ধরা হবে।

সুলতানা কামাল
সরকারি কার্যক্রমে নজরদারি রাখা নাগরিক সমাজের একটি কাজ, তা অব্যাহত রাখাই হবে নাগরিক সমাজের বড় সার্থকতা। নাগরিক হিসেবে আমার যে দায়িত্ব আছে, যত ঝুঁকিই আসুক না কেন, আমি আমার কথা বলেই যাব। আমি আমার বাক্স্বাধীনতা কখনোই সমর্পণ করব না। আমাদের কথা বলার অধিকার রক্ষার ক্ষেত্রে গণমাধ্যম একটি গুরুত্বপূর্ণ ভূমিকা পালন করবে। সেখানে গণমাধ্যমের ওপর যদি কোনো আক্রমণ বা আঘাত আসে, তবে সেটি গণতান্ত্রিক দেশের জন্য খুব একটা সুখকর সংবাদ নয়। আমরা একটা প্রতিবেদনে পেয়েছি, ২৯৮ জন সংবাদকর্মী সাংবাদিকতার পেশাগত কাজ করতে গিয়ে নানা ধরনের হুমকি, আক্রমণ, এমনকি শারীরিক লাঞ্ছনার শিকার হয়েছেন। দুঃখজনক বিষয় হচ্ছে, তাঁদের বেশির ভাগই আক্রমণের শিকার হয়েছেন সরকারপক্ষের সাংসদ কিংবা তাঁদের দলীয় সমর্থক নেতা-কর্মীর দ্বারা। সাংবাদিকদের সুরক্ষা দেওয়ার জন্য আইনশৃঙ্খলা রক্ষাকারী বাহিনী বা প্রশাসনের তেমন কোনো তৎপরতা দেখা যায়নি। আমাদের যে বিষয়ে সমস্যা হচ্ছে, সে ব্যাপারে যদি আমরা কথা বলতে চাই, যাঁর কাছে ক্ষমতা আছে তাঁর কাছে নালিশ করতে চাই, তখন দেখা যায়, ক্ষমতাসীনদের সহনীয় ক্ষমতা খুবই কম। তাঁরা তাতে যথেষ্ট মনোযোগ দিচ্ছেন না এবং সহনশীলভাবে দেখছেন না। সেটি সত্য না মিথ্যা, তা নির্দিষ্ট একটি প্রক্রিয়ার মধ্য দিয়ে প্রমাণিত হোক। কিন্তু তার আগেই অন্য ধরনের প্রতিক্রিয়া কেন থাকবে।
পার্বত্য চট্টগ্রামের ব্যাপারে সন্তু লারমা কেন বলবেন, ‘এ সরকারের আমলে এই সমস্যার কোনো সমাধান হবে, সে ব্যাপারে আমার বিশ্বাস নেই।’ অথচ এ সরকারই বিগত সময়ে পার্বত্য চুক্তিটি সম্পাদন করেছিল। তাদের নির্বাচনী ইশতেহার থেকে শুরু করে সব কথাবার্তায় পার্বত্য চুক্তি বাস্তবায়নের অঙ্গীকার পেয়েছি। কিন্তু তার কোনো বাস্তব তৎপরতা দেখতে পারছি না। এর ফলে সাধারণ মানুষ কিন্তু উচ্চপর্যায়ের নেতাদের কথার ওপর আস্থা হারিয়ে ফেলেছে। মানুষের মধ্যে যখন এ ধরনের আস্থাহীনতা দেখা যায়, তখন মানুষ কিন্তু নিজের হাতে আইন তুলে নিতে চায়—সেটা ভালো কিংবা খারাপ হোক।
বিগত সব সরকারের আমলে আমরা দেখেছি, যাঁরা ক্ষমতায় যান, তাঁরা ভুলে যান, তাঁরাও সাধারণ মানুষ হিসেবে ছিলেন এবং একটা সময় পর তাঁদেরও ক্ষমতা থেকে ফিরে সাধারণ মানুষের কাতারে দাঁড়াতে হবে। তাঁদেরও ক্ষমতাধরদের কাছ থেকে এ ধরনের নিপীড়ন ও সমস্যার সম্মুখীন হতে হবে। তাঁরা ভুলেই যান, ঢাকা শহরে যানজট হতে পারে। তাঁরা ভুলে যান, আন্দোলনে নামলে সরকারি দলের পুলিশ দ্বারা নির্যাতিত হতে হবে। আমরা দেখেছি, আওয়ামী লীগের নাসিম ভাইয়ের মাথা ফেটে রক্ত বের হয়, আবার বিএনপির সাদেক হোসেন খোকারও মাথা ফেটে রক্ত বের হয়। ক্ষমতায় গেলে সব দলের নেতারা ভুলে যান যে একটা সময় পর তাঁদেরও বিরোধী দলে আসতে হবে। আমরা দুই দলের কাছে জোর দাবি করছি, এই রাজনৈতিক সংস্কৃতির পরিবর্তন করতে হবে। আপনারা যখন সাংসদ হয়ে সংসদে যান, তখন মনে রাখতে হবে, জনগণ তাঁদের জন্য কাজ করার লক্ষ্যে ভোট দিয়ে আপনাদের নির্বাচিত করেছেন। আপনাদের দায়িত্ব দিয়েছেন দেশ পরিচালনার জন্য। সংসদে গিয়ে জনগণের পক্ষে কথা বলবেন—এটি ভুলে গেলে চলবে না। জনগণ আপনাদের সুযোগ দিয়েছেন সংসদের মতো জায়গায় একত্র হওয়ার এবং আলোচনা করার। সে সম্মানবোধকে কেন আপনারা ভুলে যান। আপনারা কি নির্বাচনকে নিজেদের জনপ্রিয়তার অংশ হিসেবে দেখেন, নাকি আর কোনো কাজ থাকে না নির্বাচনের পর। আমাদের ট্যাক্সের টাকায় যে নির্বাচনে আপনারা প্রতিযোগিতা করেন, এমনকি প্রাণপাত করেন, সেই নির্বাচনকে আপনারা সবচেয়ে বেশি অবমূল্যায়ন করেন। সে নির্বাচনের আর কোনো শ্রদ্ধা, মূল্য রাখেন না। আপনারা যে অঙ্গীকার করে সংসদে গিয়ে বসেন, তা ভুলে যান। আপনাদের মানুষ এত শ্রদ্ধা করে, ১৪ কোটি মানুষ আপনাদের ওপর আস্থা রাখছে, আপনাদের দেশ পরিচালনার দায়িত্ব দিচ্ছে। সে জায়গায় যদি আপনারা এ ধরনের আচরণ করেন, তখন জনগণ যদি আপনাদের বিরুদ্ধে কথা বলে তার প্রতিবাদ করার কোনো ন্যায়ত অধিকার আছে বলে মনে হয় না। রূপগঞ্জে সেনা আবাসন নিয়ে দিনের পর দিন মানুষ আন্দোলন করল—এই জমি অধিগ্রহণ করা যাবে না, তাদের উচ্ছেদ করা যাবে না, সেখানে কেন প্রাণপাত হবে। যেখানে কয়লা নিয়ে ভালোভাবে কথাবার্তা চলছে, সেখানে জনগণের স্বার্থে কীভাবে কয়লা ব্যবহার করা যায়, সে বিষয়গুলো তুলে ধরতে হবে। গাজীপুর ও মুন্সিগঞ্জে যে জমি অধিগ্রহণের প্রক্রিয়া শুরু হয়েছে, সাধারণ মানুষের কথা শুনে তারপর পদক্ষেপ নেওয়া উচিত।
নাগরিক সমাজকে কেন কথায় কথায় ষড়যন্ত্রকারী বলা হবে। কেন তাদের নিয়ে প্রশ্ন তোলা হচ্ছে। সুশীল নাগরিক সমাজে বেশির ভাগই দেশের জন্য যুদ্ধ করেছে। মুক্তিযুদ্ধের চেতনায় উদ্বুদ্ধ মানুষ। দেশের মঙ্গল চিন্তা করে তাদের নিয়ে সন্দেহ করা ঠিক নয়। আজকে টিআইবি যখন প্রতিবেদন পেশ করল, তখন তাদের কীভাবে হয়রানি করা হলো। সেখানে আবার আরেক রহস্য। যাঁরা মামলা করলেন, তাঁদের সঙ্গে সরকারের কোনো সম্পর্ক নেই। আবার সরকারদলীয় আইনজীবীদের পক্ষ থেকে টিআইবিকে চিঠি পাঠানো হলো, আপনাদের হয়রানি করার ব্যাপারে তাদের হাত নেই। আইনশৃঙ্খলা রক্ষাকারী বাহিনী কেন নীরব ছিল? যে বিচারক সরকারের নিয়োগপ্রাপ্ত, তাঁর মনে কি এ প্রশ্নটি এল না, কী কারণে এই মামলা করা হচ্ছে। অন্যদিকে সাংসদ শাওনের গাড়ির ভেতরে তাঁরই গুলিতে একজন লোক নিহত হলেন, তখন তাঁর কোনো খবরই নেই। তাঁকে খুঁজে পায় না পুলিশ। এ ধরনের ঘটনা যখন ঘটে, তখন সবার মনে প্রশ্ন উঠতেই পারে, আসলে কী হচ্ছে। আমরা জাতি, ধর্ম-বর্ণনির্বিশেষে প্রত্যেক মানুষ সমান অধিকার ভোগ করব। যেখানে অসাম্প্রদায়িক দেশ গড়ার প্রত্যাশা নিয়ে মুক্তিযুদ্ধ হয়েছিল, সেখানে কেন এখনো অর্পিত সম্পত্তির মতো অদ্ভুত আইন এ দেশে থাকবে, কিছুতেই এর কোনো সংশোধন করতে পারব না। কারাগার-পরিস্থিতির কেন উন্নয়ন হবে না। দুই-তৃতীয়াংশ মানুষের বিচার হয়নি, যাঁরা বন্দী অবস্থায় আছেন। যাঁদের বিচারের সম্মুখীন করা হয়নি; কিন্তু বন্দী অবস্থায় দীর্ঘদিন আছেন, তাঁদের সঙ্গে কথা বলেছি। তাঁদের অনেকেই আবার নিরপরাধ। তাঁরা যদি অপরাধ করেও থাকেন, তাঁদের বিচারের সম্মুখীন করতে হবে। তাঁদের অনেকের কথা পুলিশ ভুলেও গেছে। এই যে অমুকের সঙ্গে আরও অনেকজন। ওই অনেকজন সন্দেহে অনেককে বন্দী করে রাখা হয়েছে। তাঁদের অনেকে আছেন যাঁরা অপরাধ করেছেন, বিচারে হয়তো ছয় মাসের শাস্তি হতো, কিন্তু তাঁরা বছরের পর বছর জেলে পড়ে আছেন। এগুলোর জবাবদিহি আমাদের জাতি হিসেবে করতে হয়। কেন আমাদের ‘ক্রসফায়ার’ নিয়ে বারবার প্রশ্ন তুলতে হয়? আজ থেকে ৫০ বছর পর ইতিহাসে লেখা থাকবে বাংলাদেশে ক্রসফায়ার হতো। তখন কেউ জানবে না এটি কোন সরকারের, কার কারণে হয়েছে। কেন জাতি হিসেবে আমরা এ ধরনের অপরাধের দায়দায়িত্ব নেব? এই দেশের ভালো-মন্দ সবকিছুর দায়দায়িত্ব তো আমাদের। আপনারা একটু অনুগ্রহ করে নাগরিক সমাজের সঙ্গে সম্পর্ক বাড়ান। নাগরিক সমাজের মধ্যেও ভালো-মন্দ আছে, দলীয়করণ আছে। কিন্তু শুরুটা শুরু হতে হবে রাজনৈতিক নেতাদের কাছ থেকে। আপনাদের যে এত বৈরিতা, অশ্রাব্য ভাষায় কথাবার্তা বলা, তাহলে আমরা কী শিখব? আমরা ভবিষ্যৎ প্রজন্মকে কাউকে অনুসরণ করার কথা বলতে পারব না। রাজনীতিবিদদের রাজনীতির বাইরের কাউকে দরকার হয় না হেয় করতে। আপনারা সংসদের মতো জায়গায় যে ভাষায় কথা বলেন, তাঁদের হেয় করতে আর কাউকে দরকার হয় না। রাজনীতিকে কলুষিত করা, দুর্বৃত্তায়িত করা, রাজনীতির প্রতি সাধারণ মানুষের আস্থাহীনতার জন্য রাজনীতিবিদেরা নিজেরাই দায়ী।

এ কে আজাদ
২০০৯-১০ অর্থবছরে আমাদের দেশে মোট বিনিয়োগ হয়েছে এক হাজার ৫২৪টি প্রজেক্টে ২২ হাজার ৮২১ কোটি টাকা। এর মধ্যে দেশি বিনিয়োগ ছিল এক হাজার ৩৯৫ প্রজেক্টে ১৮ হাজার ১৩২ কোটি টাকা এবং বিদেশি বিনিয়োগ ছিল সরাসরি ও যৌথ অংশীদারিত্বের মাত্র ১২৯টি প্রজেক্টে চার হাজার ৬৮৯ কোটি টাকা। কিন্তু ২০১০ অর্থবছরে আমাদের বিনিয়োগ-পরিস্থিতির পুরো চিত্র বদলে গেছে। প্রথম ১১ মাসে আমাদের বিনিয়োগ হয়েছে ৬২ হাজার ৫৬৬ কোটি টাকা, যার দেশি বিনিয়োগ ৪০ হাজার ৮০৭ কোটি টাকা আর বিদেশি বিনিয়োগ ২১ হাজার ৭৬৮ কোটি টাকা। ২০০৯ সালের জুলাই-অক্টোবরে ক্যাপিটাল মেশিনারি রপ্তানি হয়েছে ৪৪৮ মিলিয়ন ডলার। ঠিক একই সময়ে ২০১০ সালে তা দাঁড়িয়েছিল ৬১০ মিলিয়ন ডলার। গত অর্থবছরে আমরা রপ্তানি করেছি ১৬ দশমিক ২ বিলিয়ন ডলার। আগামী চার-পাঁচ বছরের মধ্যে রপ্তানি দাঁড়াবে ৩২-৩৫ বিলিয়ন ডলারে, যদি রাজনৈতিক স্থিতিশীলতা এবং জ্বালানিসংকটের চ্যালেঞ্জ সফলভাবে মোকাবিলা করা সম্ভব হয়। আমাদের জুলাই-অক্টোবর মাসে আমদানি বেড়েছে ৩৪ শতাংশ। আর সবচেয়ে আশার আলো যেটি, তা হলো এত সীমাবদ্ধতা সত্ত্বেও শিল্প-কাঁচামাল আমদানি বেড়েছে ৬৮ শতাংশ। ২০১৩ সালে আমাদের জিডিপির প্রবৃদ্ধি হারের লক্ষ্যমাত্রা ধরা হয়েছে ৮ শতাংশ। এ লক্ষ্যে পৌঁছানোর জন্য আমাদের আরও ২৮-৩০ বিলিয়ন ডলার বিনিয়োগ দরকার। এই লক্ষ্য অর্জনে আমাদের প্রথম চ্যালেঞ্জ হচ্ছে জ্বালানিসংকট নিরসন করা। গতকালও প্রধানমন্ত্রী বলেন, আরও দুই হাজার ৩৬১ মেগাওয়াট বিদ্যুৎ যুক্ত হবে। সরকার যে রোডম্যাপটি অনুসরণ করছে, তার মধ্যে ৮০ শতাংশও যদি বাস্তবায়িত হয়, তাহলে সরকারের জন্য এটি একটি বিরাট সাফল্য অর্জন হবে। কিন্তু পেট্রোবাংলা এক বছর আগে গ্যাসের ব্যাপারে যে আশ্বাস আমাদের দিয়েছিল, তারা তা পূরণ করতে পারেনি। তারা বলেছিল, তাদের গ্যাসের কোনো স্বল্পতা নেই, শুধু পাইপলাইন বসাতে হবে।
সিলেট থেকে কিংবা অন্যান্য জায়গা থেকে শুধু গ্যাসলাইনের মাধ্যমে ঢাকায় স্থানান্তর করলে দুই বছরের মধ্যে গ্যাসের কোনো সমস্যা থাকবে না। কিন্তু এক বছরের মধ্যে পেট্রোবাংলা গ্যাসের সমস্যা সমাধানে সফল হতে পারেনি। আগামী দুই বছরেও এই সমস্যা সমাধান হবে বলে আমরা কোনো ইতিবাচক লক্ষণ দেখতে পাইনি। এই জায়গায় সরকারের আরও বেশি গুরুত্ব দেওয়া দরকার। পাশাপাশি অবকাঠামোগত উন্নয়ন দরকার। চট্টগ্রাম বন্দরের সঙ্গে ঢাকার একমাত্র রাস্তায় আগে সাড়ে চার ঘণ্টায় মালামাল আনা-নেওয়া যেত। এখন ১৬ থেকে ২০ ঘণ্টা সময় লেগে যাচ্ছে যানজটের কারণে। আমরা শুনেছি, সরকার এখানে চার লেনের একটি রাস্তা করবে বলে আশ্বাস দিয়েছে। কিন্তু কত দিনের মধ্যে এই কাজটি শুরু হবে এবং কবে শেষ হবে, সে ব্যাপারে সুনির্দিষ্ট কোনো রোডম্যাপ বা প্রস্তাব এখনো পাইনি সরকারের কাছ থেকে। পাশাপাশি যোগাযোগের জন্য পদ্মা সেতু অত্যন্ত জরুরি। এটির কাজ শুরু করার ব্যাপারে ইতিবাচক উদ্যোগ দরকার। আরেকটি বিষয় হচ্ছে, গত বাজেটে পিপিতে তিন হাজার কোটি টাকা বরাদ্দ রাখা হলেও এর বাস্তবায়নে তেমন কোনো অগ্রগতি দেখা যায়নি। এই পিপিপি বাস্তবায়নের মাধ্যমে ভারত, ইন্দোনেশিয়া, শ্রীলঙ্কার মতো দেশ তাদের অবকাঠামোগত সুবিধা পেয়ে উন্নয়ন করেছে। এই পিপিপির টাকা যদি সঠিকভাবে ব্যয় করা হয়, তবে বেসরকারি প্রতিষ্ঠানগুলোর সঙ্গে সরকারের যৌথ অংশীদারির মাধ্যমে অবকাঠামোগত উন্নয়ন করা সম্ভব।
বর্তমান সরকারের জরিপমতে, বাংলাদেশে বেকারের সংখ্যা দুই কোটি ৭০ লাখ। এর মধ্যে শিক্ষিত ও অর্ধশিক্ষিত লোকই বেশি। প্রতিবছর ২০ লাখ লোক যুক্ত হয় কর্মসংস্থানের খোঁজে। প্রাইভেট প্রতিষ্ঠানগুলো ১০ লাখ লোকের কর্মসংস্থান করতে পারে। বাকি ১০ লাখ লোকের বেশির ভাগই বেকার থেকে যায়। বেকারত্ব কমানোর জন্য মধ্য আয়ের দেশে যেতে হলে আমাদের জিডিপি ১০ শতাংশে যেতে হবে। বর্তমানে আমাদের জিডিপি হচ্ছে ৬ দশমিক ৭ শতাংশ। আমাদের এই মুহূর্তে দেশি ও বিদেশি বিনিয়োগ অতি নগণ্য। মূলত দেশি উদ্যোক্তারা বেশি বিনিয়োগ করছেন। বিনিয়োগের জন্য অবশ্যই ঝুঁকিমুক্ত পরিবেশ নিশ্চিত করতে হবে। গত দুই বছরে রাজনৈতিক স্থিতিশীলতা ছিল বিধায় বিনিয়োগ বাড়ছে। কিন্তু আমরা দেশি বিনিয়োগকারীরা আশঙ্কা করছি, আগামী তিন বছর রাজনৈতিক স্থিতিশীলতা থাকবে কি না। সে অনুযায়ী চিন্তিত পদক্ষেপ নিয়ে এগোচ্ছি। যখন আমরা দেশি বিনিয়োগকারীরা চিন্তিত, তখন বিদেশি বিনিয়োগকারীরা কীভাবে উৎসাহিত হবেন, সে প্রশ্নটি থেকে যাচ্ছে। আমরা ব্যবসায়ী সংগঠনগুলো চেষ্টা করছি সবার কাছে যাওয়ার, তাদের সঙ্গে যোগাযোগ বাড়াচ্ছি। কৃষিতে চার হাজার কোটি টাকা ভর্তুকি দেওয়ার মাধ্যমে কৃষিক্ষেত্রে বর্তমান সরকার সফল হয়েছে। মানুষের কাছে স্বল্পমূল্যে সার পৌঁছে দেওয়ার মাধ্যমে উৎপাদনমূল্য কমে গেছে। পাট আমাদের সোনালি আঁশ। বর্তমান সরকার পাট রপ্তানিকে এগিয়ে নিয়ে আসছে। আগে যদি কেউ রপ্তানি করত, তার রপ্তানি বেনিফিট ছিল ৭ শতাংশ, তা বাড়িয়ে ১০ শতাংশ করা হয়েছে। ফলে গত চার মাসে এ খাতে ৪৪ শতাংশ রপ্তানি আয় বেড়েছে, যা বছর শেষে এক বিলিয়ন ডলারে উন্নীত হবে। পাটের মূল্য আজ দুই হাজার ৪০০ টাকা। আগে পাটের উৎপাদনমূল্য না পেয়ে কৃষক পাটে আগুন ধরিয়ে দিতেন। সেই পাট থেকে এখন এক বিলিয়ন ডলার আয় হচ্ছে। এটি সরকারের সফল কর্মসূচি। আজ ২৩০টি শিল্পকারখানায় যাঁরা ১০০-১৫০ কোটি টাকার মেশিন বিদেশ থেকে এনেছেন, তাঁরা পেট্রোবাংলা ও তিতাস গ্যাসকে টাকা জমা দিয়েছেন। কিন্তু হঠাৎ করে তাঁরা জানতে পারলেন, গ্যাসের সংযোগ দেওয়া হবে না। একজন বিনিয়োগকারীকে এক বছর ধরে কাজ করতে হয় প্রক্রিয়াধীন ব্যাংকঋণের জন্য। তিনি বিদেশ থেকে মেশিন এনে ব্যাংকে ১৩-১৪ শতাংশ সুদ দিচ্ছেন। কিন্তু দেড় বছর যাবৎ গ্যাসের সংযোগ পাচ্ছেন না। ছয় মাস আগে যদি জানাতেন, আপনারা গ্যাস ও বিদ্যুতের সংযোগ দেবেন না, তবে এই লোকগুলো পথে বসতেন না। সরকারের গ্যাসসংযোগের ব্যাপারে গুরুত্ব দেওয়া উচিত। সরকার যদি নীতিমালা গ্রহণের আগে ব্যবসায়ী সংগঠনগুলোর সঙ্গে আলোচনা করে সিদ্ধান্ত নেয়, তবে সরকারের ভুল করার আশঙ্কা কম থাকে।
এসব সমস্যার সমাধানে সরকার ও বিরোধী দলকে একসঙ্গে কাজ করতে হবে। সব দলকে বলতে চাই, একটি হরতালে কত লোকের কর্মসংস্থান হবে, দেশের অর্থনীতি কতটুকু এগিয়ে যাবে, যদি এ ধরনের লাভজনক কিছু দেখাতে পারে, তবে আমরা নিজেরাই হরতালে যোগ দেব। যে কর্মসূচি দেশের মানুষকে কর্মসংস্থান থেকে বিরত রাখে, অর্থনীতিকে পিছিয়ে দেয়, বিদেশে দেশের ভাবমূর্তি নষ্ট করে, সে ধরনের কর্মসূচি কোনো দলের রাজনীতিবিদদের কাছে প্রত্যাশিত নয়। গত বছর আমরা, ব্যবসায়ীরা ট্যাক্স বাবদ সরকারকে ৬২ হাজার কোটি টাকা দিয়েছি। এ বছর আমাদের ওপর ৭২ হাজার কোটি টাকা ধার্য করা হয়েছে। আমরা আশা করছি, এর চেয়ে আরও ২৫ শতাংশ বেশি অর্জন হতে পারে। সাংসদেরা শুল্কমুক্ত গাড়ি নিচ্ছেন, বিদেশ ভ্রমণ করছেন কিন্তু সংসদে যাচ্ছেন না। সাংসদ হিসেবে সব সুবিধা ভোগ করা সত্ত্বেও তাঁরা কেন সংসদে যাওয়া থেকে বিরত থাকছেন। হরতালের বিকল্প ব্যবস্থার কথা যখন এফবিসিসিআইয়ের পক্ষ থেকে বলা হলো, তখন সরকারই বিরোধিতা করে বলল, হরতাল গণতান্ত্রিক অধিকার। হরতাল যদি গণতান্ত্রিক অধিকার হয়, তাহলে সবাই মিলে কেন হরতাল করি না। একটি বাচ্চাকে কেন শেখানো হবে না, আজ স্কুলে যেতে পারবে না, তোমাকে স্কুলে যেতে দেওয়া হবে না—এটি গণতান্ত্রিক অধিকার। হরতালের বিকল্প ব্যবস্থা অবশ্যই করতে হবে। দেশ স্বাধীন করার জন্য যে প্রেক্ষাপট ছিল, তখনকার সময় আর বর্তমান প্রেক্ষাপট এক নয় যে হরতাল করতেই হবে। নাগরিকেরাই কিন্তু রাজনৈতিক দলগুলোকে ক্ষমতায় আনে। সরকার যখন মানুষের স্বপ্ন ও প্রত্যাশা পূরণে ব্যর্থ হয়, তখন মানুষ পরিবর্তন চেয়ে বিরোধী দলকে ভোট দেয়। আদালতে পরিচয় হয় এটি কোন দলের কোর্ট—বিএনপি, না আওয়ামী লীগের? মামলার জামিন বলেন আর মামলার রায় বলেন, সেই ধারাতেই রায় পাওয়া যায়। এটি যদি হয়, তাহলে সহজেই অনুমেয়, জাতি হিসেবে আমরা কোথায় যাচ্ছি। সমাজের সর্বোচ্চ আদালতে যদি বিচারপ্রার্থীরা সঠিক বিচার না পান, তবে তা অত্যন্ত দুঃখের বিষয়। অবসরপ্রাপ্ত বিচারপতিদের নিয়ে তত্ত্বাবধায়ক সরকারব্যবস্থা রয়েছে। বর্তমান প্রেক্ষাপটে অতি দ্রুত এই ব্যবস্থার বিলুপ্তি দরকার।

আব্দুল কাইয়ুম
বিএনপির প্রতিশ্রুতিশীল নেতা হিসেবে পরিচিত জ্যেষ্ঠ যুগ্ম মহাসচিব মির্জা ফখরুল ইসলাম আলমগীরকে বলার জন্য অনুরোধ করছি।

মির্জা ফখরুল ইসলাম আলমগীর
আজকের আলোচনায় বাংলাদেশের অতীত ও ভবিষ্যৎ নিয়ে ব্যাপক আলোচনা হয়েছে। যেহেতু রাজনীতিতে মাঠকর্মী হিসেবে আছি, সেহেতু বিষয়গুলো আমাকে ব্যক্তিগতভাবে উপকৃত করবে।
বর্তমানে যে বিষয়টি আমি পর্যবেক্ষণ করেছি, তরুণ প্রজন্মের ভেতরে রাজনীতির প্রতি অনীহা সৃষ্টি হয়েছে। এ ব্যাপারে একটি ঘটনা উল্লেখ করতে চাই। আমার বাড়ি যেহেতু সৈয়দপুরে, যাতায়াতের জন্য আমি ট্রেনেই বেশি স্বাচ্ছন্দ্য বোধ করি। উত্তরায় যেহেতু আমার বাড়ি, তাই এয়ারপোর্ট স্টেশন থেকে আমি উঠি। একদিন সকালে একা বসে আছি স্টেশনে, ট্রেনের অপেক্ষায়। একজন তরুণ এসে প্রশ্ন করে, ‘আপনি বিএনপির নেতা না? আপনি একা কেন? আপনার আশপাশে তো অনেক নেতা-কর্মী থাকার কথা।’ আমি তাকে উত্তর দিই, আমি একাই যাতায়াত করি। তখন সে আমাকে সরাসরি বলে, ‘আমি রাজনৈতিক নেতা-কর্মীদের পছন্দ করি না।’ আমি প্রশ্ন করি, কেন করো না। সে বলে, ‘রাজনৈতিক নেতারা যা বলেন, তাঁরা তা করেন না। মিথ্যা কথা বলেন।’ আমি তাকে প্রশ্ন করি, তুমি ভোট দিয়েছ কি না। উত্তরে সে জানায়, সে ‘না’ ভোট দিয়েছে। আমি তাকে প্রশ্ন করি, তুমি কোন পত্রিকা পড়ো। উত্তরে বলে, বেশির ভাগ সময়ই সে প্রথম আলো পড়ে। অর্থাৎ প্রথম আলো তরুণ প্রজন্মের মধ্যে এই বোধ সৃষ্টি করতে পারছে—কোনটি ভালো, কোনোটি মন্দ। এটি আশঙ্কার কারণ যে এই তরুণ প্রজন্ম রাজনীতির প্রতি একটি বিরূপ মনোভাব পোষণ করে, যা দেশ ও জাতির জন্য কোনোভাবেই কল্যাণকর নয়। ২০-২২ বছর ধরে ঢাকা বিশ্ববিদ্যালয়সহ কোনো শিক্ষাপ্রতিষ্ঠানেই ছাত্রসংসদগুলোর নির্বাচন হচ্ছে না। আজকে রাজনীতির যে বন্ধ্যত্ব সৃষ্টি হচ্ছে, রাজনীতিতে প্রকৃত রাজনীতিবিদেরা আসছেন না, ব্যবসায়ীরা আসছেন, সেনা-আমলাদের প্রাধান্য বেড়ে যাচ্ছে; এর প্রধান কারণ, যেখানে সচেতন রাজনৈতিক নেতা তৈরি হওয়ার কথা, সেখানে প্রকৃত নেতা তৈরি হচ্ছে না। ফলে যোগ্যতাসম্পন্ন নেতা তৈরি হতে পারছে না।
বর্তমান সরকার যখন বিপুল ভোটে বিজয়ী হয়ে ক্ষমতায় এল, যদিও আমাদের দলে এ নিয়ে ব্যাপক প্রশ্ন আছে। তার পরও বলব, সরকারের সামনে দুটি চ্যালেঞ্জ ছিল। একটি রাজনৈতিক, অন্যটি অর্থনৈতিক। রাজনৈতিক চ্যালেঞ্জটি ছিল এক-এগারোর পরে রাজনীতিতে যে শূন্যতা কিংবা জটিল অবস্থা সৃষ্টি হয়েছিল, তা থেকে ফিরিয়ে রাজনৈতিক শূন্যতা পূরণ করার জন্য একটি পরিবেশ সৃষ্টি করা। দেশে একটি গণতান্ত্রিক আবহাওয়া সৃষ্টি করা, যাতে ভয়ভীতির বাইরে থেকে দলমত-নির্বিশেষে সবাই মতামত দিতে পারে, সে পরিবেশ সৃষ্টি করা। এক-এগারোর পর দেশে অর্থনৈতিক যেসব সমস্যা সৃষ্টি হয়েছিল, সেখান থেকে দেশকে একটি সচল অর্থনৈতিক অবস্থায় নিয়ে যাওয়া।
আমি খুব খুশি হতাম, যদি বলতে পারতাম, গত দুই বছরে আমাদের রাজনৈতিক চ্যালেঞ্জ মোকাবিলায় সরকার সামান্য হলেও এগিয়ে যেতে পেরেছে। দুর্ভাগ্যজনকভাবে বলতে হচ্ছে, আমরা যাঁরা রাজনীতি করি, তাঁরা অত্যন্ত অস্বস্তির মধ্যে আছি। আমি জানি না, সারা দিন কাজ করার পর বাসায় ফিরে যেতে পারব কি না। আমি জানি না, আমার একজন কর্মী রাজনৈতিক কর্মকাণ্ড করে সুস্থভাবে বাসায় ফিরে যেতে পারবে কি না। আজকে খবরের কাগজে এসেছে, পিরোজপুরে ছাত্রদলের এক ছেলেকে ইটভাটায় নিয়ে শরীরে লোহার রড ঢুকিয়ে দেওয়া হয়েছে। পুলিশ তাকে মৃতপ্রায় অবস্থায় উদ্ধারের পর সে মারা যায়। এটি করেছে আওয়ামী লীগের পরিচয়ধারী একজন সন্ত্রাসী। স্বাভাবিক কিছু রাজনৈতিক কর্মসূচি হিসেবে ছাত্রদলের প্রতিষ্ঠাবার্ষিকীতে প্রতিটি জেলায় সভা হয়েছে। আমাদের দপ্তর সম্পাদক রিজভী আহমেদ রাজশাহীতে গিয়েছিলেন। সেখানে পুলিশ তাঁকে লাঠিপেটা করেছে। এটি হচ্ছে আমাদের রাজনৈতিক চিত্র। ছয় মাস আগে নিখোঁজ হওয়া চৌধুরী আলমের কোনো খবর আমরা জানি না। একজন সাংসদকে ধরে নিয়ে তাঁর পায়ের নখ তুলে ফেলা, রক্তাক্ত করা—তাঁর বিরুদ্ধে যতই অভিযোগ থাকুক, এটি কোন ধরনের সভ্যতা। এ ধরনের হত্যাকাণ্ড, বিচারবহির্ভূত হত্যাকাণ্ড, লাশ গুম করা, রিমান্ডে অমানুষিক নির্যাতন যে পরিমাণ বেড়েছে, তা অতীত ইতিহাসে আর কখনো দেখিনি।
বিএনপি-সমর্থিত উপজেলা পরিষদের চেয়ারম্যান সানাউল্লাহকে প্রকাশ্যে দিনের আলোয় পিটিয়ে হত্যা করা হয়েছে। আমরা খুব আশান্বিত হয়েছিলাম এ কারণে যে আওয়ামী লীগের সাধারণ সম্পাদক বলেছিলেন, ভিডিও ফুটেজ দেখে এসব হত্যাকারীকে চিহ্নিত করে বিচারের সম্মুখীন করা হবে। কিন্তু তার পরই আমাদের সব আশা শেষ হয়ে গেল, যখন প্রধানমন্ত্রী বললেন, এটি তাঁদের নিজ দলের কাজ কি না, এ কথা শুনে। সঙ্গে সঙ্গে এ কর্মের সঙ্গে যারা জড়িত ছিল, তারা প্রশ্রয় পেয়ে গেল এবং এ ধরনের কর্মকাণ্ড বাড়তে থাকল।
আজকে হরতালের কথা উঠছে। কিন্তু আওয়ামী লীগ ও বিএনপিকে এক করে দেখলে হবে না। এর আগে আওয়ামী লীগ দুবারে ১৭৩ দিন ও ১৩০ দিন হরতাল করেছিল। আমরা এই দুই বছরে মাত্র তিন দিন হরতাল করেছি। আমি কিন্তু হরতালকে সমর্থন করছি না। কিন্তু কোন পরিস্থিতিতে আমরা হরতালে গেছি। আমরা যখন মানববন্ধনের মতো শান্তিপূর্ণ কর্মসূচি করতে গেছি, তখন পুলিশ দিয়ে পিটিয়ে নির্যাতন করা হয়। আমাদের যখন সভা-সমাবেশ করতে দেওয়া হয় না, এমনকি একটি মিছিল করতেও দেওয়া হয় না, তখন বাধ্য হয়ে হরতাল দেওয়া ছাড়া আমাদের সামনে বিকল্প কোনো পথ খোলা থাকে না। আমাদের নেত্রী বিদেশে যাওয়ার সময়েও বিমানবন্দরে দলের মহাসচিব ও সাংসদদের সঙ্গে সৌজন্যমূলক দেখা করতে দেওয়া হয় না। আমাদের রাজনৈতিক সংস্কৃতি পরিবর্তনের দায়িত্ব বা শুরুটা করতে হবে সরকারকে। সরকারকে উদ্যোগ নিতে হবে সবাইকে ডেকে আলাপ-আলোচনার মাধ্যমে কীভাবে সমস্যাগুলো সমাধান করা যায়। কিন্তু সরকার আজ পর্যন্ত এ ধরনের কোনো উদ্যোগ নেয়নি।
আমরা অত্যন্ত চিন্তিত, সর্বোচ্চ আদালতে গিয়েও সুবিচার পাচ্ছি না। আগে অন্তত হাইকোর্টে গিয়ে সুবিচার পাওয়া যেত। এর প্রধান কারণ হচ্ছে, বিচার বিভাগকে দলীয়করণ করার প্রবণতা শুরু হয়েছে। দলীয় লোকজনকে নিয়োগ দেওয়া হচ্ছে। দলীয়করণ এমন পর্যায়ে পৌঁছেছে যে প্রকাশ্যে মন্ত্রী বলছেন, পুলিশে ৯০ জন নিয়োগ দেওয়া হয়েছে, তার মধ্যে ৮৮ জনই আওয়ামী লীগের। কয়েকজন মন্ত্রী প্রকাশ্যে বলছেন, আমরা যে নিয়োগ দেব, তা অবশ্যই দলীয় লোকদের দেওয়া হবে। বিরোধী দলের রাজনীতিকে দমন করার প্রক্রিয়া শুরু করা হয়েছে—মিথ্যা মামলা দেওয়া হচ্ছে। যেখানে দলীয় নেতা-কর্মীদের ছয় হাজার ৬০০ মামলা সরকার তুলে নিয়েছে, সেখানে বিরোধী দলের একজন আছেন, তিনি ব্যারিস্টার মওদুদ আহমদ। তা ছাড়া আর কোনো মামলা নেই। কয়েক দিন আগে আবার নতুন করে বিরোধী দলের নেতাদের নামে মামলা দেওয়া হয়েছে। বিরোধী দলের মহাসচিব, যিনি সংসদের চিফ হুইপ ছিলেন এবং ব্যারিস্টার জমির উদ্দিন সরকার, যিনি স্পিকার ছিলেন, তাঁদের বিরুদ্ধে এত দিন পর নতুন করে মামলা দেওয়া হচ্ছে। এর পেছনে মূল কারণ হচ্ছে বিরোধী দলকে কোণঠাসা করে রাখার অপচেষ্টা, যে কারণে সরকার এসব দমনমূলক কার্যক্রম করছে।
এই সরকারের কাছে জনগণ ব্যাপক প্রত্যাশা করেছিল। আমি স্বীকার করব, সরকারের কৃষি ও শিক্ষা মন্ত্রণালয় অনেক ভালো কাজ করেছে। কিন্তু বাকি মন্ত্রণালয়গুলো বিশেষ করে, জ্বালানি মন্ত্রণালয়, যোগাযোগ মন্ত্রণালয়সহ বিনা টেন্ডারে কাজ পাওয়ার যে আইনটি করা হয়েছে, সেটি বিতর্কের সৃষ্টি করেছে। বিনিয়োগ অর্থনীতি নির্ভর করবে রাজনৈতিক স্থিতিশীলতার ওপর। আমরা সবাই বাংলাদেশকে সুন্দরভাবে গড়ে তুলতে চাই। কিন্তু সরকারের কাছ থেকে এসব গণতান্ত্রিক প্রতিষ্ঠানকে ধ্বংস করা ছাড়া আর কিছুই দেখতে পাইনি। আমরা অত্যন্ত উদ্বিগ্ন, এই সরকার আগে যে একদলীয় শাসনব্যবস্থা চালু করেছিল, সেই সময় রাজনৈতিক দলগুলো নিষিদ্ধ ও পত্রিকা বন্ধ করে অধিকার খর্ব করা হয়েছিল। এ ধরনের কর্মকাণ্ডের মধ্য দিয়ে সরকার আবার সেই একদলীয় শাসনব্যবস্থার দিকে যাচ্ছে কি না, যথেষ্ট আশঙ্কা রয়েছে।
তাদের ইদানীং যে কর্মকাণ্ড, পরমতসহিষ্ণুতা বলতে কিছু নেই। কারও কোনো কথা তারা সহ্য করছে না। ড. মুহাম্মদ ইউনূসের মতো ব্যক্তিকে অপমান করতে তাদের এতটুকু বাধছে না। টিআইবির মতো প্রতিষ্ঠানকে আক্রমণ করা হচ্ছে। যে প্রতিষ্ঠানগুলো স্বাধীনভাবে কাজ করতে চায়, তারা স্বাভাবিকভাবে কাজ করতে পারছে না। সংবাদমাধ্যমের ২৯৮ জন সাংবাদিকের ওপর নির্যাতন করা হয়েছে। মাহমুদুর রহমান জেলে আছেন। চ্যানেল ওয়ান বন্ধ করা হয়েছে। এভাবে মানুষের মতপ্রকাশের স্বাধীনতা খর্ব করা হচ্ছে। দরিদ্র আরও দরিদ্র হচ্ছে। এ বিষয়গুলো আমাদের অত্যন্ত ভাবিয়ে তুলছে। আমরা অত্যন্ত চিন্তিত, আগামী বছরগুলো কীভাবে যাবে। আমরা সব সময়ই সহযোগিতা করতে চাই। প্রথমবারের মতো আমরা, বিরোধী দল, প্রথম অধিবেশনে সংসদে যোগ দিয়েছি। নির্বাচন নিয়ে প্রশ্ন থাকা সত্ত্বেও নির্বাচনের রায় আমরা মেনে নিয়েছিলাম। বিরোধীদলীয় নেত্রী সংসদে বলেছিলেন, সরকারের প্রতিশ্রুতি পূরণের জন্য আমরা সহযোগিতা করতে চাই। তারই ধারাবাহিকতায় কোপেনহেগেন সম্মেলনের আগে প্রেস কনফারেন্সের মাধ্যমে তিনি মতামত তুলে ধরেছিলেন। ভারত সফরের আগেও প্রেস কনফারেন্সের মাধ্যমে আমরা বিরোধী দল কী ভাবছি, তা উল্লেখ করেছিলেন। বাজেটের আগে সংবাদ সম্মেলনের মাধ্যমে বাজেট-ভাবনা নিয়ে বিরোধীদলীয় নেত্রী এসেছিলেন। তাঁর ভাবনার কথা তিনি বলেছেন। কিন্তু দুর্ভাগ্যজনকভাবে সরকারের পক্ষ থেকে কোনো সহযোগিতা আমরা পাইনি। টিপাইমুখ বাঁধের ব্যাপারে আমরা টিম দিতে চেয়েছিলাম। সরকার তাতে কর্ণপাত করেনি। আজকে দ্রব্যমূল্য ক্রয়ক্ষমতার বাইরে চলে গেছে, আইনশৃঙ্খলা পরিস্থিতির চরম অবনতি হয়েছে।
বর্তমান দেশে স্বাধীন মতপ্রকাশের পরিবেশ এখনো বিরাজ করছে না। আমি কোনো এক টেলিভিশন চ্যানেলে টক শোতে গিয়েছি, তখন সেখানে আমাকে বলা হয়, কিছু কিছু বিষয়ে আপনি কথা বলতে পারবেন না। আমি বললাম কেন। তারা জানাল, এ ব্যাপারে বিশেষ বাহিনীর নির্দেশ রয়েছে।
বিভিন্ন জায়গা থেকে গোয়েন্দা বাহিনী গণমাধ্যমের ওপর চাপ প্রয়োগ করছে। গণতন্ত্র বিকাশের জন্য মুক্ত পরিবেশ প্রয়োজন। বাংলাদেশকে যদি অর্থনৈতিকভাবে এগিয়ে নিতে হয়, তবে সত্যিকার অর্থে গণতান্ত্রিক পরিবেশ সৃষ্টির কোনো বিকল্প নেই।

আল মাসুদ হাসানুজ্জামান
দুটি দলের নেতাদের এগিয়ে আসতে হবে, যাতে একটি রাজনৈতিক সমঝোতায় পৌঁছানো যায় কীভাবে, সে ব্যাপারে উদ্যোগ নেওয়ার পরিবেশ সৃষ্টি হয়। দুটি দলেরই তাদের নির্বাচনী অঙ্গীকার পর্যালোচনা করা দরকার। তারা তাদের অঙ্গীকার পূরণে কতটুকু কাজ করছে, সে ব্যাপারে আত্মসমালোচনা করা দরকার। সরকারি দলের উচিত, নির্বাচিত হওয়ার পর জনগণের কাছে দেওয়া প্রতিশ্রুতি ক্রমান্বয়ে কতটুকু বাস্তবায়ন করতে পেরেছে, সে বিষয়ে পর্যালোচনা করা। তেমনি বিরোধী দলেরও উচিত, জনগণের কাছে জবাবদিহির জায়গায় গণতন্ত্রকে এগিয়ে নিতে কতটুকু ভূমিকা পালন করছে, তা দেখা।
আজকে আলোচনায় বেরিয়ে এসেছে, সংসদের কী করণীয়। কিন্তু সংসদকে বিচ্ছিন্ন করে দেখলে হবে না। কারণ, সংসদ ও দলীয় রাজনীতি একই সূত্রে গাঁথা। সম্প্রতি একটি অর্জন হচ্ছে আরপিও। অর্থাৎ, গণপ্রতিনিধিত্ব আদেশ, যেটি পরবর্তী সময়ে আইনে পরিণত হয়েছে, যার প্রাপ্তি হলো রাজনৈতিক দলগুলোর জবাবদিহি অর্জন। এর ফলে রাজনৈতিক দলগুলোর বাধ্যতামূলক নিবন্ধন ও তাদের আয়-ব্যয়ের হিসাব প্রদানে স্বচ্ছতা এসেছে। কিন্তু আরপিও প্রয়োগের ক্ষেত্রে প্রশ্ন রয়েছে। নিবন্ধন করা সত্ত্বেও রাজনৈতিক দলগুলোর জবাবদিহি আসেনি। তাদের আয়-ব্যয়ের যে হিসাব তারা দিয়েছে, তা যথেষ্ট প্রশ্নসাপেক্ষ। নবম জাতীয় সংসদের প্রাপ্তি ছিল সংসদীয় কমিটিগুলো হয়েছিল, বিরোধী দল সংসদে গিয়েছিল, কিন্তু পরবর্তী সময় এগুলো অকার্যকর হয়ে পড়েছে।
যুক্তরাজ্যভিত্তিক ইআইইউ সংস্থা বাংলাদেশকে ১৬৮টি দেশের মধ্যে ৮৩তম অবস্থান দিয়েছে। এ ক্ষেত্রে যে পাঁচটি সূচক বিবেচনায় নেওয়া হয়েছে, তা নিয়ে দ্বিমত থাকতে পারে। কিন্তু তাদের প্রতিবেদনে বাংলাদেশকে একটি ত্রুটিপূর্ণ গণতান্ত্রিক দেশ হিসেবে বিবেচনা করা হয়েছে। সে ক্ষেত্রে গণতন্ত্রের যে ত্রুটিগুলো আছে, তা সারিয়ে তোলার জন্য কাজ করতে হবে। আমাদের দেশে যে এককেন্দ্রিক সরকারব্যবস্থা রয়েছে, সেখানে নির্বাহী বিভাগে অতিমাত্রায় ক্ষমতা প্রয়োগের চর্চা করা হচ্ছে। সেখানে ক্ষমতার কোনো ভারসাম্য নেই। প্রধানমন্ত্রী, মন্ত্রিপরিষদের সদস্য, সাংসদ, বিচার বিভাগ ও স্থানীয় সরকারের ক্ষমতার মধ্যে ভারসাম্য আনা অত্যন্ত জরুরি। আমি প্রশাসনের কাঠামোগত সংস্কারের দিকে ইঙ্গিত দিতে চাই। সংস্কারটি হবে সর্বত্র। সংসদের পাশাপাশি রাজনৈতিক দলেরও দায়িত্বশীলতা ফিরিয়ে আনতে হবে। রাজনৈতিক সংস্কৃতি পরিবর্তনের জন্য আচরণবিধি যেন তৈরি করতে পারি, সেটি আগামী তিন বছরের লক্ষ্য হওয়া উচিত।

খন্দকার মাহবুব হোসেন
বিচার বিভাগ গণতান্ত্রিক রাষ্ট্রের বিচারপ্রার্থী মানুষের ন্যায়বিচার পাওয়ার শেষ আশ্রয়স্থল। সেই বিচার বিভাগ যদি আজকে ভেঙে পড়ে, সেই বিচারব্যবস্থার ওপর যদি মানুষের আস্থা না থাকে, তাহলে গণতন্ত্র ও মানবাধিকার থাকতে পারে না। আজকে কেন বিচারব্যবস্থার এ দুরবস্থা, বিশেষ করে, এই দুই বছর। আপনারা যা কিছুই করুন, বিচার বিভাগকে দলীয়করণ করবেন না। তাহলে আপনাদেরও এ সমস্যার ভোগান্তিতে পড়তে হবে। তার পরও সর্বোচ্চ আদালতে চরমভাবে দলীয়করণ করা হচ্ছে। বর্তমানে তৃতীয় বিভাগ পাওয়া ব্যক্তিকেও বিচারক হিসেবে নিয়োগ দেওয়া হচ্ছে। আপনারা যদি দলীয়করণ করেনও, তবে যোগ্যতার ভিত্তিতে যোগ্য লোককে সেখানে নিয়োগ দিন। আমরা বিশ্বাস করি, যদি সৎ ও যোগ্যতাসম্পন্ন বিচারপতি নিয়োগ দেওয়া হয়, তবে এতটা দলীয়করণ দেখা যাবে না। দুজন বিতর্কিত বিচারপতি নিয়োগ দেওয়া হলো। এর মধ্যে একজনের বিরুদ্ধে হত্যাকাণ্ডে জড়িত থাকার সুনির্দিষ্ট অভিযোগ রয়েছে, আরেকজনের বিরুদ্ধে রয়েছে ভাঙচুরের অভিযোগ। আমরা বারবার অনুরোধ করেছিলাম, এ দুজনকে যদি দেশের সর্বোচ্চ আদালতে নিয়োগ দেওয়া হয়, তবে বিচার বিভাগের ভাবমূর্তি ক্ষুণ্ন হবে। আমরা রাষ্ট্রপতির কাছে অনুরোধ করলাম, তাঁদের নিয়োগ না দেওয়ার জন্য। তার পরও সাংবিধানিক দায়দায়িত্ব হিসেবে তাঁদের শপথ করানো হয়। সেখানে সুপ্রিম কোর্টের বিচারকদের যে ভাবমূর্তি ছিল, তা কেন বিনষ্ট করা হলো? আমরা বারবার বলেছি, সুপ্রিম কোর্টে নিয়োগের ব্যাপারে একটি বিধিমালা করেন। তা না করে দলীয় বিবেচনায় অযোগ্য লোকদের নিয়োগ দেওয়া হচ্ছে। স্বাভাবিকভাবেই তখন মানুষের মনে প্রশ্ন উঠছে, বিচার বিভাগের স্বচ্ছতার ব্যাপারে। এখন হাইকোর্টের বারান্দায় গেলে জানা যাবে, কোন বিচারক কোন দলের, কোন কোর্টে মামলা পড়লে সুফল পাওয়া যাবে। একজন প্রধান বিচারপতি প্রকাশ্যে বলেন, কয়েকজন জেলা জজ অবৈধভাবে অর্থ নেন। নাম জানার পরও তাঁদের বিরুদ্ধে কোনো ব্যবস্থা নেওয়া হলো না। তিনটি মাস ধরে সুপ্রিম কোর্টের পক্ষ থেকে বারবার তাঁকে বলেছি, এ ব্যাপারে ব্যবস্থা নিন। তিনি বলেছেন, দুজনের বিরুদ্ধে সুনির্দিষ্ট অভিযোগ তাঁর কাছে আছে। তিনি তাঁদের নামও প্রকাশ করলেন না, কোনো ব্যবস্থাও নিলেন না। ফলে সব নিম্ন আদালতে যেসব সৎ ও যোগ্য বিচারক আছেন, তাঁদের ভাবমূর্তি নষ্ট করা হলো। এভাবে যদি পুরো বিচারব্যবস্থাকে পঙ্গু করে দিয়ে দেশে শাসনকাজ পরিচালনা করা হয়, তাহলে দেশে গণতন্ত্র থাকবে না, আমাদের মৌলিক অধিকারও রক্ষা হবে না। রাজনৈতিক কারণেই হোক, আর ন্যায্য কারণেই হোক, মামলা হওয়ার পর রিমান্ডের নামে যে অকথ্য নির্যাতন করা হয়, তার প্রত্যক্ষ সাক্ষী আমি নিজে। সালাউদ্দিন কাদের চৌধুরী যদি খুব খারাপ লোকও হন, তিনি যদি অপরাধীও হন, কিন্তু তাঁর মতো একজন সাংসদকে এমনভাবে নির্যাতন করা হয়েছে যে তাঁর পায়ের নখ তুলে ফেলা হয়েছে, সমস্ত শরীর ব্লেড দিয়ে কাটা হয়েছে। এটিই হচ্ছে আমাদের মৌলিক অধিকার ও মানবাধিকারের চিত্র। এ ছাড়া বিরোধী দলের অসংখ্য নেতাকে দিনের পর দিন রিমান্ডে নেওয়া হচ্ছে। তাদের কিছু স্লোগান আছে—একটি হচ্ছে বিডিআর বিদ্রোহ, অন্যটি হচ্ছে গ্রেনেড হামলার মামলা। আপনি যদি কিছু বলেন, তবে এসব মামলার সঙ্গে জড়িয়ে দেওয়া হচ্ছে। গ্রেনেড হামলার মামলাটি কয়েক বছর হয়ে গেছে, অথচ এখনো পর্যন্ত এর চার্জশিট চূড়ান্ত করা হয়নি। একবার মামলাটির তদন্ত শেষে চার্জশিট দেওয়া হয়েছিল, পরে ৬৬ জন সাক্ষীর সাক্ষ্যও নেওয়া হয়েছিল। আবার পরে নতুন করে মামলাটি পুনরায় তদন্তের জন্য পাঠানো হলো। তখন সেখানে নতুন করে বিভিন্ন রাজনৈতিক নেতার নাম সম্পৃক্ত করা হলো। আজকে যদি বিচার বিভাগকে ধ্বংস করে দেন, তবে যাঁরা সরকারি ও বিরোধী দলে আছেন, সবারই কিন্তু সালাউদ্দিন কাদের চৌধুরীর মতো অবস্থা হতে পারে। মানুষের যদি বিচারব্যবস্থার ওপর আস্থা না থাকে, তবে তারা তখন আইন নিজের হাতে তুলে নেবে। তাই অনুরোধ করব, স্বাধীন বিচারব্যবস্থা নিশ্চিত করেন, যোগ্যতার ভিত্তিতে বিচারক নিয়োগ দেন। সেখানে মানুষ যেন আশা নিয়ে আসে, ন্যায়বিচার পায়, এ বিষয় নিশ্চিত করতে হবে। বিচার বিভাগ পৃথক্করণ করেছেন, এর ফলে বিচার বিভাগ আলাদা হয়েছে। সুপ্রিম কোর্টের প্রধান বিচারপতির অধীনে আনার পর নিম্ন আদালতগুলো তদারকির জন্য যে জনশক্তি ও অন্যান্য সুবিধার প্রয়োজন হয়, তা কিন্তু দেওয়া হয়নি। বিচার বিভাগ স্বাধীন হওয়ার পর উচ্চ আদালতের সুস্পষ্ট নির্দেশনা থাকা সত্ত্বেও সেগুলো বাস্তবায়ন করা হচ্ছে না। ইচ্ছাকৃতভাবে এগুলো করা হচ্ছে না এবং দলীয়করণ করে সাময়িকভাবে সুবিধা লাভের চেষ্টা করা হচ্ছে। প্রতিহিংসার রাজনীতি করে প্রতিপক্ষকে ঘায়েল করছেন, কিন্তু ভবিষ্যতে তো আপনাদেরও একই অবস্থা হতে পারে। তাই আবারও অনুরোধ করব, বিচার বিভাগকে স্বাধীনভাবে কার্যকর করার জন্য আপনারা উদ্যোগ নিন।

নুরুল ইসলাম নাহিদ
আজ যেসব বিষয়ে আলোচনা হলো, আমি সেসব বিষয় আমার দলের ও সরকারের কাছে তুলে ধরব। আমার কেউ সমালোচনা করলে সেটিকে স্বাচ্ছন্দ্যে গ্রহণ করি। যদি কেউ ভ্রান্ত ধারণা থেকে সমালোচনা করেন, সেগুলোও আমি যুক্তিসহকারে গ্রহণ করার চেষ্টা করি। আমি আমাদের কাজের ক্ষেত্রে শুধরানোর জন্য সমালোচনাকে গুরুত্বসহকারে নিই। আমাদের দেশে যে পটভূমিতে নতুন সরকার ক্ষমতায় আসে, তা সবারই জানা। তার আগে যে সরকার ছিল, সে সময় এখানে সুশাসন ছিল না। সে ঘটনার পরিপ্রেক্ষিতে পরবর্তী সময়ে বাড়তি দুই বছরের তত্ত্বাবধায়ক সরকারের বোঝা বহন করতে হয়েছে। সেটিও খুব সুখকর ছিল না। নির্বাচন হয়েছিল, সেখানে জনগণের ব্যাপক জনমত প্রকাশ পেয়েছে। শুধু ভোট দেওয়ার জন্যই বাক্সের মধ্যে মতপ্রকাশ করা হয়নি, সেখানে জনগণের একটা মনোভাব বা প্রত্যাশা প্রকাশ পেয়েছে। জনগণ একটা পরিবর্তন চেয়েছিল—এ ধরনের মনোভাব সবার মধ্যেই ছিল। আমাদের জনগণকে সম্পৃক্ত না করে আমরা যা কিছুই অর্জন করতে চাই না কেন, তা কখনো পূরণ করা সম্ভব নয়। আমাদের সরকার মুক্তিযুদ্ধের ৫০ বছর পর অর্থাৎ, ২০২১ সালে দেশের মধ্যে একটা পরিবর্তন আনার লক্ষ্য নির্ধারণ করেছে। এ সময়ের মধ্যে দেশের মানুষের দারিদ্র্য, নিরক্ষরতা, বেকারত্বসহ বিভিন্ন ক্ষেত্রে ব্যাপক পরিবর্তন আনতে চায় বর্তমান সরকার। আধুনিক প্রযুক্তি ব্যবহার করে দ্রুত এগিয়ে যাওয়া এবং ডিজিটাল বাংলাদেশ গড়ার কথা জননেত্রী শেখ হাসিনার সরকারের পক্ষ থেকে বলা হচ্ছে। আধুনিক প্রযুক্তিকে সাধারণ মানুষের মধ্যে নিয়ে আসা, যাতে মানুষের জীবন আরও সহজ হতে পারে—এদিকটায় অনেক অগ্রগতি হয়েছে। আগে এসএসসি ও এইচএসসি পরীক্ষার পর ফল প্রকাশের জন্য তিন মাস সময় লেগে যেত। আমি এসে দেখলাম, তিন মাস অনেক সময়। ফলাফল প্রকাশ ৬০ দিনের মধ্যে নিয়ে আসতে হবে। আমরা সর্বশেষ এইচএসসি পরীক্ষার ফলাফল মাত্র ৫৭ দিনে প্রকাশ করেছি। অষ্টম শ্রেণীর যে পরীক্ষা হলো, সেখানে ১৫ লাখ পরীক্ষার্থীর ফলাফল মাত্র ৩৭ দিনে দিয়েছি। শিক্ষকদের বেশি পরিশ্রমের ফলে এটি সম্ভব হয়েছে। আমরা এসএসসি, এইচএসসিসহ সব পরীক্ষার ফলাফল মোবাইল ফোনে এসএমএসের মাধ্যমে দিয়েছি। ভর্তি-বাণিজ্য বন্ধের জন্য অনলাইনে ভর্তি-প্রক্রিয়া শুরু করা হয়েছে। অনেক বিশ্ববিদ্যালয়ে ভর্তি-প্রক্রিয়া সম্পন্ন করা হচ্ছে শুধু এসএমএসের মাধ্যমে। আমরা শিক্ষকদের পরীক্ষা নিচ্ছি, তাঁরা আবেদনপত্র ও প্রবেশপত্র অনলাইনে পূরণ করতে পারছেন। আমরা বিভিন্ন ক্ষেত্রে প্রযুক্তির এসব সুযোগ-সুবিধা ভোগ করতে পারছি। আমরা বিদ্যালয়গুলোতে কম্পিউটার দিচ্ছি, কিন্তু কম্পিউটারের আলাদা প্রশিক্ষক দিতে পারছি না। কারণ, নিয়োগ দেওয়ার আলাদা পদ নেই, অর্থও নেই। কিন্তু আমরা চেষ্টা করছি, সব শিক্ষকেরই যেন কম্পিউটার বিষয়ে ধারণা থাকে। শিক্ষকদের কম্পিউটার বিষয়ে সামান্যতম প্রশিক্ষণ দেওয়া হচ্ছে, যাতে তাঁরা কম্পিউটার চালাতে পারেন। কোনো এক সরকারের আমলে লাইব্রেরিয়ানের পদটি উঠিয়ে দেওয়া হয়েছিল। আমরা এখন চেষ্টা করছি, লাইব্রেরিয়ানের পদটি বাড়াব, কিন্তু আমলাতান্ত্রিক জটিলতার কারণে করতে পারছি না। আমাদের মন্ত্রণালয়ে নিয়োগ দেব, তার জন্য প্রথমে যেতে হবে সংস্থাপন মন্ত্রণালয়ে, তারপর আইন মন্ত্রণালয়ে এটি বৈধ হলো কি না, তারপর যেতে হবে অর্থ মন্ত্রণালয়ে। এটিই হচ্ছে আমাদের আমলাতান্ত্রিক জটিলতা। তবে আমরা চেষ্টা করে যাচ্ছি। সরকারের মূল লক্ষ্য—সমাজকে পরিবর্তনের জন্য নিরক্ষরতা, দুর্নীতি ও দারিদ্র্য থেকে দেশকে বের করে আনা। তা যদি না করতে পারি, তবে এই দুষ্টচক্র থেকে আমরা বের হতে পারব না। আমাদের তরুণ প্রজন্মকে সামনে নিয়ে আসতে হবে এই পরিবর্তনের জন্য। আমরা বলছি, প্রচলিত শিক্ষাব্যবস্থা দিয়ে এ পরিবর্তন আনা সম্ভব নয়। তাই আমাদের শিক্ষাক্ষেত্রে মৌলিক পরিবর্তন আনতে হবে। তাই আমরা সে রকমভাবে নতুন শিক্ষানীতি তৈরি করেছি। আমরা চাই, নতুন প্রজন্মকে আধুনিক ও মানসম্মত শিক্ষায় শিক্ষিত করতে। যুগোপযোগী শিক্ষা, যা আমাদের বাস্তবজীবনে কাজে লাগবে, সে শিক্ষায় শিক্ষিত করতে হবে। জ্ঞানবিজ্ঞান, প্রযুক্তি আয়ত্ত ও প্রয়োগ করতে না পারলে সে শিক্ষা কোনো দেশে কাজে লাগবে না। সে জন্য এ ধারায় নতুন সিলেবাস তৈরি করা হচ্ছে।
আমাদের এত সমস্যার যে কথাগুলো এল, তার মূল হচ্ছে সমাজের নৈতিক মূল্যবোধের অবক্ষয়। নৈতিকতার অবক্ষয়ের ফলে জেনেশুনে অন্যায় কাজ করেও লজ্জাবোধ হয় না। সে জন্য আমরা বলছি, আধুনিক শিক্ষা ও প্রযুক্তির পাশাপাশি নৈতিক মূল্যবোধে পরিবর্তন আনতে চাই, যেন সততা, নিষ্ঠা, দেশপ্রেমে নতুন প্রজন্মকে উদ্বুদ্ধ করতে পারি। মেধাবী শিক্ষার্থীরা ভালো ফল করে বিদেশে চলে যায়। আমরা সবাই বিশ্ববিদ্যালয়ে জনগণের অর্থে পড়ালেখা করি, কিন্তু আমরা জনগণের কাছে মোটেও দায়বদ্ধ নই। সে ধারণাটি আমাদের মধ্যে আনা হয় না।
দুর্নীতি আমাদের একটি বড় সমস্যা। আমাদের মন্ত্রণালয়ে দুর্নীতি কমেছে। আমি বুঝেছি, এটি নিয়ন্ত্রণ করা খুবই কঠিন কাজ। মানুষের মনের বিপর্যস্ত নৈতিকতার পরিবর্তন খুবই দরকার। আমরা সবাই যদি নিজ অবস্থান থেকে কাজ করি, তবেই কেবল দুর্নীতি বন্ধ করা সম্ভব। যদি দুর্নীতি বন্ধ করা না হয়, তাহলে স্কুলঘর নির্মাণের জন্য যে ১০০ টাকা দেওয়া হচ্ছে, সেখান থেকেও ৫০ টাকা চুরি করা হবে। ফলে আমরা পাচ্ছি অর্ধেক ঘর, যা সহজে ভূমিকম্প বা ঝড়ে পড়ে যাবে। তাই দুর্নীতি বন্ধ এবং অর্থের সাশ্রয় করতে হবে। কারণ, আমরা দরিদ্র দেশ ও দরিদ্র জনগণের অর্থ ব্যয় করি। আমি দুর্নীতি করি না, তাতে কী আসে যায়। সরকারি সম্পত্তি অপচয় হলে আমার কী। ‘সরকারি মাল দরিয়ায় ঢাল’ আমাদের এই মনোভাব পরিবর্তন করার নির্দেশ দিয়েছি মন্ত্রণালয়কে। দুর্নীতি যিনি করবেন বা যাঁর সামনে দুর্নীতি হচ্ছে, তিনি যদি তা প্রতিহত না করেন, তাঁকেও শাস্তি পেতে হবে। জনগণের অর্থ অপচয় করার ক্ষমতা কারও নেই। দুর্নীতি হতে দেখলে প্রতিহত করা উচিত।
আমাদের নিজেদের মধ্যে আগে পরিবর্তনটি আনতে হবে। আমাদের স্বার্থপরতা, দলীয়করণ—এসব থেকে বের হয়ে আসতে হবে। আমাদের উদার মানসিকতা ও নৈতিক মূল্যবোধে পরিপূর্ণ মানুষ গড়তে হবে। আমাদের ট্যাক্সের পরিমাণ বেড়েছে। করের পরিধি না বাড়ালে আমাদের অর্থনৈতিক উন্নয়নের জন্য নিজস্ব সম্পত্তি বাড়বে না। বিশ্বব্যাংকের সঙ্গে তাদের স্বার্থরক্ষার বিষয়ে তর্ক করতে করতে দিন গড়িয়ে যায়, অন্যদিকে যদি ঋণের সুদ দিতেই থাকি, তাহলে আমরা এগোতে পারব না।
আমাদের জাতীয় মতৈক্য দরকার এগিয়ে যাওয়ার জন্য। দুই দলের মধ্যে মতৈক্যে পৌঁছানোর জন্য পারস্পরিক আস্থার প্রয়োজন। আজকে আমাদের সুশীল সমাজেও দলীয়করণ হয়েছে। আমাদের যদি একটি নিরপেক্ষ সুশীল সমাজ গড়ে না ওঠে—যাদের মতামত সব দল গুরুত্বসহকারে নেবে—তবে তা জাতির জন্য আশঙ্কাজনক। আমাদের মতৈক্যে পৌঁছানোর জন্য সব পক্ষের মধ্যে আলোচনা করা দরকার। আমাদের কথা বলার জন্য সংসদ ও সংসদীয় কমিটিগুলো আছে। সংসদে যাওয়া বিরোধী দলের অধিকারের মধ্যে পড়ে। বিরোধী দলের নেত্রী সংবাদ সম্মেলনে যে বাজেট দিয়েছেন, তা অর্থহীন। তিনি যদি সংসদে দাঁড়িয়ে বলতেন, আমি সরকারের বাজেট মানি না, আমি পাল্টা বাজেট দিলাম, এটি আপনারা গ্রহণ করেন। তবে সেখানে এটি যদি পাস হতো। জনগণ বলত, বিরোধীদলীয় নেত্রী সঠিক বাজেটই দিয়েছেন। যদি গৃহীত না হতো, জনগণ বলত, তিনি ভালো একটা বাজেট দিয়েছিলেন, কিন্তু সরকার তা গ্রহণ করল না। সংসদে যা বলবেন, তা দেশবাসী সবাই রেডিও-টিভিতে দেখে। সাংসদেরা তাঁদের নিজেদের স্বার্থ দেখেন না। এ কথাগুলো দুই দলকেই বলছি, বিরোধী দলে গেলে ছকবাঁধা রুটিন আছে, কী করতে হবে। তা-ই তাঁরা করেন। সুতরাং, এখানে আমাদের পরিবর্তন আনতে হবে। বর্তমান সরকার ভুলত্রুটি থাকা সত্ত্বেও অনেক ক্ষেত্রে এগিয়ে যাওয়ার চেষ্টা করছে। সেখানে বিরোধী দলের সহযোগিতা বা মতৈক্য থাকলে অথবা সংসদে পাল্টা যুক্তিতর্কের মাধ্যমে ভুল প্রমাণ করার চেষ্টা থাকলেও সরকার সতর্ক হবে। আমি মনে করি, একটা রাজনৈতিক সমঝোতা ও আলোচনার মাধ্যমেই জাতীয় ঐক্যে পৌঁছানো দরকার গণতন্ত্রকে এগিয়ে নেওয়ার জন্য।
আমরা তো তৃতীয় বিভাগ পাওয়া ব্যক্তিদের বিচারক নিয়োগ দিয়েছি, কিন্তু বিগত সরকারের আমলে সার্টিফিকেট ছাড়াই বিচারক হয়েছেন, এমন উদাহরণও আছে। আমাদের দেশে দারিদ্র্য থেকে মুক্তির জন্য সবাইকে সম্মিলিতভাবে কাজ করতে হবে।

মতিউর রহমান
এতক্ষণ আলোচনার পরিপ্রেক্ষিতে সবাইকে একটি করে বক্তব্য বা পরামর্শ দেওয়ার জন্য অনুরোধ করছি।
সুলতানা কামাল
আজকের আলোচনায় যেসব বিষয় উঠে এসেছে, রাজনীতিবিদেরা একে অপরের সম্পর্কে যা বললেন, সেগুলো সরকারি ও বিরোধী দলের উভয় পক্ষের ওপরই কখনো না কখনো বর্তাবে। তাই রাজনীতিবিদদের অনুরোধ করব, এগুলো যেন তাঁদের বিবেচনায় আনেন, তাহলেই তা আমাদের উপকারে আসবে।
দেবপ্রিয় ভট্টাচার্য
২০১১ সালটি বাংলাদেশের বিচারে খুবই কঠিন বছর। আরেকভাবে দেখলে বছরটিতে ২০২১ সালের লক্ষ্য অর্জনের জন্য কাউন্ট ডাউন শুরু হলো। ফলে সব বিষয়কে বড় দৃষ্টিকোণ থেকে দেখতে হবে। সেই লক্ষ্য অর্জনের জন্য যদি দীর্ঘমেয়াদি ক্ষমতায় থাকতে চান, তবে অবশ্যই সরকারকে আরও বেশি উদ্যোগী হয়ে কাজ করতে হবে।
ইফতেখারুজ্জামান
আমি আশাবাদী। সামনে অনেক চ্যালেঞ্জের সম্মুখীন হতে হবে। আমাদের নাগরিকেরা আমাদের অধিকার ও কর্তব্য সম্পর্কে ক্রমান্বয়ে অনেক বেশি সচেতন হতে পেরেছেন। আমরা যাঁদের ভোট দিয়ে ক্ষমতায় পাঠাই, তাঁদের সমালোচনা করা নাগরিকদের অধিকার ও দায়িত্বের মধ্যে পড়ে। রাজনৈতিক নেতাদের বলব, তাঁদের ধরে নেওয়া উচিত, তাঁদের সমালোচক তাঁদের বন্ধু।
আল মাসুদ হাসানুজ্জামান
সরকার ও বিরোধী দল দুই পক্ষেরই আত্মসমালোচনা করার সময় এসেছে। নিজস্ব বক্তব্য সামনে রেখে দলগুলোর মধ্যে কীভাবে দূরত্ব কমিয়ে আনা যায়, সে ব্যাপারে নেতারা মনোনিবেশ করবেন। বিশেষত, রাষ্ট্রের মৌলিক বিষয়ে কীভাবে মতৈক্যে পৌঁছানো যায়, সে ব্যাপারেও উদ্যোগ নিতে হবে।
খন্দকার মাহবুব হোসেন
বিচার বিভাগকে যদি স্বাধীন না রাখেন, দলীয়করণ বন্ধ না করেন, তাহলে দেশে গণতন্ত্র ও মানবাধিকার প্রতিষ্ঠা করা যাবে না। অতীতের সরকার সার্টিফিকেট ছাড়া নিয়োগ দিয়েছিল বলে আপনারা তৃতীয় বিভাগ পাওয়া ব্যক্তিদের নিয়োগ দেবেন—এটি ঠিক নয়। অতীতের সরকার যে ভুলগুলো করেছিল, তার জন্যই তো সরকারের পরিবর্তন এসেছে। আপনারাও যদি একই রকম ভুল করেন, তবে মুক্তিযুদ্ধের চেতনা কোথায় থাকে।
এ কে আজাদ
আমি সরকারি ও বিরোধী দলকে অনুরোধ করব, দেশের অর্থনীতি ক্ষতিগ্রস্ত হতে পারে, কর্মসংস্থান ব্যাহত হতে পারে এবং দেশি ও বিদেশি বিনিয়োগকারীরা শঙ্কিত হয়ে বিনিয়োগ থেকে সরে যেতে পারেন—এ ধরনের সংকটাপূর্ণ কোনো কর্মকাণ্ড যেন দেশে না হয়, সেদিকে আপনারা দৃষ্টি রাখবেন।
দিলারা চৌধুরী
গণতন্ত্র প্রতিষ্ঠার জন্য আমাদের আরও বেশি সহিষ্ণু হতে হবে। সহিষ্ণুতার অভাব সরকারি ও বিরোধী উভয় দলের পক্ষ থেকে দেখা যাচ্ছে। এ ব্যাপারে যে দলই সরকারে যায়, তার দায়িত্ব অনেক বেশি থাকে।
আসিফ নজরুল
বাংলাদেশের তরুণসমাজ অনেক বেশি সচেতন হয়েছে। এর প্রতিফলন একসময় রাজনীতিতে অবশ্যই পড়বে। আমি বিশ্বাস করি, সব ক্ষেত্রে যদি এগিয়ে থাকি, তবে তার প্রভাব আজ অথবা কাল অবশ্যই রাজনীতিতে পড়বে।
মতিউর রহমান
দেশকে এগিয়ে নিয়ে যাওয়ার কাজ সত্যিই খুব কঠিন। এক-দুই বছর সময় কিছুই নয়। যদিও সময় খুবই গুরুত্বপূর্ণ। দেশকে এগিয়ে নিয়ে যাওয়ার জন্য রাজনৈতিক সমঝোতা খুব দরকার। আমাদের কাছে মনে হয়, এখন আর এই সম্ভাবনার বাস্তবতা আছে কি না। এই হতাশার মধ্যেও বলতে হয়, আমাদের ঘুরেফিরে একটি জাতীয় মতৈক্যে পৌঁছানোর জন্য চেষ্টা করতেই হবে। সে জন্য আমাদের নাগরিক সমাজ, গণমাধ্যম, ব্যবসায়ী গোষ্ঠী ও বিশিষ্টজন যাঁরা আছেন, তাঁদের সাহস করে উদ্যোগী হয়ে কাজটিকে এগিয়ে নিয়ে যেতে হবে। ইতিমধ্যে আমাদের নাগরিক ও সুশীল সমাজের মধ্যে বেশ ভয়ভীতি দেখা দিয়েছে। নাগরিক ও সুশীল সমাজের ভূমিকা রাজনৈতিক পরিবর্তনের জন্য অত্যন্ত গুরুত্বপূর্ণ।
আমরা দেখেছি, ষাট, সত্তর, আশি ও নব্বইয়ের দশকের ইতিবাচক রাজনৈতিক পরিবর্তনে সুশীল সমাজ গুরুত্বপূর্ণ ভূমিকা পালন করেছিল। আমরা সরকারি ও বিরোধী দলকে অনুরোধ করব, আমরা যেন সাহসের সঙ্গে আমাদের দায়িত্ববোধ থেকে কাজ করতে পারি, সে পরিবেশ যেন থাকে। তা না হলে ভবিষ্যতে আমাদের জন্য আবারও সংকট দেখা দেবে। আজকে আওয়ামী লীগ সরকারের যতই সফলতা আসুক না কেন, বিরোধী দল যতই সমালোচনা করুক, যদি দেশের মধ্যে একটি সমন্বয়, সমঝোতা, মতৈক্য না হয়, তাহলে সেই সংকটের দিকে আমরা আবারও এগিয়ে যাব। এ বছর আমরা স্বাধীনতার ৪০ বছর পূর্ণ করতে যাচ্ছি। বাংলাদেশ অনেক ক্ষেত্রে অগ্রসর হয়েছে। আমরা চাই, এ বিজয়ের সাফল্য ধরে রেখে সামনের দিকে এগিয়ে যাব। আপনাদের সবাইকে আলোচনায় অংশ নেওয়ার জন্য প্রথম আলোর পক্ষ থেকে ধন্যবাদ ও কৃতজ্ঞতা জানাচ্ছি।
টে লি ফো নে না গ রি ক ম ন্ত ব্য
দায়উভয়েরই, দরকার কঠোর তদারকি ও সমন্বয়
প্রিয় পাঠক, আপনাদের সরাসরি মন্তব্য নিয়ে আমাদের নিয়মিত আয়োজনে এবার জনশক্তি রপ্তানি খাতে ধসের জন্য পরস্পরকে দায়ী করেছেন মন্ত্রী ও রপ্তানিকারক এজেন্সিগুলো: আপনার মন্তব্য কী? প্রশ্নে টেলিফোনের মাধ্যমে মন্তব্য আহ্বান করা হয়েছিল। এ ব্যাপারে আপনারা উৎসাহব্যঞ্জক সাড়া দিয়েছেন। মন্তব্যগুলো ছাপা হলো।
সিরাজুল হক, কলারোয়া, সাতক্ষীরা
এ জন্য পররাষ্ট্র মন্ত্রণালয়ই দায়ী। খুব শিগগির এর সমাধান চাই।
মো. সিরাজুল ইসলাম, শিক্ষার্থী, রাজশাহী বিশ্ববিদ্যালয়
এ জন্য দেশি-বিদেশি এজেন্সিগুলো অনেকাংশে দায়ী। সরকার ও এজেন্সিগুলোর মধ্যে সমঝোতার মাধ্যমে এ সমস্যার সমাধান করতে হবে।
হেদায়েতুল্লাহ, জজকোর্ট, গাজীপুর
এ বিষয়ে সরকার ও এজেন্সির মধ্যে সমঝোতা করে এর সমাধান করাসহ এজেন্সিগুলোকে কঠোর পর্যবেক্ষণে রাখতে হবে। এ সিদ্ধান্ত থেকে সরকার যেন পিছপা না হয়।
মো. নূর নবী, চাকরিজীবী, ফতুল্লা, নারায়ণগঞ্জ
মূলত সরকারের কূটনৈতিক ব্যর্থতাই দায়ী।
সাব্বির, শিক্ষার্থী, সিলেট
এ বিষয়ে সরকারকে যথাযথ উদ্যোগ নিতে হবে এবং তা বাস্তবায়ন করতে হবে। তবেই এ সমস্যার সমাধান সম্ভব হবে।
দেবদুলাল দাস, শিক্ষার্থী, এমসি কলেজ, সিলেট
বায়রা শুধু বিদেশে পাঠানোর সংখ্যা হিসাব করছে কিন্তু ফিরে যে আসছে, সেই হিসাব করছে না। সংকট মোকাবিলায় সরকারের দ্রুত পদক্ষেপ নেওয়া উচিত।
মনি আরণ্য, কৃষক, নবীনগর, সাভার
এজেন্সিগুলোর সঠিক ব্যবস্থাপনার অভাবে জনশক্তি রপ্তানি ক্ষতিগ্রস্ত হচ্ছে। জনশক্তি মন্ত্রী ও মালয়েশিয়া সরকারের বক্তব্য অনুসারে সরকারি ব্যবস্থাপনা জনশক্তি রপ্তানির জন্য সহায়ক হবে।
রুফায়েজ রহমান, শিক্ষার্থী, উত্তরা, ঢাকা
এ জন্য সরকারই দায়ী। বাংলাদেশের বেকার সমস্যার সমাধানে দ্রুত ব্যবস্থা নিতে হবে।
মো. রেজাউল করিম, শিক্ষার্থী, রাজশাহী
এ ধসের জন্য সরকার দায়ী। তারা যেসব প্রতিষ্ঠানকে মনোনীত করছে, তাদের সম্পর্কে বিস্তারিত তথ্য তার কাছে নেই।
মো. আসলাম, শিক্ষার্থী, মুহসীন কলেজ, চট্টগ্রাম
রপ্তানিকারক এজেন্সিগুলো অধিক মুনাফার আশায় অদক্ষ ও অযোগ্য শ্রমিককে মিথ্যা আশ্বাস দিয়ে বিদেশে পাঠায়। এ ছাড়া সরকারের আন্তরিকতারও অভাব রয়েছে।
মো. আকবর হোসেন, সাংবাদিক, নওগাঁ
এ ক্ষেত্রে দায় শুধু সরকারের নয়, সরকারের রিক্রুটিং এজেন্সি ও শ্রমিক—সবাই দায়ী।
মুরাদ, শিক্ষার্থী, চান্দগাঁও, চট্টগ্রাম
দুই পক্ষের অবহেলায় সংকটে মধ্যবিত্ত।
আবুহেনা মোস্তফা কামাল, লালমাটিয়া, ঢাকা
এ জন্য সরকারই দায়ী। কারণ বাংলাদেশ মন্ত্রিপরিষদ শাসিত দেশ, কোনো এজেন্সি শাসিত নয়। দোষারোপ থেকে মনে হয়, এজেন্সিগুলো যাচ্ছেতাই করতে পারে, কারও কিছু বলার নেই।
মাসুম, ব্যবসায়ী, মতিঝিল, ঢাকা
এ জন্য সরকার দায়ী। যদি কোনো গাড়ি দুর্ঘটনা ঘটে, তবে যাত্রী দায়ী হয় না, দায়ী হয় চালক।
ফয়সাল, শিক্ষার্থী, চট্টগ্রাম
সরকার সচেতন হলে ও ব্যবস্থা নিলে দেশবাসী উপকৃত হবে।
আলম সরকার, দেবীদ্বার, কুমিল্লা
এ জন্য মূলত দায়ী দুটি বিষয়—এজেন্সির দৌরাত্ম্য ও আন্তর্জাতিক অর্থনৈতিক মন্দা।
আবদুন নূর, শিক্ষার্থী, পটিয়া, চট্টগ্রাম
কূটনৈতিক সম্পর্কের অবনতি এর জন্য দায়ী।
আবুল কাশেম মজুমদার, ব্যবসায়ী, দিলকুশা, ঢাকা
এক কথায় বললে সরকারই এ জন্য দায়ী।
ওয়াহিদ মুরাদ, নিউ ইস্কাটন, ঢাকা
জনশক্তি রপ্তানিতে ধস গরিব দেশটির জন্য অশনিসংকেত। কার দায়, কার কাজ ইত্যাদি না ভেবে সরকার ও সংশ্লিষ্ট মন্ত্রণালয় ও জনশক্তি রপ্তানির এজেন্সিগুলোকে এ সমস্যা সমাধানে দ্রুত ইতিবাচক দৃষ্টিভঙ্গিতে কাজ করতে হবে।
ইশরাত জাহান, শিক্ষার্থী, সাভার, ঢাকা
জনশক্তি রপ্তানিতে ধসের কারণ বর্তমান সরকার। তারা তো নিজেদের প্রতিশ্রুতি রক্ষা করতে পারেনি এবং এই সেক্টরেও অস্থিরতা তৈরি করেছে।
মো. নজরুল ইসলাম, শিক্ষক, গাজীপুর
জনশক্তি রপ্তানিতে ধসের কারণ হলো, মন্ত্রী ও রপ্তানিকারক এজেন্সিগুলোর মধ্যে সম্পর্কের অবনতি। তাই জনশক্তি রপ্তানি খাতকে ধ্বংসের হাত থেকে রক্ষা করতে হলে মন্ত্রী ও রপ্তানিকারক প্রতিষ্ঠানের মধ্যে সম্পর্ক ও ঐক্য তৈরি করতে হবে।
রিপন মাহমুদ, শিক্ষার্থী, বাঘা, রাজশাহী
সরকার এ ক্ষেত্রে ব্যর্থতার পরিচয় দিয়েছে। রপ্তানিকারকদের ওপর সরকারের বিশেষ নজর চাই।
রফিক আহমেদ, সাভার, ঢাকা
জনশক্তি রপ্তানিতে ধসের জন্য রপ্তানিকারক এজেন্সির চেয়েও শ্রম ও পররাষ্ট্র মন্ত্রণালয়ের ব্যর্থতা বেশি। কূটনৈতিক তৎপরতার যথেষ্ট অভাব রয়েছে।
হুমায়ুন কবীর, ব্যবসায়ী, ইসলামপুর, ঢাকা
জনশক্তি রপ্তানিতে ধসের জন্য শ্রমমন্ত্রী, পররাষ্ট্রমন্ত্রীসহ সরকার দায়ী। আওয়ামী সরকার এলে মধ্যপ্রাচ্যে জনশক্তি রপ্তানি কমে যায়।
আলমগীর হোসেন, ব্যবসায়ী, গাজীপুর
এর জন্য সংশ্লিষ্ট মন্ত্রী এবং বিদেশি দালাল ও এজেন্সিগুলো দায়ী। এ ব্যাপারে সরকারের খুব তাড়াতাড়ি যথাযথ পদক্ষেপ নিতে হবে।
মেজবাহ উদ্দিন, শিক্ষার্থী, ঢাকা বিশ্ববিদ্যালয়
সরকারের পরিকল্পনা যথাযথ বাস্তবায়িত হয় না। তাই অনেক স্তর এজেন্সি তৈরি হয়। বিদেশের চাহিদা যথাযথভাবে পূরণ না করে জনশক্তি রপ্তানি করা হয়। তাই তারা এ দেশ থেকে জনশক্তি নিতে চায় না।
মো. সুলেমান মিয়া, শিক্ষার্থী, ঈশ্বরগঞ্জ, ময়মনসিংহ
জনশক্তি রপ্তানিতে ধসের কারণ, কূটনৈতিক সম্পর্কের ব্যাপক অবনতি। এর মূলে বর্তমান সরকারের সংশ্লিষ্ট বিভাগগুলোর ব্যর্থতা রয়েছে।
নাইমুর রশীদ লিখন, ডুমুরিয়া, খুলনা
এর জন্য শ্রমিকের অদক্ষতাই দায়ী। বিদেশে আমাদের দেশের ইমেজ নষ্ট করে ফেলেছেন কিছু শ্রমিক। এ ছাড়া রয়েছে সরকারের কূটনৈতিক সম্পর্কের অভাব।
মো. এনাম উদ্দিন, লালবাগ, ঢাকা
এ জন্য জনশক্তি মন্ত্রণালয় দায়ী। আমাদের সবচেয়ে বড় বাজার সৌদি আরবে। দেশের সর্বোচ্চ পর্যায়ে সেখানে ওয়ার্ক পারমিট-সম্পর্কিত যে সমস্যা সমাধানের কথা বলা হয়েছিল, দুঃখজনক হলেও সত্য , সেগুলো আজও বাস্তবায়িত হয়নি।
মাহমুদ হাসান, সরকারি বিএম কলেজ, বরিশাল
ব্যর্থতার দায় পুরোপুরি সরকারের। প্রবাসী কল্যাণমন্ত্রীর পদত্যাগ করা উচিত।
কবীর উদ্দিন আহমেদ, ব্যবসায়ী, নয়াপল্টন, ঢাকা
সরকারই মূলত দায়ী। কারণ, এর নিয়ন্ত্রণ পুরোপুরি সরকারের হাতে। এ ছাড়া কিছু দেশি-বিদেশি অসাধু জনশক্তি রপ্তানিকারক দায়ী। অতি দ্রুত এ সমস্যার সমাধান হওয়া উচিত।
বিকাশ দাস, শিক্ষার্থী, ঢাকা কলেজ
সরকার ও বেসরকারি সংস্থা বায়রার দ্বন্দ্ব এর জন্য দায়ী। দুপক্ষের সমঝোতা এ মুহূর্তে জনশক্তি রপ্তানিতে ধস ঠেকাতে কার্যকর ভূমিকা রাখতে পারে।
মো. শামীম সরকার, শিক্ষার্থী, ময়মনসিংহ
বাংলাদেশের জনশক্তি রপ্তানির প্রধান বাজার মধ্যপ্রাচ্য। বর্তমান সরকার ক্ষমতায় আসার পর থেকে এসব দেশের সঙ্গে কূটনৈতিক সম্পর্কের ব্যাপক অবনতি ঘটছে। এর মূলে জামায়াতের নেতা-কর্মীদের গ্রেপ্তারের বিষয়টি আছে কি না, তা খতিয়ে দেখতে হবে।
এম জোবায়ের, শিক্ষার্থী, ময়মনসিংহ মেডিকেল কলেজ
জনশক্তি রপ্তানিতে ধস নামা সরকারের একটি ব্যর্থতা। এ জন্য অদক্ষ শ্রমিক রপ্তানি, সংশ্লিষ্ট খাতে দুর্নীতি, সরকারের বিরূপ মনোভাব ও কূটনৈতিক ব্যবস্থা দায়ী।
অমিত বণিক, উন্নয়নকর্মী, কটিয়াদী, কিশোরগঞ্জ
জনশক্তি রপ্তানি খাতে ধসের জন্য পরস্পরকে দায়ী করা অযৌক্তিক। সরকারি ব্যবস্থাপনায় জনশক্তি রপ্তানি করায় রপ্তানিকারক পক্ষের একাংশ ক্ষতিগ্রস্ত হওয়ায় এ ধরনের দোষারোপ করা হচ্ছে।
ওয়াসিম উদ্দিন, ব্যবসায়ী, চট্টগ্রাম
এর অন্যতম কারণ রাজনৈতিক সহিংসতা, সরকারি ও বিরোধী দল। জনগণের স্বার্থে গঠনমূলক চিন্তাধারা না থাকায় ধ্বংস হচ্ছে জনশক্তি, ক্ষতিগ্রস্ত হচ্ছে অর্থনীতি।
মো. রেজানুর রহমান, শিক্ষার্থী, মিরপুর, ঢাকা
এ সমস্যার জন্য দায়ী সরকার ও এজেন্সিগুলো। তাড়াতাড়ি এ সমস্যার সমাধান হওয়া উচিত।
শফিকুল আলম, রামপুরা, ঢাকা
এর দায় অবশ্যই সরকারের। জনশক্তি রপ্তানিতে সরকারের মনিটরিং নেই। মনিটরিং বাড়ালে এটা আগের অবস্থায় ফিরে আসবে।
রঞ্জিত চন্দ্র সূত্রধর, কালিহাতী, টাঙ্গাইল
এর জন্য দায়ী সরকার ও এজেন্সিগুলো। এজেন্সিগুলোর দুর্নীতির ফলে দেশের ইমেজ নষ্ট হচ্ছে।
সেলিম বিশ্বাস, শিক্ষার্থী, যশোর
রাজনৈতিক দলগুলোর মতানৈক্য, অভিবাসন-সংশ্লিষ্ট কর্তৃপক্ষের যথাযথ পর্যবেক্ষণের অভাব এবং এজেন্সিগুলোর অসততাই এ জন্য দায়ী।
ফারুখ আহমেদ, রাজশাহী
বর্তমান সরকার দেশের মানবসম্পদকে জনশক্তিতে পরিণত করে জনগণের কাঙ্ক্ষিত উন্নয়ন ঘটাচ্ছে। সরকার গঠনের পর থেকে সংশ্লিষ্ট প্রতিষ্ঠানে ধস নামাতে বিএনপি-জামায়াতের লোকেরা তৎপর।
মো. আবদুল মালেক, চাকরিজীবী, সাতকানিয়া, চট্টগ্রাম
সরকারের কূটনৈতিক ব্যর্থতা ও যথাসময়ে পদক্ষেপ না নেওয়ায় জনশক্তি রপ্তানিতে ধস নেমেছে। এ খাতকে বাঁচাতে হলে, মানুষকে প্রতারণার হাত থেকে বাঁচাতে হলে সরকারিভাবে জনশক্তি রপ্তানি করতে হবে। এখনই ব্যবস্থা নিলে বাজার ধরে রাখা সম্ভব।
মো. শেখ সাদী, শিক্ষার্থী, সরকারি সিটি কলেজ, চট্টগ্রাম
এ জন্য মন্ত্রী তথা সরকারকে এককভাবে দায়ী করা ঠিক হবে না। কেননা আন্তর্জাতিকভাবে সমস্যা থাকতেই পারে। এ ক্ষেত্রে পরস্পরকে দায়ী না করে কীভাবে এর সমাধান করা যায়, সে বিষয়ে কাজ করতে হবে।
ছাইফুল্লাহ খালেদ, কুতুবদিয়া, কক্সবাজার
জনশক্তি রপ্তানিতে ধসের জন্য দায়ী উভয়েই। সরকারে উচিত জনশক্তি রপ্তানি স্বাভাবিক রাখতে দ্রুত প্রয়োজনীয় ব্যবস্থা নেওয়া। দেশের স্বার্থে রপ্তানিকারক এজেন্সিগুলোর সেবার মান আরও উন্নত করতে হবে।
মো. পিরান হোসেন, শিক্ষার্থী, চট্টগ্রাম বিশ্ববিদ্যালয়
এজেন্সিগুলোর দুর্নীতিই মুখ্য ভূমিকা পালন করছে।
বিশ্বজিৎ সেন, চট্টগ্রাম
জনশক্তি রপ্তানিতে ধসের জন্য প্রধান প্রভাবক হিসেবে কাজ করছে রাজনৈতিক পটপরিবর্তন। বর্তমান সরকারের নেওয়া কিছু পদক্ষেপ, বিশেষ করে যুদ্ধাপরাধীদের বিচার। মধ্যপ্রাচ্যের রাষ্ট্রগুলোর সঙ্গে সরকারের কিছুটা মতপার্থক্য দেখা দেওয়ায় মনে হয় বর্তমান সংকটের সৃষ্টি।
আবু সায়ীদ চৌধুরী, মগবাজার, ঢাকা
শ্রমমন্ত্রীর অদক্ষতার কারণে এই পরিস্থিতির সৃষ্টি হয়েছে। অচিরেই এই মন্ত্রীকে পরিবর্তন করে সংকট দূর করা হোক।
বজলুর রহমান, আশুলিয়া, ঢাকা
এর জন্য দায়ী এজেন্সিগুলো। এর সমাধান করতে হলে সরকারকে কঠোরভাবে তদারক করতে হবে।
আবু সুফিয়ান, ব্যবসায়ী, ফেনী
আমার মতে, এর জন্য সম্পূর্ণভাবে দায়ী মন্ত্রী।
মাহবুব হাসান, ফকিরাপুল, ঢাকা
এ ধসের জন্য সরকারই দায়ী।
জানে আলম, দেবীদ্বার, কুমিল্লা
জনশক্তি রপ্তানি ধসের জন্য দায়ী বর্তমান সরকার।
মোক্তার হোসেন, শাহজাহানপুর, ঢাকা
ধসের জন্য সরকার ও মন্ত্রী দায়ী।
আমিনুল হক, ব্যবসায়ী, বনানী, ঢাকা
বিষয়টির জন্য পুরোপুরি সরকারই দায়ী।
পুলক চাকমা, শিক্ষার্থী, রাঙামাটি
এর জন্য উভয় পক্ষই দায়ী।
সুমিত বণিক, কিশোরগঞ্জ
দায় অবশ্যই সংশ্লিষ্ট সরকারি নীতিনির্ধারকদের। কারণ, এটি দেশের বৈদেশিক মুদ্রা অর্জনের বৃহত্তম খাত জেনেও তারা কার্যকর পদক্ষেপ নিতে ব্যর্থ। রিক্রুটিং এজেন্সিগুলোর স্বচ্ছতা ও জবাবদিহি নিশ্চিত করাও জরুরি।
আলী আকবর, শিক্ষার্থী, ঢাকা কলেজ
এই ধস আমাদের দেশের জন্য অমঙ্গল বয়ে আনবে। অচিরেই ওসব দেশের সঙ্গে আলোচনার মাধ্যমে এর সমাধান করতে হবে।
</doc>

<doc>
অরণ্যে রোদন
বাংলাদেশ চ্যাম্পিয়ন হবে
বিশ্বকাপ ক্রিকেট নিয়ে আমি এখন থেকেই উত্তেজিত। চার বছর পরপর বিশ্বকাপের মহোৎসবটা আসে এই মাটির পৃথিবীতে; আমাদের বিবর্ণ দিনগুলোকে, বিষণ্ন রাত্রিগুলোকে রঙিন আর ঘটনাবহুল করে তুলবে বলে। আর এবারের বিশ্বকাপের অন্যতম স্বাগতিক দেশ কিনা স্বয়ং বাংলাদেশ, আমার জন্মভূমি বাংলাদেশ! আনন্দে আমার শ্বাস বন্ধ হয়ে আসে। এই রকমের একটা দুনিয়া-কাঁপানো ঘটনা ঘটবে আমাদের এই দেশে!
আমরা শুধু স্বাগতিকই নই, আমরা এই বিশ্বকাপের একটা প্রতিযোগী দেশ। পৃথিবীর ১৪টা দেশ এই চূড়ান্ত প্রতিযোগিতায় জায়গা পাচ্ছে, আমার বাংলাদেশ তাতে এক অনিবার্য অংশী। আর একটা স্বপ্নের বীজ আমার মনে ঢুকিয়ে দিয়েছেন নিউজিল্যান্ডের শিশুসাহিত্যিক ডেভিড হিল। বাংলাদেশ যেদিন নিউজিল্যান্ডকে হারিয়ে এক দিনের সিরিজ ম্যাচে ৪-০তে জয়লাভ করল, সেদিন তিনি বলেছিলেন, ‘আনিসুল, শ্রীলঙ্কা যেবার বিশ্বকাপ চ্যাম্পিয়ন হয়, তার আগে শ্রীলঙ্কার নাম কেউই জানত না। বিশ্বকাপের আগে শ্রীলঙ্কা নিউজিল্যান্ডকে হারিয়েছিল, তখনই পৃথিবী নড়েচড়ে বসল, একটা নতুন শক্তি কি এল ক্রিকেটে! তোমাদেরও বিশ্বকাপটা দেখো ভালো হবে।’
শ্রীলঙ্কা যেবার চ্যাম্পিয়ন হয়, সেই বিশ্বকাপটাও অনুষ্ঠিত হয়েছিল দক্ষিণ এশিয়ায়। এবারও তাই। শুধু তা-ই নয়, অনেকগুলো খেলা হবে বাংলাদেশে। শ্রীলঙ্কার ছিলেন জয়াসুরিয়া। আমাদের আছেন তামিম ইকবাল, যিনি কিনা উইজডেন ক্রিকেটার সাময়িকীর চোখে বর্ষসেরা টেস্ট ক্রিকেটার। এর আগে আমাদের সাকিব আল হাসানও এই মর্যাদা পেয়েছেন। সাকিব আল হাসান এক দিনের ম্যাচের অনেক দিন ধরেই পৃথিবীর এক নম্বর অলরাউন্ডারের জায়গা ধরে রেখেছেন। বাংলাদেশ ইংল্যান্ডের মাটিতে এক দিনের ম্যাচে ইংল্যান্ডকে হারিয়েছে অতিসম্প্রতি। গত বিশ্বকাপে হারিয়েছে ভারতকে, দক্ষিণ আফ্রিকাকে। খেলা হবে আমাদের এশিয়ায়, যেখানে অবশ্যই স্পিনাররা বাড়তি সুবিধা পাবেন। তার ওপর থাকবে সেই অতিবিখ্যাত শিশির-উপাদান, ডিউ ফ্যাক্টর। সবগুলো একখানে করলে, অনেকগুলো সমাপাতন বা কোইনসিডেন্স ঠিকঠাক ঘটে গেলে ব্যাপারটা কি হয় না? কোন ব্যাপারটা? বাংলাদেশ কি এই বিশ্বকাপেই চ্যাম্পিয়ন হতে পারে না?
৯ জানুয়ারি প্রথম আলোর স্টেডিয়াম পাতায় উৎপল শুভ্রকে দেওয়া সাক্ষাৎকারে সাকিব আল হাসান কী বলেছেন আগে শুনে নিই।
সাকিব বলছেন, ‘আমরা ভালো ক্রিকেট খেললে যে কাউকে হারিয়ে দিতে পারি। শুধু ইন্ডিয়ার সঙ্গে ম্যাচটাতে ইন্ডিয়া যদি সেভেন্টি-এইট্টি পার্সেন্ট খেলে আর আমরা হানড্রেড পার্সেন্ট খেলি, তাহলে হয়তো জেতা সম্ভব। তবে এর বাইরে আমাদের গ্রুপে যেসব টিম আছে, হানড্রেড পার্সেন্ট খেলতে পারলে ভালোভাবে ম্যাচ জেতা সম্ভব। গত কিছুদিন যেমন খেলেছি, তাতে একটা আত্মবিশ্বাস তো আমাদের আছেই। আসলে ক্যাম্প শুরু হওয়ার কিছুদিনের মধ্যেই টের পেয়ে যাব, বিশ্বকাপে আমাদের রেজাল্ট কেমন হতে পারে। ক্যাম্পের প্রথম দিন থেকেই একটা ইতিবাচক আবহাওয়া তৈরি হওয়া খুব গুরুত্বপূর্ণ। গত বিশ্বকাপ শুরুর আগেই যেমন আমাদের মনে হচ্ছিল, আমরা ভালো কিছু করতে পারি। আমাদের গ্রুপে দুটি ভালো টিম ছিল, তার পরও সবার মনে হয়েছে, আমরা কিছু করতে পারি। এই বিশ্বাসটা খুব জরুরি। নয়জন প্লেয়ার বিশ্বাস করলেও হবে না। ১১ জনই যদি বিশ্বাস করে, শুধু তাহলেই এই বিশ্বকাপে আমাদের ভালো রেজাল্ট করা সম্ভব।’
শুভ্রর প্রশ্ন, ‘সেই ভালো রেজাল্টটা কী? কী হলে বলবেন, ভালো রেজাল্ট হয়েছে?’
সাকিবের উত্তর, ‘সেকেন্ড রাউন্ডে কোয়ালিফাই করা। বড় দুইটা দলকে হারালে সেকেন্ড রাউন্ড কনফার্ম। একটাকে হারালে হয়তো ফিফটি-ফিফটি চান্স, তখন রানরেটের ব্যাপার আসবে। তবে আমার মনে হয় সম্ভব, এটা অসম্ভব কিছুই নয়। দেশের মাটিতে খেলা, অবশ্যই সেকেন্ড রাউন্ডে যাওয়া সম্ভব। আর সেকেন্ড রাউন্ডে গেলে সেমিফাইনালে যাওয়ার চান্সও খুব বেশি। তখন এক ম্যাচের খেলা...সবারই মনে হবে, ‘একটাই তো ম্যাচ, দেখি না সবাই চেষ্টা করে।’ তা ছাড়া সেকেন্ড রাউন্ডে উঠে গেলে দলের আত্মবিশ্বাসটাই হবে অন্য রকম।’
‘নিউজিল্যান্ডকে হোয়াইটওয়াশ করার পর তো অতি আশাবাদী অনেকে এমনও বলছেন, বাংলাদেশ বিশ্বকাপে চ্যাম্পিয়নও হয়ে যেতে পারে...!’
সাকিব হেসে বলেছেন, ‘আমার কী মনে হচ্ছে জানেন, আমাদের সেকেন্ড রাউন্ডে কোয়ালিফাই করাটাই কঠিন। এটি করতে পারলে খুব ইজি হয়ে যাবে। সেকেন্ড রাউন্ডে কোয়ালিফাই করলে আমরা ফাইনালও খেলে ফেলতে পারি। আর ফাইনাল পর্যন্ত গেলে কী হবে কে বলতে পারে...!’
‘ফাইনালে উঠে গেলে আর চ্যাম্পিয়ন হওয়াটা বাদ থাকে কেন?’
সাকিব হাসি দিয়ে বলেছেন, ‘হ্যাঁ, হ্যাঁ, চ্যাম্পিয়নও হয়ে যেতে পারি। তবে আগে সেকেন্ড রাউন্ডে তো উঠি।’
সাকিব কথা বলেছেন বাস্তবতার ভিত্তিতে দাঁড়িয়ে, আমি স্বপ্নবিলাসী মানুষ। বাংলাদেশ নিয়ে আমার স্বপ্নের কোনো সীমা নেই। আর স্বপ্ন যদি খেতে হয়, তাহলে পোড়া রুটি কেন খাব, পৃথিবীর শ্রেষ্ঠ খাবারগুলোই খাব। আমার স্বপ্ন তাই চ্যাম্পিয়ন বাংলাদেশ। বিশ্বকাপ ক্রিকেটে চ্যাম্পিয়ন বাংলাদেশ। আমি আবদুল্লাহ আবু সায়ীদের এই উক্তির নাছোড় সমর্থক, ‘মানুষ তার স্বপ্নের সমান বড়।’ স্বপ্নটাই যদি আমরা বড় না দেখি, কাজেকর্মে বাস্তবের দুনিয়ায় আমরা বড় হব কী করে! আমাদের ক্রিকেটাররা আগে যখন এশিয়ান কাপে খেলতে যেতেন, তখন তাঁদের জিজ্ঞাসা করা হতো, আপনাদের লক্ষ্য কী? তাঁরা বলতেন, পত্রিকায় সাধু ভাষায় অধিনায়কের সেই বক্তব্য প্রকাশিত হতো, ‘৫০ ওভার ব্যাট করিব’। সেই দিন আমরা কবে পেরিয়ে এসেছি। এখন বাংলাদেশ প্রতিটা খেলায় নামে জয়ের জন্য। প্রতিটা খেলায় জয়লাভ তারা করে না, তবুও সর্বশেষ ১০টা খেলায় তো আমরা বেশির ভাগই জিতেছি, তাই নয় কি? আমরা কেন আশাবাদী হব না?
এই পাগলামোয় এখন আমাকে পেয়ে বসেছে। আমি স্বপ্ন দেখতে শুরু করেছি, বাংলাদেশ বিশ্বকাপে চ্যাম্পিয়ন হবে। ফেসবুকে একটা পাতাও খুলে ফেলেছি, বাংলাদেশ: বিশ্বকাপ চ্যাম্পিয়নস: মিরাকলস ক্যান হ্যাপেন হোয়েন ইউ বিলিভ।
অলৌকিক ঘটনা ঘটে যেতে পারে, যখন তুমি তা বিশ্বাস করো। ম্যারায়া ক্যারির একটা গান আছে:

আমরা এখন ভীত নই আর মোটে
যদিও ভয়ের অনেক কারণই জোটে
আমরা পাহাড় ডিঙিয়েছি অতি উচ্চ
ডিঙোনোর আগে ভাবিনি পাহাড়ও তুচ্ছ!
ঘটে যেতে পারে অলীক ঘটনা বিশ্বাস করো যদি,
যদিও আশার আলো নেই শুধু, হতাশাই নিরবধি,
কী অলৌকিক অর্জিত হবে, কে বা জানে সেই কথা—
যদি বিশ্বাস রাখো তবে তুমি সেটা ঘটাবেই জেনো,
তুমি সেটা ঠিক ঘটিয়ে ফেলবে বিশ্বাস শুধু মেনো। (অনুবাদ লেখকের)

বাংলাদেশ বিশ্বকাপ চ্যাম্পিয়ন হবে, এটা নিশ্চয়ই হবে একটা অলৌকিক অত্যাশ্চর্য ঘটনা। কিন্তু এখন আমি অলৌকিকেই বিশ্বাস করি। এবং বিশ্বাস করি যে বিশ্বাস করলে, স্বপ্ন দেখলেই কেবল সেটা একদিন সম্ভব করে তোলা যায়। যেমন করেছেন মুসা ইব্রাহীম—আর্থিক বাধা, স্বজনদের নিষেধাজ্ঞা সবকিছু তুচ্ছ করে প্রশিক্ষণ, মনোবল, জিদ আর স্থির লক্ষ্য সম্বল করে উঠে পড়েছেন এভারেস্টের চূড়ায়। এখন কি আর আমাদের সেই দিন আছে, যখন আমরা মাঠে নামব সম্মানজনক হারের জন্য? পুরো ৫০ ওভার ব্যাট করার জন্য? আমাদের অকুতোভয় তামিম ইকবাল, মুশফিকুর রহিম আর সাকিব আল হাসান বিগত বিশ্বকাপে শিরোপাপ্রত্যাশী ভারতকে কী তুলাধোনাটাই করেছিলেন! এ বছর তাঁরা আরও পরিপক্ব হয়েছেন।
প্রথমে ১৪টা দল। সাতটা করে দল নিয়ে দুটো গ্রুপ। প্রতি গ্রুপ থেকে চারটা করে দল অর্থাৎ মোট আটটা দল উঠবে দ্বিতীয় পর্বে। তার পর থেকেই নক-আউট। মাত্র তিনটা খেলা জিততে পারলেই চ্যাম্পিয়ন। অলৌকিক ঘটনা কি ঘটতে পারে না? আমরা নিজেরাই যদি বিশ্বাস না করি, স্বপ্ন না দেখি, তাহলে কীভাবে ঘটবে। তাই আমি স্বপ্ন দেখে চলেছি, স্বপ্ন দেখব বলে দুচোখ পেতেছি যে বাংলাদেশই এবার চ্যাম্পিয়ন হচ্ছে।
বলতে পারেন, প্রত্যাশা বড় হলে প্রত্যাশাভঙ্গের বেদনাটাও যে বড় হয়। হায়! জীবনের সর্বক্ষেত্রে মার খেতে খেতে যে আমরা স্বপ্ন দেখতেও ভয় পাই। সত্য, কিন্তু স্বপ্ন দেখতে ভয় পাওয়ার কী আছে? আমরা যে ফুটবল বিশ্বকাপে পুরো দেশটাকে আর্জেন্টিনা আর ব্রাজিলের পতাকা দিয়ে ঢেকে দিয়েছিলাম, তো আর্জেন্টিনা বা ব্রাজিল কি প্রতিবার চ্যাম্পিয়ন হয়েছে? তাই বলে কি আগামী বিশ্বকাপে আমরা আর্জেন্টিনা বা ব্রাজিলের জন্য উন্মত্ত হব না? তাহলে এবার আমরা নিজের দেশের জন্য যদি পাগল হই, ক্ষতি কী!
না, আমি দলের খেলোয়াড়দের কোনো চাপে ফেলতে চাই না। আমরা শুধু তাঁদের জানাতে চাই আমাদের নিঃশর্ত ভালোবাসা, অতুল সমর্থন, অপরিসীম শুভেচ্ছা।
আমরা তোমাদের সঙ্গে আছি, যখন তোমরা ভালো করো তখনো, যখন তোমাদের খারাপ সময় যায় তখনো আমরা তোমাদের ফেলে রেখে যাই না। ইয়াহু পাতার এক সাক্ষাৎকারে সাকিব আল হাসান বাংলাদেশের সমর্থকদের এই ভালোবাসার কথা স্মরণ করে কৃতজ্ঞতা জানিয়েছেন পরিপক্ব এক অধিনায়কের মতোই।
একটা জায়গায় আমরা অবশ্যই চ্যাম্পিয়ন হতে পারি, যদি স্বাগতিক হিসেবে আমরা আমাদের হূদয়ের দরজাটা সারা পৃথিবীর জন্য খুলে রাখি। আমাদের দল হারুক (তা যেন না হয়) বা জিতুক, আমরা পৃথিবীর সভ্যতম জাতির মতো আচরণ করব। আমরা বিদেশি অতিথিদের সম্মান জানাব, ভালোবাসা দেখাব। পথেঘাটে স্টেডিয়ামে হোটেলে রেস্টুরেন্টে বিপণিবিতানে তাঁদের হাসিমুখে শুভেচ্ছা জানাব, তাঁদের সহযোগিতা করব। আমরা সেই ভারতীয় বা পাকিস্তানি উন্মত্ত সমর্থকদের মতো হব না, যারা দল হেরে গেলে খেলোয়াড়দের বাড়ি গিয়ে চড়াও হয়। বরং এ ক্ষেত্রে শ্রীলঙ্কা হতে পারে অনুসরণীয়, তারা ক্রিকেট-অন্তঃপ্রাণ, কিন্তু কখনো ভোলে না যে ক্রিকেটটা একটা খেলাই।
বাংলাদেশের ভাবমূর্তি উজ্জ্বল করার এ হচ্ছে এক মহা সুযোগ। পৃথিবীর অনেক মানুষের ধারণা, বাংলাদেশ পুরোটাই পানির নিচে তলিয়ে গেছে। প্রতিদিনই বন্যা হচ্ছে, ঘূর্ণিঝড় হচ্ছে। সারা পৃথিবী থেকে মানুষজন, সাংবাদিক এ দেশে আসবেন। তাঁরা দেখবেন এক আশ্চর্য দেশ, যে দেশটি পৃথিবীর সবচেয়ে জনবহুল দেশের একটা, মাত্র ৫৫ হাজার বর্গমাইল জায়গা নিয়ে যারা খাদ্যে স্বয়ংসম্পূর্ণ। তাঁরা দেখতে পাবেন এক অপূর্ব বদ্বীপ, যেখানে আছে পৃথিবীর সেরা স্থাপত্যকর্মের একটা—জাতীয় সংসদ ভবন। যাদের আছে পৃথিবীর সবচেয়ে বড় সমুদ্রসৈকত, আছে সবচেয়ে বড় ম্যানগ্রোভ বন। দেখবেন মুসলিম সংখ্যাগরিষ্ঠ দেশটা কতটা গণতান্ত্রিক আর প্রগতিশীল। কিন্তু সবচেয়ে মধুর যে সম্পদ তাঁরা দেখে যাবেন, তা হলো বাংলাদেশের মানুষের হূদয়। আমি একটা পর্যটন কোম্পানির কথা জানি, যারা সুন্দরবনে প্রতিবছর বিদেশি পর্যটকদের নিয়ে যায়, তাঁদের মন্তব্য-খাতায় পর্যটকেরা লিখে রেখে গেছেন, সুন্দরবন দেখে তাঁরা মোহিত, কিন্তু সবচেয়ে বেশি যা তাঁদের মুগ্ধ করেছে তা হলো এই দেশের মানুষের আতিথেয়তা। আমরা যেন আমাদের বিদেশি অতিথিদের আমাদের ঐতিহ্যবাহী আতিথেয়তা দিয়ে মুগ্ধ করতে পারি।
আর আছে ব্যবস্থাপনা। সময় বেশি নেই, কিন্তু নিশ্চয়ই সরকার আর যথাযথ কর্তৃপক্ষ বিশ্বকাপের আগেই শহরগুলোকে, ভেনুগুলোকে, রাস্তাঘাটগুলোকে সুন্দর করে ফেলবে যথাসাধ্য। ইন্টারনেটের ব্লগে একটা প্রচারণা চলছে, সেটা খুবই জোরদার, উদ্বোধনী অনুষ্ঠানে হিন্দি ছবির শিল্পীদের প্রাধান্য থাকবে, বাংলাদেশের সংস্কৃতিকে উপেক্ষা করা হবে। এ বিষয়ে আমি জানার চেষ্টা করেছি। এই বিশ্বকাপের স্বাগতিক দেশ তিনটা। বাংলাদেশ, ভারত, শ্রীলঙ্কা। মূল উদ্বোধনী অনুষ্ঠানে তিন দেশই তাদের ঐতিহ্য ও সংস্কৃতি তুলে ধরার সুযোগ পাবে। আর অংশগ্রহণকারী সব দেশেরই অংশগ্রহণ থাকবে উদ্বোধনী অনুষ্ঠানে। কিন্তু আইসিসির আনুষ্ঠানিক উদ্বোধনী অনুষ্ঠানের বাইরেও অন্য সময়ে বা অন্য দিনে সাংস্কৃতিক অনুষ্ঠান হবে, যেটা আইসিসির অনুষ্ঠানের অংশ নয়, যেটা সারা পৃথিবীর বিভিন্ন টিভি চ্যানেলে প্রচারিত হবে না। তাতে দেশি-বিদেশি শিল্পীরা অংশ নেবেন। কাজেই আমাদের সাংস্কৃতিক ঐতিহ্য বিসর্জন দিয়ে বলিউডি সংস্কৃতি প্রচারের কাজে আমরা ব্যবহূত হব বলে যে প্রচারণাটা জোরেশোরে ইন্টারনেটের ব্লগে ও ফেসবুকে চলছে তা খুব সত্য নয়। তবু কর্তৃপক্ষকে বলি, এ ব্যাপারে নাগরিকদের একাংশের মনে যে প্রশ্ন দেখা দিয়েছে, তার উত্তর আপনারা আনুষ্ঠানিকভাবে দিন। স্বচ্ছতা সব সময়ই ভালো। আর আইসিসির অনুষ্ঠানের বাইরের সাংস্কৃতিক অনুষ্ঠানেও যেন বাংলাদেশের ঋদ্ধ সংস্কৃতি ও ঐতিহ্যের যথাযথ প্রতিফলন থাকে।
অন্যদিকে চমকের ব্যাপারটাও আমাদের মনে রাখতে হবে। উদ্বোধনী অনুষ্ঠানটা সব আয়োজক দেশই পরিকল্পনা করে অতি গোপনীয়তা বজায় রেখে। পর্দা ওঠার পরই সবাই চমকিত হয়, বাহ, বেশ তো দেখাল! ক্রিকেট কর্তৃপক্ষ প্রথম আলোর সাংবাদিকের প্রশ্নের উত্তরে বলেছেন, তারাও চেষ্টা করছেন সারপ্রাইজটা বজায় রাখতে।
বাংলাদেশ চ্যাম্পিয়ন হবে—স্বপ্ন আমার যায় না। আমরা শুধু ক্রিকেটে চ্যাম্পিয়ন হব তা-ই নয়, আমরা জাতীয় জীবনের বহু ক্ষেত্রে চ্যাম্পিয়ন হব। হয়তো আর ২০টা বছর লাগবে এই দেশটাকে বিভিন্ন ক্ষেত্রে সত্যিকারের চ্যাম্পিয়ন করে তুলতে। কিন্তু সাফল্য আসবেই। বাংলাদেশের ক্রিকেটাররা কোনো ম্যাচ জেতার পর সবাই মিলে গলা ছেড়ে আর গলা জড়িয়ে ধরে একটা গান করেন, ‘আমরা করব জয় একদিন। মনের গভীরে আছে প্রত্যয় যে আমরা করব জয় একদিন।’
আমরা অবশ্যই জয়লাভ করব। একদিন না একদিন। আমরা মরে যেতে পারি, কিন্তু আমাদের স্বপ্ন মরবে না। আমরা জাতি হিসেবেই চ্যাম্পিয়ন হব।
</doc>

<doc>
জ্বালানি
গ্যাস আমদানি, সমুদ্রের গ্যাস, নাকি কয়লা
প্রতিবছর গ্যাসের চাহিদা বাড়ছে ১০ শতাংশ হারে। চাহিদা বাড়ার এই হারের সঙ্গে মিলিয়ে উৎপাদন বাড়েনি বলেই গ্যাস নিয়ে আজ অনেকটা হাহাকার অবস্থা চলছে। বাসাবাড়িতে দুপুরে গ্যাস না থাকা এখন স্বাভাবিক ঘটনা। সিএনজি স্টেশন প্রতিদিন বন্ধ রাখতে হচ্ছে চার ঘণ্টা। গ্যাসের নতুন সংযোগ দেওয়া পুরোপুরি বন্ধ রয়েছে। বিদ্যুৎ উৎপাদনও কমেছে গ্যাসের অভাবে। আমাদের জ্বালানি খাত গ্যাসনির্ভর হওয়ার পরও নতুন গ্যাস খোঁজার কাজে প্রতিবেশী যেকোনো দেশের তুলনায় আমাদের চেষ্টা সবচেয়ে কম। তবে গত এক দশকে স্থলভাগে সবচেয়ে বেশি অনুসন্ধানমূলক সাইসমিক জরিপ হলেও খনন করার মতো ভূগঠন আবিষ্কার করা সম্ভব হয়নি। সাধারণভাবে ধারণা করা হয় যে কূপ খনন করা হয়নি, মানে অনুসন্ধান করা হয়নি।
বাংলাদেশে বিদ্যুতের উৎপাদন গ্যাসের ওপর নির্ভরশীল। দেশের বিদ্যুতের ৭০ শতাংশ গ্যাস পুড়িয়ে উৎপাদন করা হয়। কারণ, দামের দিক দিয়ে এটাই সবচেয়ে সাশ্রয়ী। প্রতি ইউনিট বিদ্যুৎ উৎপাদনে ডিজেল ব্যবহার করলে যেখানে খরচ পড়ে ১২ থেকে ১৫ টাকা আর ফার্নেস অয়েল দিয়ে উৎপাদন করলে নয় টাকা, সেখানে গ্যাস দিয়ে উৎপাদন করলে খরচ পড়ে মাত্র এক টাকা। এ কারণে দেশের বিদ্যুতের উৎপাদন গ্যাসনির্ভর হয়ে পড়েছে। সার উৎপাদন, শিল্পকারখানা ও গৃহস্থালির ব্যবহারেও গ্যাসই ভরসা। অথচ স্থলভাগের বাইরে গ্যাস অনুসন্ধানের কাজটি উপেক্ষিতই থেকে গেল!
সাঙ্গু গ্যাসক্ষেত্রের ওপর ভিত্তি করে চট্টগ্রামে গড়ে ওঠা শিল্পকারখানাগুলো পড়েছে চরম গ্যাস-সংকটে। এ ক্ষেত্রে গ্যাসের মজুদের যে হিসাব দিয়েছিল কেয়ার্ন, তা এখন ভুল প্রমাণিত হয়েছে। বিশেষজ্ঞদের অনেকে মনে করেন, বেশি মজুদ দেখানোর বিষয়টি ইচ্ছাকৃত। মজুদ বেশি দেখালে বেশি গ্যাস ওঠানো সম্ভব। নিয়ম অনুযায়ী প্রতিবছর প্রমাণিত মজুদের ৭ শতাংশের বেশি গ্যাস ওঠানো যায় না। মজুদ বেশি দেখালে বেশি গ্যাস ওঠানো যায়। বেশি গ্যাস উঠিয়ে দ্রুত বিনিয়োগ তুলে নেওয়ার কৌশলই এ ক্ষেত্রে কাজ করেছে—এমনটি আমরা ধরে নিতে পারি। এ বছরের নভেম্বরের পর ক্ষেত্র হিসেবে সাঙ্গু আর কিছু দিতে পারবে না। সাঙ্গুর গ্যাসের ওপর নির্ভর করে গড়ে ওঠা শিল্পকারখানাগুলোর তখন কী হবে?
সরকার এ ক্ষেত্রে যে পরিকল্পনা বেছে নিয়েছে, তা হচ্ছে তরল করা গ্যাস (এলএনজি) আমদানি করে গ্যাসের সরবরাহ। কক্সবাজারের মহেশখালীতে এ জন্য টার্মিনাল তৈরি হবে। যে পরিমাণ তরল গ্যাস আমদানি করা হবে, তাতে এই টার্মিনাল থেকে প্রতিদিন ৫০ কোটি ঘনফুট গ্যাসের সরবরাহ করা যাবে। এখন পর্যন্ত সরকারের যে পরিকল্পনা, তাতে ২০১২ সালের মধ্যে এলএনজি আমদানি শুরু করার কথা। মহেশখালী থেকে এই গ্যাস পাইপলাইনে করে চট্টগ্রামে আনতে হবে। প্রথম আলোর এক প্রতিবেদনে এ নিয়ে বিশেষজ্ঞদের মতামত প্রকাশিত হয়েছে। তাঁরা এই সময়ের মধ্যে পাইপলাইন বসানো সম্ভব কি না, সে ব্যাপারে সন্দেহ প্রকাশ করেছেন। এলএনজি আমদানি ও তা বিতরণের যে সময়সীমা সরকার নির্ধারণ করেছে, তা আরও পিছিয়ে যাবে বলেই মনে হচ্ছে। এ বছর নভেম্বরের পর চট্টগ্রামে গ্যাস সরবরাহে সংকটের যে নতুন মাত্রার সূচনা হবে, তা দীর্ঘায়িত হওয়ার আশঙ্কাই বেশি। একসময় এ দেশের গ্যাস রপ্তানি নিয়ে অনেক কথা হয়েছে, এখন দেশটিকে গ্যাস আমদানি করতে হচ্ছে!
জ্বালানির জন্য আমাদের গ্যাস লাগবে এবং আমাদের বর্তমান মজুদ যেহেতু তা পূরণ করতে পারছে না, আমদানি না করে আর উপায় কী? জাপানের নিজস্ব গ্যাস নেই। দেশটি পুরোপুরি আমদানি করা তরল গ্যাসের ওপর নির্ভরশীল। বর্তমান সরকার সাঙ্গুর গ্যাস পুরোপুরি শেষ হয়ে যাওয়ার আগে পরিস্থিতি সামাল দিতে গ্যাস আমদানির উদ্যোগ নিয়ে ভালো কাজ করছে। আরও আগে এই উদ্যোগ নেওয়া গেলে চট্টগ্রাম অঞ্চলের গ্যাসের অভাবের অনিশ্চয়তা এত দিনে অনেকটা কাটত। সরকারের পরিকল্পনা অনুযায়ী যাতে নির্ধারিত সময়ে বা এর যত কাছাকাছি সময়ে এলএনজি আমদানি ও সরবরাহের বিষয়টি নিশ্চিত করা যায়, সে ব্যাপারে বাড়তি উদ্যোগ নেওয়া এখন জরুরি হয়ে পড়েছে।
গত ১০ বছরে যে হারে গ্যাসের অনুসন্ধান হওয়া উচিত ছিল, তা হয়নি সত্য। কিন্তু অনুসন্ধান হলেই গ্যাস মিলবে, এমন আশা কতটুকু? বাংলাদেশ গ্যাসের ওপর ভাসছে—এ ধরনের আওয়াজ বাতাসে মিলিয়ে গেছে। ২০০৮ সালের মার্চে তৈরি করা সার্ক আঞ্চলিক জ্বালানি বাণিজ্যসংক্রান্ত (কান্ট্রি রিপোর্ট বাংলাদেশ) সমীক্ষায় তুলে ধরা তথ্য-উপাত্তে খুব আশার কথা পাওয়া যায়নি। রিপোর্টে বাংলাদেশে গ্যাস পাওয়ার সম্ভাবনার কথা বলা হলেও বড় আকারের গ্যাসক্ষেত্র পাওয়ার সম্ভাবনা কম বলে উল্লেখ করা হয়েছে। বাপেক্সের সাবেক ব্যবস্থাপনা পরিচালক জামালউদ্দীন এই কান্ট্রি রিপোর্ট তৈরির সঙ্গে জড়িত ছিলেন। বিষয়টি নিয়ে সম্প্রতি তাঁর সঙ্গে কথা বলেছি। বাংলাদেশে বড় গ্যাসের মজুদের সম্ভাবনার ব্যাপারে তাঁর নিজের মত এখনো একই। তিনি জানালেন, খুব বড় গ্যাসক্ষেত্র পাওয়ার সম্ভাবনা কম। নেত্রকোনা বা আশপাশের এলাকায় মাঝারি আকারের দু-একটি ক্ষেত্র পাওয়া যেতে পারে। অন্যান্য অঞ্চলে ছোট ছোট ক্ষেত্র পাওয়ার সম্ভাবনা বেশি। সাঙ্গুর অভিজ্ঞতা বিবেচনায় নিলে অগভীর সমুদ্রেও বৃহদাকার ক্ষেত্র আবিষ্কারের তেমন আশা নেই বলে তিনি মনে করেন। বর্তমান গ্যাসক্ষেত্রগুলোতে ত্রিমাত্রিক সাইসমিক জরিপের মাধ্যমে গ্যাসক্ষেত্র ব্যবস্থাপনা উন্নয়নের মাধ্যমে মজুদ উল্লেখযোগ্য পরিমাণে বাড়ানো সম্ভব বলে তিনি মনে করেন। তবে তিনি মনে করেন, ভবিষ্যতে যেসব গ্যাসক্ষেত্র আবিষ্কৃত হবে, সেগুলো সাময়িক চাহিদা দূর করবে মাত্র, জাতীয় অর্থনীতিতে দীর্ঘমেয়াদি ভূমিকা রাখতে পারবে না। তাঁর বক্তব্য মেনে নিলে জ্বালানির ব্যাপারে আর নিজেদের গ্যাসের ওপর নির্ভর করার সুযোগ নেই।
গ্যাস আমদানি, বিশেষ করে, বর্তমান বাস্তবতায় তরল গ্যাস আমদানি একটি বিকল্প। চট্টগ্রাম অঞ্চলের জন্য যে তরল গ্যাস আমদানি হতে যাচ্ছে, তার আওতা হয়তো সামনের দিনগুলোতে বাড়াতে হবে। আরও বড় এবং আরও নতুন এলএনজি প্ল্যান্ট বানাতে হবে, আমদানি বাড়াতে হবে। আন্তর্জাতিক বাজার থেকে যেহেতু গ্যাস কিনতে হবে, ফলে গ্যাসের দামও নিজেদের গ্যাসের মতো হবে না। জাপানের মতো ধনী দেশের পক্ষে হয়তো আমদানি করা এলএনজির ওপর পুরোপুরি নির্ভর করা সম্ভব, কিন্তু বাংলাদেশের পক্ষে এই নির্ভরশীলতা কতটুকু বাড়ানো সম্ভব, সে অর্থনৈতিক হিসাব-নিকাশ করা এখন জরুরি হয়ে পড়েছে। নিজেদের গ্যাসের কথা ভাবলে এখন একমাত্র বিকল্প হচ্ছে গভীর সমুদ্রে অনুসন্ধান। গভীর সমুদ্রে গ্যাসের সম্ভাবনার ব্যাপারে আমরা ভারত ও মিয়ানমারের অভিজ্ঞতা বিবেচনায় নিতে পারি। ভারত তার নিজস্ব সমুদ্র এলাকায় ১০০ টিসিএফ গ্যাস পাওয়ার ঘোষণা দিয়েছে। অন্যদিকে মিয়ানমার সাত টিসিএফ গ্যাস পেয়েছে বলে আমরা জেনেছি। সে বিবেচনায় আমাদের গভীর সমুদ্রেও গ্যাস পাওয়ার আশা করতে পারি। বাংলাদেশের সমুদ্রসীমার আয়তন মূল ভূখণ্ডের প্রায় তিনগুণ। অনুসন্ধানের জন্য বাংলাদেশ গভীর সমুদ্রে ২০টি ও অগভীর সমুদ্রে আটটি ব্লক চিহ্নিত করেছে। চিহ্নিত এই ব্লকগুলোর কিছু নিজেদের এলাকায় পড়ে বলে ভারত ও মিয়ানমার দাবি করেছে। সমুদ্রসীমা নিয়ে ভারত ও মিয়ানমারের সঙ্গে বাংলাদেশের বিরোধ আন্তর্জাতিক পর্যায়ে নিষ্পত্তির অপেক্ষায় রয়েছে। এই বিরোধের মীমাংসা এক দীর্ঘ প্রক্রিয়া। শেষ খবর হচ্ছে, আগামী ফেব্রুয়ারি মাসে জাতিসংঘের মহীসোপান সীমানা নির্ধারক কমিশনে (সিএলসিএস) বাংলাদেশ তাদের দাবি জমা দেবে। বাংলাদেশের এই দাবি নিয়ে আলোচনা ও নিষ্পত্তির জন্য কয়েক বছর সময় লাগবে।
গভীর সমুদ্রের যে ব্লকগুলোর ব্যাপারে ভারত ও মিয়ানমারের আপত্তি নেই, সেগুলোতে গ্যাস খোঁজার উদ্যোগে কোনো বাধা নেই। কিন্তু আমাদের অভিজ্ঞতা কী বলছে? গভীর সমুদ্রে ১০ ও ১১ নম্বর ব্লকে অনুসন্ধান শুরু করার উদ্যোগ শুরু হয়েছে সেই ২০০৭ সাল থেকে। এ দুটি ব্লকে গ্যাস খোঁজার কাজ শুরু করার ব্যাপারে কার্যত কোনো অগ্রগতিই হয়নি। গভীর সমুদ্রে গ্যাসের অনুসন্ধান কবে শুরু হবে, আর কবে সে গ্যাস জাতীয় গ্রিডে যুক্ত হবে, এমন কোনো সম্ভাব্য সন বলার ঝুঁকি কেউ নেবেন বলে মনে হয় না।
জ্বালানির ক্ষেত্রে এখন বাকি থাকল কয়লা। বিশ্বে বিদ্যুৎ উৎপাদনে এই জ্বালানিই ব্যবহূত হচ্ছে সবচেয়ে বেশি। আমাদের দেশে বিদ্যুৎ উৎপাদনে গ্যাসের বাইরে অন্যান্য বিকল্প জ্বালানির বিষয় বিবেচনা করা উচিত ছিল বহু আগে। শিল্প বা সার কারখানায় গ্যাস দিতে না পারলে শুধু বিদ্যুৎ উৎপাদন করে দেশের অর্থনীতির গতি ঊর্ধ্বমুখী রাখা যাবে না। বাংলাদেশে কয়লার মজুদ আছে প্রায় ৩০০ কোটি টন, কোন পদ্ধতিতে উত্তোলন করা হবে তার ওপর নির্ভর করছে উত্তোলনযোগ্য কয়লার পরিমাণ। আগামী দিনে বিদ্যুতের চাহিদা ও উৎপাদনের মধ্যে ভারসাম্য রক্ষার জন্য তাই দেশজ কয়লার পাশাপাশি কয়লার নিয়মিত সরবরাহ নিশ্চিত করতে আমদানির বিষয়টিও বিবেচনায় রাখতে হবে। সব বিবেচনায় কয়লাই হতে পারে বিদ্যুৎ উৎপাদনের সবচেয়ে সহজ ও সুলভ জ্বালানি। কিন্তু দেশজ কয়লা উৎপাদনের পরিস্থিতি কী, তা কারও অজানা নয়। জাতীয় কয়লানীতির এ পর্যন্ত ১০টি সংস্করণ হয়েছে। দশম সংস্করণটি এখন সরকারের অনুমোদনের জন্য বিবেচনায় রয়েছে। কয়লানীতি অনুমোদন, কয়লা উত্তোলন ও তা দিয়ে বিদ্যুৎ উৎপাদনেরও কোনো সম্ভাব্য সময় ঠিক করার সাহস কেউ দেখাবেন বলে মনে হয় না। বিষয়টি সরকারেরও মাথায় আছে। বেসরকারি খাতে আমদানি করা কয়লাভিত্তিক মোট দুই হাজার ৫৫০ মেগাওয়াট ক্ষমতাসম্পন্ন পাঁচটি বিদ্যুৎকেন্দ্র নির্মাণের জন্য পিডিবি গত ২৬ নভেম্বর দরপত্র আহ্বান করেছে।
গভীর সমুদ্রের গ্যাস বা কয়লা উৎপাদন—দুটিই এখনো আমাদের ধরাছোঁয়ার বাইরে। এই বাস্তবতায় বর্তমান পরিস্থিতি মোকাবিলায় তরল গ্যাস আমদানির কোনো বিকল্প দেখা যাচ্ছে না। শুধু মহেশখালীতে এলএনজি প্ল্যান্ট নির্মাণ ও চট্টগ্রামের জন্য প্রতিদিন ৫০ কোটি ঘনফুট গ্যাস সরবরাহই নয়, এর আওতা আরও বাড়ানোর চিন্তা করতে হবে এখনই। আর আমদানি করা কয়লা দিয়েই শুরু করতে হবে বিদ্যুৎ উৎপাদনের কাজ। বিদেশি মুদ্রায় গ্যাস আমদানির ধাক্কা যদি নিজেদের গ্যাস খোঁজার তাগিদ বাড়ায়, গ্যাস উন্নয়নে তহবিলের টাকা অলস পড়ে না থেকে যদি বাপেক্সের তহবিলে যায়, অনুসন্ধান জোরদার হয়—সেটাই হবে বড় পাওনা। কয়লার ক্ষেত্রেও একই কথা বলতে হয়। নিজেদের কয়লা থাকতেও বিদ্যুৎ উৎপাদনের জন্য আপাতত আমদানির বিকল্প নেই। কয়লা উত্তোলনের বাধা সরকার কবে দূর করতে পারবে, কে জানে! তবে কয়লা অনুসন্ধান, উত্তোলন ও কয়লাভিত্তিক বিদ্যুৎ উৎপাদন কেন্দ্র নির্মাণের প্রক্রিয়াগুলো অত্যন্ত দীর্ঘ। অর্থনৈতিক অগ্রগতির বর্তমান ধারা যদি অব্যাহত থাকে, তাহলে প্রায় নিশ্চিত করে বলা যায়, দেশের কয়লা দিয়ে যে সময়ে বিদ্যুৎ উৎপাদন শুরু করা হবে, তখন ওই সময়ের বিদ্যুতের চাহিদা পূরণে এই কয়লা যথেষ্ট হবে না। তখন বরং আরও বেশি কয়লা ও এলএনজি আমদানির জন্য নতুন উৎসের অনুসন্ধান করতে হবে।
</doc>

<doc>
মিডিয়া ভাবনা
ব্যক্তিগত গোপনীয়তা ও সাংবাদিকের নৈতিকতা
সংবাদপত্র তথা গণমাধ্যম মানুষের ব্যক্তিগত গোপনীয়তা কতটা উন্মুক্ত করার অধিকার রাখে, তা নিয়ে সম্প্রতি ভারতে এক বিতর্ক সৃষ্টি হয়েছে। বিতর্কের সূচনা করেছেন ভারতের প্রখ্যাত টাটা গোষ্ঠীর কর্ণধার রতন টাটা। সম্প্রতি ভারতে টু জি মোবাইল ফোনের লাইসেন্স ও রেডিও এয়ারওয়েবের বরাদ্দ নিয়ে বড় ধরনের অনিয়ম ও অর্থ আত্মসাতের খবর উন্মোচিত হয়েছে। এই ঘটনার সঙ্গে ভারতের অন্যতম প্রধান শিল্পগোষ্ঠী ‘টাটার’ নাম জড়িয়ে গেছে। পরিণামে টেলিকমমন্ত্রী এ রাজাকে মন্ত্রিত্ব থেকে পদত্যাগ করতে হয়েছে। অভিযোগ: মন্ত্রী টাটা গ্রুপকে বিনা টেন্ডারে প্রায় পানির দামে টু জি মোবাইল ফোনের লাইসেন্স দিয়েছেন। এতে ভারত সরকারের পৌনে দুই লাখ কোটি রুপির ক্ষতি হয়েছে। এই কেলেঙ্কারির জন্য প্রধানমন্ত্রী মনমোহন সিংকেও বিব্রতকর অবস্থায় পড়তে হয়েছে। লোকসভায় হয়েছে উত্তপ্ত বিতর্ক।
টু জি স্পেকট্রাম-বিষয়ক এই অভিযোগের সূত্র ধরে রতন টাটার সঙ্গে তাঁরই অফিসের ‘করপোরেট লবিস্ট’ নীরা রাডিয়ার সঙ্গে টেলিফোন আলাপের বিস্তারিত বিবরণ ভারতের বিভিন্ন সংবাদপত্রে ছাপা হয়েছে। রতন টাটা বলেছেন, এটা তাঁর ব্যক্তিগত গোপনীয়তার ওপর গণমাধ্যমের হস্তক্ষেপ। গত ২৯ নভেম্বর রতন টাটা এই অভিযোগে সুপ্রিম কোর্টে মামলা করেছেন। তিনি তাঁর আবেদনে বলেছেন: ‘ওই কথোপকথন ফাঁসের সঙ্গে যারা জড়িত, তাদের বিরুদ্ধে দ্রুত ব্যবস্থা নেওয়া উচিত।’ ঘটনাচক্রে কে বা কারা কিসের স্বার্থে ওই তথ্য সংবাদমাধ্যমে ফাঁস করেছে, তা খতিয়ে দেখার জন্য ইনটেলিজেন্স ব্যুরো (আইবি) এবং সেন্ট্রাল বোর্ড অব ডাইরেক্ট ট্যাক্সেসকে তদন্তের নির্দেশ দিয়েছেন কেন্দ্রীয় স্বরাষ্ট্রসচিব জি কে পিল্লাই।
রতন টাটার মতে, সরকার তদন্তের স্বার্থে তাঁর টেলিফোন কথোপকথন ব্যবহার করতেই পারে। কিন্তু সংবাদমাধ্যমে তা ফাঁস করে দেওয়ায় তাঁর ব্যক্তিগত জীবনের গোপনীয়তায় হস্তক্ষেপ করা হয়েছে। কেন্দ্রীয় সরকারকেও এই মামলায় একটি পক্ষ হিসেবে তিনি অন্তর্ভুক্ত করেছেন।
মি. টাটা আরও বলেছেন, নীরা রাডিয়ার সঙ্গে তাঁর কথোপকথনে এমন কিছু ব্যক্তিগত তথ্য রয়েছে, যা কোনোভাবেই তদন্তের কাজে লাগার কথা নয়। তবে একই সঙ্গে তিনি জানিয়েছেন, কেন্দ্রীয় সরকার তাঁর কথোপকথন রেকর্ড করলেও সরকারের সঙ্গে তাঁর কোনো মতানৈক্য নেই। কিন্তু একই সঙ্গে গোপনীয়তা রক্ষার দায়িত্ব সরকারের ওপরেই বর্তায় বলে জানিয়েছেন তিনি। কথোপকথনের আর কোনো টেপ যাতে ফাঁস না হয়, সে জন্যও আদালতের কাছে আবেদন জানিয়েছেন রতন টাটা। পাশাপাশি, ফাঁস হওয়া টেপ উদ্ধারের জন্য কেন্দ্রীয় সরকার ও তার তদন্তকারী সংস্থাগুলোকে নির্দেশ দেওয়ার জন্যও শীর্ষ আদালতকে অনুরোধ করেছেন টাটা। (দৈনিক বর্তমান, কলকাতা, ৩০ নভেম্বর ২০১০)
এই মামলার পরিণতি কী হয়, তা জানার অপেক্ষায় থাকলাম। কিন্তু তার আগে কিছু বিষয় আলোচনা করা যেতে পারে।
রতন টাটা খুব মূল্যবান দুটি কথা বলেছেন। ১. সরকার তদন্তের স্বার্থে তাঁর কথোপকথন ব্যবহার করতেই পারে। কিন্তু সংবাদমাধ্যমে তা ফাঁস হয়ে যাওয়ায় তা তাঁর ব্যক্তিগত জীবনের গোপনীয়তায় হস্তক্ষেপ করা হয়েছে। ২. গোপনীয়তা রক্ষার দায়িত্ব সরকারের ওপরই বর্তায়।
সাংবাদিকতা পেশার আলোকে আমরা এখানে বিষয়টি নিয়ে আলোচনা করতে পারি। ‘সাংবাদিকতা’ পেশা বাংলাদেশের কোনো একক পেশা নয়। এটা আন্তর্জাতিক পেশা। কাজেই সাংবাদিকতায় আন্তর্জাতিক রীতিনীতি, নৈতিকতা আমাদেরও মেনে চলতে হয়। সব সাংবাদিকের জন্যই এটা প্রযোজ্য।
এই প্রসঙ্গে কলকাতার পাক্ষিক দেশ-এর কলামিস্ট জয়শ্রী রায় লিখেছেন: ‘দুর্নীতি প্রকাশের দায় থেকে কোনো ব্যক্তির ব্যক্তিগত পরিসর, চিন্তাভাবনা, মৌখিক আলাপচারিতাকে প্রকাশ্যে বেআব্রু করা কতখানি যুক্তিযুক্ত, তা ভাবার বিষয় বৈকি! আমাদের দেশে (ভারত) রাইট টু প্রিভেসি (প্রাইভেসি) কোনো স্বতন্ত্র সাংবিধানিক অধিকার নয়, জীবন ও ব্যক্তিগত স্বাধীনতার অধিকারের মধ্যেই এটা অন্তর্ভুক্ত। কিন্তু কোনো ব্যক্তিমানুষের রাইট টু প্রিভেসিতে হাত দেওয়া যাবে অ্যাকর্ডিং টু প্রসিডিউর এস্টাবলিস্ট বাই ল। অর্থাৎ এই অধিকার একমাত্র দেশের বিচার বিভাগের। সাংবাদিকের ভূমিকা এ ক্ষেত্রে সীমা নির্ধারণের। সাংবাদিকের সঙ্গে করপোরেট দুনিয়ার সংযোগ এখন সুবিদিত এবং কালের নিয়মে অপরিহার্যও বটে। কিন্তু একজন সাংবাদিক কেন খবর প্রকাশের সময় তাঁর এথিক্যাল গ্রাউন্ডের দিকটা উপেক্ষা করে যাবেন, সে প্রশ্ন উঠতেই পারে। স্বচ্ছ সাংবাদিকতার নিয়ম
হওয়া উচিত এই যে, ব্যক্তিগত সম্পর্ক, বক্তব্যের প্রতিলিপি, মৌখিক আলাপচারিতা বা ব্যক্তিগত কোনো বিষয় জনসমক্ষে আনা যাবে না, যদি না দেশের বা দশের স্বার্থের সঙ্গে বিষয়টির কোনো প্রত্যক্ষ সংযোগ থাকে।
দুর্ভাগ্যের বিষয়, তেমনটি হয়নি। অভিযোগ প্রমাণের আগেই সরকারি তদন্তাধীন তথ্যপ্রমাণ সরকারের হেফাজত থেকে সংবাদমাধ্যমের নাগালে আসা যেমন এক প্রশ্ন, তেমনই সামাজিক দায়বদ্ধতার কথা ভুলে গিয়ে অন্যের ব্যক্তিগত পরিসরে ঢুকে পড়ে তাঁর গোপনীয়তা রক্ষার অধিকারকে খর্ব করাও অনৈতিক।’ (দেশ, ১৭ ডিসেম্বর, ১০)
জয়শ্রী রায়ের এই বিশ্লেষণ খুবই চিন্তা উদ্দীপক। তিনি রতন টাটার মামলা এবং ভারতবর্ষের পটভূমিতে এই মন্তব্য করলেও তা বাংলাদেশের সমাজ ও সাংবাদিকতার জন্যও প্রযোজ্য। আমরা ঢাকার বিভিন্ন টিভি চ্যানেলের ‘খবরে’ অভিযুক্ত ব্যক্তিদের আদালতে নিয়ে যাওয়া ও আসার যে টানাহেঁচড়ার চিত্র দেখি, তা খুবই আপত্তিকর। আমাদের সুপ্রিম কোর্ট আজকাল নানা ব্যাপারে নির্দেশনা দিচ্ছেন। টিভি ক্যামেরার ব্যাপারেও একটা নির্দেশনা তাঁরা দিতে পারেন। অভিযোগ প্রমাণ ও মামলার রায়ের আগে তারা যেন সচিত্র কোনো কিছু প্রচার না করে। মনে রাখতে হবে, আদালত একটি ভিন্ন জায়গা। এখানে ন্যায়-অন্যায় বিচার হয়। আদালতের পরিবেশকে অকৃত্রিম ও শান্তিপূর্ণ রাখা সবার দায়িত্ব। টিভি বা সংবাদপত্রের ক্যামেরা দিয়ে জনমত প্রভাবিত করা যায়। আদালত যদিও জনমতের ওপর নির্ভরশীল নয়, আদালত যুক্তি ও প্রমাণের ওপর নির্ভরশীল। ১/১১-এর সময়ে আদালত, জবানবন্দি, রিমান্ড, সিডি প্রকাশ, একতরফা বক্তব্য ইত্যাদি নিয়ে আদালত ও গণমাধ্যমজগৎ কলুষিত হয়েছিল। আমরা সাংবাদিকেরা প্রায় বিনা প্রতিবাদে তা মেনে নিয়েছিলাম। অনেকে উৎসাহের সঙ্গে এসব অনৈতিক কাজে যুক্ত হয়েছিলেন। আর যেন এ ধরনের অনৈতিক কাজে এ দেশের মিডিয়া যুক্ত হতে বাধ্য না হয়, সে জন্য কিছু একটা কৌশল বের করা দরকার।
রতন টাটার মামলার সূত্র ধরে আমরা মিডিয়া জগতে একটা আলোচনার সূচনা করতে পারি। গণমাধ্যম ব্যক্তিগত গোপনীয়তা রক্ষার ব্যাপারে কতটা দায়িত্বশীল, তা পর্যালোচনা করা দরকার। বাংলাদেশের সংবাদপত্র থেকে কিছু দৃষ্টান্ত তুলে ধরে আলোচনা হলে সাংবাদিকেরা উপকৃত হবেন। রতন টাটা-নীরা রাডিয়ার টেলিফোন কথোপকথনের মতো সিডি পাওয়া গেলে আমরা সংবাদপত্রের পৃষ্ঠাজুড়ে তা কি প্রকাশ করব? এ ব্যাপারে সংবাদপত্রের অবস্থান কী? ব্যক্তিগত গোপনীয়তা বা ‘প্রাইভেসি’ বলতে সাংবাদিকেরা কী বোঝেন, তা গভীরভাবে আলোচনা হওয়া দরকার।
অনেক সাংবাদিক ব্যক্তিগত গোপনীয়তা প্রসঙ্গে বলে থাকেন, ‘পাবলিক ফিগারের আবার প্রাইভেসি কী?’ এটাও একটা ভুল ধারণা। এই ধারণা নিয়েও আলোচনা করা দরকার। এ ধরনের ইস্যু নিয়ে আলোচনা প্রশিক্ষণের একটা গুরুত্বপূর্ণ অংশ হওয়া উচিত। কারণ, আজকের তরুণ সাংবাদিক একদিন সংবাদপত্র, টিভি বা বেতারে নীতিনির্ধারণী পদে যাবেন। তাঁকে বুঝতে হবে সাংবাদিকের নৈতিকতা কী।
ধনী লোক বা বড় শিল্পপতি, বিখ্যাত ব্যক্তি, বড় তারকা কোনো বিপদে পড়লে অনেক সাংবাদিক উল্লসিত হন। তাঁদের সেই উল্লাস প্রতিফলিত হয় তাঁদের লেখায়। এটা সাংবাদিকের বিকৃত মানসিকতা। অসুস্থ মানসিকতা। এ ধরনের মানসিকতা সাংবাদিকতা পেশার জন্য উপযুক্ত নয়। সাংবাদিকের দৃষ্টি হবে বস্তুনিষ্ঠ। তথ্য, প্রমাণ দিয়ে তিনি লিখবেন। উভয় পক্ষের বক্তব্য প্রকাশ করা তাঁর প্রধান শর্ত।
প্রত্যেক রিপোর্টারের একটি প্রিয় চরিত্র হলো: সোর্স। তাঁর সংবাদ সূত্র। সোর্স ছাড়া একজন রিপোর্টার অচল। নানা কারণে সোর্স রিপোর্টারকে সহায়তা করবেন, এটাই স্বাভাবিক। সরকারি কর্মকর্তাদের মধ্যেই সোর্স বেশি। কারণ, খবরের প্রধান উৎস সরকারি অফিস বা মন্ত্রণালয়। শোনা যায়, অনেক সময় সরকারি অফিসের কেউ কেউ টাকার বিনিময়েও খবরের উপাদান সরবরাহ করে থাকেন। এটা দুর্নীতির পর্যায়ে পড়ে।
আমি আবার রতন টাটার মামলা বিষয়ে ফিরে আসছি। এই মামলার রায় কী হবে, তা আমি জানি না। কেউই জানেন না। কিন্তু রতন টাটা ও নীরা রাডিয়ার ফোনালাপের বিষয়বস্তু যার মাধ্যমে সংবাদপত্রে বা টিভিতে এসেছে, আমি মনে করি তাকে শনাক্ত করে শাস্তি দেওয়া উচিত। তাকে শনাক্ত করা তো কঠিন কাজ নয়। টেপগুলো নিশ্চয় কোনো সরকারি কর্মকর্তার তত্ত্বাবধানে ছিল। তিনিই অপরাধী হবেন, সেটাই কি স্বাভাবিক নয়? কাজেই অন্য কোনো উপায়ে টেপগুলো সংবাদপত্রে পৌঁছালেও শাস্তি হওয়া উচিত, যাঁর তত্ত্বাবধানে ছিল, তাঁর। কারণ, তিনি দায়িত্ব পালনে ব্যর্থ হয়েছেন। রতন টাটা ভারতের কেন্দ্রীয় সরকারকে এই মামলায় একটি অভিযুক্ত পক্ষ হিসেবে অন্তর্ভুক্ত করেছেন সংগতভাবেই।
ভারতে কোনো সরকারি সংস্থা স্বরাষ্ট্রসচিবের ‘অনুমোদনক্রমে’ যেকোনো ব্যক্তির ফোন টেপ করতে পারে অনূর্ধ্ব দুই মাসের জন্য। কিন্তু সেই ফোনালাপ শুধু কোনো মামলার তদন্তের স্বার্থেই ব্যবহার করতে হবে। সংবাদমাধ্যমে বা অন্যত্র তা ব্যবহূত হতে পারে না। রতন টাটা এই পয়েন্টেই মামলা করেছেন।
আমাদের দেশে এখনো অনেক সংবাদপত্র ও টিভি সাংবাদিকতার নীতিমালা অনুসরণ করে না। সাংবাদিকতা পেশায় তারা হয় মতলববাজ, নয় অদক্ষ। এদের হাত থেকে সাংবাদিকতা পেশাকে রক্ষা করতে হবে। ভারতে রতন টাটার প্রাইভেসি-বিষয়ক এই মামলা আমাদের সাংবাদিক সমাজের জন্য একটা শিক্ষণীয় বিষয় হতে পারে।
নতুনকে স্বাগত। ঢাকা থেকে ফার্স্ট নিউজ নামে ইংরেজি ভাষায় একটি সংবাদ ম্যাগাজিনের প্রকাশনা শুরু হয়েছে কয়েক মাস আগে। সম্পাদক: মোহাম্মদ বদরুল আহসান। ইংরেজি ভাষায় এর আগে সাপ্তাহিক ম্যাগাজিন ছিল না, তা নয়। তবে সেগুলো তেমন মানসম্পন্ন ছিল না। পেশাদারির অভাবও ছিল। ফার্স্ট নিউজ সেই দিক থেকে আকর্ষণীয় ও মানসম্পন্ন। ভারত, পাকিস্তান বা থাইল্যান্ড থেকে প্রকাশিত ইংরেজি সংবাদ ম্যাগাজিনগুলোর পাশে এটিকে রাখা যায়। এটা কম কৃতিত্ব নয়। বাংলাদেশে তুলনামূলকভাবে ইংরেজি পত্রিকার পাঠক কম। ফার্স্ট নিউজ কতটা পাঠক আকর্ষণ করতে পারবে, বলা মুশকিল। তবে পাঠক বৃদ্ধির জন্য এবং বাংলাদেশকে বিদেশে প্রতিনিধিত্ব করার জন্য এ রকম একটি মানসম্পন্ন ইংরেজিভাষী সংবাদ ম্যাগাজিনের খুব প্রয়োজন ছিল। প্রকাশক ও সম্পাদককে অভিনন্দন।
</doc>

<doc>
সময়ের প্রেক্ষিত
তোমাকে ধন্যবাদ মুহামেদ বুআজিজি
মুহামেদ বুআজিজির প্রত্যাশা তেমন বেশি কিছু ছিল না। তবে তার পরও সামান্য সেই প্রত্যাশা তার পূরণ হয়নি। গরিবের প্রত্যাশা বরাবরই সামান্যতেই সীমাবদ্ধ থাকলেও সমাজ ও রাষ্ট্র অনেক ক্ষেত্রেই সেই সীমিত প্রত্যাশার সামনে বাধা হয়ে দাঁড়ায়। বিশ্ববিদ্যালয়ের পাট শেষ করা তিউনিসীয় সেই যুবক ছোটখাটো এক চাকরির সন্ধানে ছিল, যা থেকে পাওয়া মাসিক বেতন বেঁচে থাকার কোনো একটা পথ তার জন্য হয়তো করে দিতে পারত। তবে মাসের পর মাস অপেক্ষায় থেকেও সে রকম ছোটখাটো কোনো চাকরিও যখন তার ভাগ্যে জোটেনি, সেই অবস্থায় একসময় হতাশ হয়েই পথে সে নেমেছিল ফল আর সবজির বোঝা ফেরি করে সামান্য কিছু উপার্জনের একেবারে ন্যূনতম প্রত্যাশা নিয়ে। সেই উপার্জন আক্ষরিক অর্থেই অনাহারের কষ্ট থেকে সাময়িক মুক্তি তার জন্য অন্তত এনে দিতে পারত।
মাস খানেক আগের ঘটনা এটা। বেকারত্বের অভিশাপ থেকে মুক্ত হতে পারার চিন্তায় এক যুবক পথে নেমেছে পরিশ্রম করে যাওয়ার মধ্য দিয়ে সৎপথের সামান্য উপার্জন নিশ্চিত করে নিতে। তবে সেখানেও রাষ্ট্রীয় প্রশাসন তার সামনে হঠাৎ করেই বাধা হয়ে দাঁড়ায়। তিউনিসিয়ার শান্ত এক মফস্বল শহর সিদি বুজিদের বেকার সেই শিক্ষিত তরুণের জন্য এমনকি ফলমূল আর সবজি বিক্রি করে সামান্য উপার্জনের পথ বন্ধ করে দিতে পুলিশ পিছপা হয় না। মুহামেদ বুআজিজির অপরাধ, পণ্য বিক্রির অনুমোদনপত্র তার নেই। ফলে সেই অজুহাতে পেশার পথই পুলিশ কেবল তার জন্য বন্ধ করে দেয় না, সেই সঙ্গে সামান্য যে পণ্য শেষ সঞ্চয়ের অর্থে বিক্রি করতে পারার আশায় সে কিনে এনেছিল, তার পুরোটাও পুলিশ তার কাছ থেকে নিয়ে নেয়। ফলে একেবারে পথে পড়তে হয় বিশ্ববিদ্যালয়ের লেখাপড়া শেষ করা ২৬ বছর বয়সী যুবককে। শিক্ষিত যুবক হওয়ার কল্যাণে দেশের সাম্প্রতিক হালচাল সম্পর্কে অবগত হওয়ায় এটাও তার জানা ছিল যে প্রয়োজনীয় অনুমোদন লাভের কাগজ হাতে পেতে হলে যে পরিমাণ অর্থ বিভিন্ন সরকারি অফিসে ঘুষ হিসেবে তাকে দিতে হবে, তার সামান্য অংশবিশেষও তার কাছে নেই। ফলে অন্য কোনো পথ খুঁজে না পেয়ে সিদি বুজিদের নগরকেন্দ্রে শরীরে পেট্রল ঢেলে নিজের গায়ে সে আগুন ধরিয়ে দেয়। মুহামেদ বুআজিজির তখন নিশ্চয়ই জানা ছিল না যে সেই আগুন কেবল তার জীবনই হরণ করবে না, সেই সঙ্গে দেশজুড়ে এর লেলিহান শিখা ছড়িয়ে দিয়ে আকণ্ঠ দুর্নীতিতে নিমজ্জিত এক সরকারের বেদিকেও তা করে দেবে লন্ডভন্ড।
মুহামেদ বুআজিজি সেদিন অবশ্য তাৎক্ষণিকভাবে মারা যায়নি। পুড়ে যাওয়া দেহ নিয়ে হাসপাতালে চিকিৎসাধীন থাকা অবস্থায় কয়েক দিন পর সে প্রাণ ত্যাগ করে। তবে তত দিনে তার দেহের উত্তপ্ত আগুন ছড়িয়ে পড়ে দেশের মানুষের হূদয়জুড়ে, বঞ্চনা আর অবহেলার স্বৈরাচারী শাসনের শৃঙ্খল থেকে দেশকে মুক্ত করতে পারার সাহস যে আগুন কিনা একই সঙ্গে তাদের মনে এনে দেয়।
বেকারত্বের অভিশাপ দেশটি জুড়ে এতটাই প্রকট হয়ে উঠেছিল যে বুআজিজি যেদিন শরীরে পেট্রল ঢেলে আগুন ধরিয়ে দেওয়ায় নিয়োজিত হয়েছিল, তার ঠিক পাঁচ দিন পর গণ-অসন্তোষ দানা বেঁধে ওঠার মুখে ২২ বছর বয়সী আরেক বেকার যুবক সেই সিদি বুজিদ শহরে দেহে বিদ্যুতের তার পেঁচিয়ে নিয়ে আত্মহননের পথ বেছে নিয়েছিল। দুই যুবকের আত্মহনন শেষ পর্যন্ত দেশবাসীর বিবেককে জাগ্রত করে তোলে এবং দলমত-নির্বিশেষে তিউনিসিয়ার অপামর জনসাধারণ প্রতিবাদে রাজপথে নেমে আসে।
তিউনিসিয়ার সমস্যা কেবল বেকারত্বে সীমিত নেই, বিশ্ব অর্থনীতির মোড়লদের তুষ্ট করতে নিজেকে আজীবনের রাষ্ট্রপতি ঘোষণা করতে যাওয়ার উদ্যোগ নেওয়া রাষ্ট্রপ্রধান জায়নাল আবেদিন বেন আলী দেশে যে তথাকথিত উদার অর্থনৈতিক ব্যবস্থা প্রবর্তন করেছিলেন, তা একসময় অবশ্যম্ভাবী পথে এগিয়ে গিয়ে ধনী আর দরিদ্রের মোটা দাগের বিভাজনে দেশটিকে ভাগ করে দেয়। এর একদিকে অবস্থানকারী সুবিধাভোগী মুষ্টিমেয় ধনিক শ্রেণী অসম্ভব বিলাসবহুল জীবন যাপন করতে থাকলেও দরিদ্র আর মধ্যবিত্তের জন্য সীমিত আয়ে জীবনধারণ হয়ে ওঠে খুবই কষ্টকর। ফলে দৃষ্টিকটু সেই বিভাজনও অজান্তে ছড়িয়ে দিতে থাকে ঘৃণার আগুন, হালকা যে আগুনের উত্তাপ দেশের শাসক গোষ্ঠী একেবারে শেষ মুহূর্তে তা দাবানলে রূপ নেওয়ার আগ পর্যন্ত মোটেও অনুভব করতে পারেনি।
এক কোটির কিছু কম জনসংখ্যার দেশ তিউনিসিয়ায় ৫০ শতাংশের বেশি নাগরিকের বয়স ২৫ বছর কিংবা তারও কম। জনসংখ্যার কাঠামোগত হিসাবের দিক থেকে দেশটি তাই হচ্ছে আমাদের বাংলাদেশের মতোই তরুণ টগবগে রক্তে পরিপূর্ণ এক দেশ। ফলে দেশের সেই সংখ্যাগরিষ্ঠ তরুণদের জন্য চাকরির সুযোগ করে দিতে না পারলে সামাজিক অশান্তির পথই কেবল তা আরও কিছুটা প্রশস্ত করে দিতে বাধ্য। তিউনিসিয়ার সাম্প্রতিক পরিস্থিতি আবারও সেই প্রমাণ নিয়ে আমাদের সামনে এখন উপস্থিত।
সেই সঙ্গে মনে হয় দেশের জনগণকে বঞ্চিত রেখে বিলাসবহুল জীবনযাপনে শাসক গোষ্ঠী আর ধনিক শ্রেণী মত্ত থাকলে এর পরিণতিতে যে ছালাসহ আম হারিয়ে ফেলার পরিস্থিতি তাদের সামনে দেখা দিতে পারে, সেই সত্যতাও অন্যদিকে আবার তিউনিসিয়া তুলে ধরছে। লাগামহীনভাবে ক্ষমতা ভোগ করতে পারার অবস্থা তিউনিসিয়ার রাষ্ট্রপ্রধানের দ্বিতীয় স্ত্রীকে অনেকটাই ঠেলে দিয়েছিল ইমেলদা মার্কোস আর মাদাম সুহার্তোর পথে, বিত্তের পাহাড় গড়ে নেওয়ার স্বপ্নে যে অবস্থায় তিনি থেকেছেন বিভোর। তবে মাদম বেন আলীর আসক্তি শুধু জুতা কিংবা ১০ শতাংশের ভাগবাটোয়ারা পাওয়ার হিসাবে সীমিত থাকেনি। দেশজুড়ে বিলাসবহুল বিভিন্ন বাড়িঘর আর ভূসম্পত্তি হাতিয়ে নেওয়ায় তিনি হয়ে উঠেছিলেন সিদ্ধহস্ত। ফলে স্বাভাবিকভাবে বঞ্চনার একেবারে শেষ প্রান্ত থেকে উঠে আসা জনগণের ঘৃণার আগুন ধাবিত হয়েছিল সেই পরিবারটির দিকে, নাগরিকদের বঞ্চিত করার অর্থ দিয়ে যাঁরা গড়ে তুলেছিলেন নিজেদের সম্পদের পাহাড়। ক্ষমতার নেশা আর মোহ অবশ্য সে রকম কোনো চিন্তা ঘুণাক্ষরেও তাঁদের মনে জায়গা করে দিতে পারেনি যে জনতার তাৎক্ষণিক বিচার একদিন এর পুরোটা থেকেই তাদের ন্যায়সংগতভাবে বঞ্চিত করবে। রাতের অন্ধকারে প্রাণের ভয়ে দেশ ছেড়ে পালিয়ে যাওয়ার সময় সম্পদ হারানোর অশ্রু তাদের চোখে দেখা দিয়েছিল কি না, তা অবশ্য বলার কোনো উপায় নেই। তবে সবচেয়ে মূল্যবান সম্পদ প্রাণটি বেঁচে যাওয়ায় তারা হয়তো বাড়িঘর আর অন্যান্য সম্পদের শোকে শোকাহত হতে পারার অবস্থায় তখন ছিল না।
জনতার রুদ্ররোষ বরাবরই এতটা প্রবল। সেই রুদ্ররোষ জাগিয়ে তোলার অনুঘটকের ভূমিকা তিউনিসিয়ায় পালন করে গেছে আত্মাহুতি দেওয়া এক বেকার যুবক। নিজের প্রাণের বিনিময়ে সে আবারও দেখিয়ে দিয়ে গেছে, মানুষ চূড়ান্ত অসহায় কখনোই নয়। হতে পারে, আজ হয়তো তারা সমানে পিছু হেঁটে চলেছে। তবে দেয়ালে পিঠ ঠেকে গেলে ঘুরে দাঁড়াতেও মানুষ কালক্ষেপণ করে না। অতীতে আমাদের জীবদ্দশায়ও এটা আমরা একাধিকবার লক্ষ করছি। তবে তার পরও মনে হয় সে রকম অভিজ্ঞতা থেকে পাওয়া শিক্ষা সব সময় কেন যেন থেকে গেছে ক্ষণস্থায়ী। সবকিছু ভুলে গিয়ে আবারও আমরা হেঁটে গেছি সেই একই পথে, যখন কিনা বিদ্যুৎ যে একদিন আসবে, সেই প্রতিশ্রুতিকে গ্রহণযোগ্য করে তোলার ভাঁওতাবাজির খেলা দেখিয়ে শুধু খাম্বা বসিয়ে কোটি কোটি টাকা লুটপুটে খেয়েছে ক্ষমতার রজ্জু হাতে ধরে বসে থাকা লোকজন।
তবে তিউনিসিয়ায় এবারের ঘটনা মনে হয় এ কারণে ব্যতিক্রমী হয়ে দেখা দেবে যে আমাদের সময় এখন অজান্তেই হয়ে উঠৈছে এমন এক ডিজিটাল সময়, যখন কিনা চারদিকে কী হচ্ছে তা জানতে পারার জন্য সরকারি ভাষ্যের অপেক্ষায় থাকার আর প্রয়োজন নেই। ডিজিটাল বিপ্লব এখন বিশ্বজুড়ে প্রতিটি দেশেই নিজ থেকে ছড়িয়ে পড়েছে, যার কল্যাণে আমরাও তাৎক্ষণিকভাবে জেনে যাচ্ছি, কে লাগাচ্ছে খাম্বা আর কে-ই বা পাঁয়তারা করছে পুকুর চুরির। ফলে ডিজিটাল বিপ্লবকে প্রকৃত অর্থে অর্থবহ করে তুলতে হলে যেকোনো দেশেই সবচেয়ে বেশি যা প্রয়োজন তা হলো, সম্পদের বণ্টন যেন দৃষ্টিকটু রকম বৈষম্যময় পরিবেশ গড়ে না তোলে, সেদিকে সচেতন থাকা। কেননা, ডিজিটাল দেশই কিন্তু নাগরিকদের চোখে আঙুল দিয়ে আরও ভালো করে দেখিয়ে দেবে, কে বা কারা বেকার আর অভুক্ত জনগণকে বঞ্চিত করে গড়ে নিচ্ছে নিজেদের সম্পদের পাহাড়।
    লেখককে ধন্যবাদ। হ্যা, আমাদের 'ডিজিটাল' দেশেও আপনার বর্নিত অবস্থার আলামত পরিষ্কার হয়ে উঠছে। সরকারী দলের প্রতিশ্রুতি ভংগের লাগাতার ঘটনা, দলীয় চেলা-চামুন্ডাদের লাগামহীন আচরন, খুনী-লুটেরাদের অবাধ প্রশ্রয়, আইনের শাসনের প্রতি সুষ্পষ্ট অনীহা, শাক দিয়ে মাছ ঢাকার অব্যহত অপচেষ্টা - এ সবই চলছে বেপরোয়াভাবে। দেশটা যেন বিশেষ কোন দলের, জনগনের নয়। এই অবস্থা চলতে থাকলে হয়ত অদুর ভবিষ্যতে আবার একটা মুক্তিযুদ্ধ দেখার সৌভাগ্য হতে পারে। এবং এবার আপনার বর্ননার 'রাজা-বাদশাদের ' অবস্থা তার থেকে খুব বেশী আলাদা নাও হতে পারে। 
</doc>

<doc>
গন্তব্য ঢাকা
জল, মাটি আর খেতের স্মৃতি
পাশ দিয়ে বয়ে চলেছে আড়িয়াল খাঁ নদ। বাড়ি থেকে নদের দূরত্ব নেহাত কম নয়। ভ্যানে যেতেই লাগে প্রায় ১৫ মিনিট আর হাঁটাপথে আধঘণ্টা তো বটেই। সেই নদের সীমাহীন জলে বড়শি বা জাল ফেলে মাছ ধরার আনন্দের কাছে এই দূরত্বটুকু নস্যি। তাই রোজই ছুটে যাওয়া হতো জলের টানে। তারপর দিন শেষে মাছ নিয়ে ঘরে ফেরা। কী মজাই না হতো তখন! আবার কখনো কখনো ঘটত নানা ঘটনা। এই যেমন, একবার বন্ধু হাবিবের সঙ্গে গেছি মাছ ধরতে। তখন ছিল শীতের সময়। কনকনে শীতের মধ্যে আমরা দুজন নদের ধারে বসে আছি। বিকেল পাঁচটা থেকে বসে আছি, রাত আটটা বেজে যায়, কোনো মাছের দেখা নেই। আমরা বসে আছি আর মুড়ি খাচ্ছি। হঠাৎ দেখি বড়শিতে টান লাগল। আমরা তুলতে গেছি, দেখি অনেক ভারী। হাবিব বলল, মনে হয় ঝোপে বড়শি আটকেছে, কোনো মাছ নেই, ছেড়ে দে। আমি তাই বড়শি টানা ছেড়ে দিলাম। কিছুক্ষণ পর আবার বড়শির সুতা ধরে টানছি, দেখি হালকা লাগে। তীরের কাছাকাছি আসার পরই আবার বড়শিতে টান লাগল। আর এত জোরে টান লাগল যে মনে হলো আমাকেই টেনে নিয়ে যাবে। আমি তাড়াতাড়ি একটা গাছে সুতাটাকে পেঁচিয়ে দিলাম। কিন্তু আমার হাত কেটে একাকার। মনে হয়, সেই মাছটার ওজন ৩০ কেজির মতো ছিল। মাছটা ধরতে পারলাম না। পরে আবার বড়শি ফেলে শেষরাতের দিকে একটা বোয়াল মাছ পেয়েছিলাম। সেটাও অনেক বড় ছিল। ওজন ছিল প্রায় ১১ কেজি।’ এক নিঃশ্বাসে কথাগুলো বলে যাচ্ছিলেন তিনি আর আমিও শুনছিলাম তেমনই আগ্রহ নিয়ে। নদীর ধার, কনকনে শীত, বন্ধুর সঙ্গ, মুড়ির শব্দ আর বোয়াল মাছ ধরার আনন্দ—সবই তো যেকোনো গ্রামছাড়া মানুষকে নিজের নাড়ির টানের কথা স্মরণ করিয়ে দিতেই যথেষ্ট।
যাঁর মাছ ধরার এমন রোমাঞ্চকর কাহিনি এতক্ষণ শুনলাম, তাঁর নাম মোহাম্মদ শহীদ। ফরিদপুর জেলার ভাঙ্গা থানার কাউরুবেড়া ইউনিয়নে তাঁর বাড়ি। তাঁদের গ্রামের নামটি ‘খাট্টা’ হলেও মানুষগুলো যে মিঠা, সেটা বলতে ভোলেন না মোহাম্মদ শহীদ। আজ ১৬ বছর হলো ঢাকায় আছেন তিনি, কিন্তু সেসব স্মৃতি এখনো অমলিন তাঁর মনে। বাবা, মা এবং এসব ভালো লাগার ক্ষেত্র—সব ছেড়ে জীবিকার টানে একদিন বোনজামাই ওহাব মোল্লার সঙ্গে ঢাকায় এসেছিলেন তিনি। ‘না, এখন সব সয়ে গছে। ঢাকায় থাকতেও এখন খারাপ লাগে না। তা ছাড়া ভালো লাগার আরও একটি ক্ষেত্র তৈরি হয়েছে এখানে। সেটা হলো গান। আমি সংগীত খুব ভালোবাসি। গ্রামে যখন থাকতাম তখন কেবল কোনো অনুষ্ঠানে গান গাইতাম। কিন্তু এখন আমরা রোজই রাতে গানের আসর বসাই। রাত নয়টা থেকে আমাদের গান চলে রাত একটা পর্যন্ত। কখনো বা সারা রাতই আমরা একসঙ্গে গান গাই। আমরা ১০-১৫ জন একসঙ্গে গান করি। যখন গ্রামে যাই তখন তো এভাবে গান করতে পারি না, তাই খুব খারাপ লাগে।’ নিজের শখকে নিয়েই এখন সুখী মোহাম্মদ শহীদ।
ঢাকায় আসার পাঁচ বছর পর স্ত্রী পিয়ারা বেগমকে নিয়ে এসেছেন তিনি ঢাকায়। ‘বড় ছেলে সোহাগ থাকে দেশে, আমার বাবা-মায়ের কাছে। নয় বছরের মেয়ে শ্রাবণী থাকে আমার কাছে আর পড়াশোনা করে তৃতীয় শ্রেণীতে। আর ছোট ছেলে তরিকুল পড়ছে প্রথম শ্রেণীতে। আমার ছেলেমেয়েদের নিয়ে আমার স্বপ্ন, ওরা সততার সঙ্গে কাজ করে খেয়ে-পরে বাঁচবে। আমার বউ বা সন্তানেরা কেউ গান জানে না। তরিকুলকে তাই আমি গান শেখাতে চাই।’ বুকের মধ্যে এই ছোট্ট স্বপ্নটাই লালন করেন মোহাম্মদ শহীদ।
শহীদ গ্রাম ছেড়েছেন আজ অনেক দিন। এক মাস বা দুই মাস পর পর গ্রামে যাওয়া হয় তাঁর। বাবা-মা আছেন, ছোট ভাই আছে আর ছেলে সোহাগও তো আছে। প্রতিমাসেই বাড়িতে টাকা পাঠিয়ে দেন তিনি। কে জানে, কবে গ্রামে একেবারে ফেরা হবে কিংবা হবে কি না? এখানে তো স্বল্প পুঁজি দিয়ে এই ব্যবসা শুরু করে দিনে প্রায় ৫০০ টাকা আয় হয়। কিন্তু গ্রামে গেলে কী করবেন তিনি?
ঢাকার আগারগাঁওয়ে বিসিএস কম্পিউটার সিটি এবং লায়ন্স চক্ষু ইনস্টিটিউট ও হাসপাতালের মাঝের সরু পথটিতে রোজ বিকেল পাঁচটা থেকে রাত আটটা পর্যন্ত ভেলপুরি বিক্রি করেন তিনি। আর বেলা ১১টা থেকে থাকেন শেরেবাংলা গার্লস ও বয়েজ স্কুলে। ৩৯ বছর বয়সী এই মানুষ খাট্টা নামের গ্রামটিকে ভুলতেও পারেন না আবার ঢাকার সংগীতের আসরের টানও ছাড়তে পারেন না। সর্বোপরি আয়ের দুশ্চিন্তা তো রয়েছেই। তাই সবকিছুই এখন ভাগ্যের ওপর ছেড়ে দিয়ে মোহাম্মদ শহীদ বলেন, ‘দেখি কী হয়?’
</doc>

<doc>
ফিরে দেখা
ঊনসত্তরের মহান গণ-অভ্যুত্থানের কথা
আজ ঐতিহাসিক গণ-অভ্যুত্থান দিবস। বাঙালি জাতির সংগ্রামের ইতিহাসে এক উজ্জ্বলতম দিন। ১৯৬৯-এর এই দিনে উত্তাল সংগ্রামের যে দাবানল জ্বলে উঠেছিল, তা আজও চেতনায় সমুজ্জ্বল। স্বৈরশাসক আইয়ুব খান মনে করেছিলেন, বাংলার মানুষ চিরকাল থাকবে দাসত্বের শৃঙ্খলে আর তাঁর মসনদ হবে চিরস্থায়ী। তাই বাঙালির মুক্তির সনদ ছয় দফা দেওয়ার কারণে বাঙালি জাতীয়তাবাদের মহান নেতা বঙ্গবন্ধু শেখ মুজিবকে ফাঁসির মঞ্চে ঝোলাতে চেয়েছিলেন। কিন্তু সেদিন বিক্ষুব্ধ বাংলার সন্তানেরা এতটাই দ্রোহের আগুনে জ্বলে উঠেছিল যে গণ-অভ্যুত্থানের পথে আইয়ুব খানকে ক্ষমতার মসনদ থেকে বিদায় জানায়। আর কৃতজ্ঞ জাতি মুক্ত করে আনে তাদের প্রিয় নেতা শেখ মুজিবকে। আমাদের ইতিহাসের ভাঁজে ভাঁজে রয়েছে রক্তে লেখা আত্মদান আর বিজয়ের গৌরব।
১৯৬৯-এর ২৪ জানুয়ারির ঝলমলে শীতের সকালটি আমাদের জীবনে অবিচল সংগ্রামের মধ্য দিয়ে শুরু হয়েছিল। সন্ধ্যার অন্ধকার নেমে আসার আগেই ক্ষুব্ধ জনতার উত্তাল সংগ্রামের মুখে গণ-অভ্যুত্থান ঘটে। সেদিনের ঢাকার সংগ্রামের দৃশ্য ভাবতে কতই না ভালো লাগে। সেদিনের উজ্জ্বল স্মৃতি আজ যখন চোখে ভাসে, একটা কথা খুব মনে হয়, ক্ষমতার মোহে অন্ধ শাসকেরা যখন স্বৈরাচারী হয়, তখন মনে করে, ক্ষমতায় তারাই বোধহয় স্থায়ী, বাকি সবকিছুই অস্থায়ী। ঊনসত্তরের গণ-অভ্যুত্থান যে বীরত্বের ইতিহাস রচনা করেছিল, সেই ইতিহাসের কঠিন শিক্ষাই হলো, জনগণের সংগ্রাম দাবানলের মতো জ্বলে উঠতে সময় লাগে না। জনতার ঐক্য যখন এক সুতায় গাঁথা হয়, তখন কোনো অপশক্তির ষড়যন্ত্রে তা বাধা হয়ে দাঁড়াতে পারে না। আর একজন স্বৈরশাসকের পতনের ইতিহাস যেমন করুণ, তেমনইয জনতার ঐক্যবদ্ধ সংগ্রামই সত্য, চিরসুন্দর। তাই সত্যের জয় অনিবার্য। ঊনসত্তরের ইতিহাসের এই পুনরাবৃত্তি এ দেশে দেড় দশকে দুই-দুবার ঘটেছে। ১৯৯০ আর ’৯৬-এর সংগ্রামী শিক্ষা গণতন্ত্রের ইতিহাসে আপন গতিপথে জায়গা করে নিয়েছে।
১৯৬৮ সালের ১৭ জানুয়ারি দুটি কারণে আমার জীবনে স্মরণীয়। ওই দিন আমি ডাকসুর ভিপি নির্বাচিত হই আর সেদিনই জেলখানা থেকে বঙ্গবন্ধু আমাকে আশীর্বাদ করে অভিনন্দনবার্তা পাঠিয়ে প্রত্যাশা করেছিলেন ডাকসু নেতৃত্বের সংগ্রামী ভবিষ্যৎ। বঙ্গবন্ধুর আশীর্বাদপুষ্ট হয়েই সেবারের ডাকসু ঐতিহাসিক ও সংগ্রামী ভূমিকা পালন করেছিল। ডাকসুসহ চারটি ছাত্রসংগঠনের ঐক্যবদ্ধ সর্বদলীয় ছাত্রসংগ্রাম পরিষদ ১৯৬৯-এর ১৭ জানুয়ারি থেকে ২২ ফেব্রুয়ারি বঙ্গবন্ধুর মুক্তি পর্যন্ত সংগ্রামী ভূমিকা পালন করেছিল। আইয়ুবের লৌহ শাসনের ভিত কাঁপিয়ে দিয়ে ঊনসত্তরের ২৪ জানুয়ারি গণ-অভ্যুত্থান ঘটিয়েছিল। আজ মনে পড়ে সেই সংগ্রামের সহকর্মী-সহযোদ্ধাদের। আমরা ছাত্রসমাজকে ঐক্যবদ্ধ করে অভীষ্ট লক্ষ্য অর্জনের সংগ্রামে নেতৃত্ব দিয়ে সফল হয়েছিলাম। সেই গৌরবময় আন্দোলনের নেতৃত্বে যাঁরা উজ্জ্বল ভূমিকা রেখেছিলেন, তাঁদের মধ্যে রয়েছেন তৎকালীন ছাত্রলীগের সভাপতি আবদুর রউফ, সাধারণ সম্পাদক খালেদ মোহাম্মদ আলী, ছাত্র ইউনিয়ন একাংশের সভাপতি সাইফুদ্দিন আহমেদ মানিক, সাধারণ সম্পাদক শামসুদ্দোহা, অন্য অংশের সভাপতি মোস্তফা জামাল হায়দার, সাধারণ সম্পাদক মাহবুব উল্লাহ, এনএসএফ একাংশের সভাপতি ইব্রাহিম খলিল, সাধারণ সম্পাদক ফখরুল ইসলাম মুন্সী ও ডাকসুর জিএস নাজিম কামরান চৌধুরী। সেই সময়ের জাতীয় ও ছাত্র-যুবনেতাদের অধিকাংশ ছিলেন কারাগারে। ঊনসত্তরের সেই অগ্নিঝরা প্রিয় ঢাকা বিশ্ববিদ্যালয়ের বটতলা কিংবা ইতিহাসের উত্তাল পল্টনের দিকে যখন ফিরে তাকাই, তখন রীতিমতো অবাক হই। ১৭ জানুয়ারি পাঁচ শতাধিক ছাত্রছাত্রী নিয়ে বটতলা থেকে যে আন্দোলন শুরু হয়েছিল, ১৮ জানুয়ারি সেই সংগ্রামের স্রোতে সহস্র কণ্ঠে উচ্চারিত হয়েছিল, ‘শেখ মুজিবের মুক্তি চাই—আইয়ুব খানের পতন চাই।’ ১৯ তারিখ ঢাকা বিশ্ববিদ্যালয় বন্ধ ছিল। সেদিন প্রকৌশল বিশ্ববিদ্যালয় থেকে ছাত্রদের স্বতঃস্ফূর্ত মিছিলে গুলিবর্ষণ করা হয়। ২০ ফেব্রুয়ারি বটতলায় ছাত্রসমাবেশ উত্তাল হয়ে ওঠে। ঠাঁই নাই, ঠাঁই নাই অবস্থা। গাড়িবারান্দায় দাঁড়িয়ে বক্তৃতা করতে হয় আমাদের। ওই দিন ঢাকা বিশ্ববিদ্যালয় থেকে বের হওয়া হাজার হাজার ছাত্রের মিছিলে গুলিবর্ষণ হলে আসাদ নিহত হয়। আসাদের লাল রক্তে ভেজা শার্ট দিয়ে তৈরি হয় পতাকা। এখনো বনানীর বাড়ির ড্রইংরুমে প্রবেশ করে সেই শার্ট দিয়ে তৈরি পতাকার ছবিতে যখন চোখ আটকে যায়, যেন নতুন সংগ্রামের উদ্দীপনা পাই। আন্দোলন-সংগ্রাম-ত্যাগের বিনিময়ে অর্জিত বিজয় আমাদের অনুপ্রেরণার উৎস হয়ে ওঠে। ২১ জানুয়ারি পল্টন ময়দানে আসাদের জানাজায় শোকে-ক্ষোভে উত্তাল জনসমুদ্র যেন এক শহীদের রক্ত ছাত্র-জনতার চেতনায় আগুন ছড়িয়েছে। প্রতিবাদ-প্রতিরোধে আপসহীন সংগ্রামের শপথ নিতে এসেছে সবাই। মাওলানা ভাসানীসহ সব জাতীয় নেতা এসেছেন জানাজায়। ডাকসুর ভিপি ও সংগ্রাম পরিষদের মুখপাত্র হিসেবে তিন দিনের কর্মসূচি ঘোষণা করি। ২২ জানুয়ারি কালো ব্যাজ ধারণ, কালো পতাকা উত্তোলন। ২৩ তারিখ মশালমিছিল আর ২৪ তারিখ দুপুর দুইটা পর্যন্ত হরতাল। ২২ তারিখ ঢাকায় সব বাড়ি আর গাড়িতে কালো পতাকা উড়ল। সে এক অবিশ্বাস্য দৃশ্য। শোক নয়, যেন প্রতিবাদে জেগে উঠল নগর। একজন মানুষও দেখা গেল না, যার বুকে শোকের চিহ্ন কালো ব্যাজ নেই। ২৩ তারিখ ঢাকা মশালমিছিলের নগরে পরিণত হলো, যেন প্রতিবাদের আগুনে জ্বলে উঠল ঢাকা। ২৪ তারিখ হরতালের সকাল থেকে ছাত্র-জনতা নেমে এল রাজপথে। বিক্ষোভে উত্তাল হলো নগর। সচিবালয়ের পাশে আবদুল গণি রোডে মন্ত্রীর বাড়িতে আক্রমণ হলো, পুলিশের গুলিতে নবকুমার ইনস্টিটিউটের দশম শ্রেণীর ছাত্র মতিউরের সঙ্গে মকবুল, রুস্তম মিলে চারজন নিহত হয়। লাশ নিয়ে দুপুর ১২টার দিকে পল্টনে যাই। সর্বত্র এই সংবাদ ছড়িয়ে পড়লে মুহূর্তের মধ্যে বিক্ষুব্ধ মানুষের স্রোতে ঢাকা হয়ে ওঠে অগ্নিগর্ভ। দাউ দাউ করে আগুন জ্বলল ঢাকায়। দৈনিক পাকিস্তান, মর্নিং নিউজ অফিসে আগুন। এমএনএ এন এ লস্করের বাড়িতে আগুন। আগরতলা ষড়যন্ত্র মামলার সাক্ষীদের বাড়ি খুঁজতে থাকল জনতা। বিচারপতি এস এ রহমানের বাড়িতে আক্রমণ হলে তিনি লুঙ্গি পরে পলায়ন করেন। পল্টনে তিল ধারণের জায়গা নেই। মানুষ, মানুষ আর মানুষ। তারা গভর্নর হাউস আক্রমণ করতে চায়। বিনা মাইকে সেদিন পিনপতন নীরবতায় আমাকে বক্তৃতা করতে হয়। লাশ নিয়ে মিছিল করে আমরা ইকবাল হলের (বর্তমানে শহীদ সার্জেন্ট জহুরুল হক হল) মাঠে চলে আসি। বেলা তিনটার পর সান্ধ্য আইন জারি করা হয়। মানুষ তা অমান্য করে বানের স্রোতের মতো নেমে আসে রাজপথে। এদিকে ২০ তারিখ আসাদের মৃত্যুর পর সংগ্রামে আসা ছাত্ররা পকেটে ঠিকানা নিয়ে আসত। এখনো ওই সংগ্রামের সাফল্য যেমন আনন্দ দেয়, মাথা উঁচু করে পথ চলতে প্রেরণা জোগায়, তেমনই মতিউরের পকেটে পাওয়া চিরকুটের কথা মনে পড়লে বুক ভারী হয়ে আসে।
মতিউরের বুকপকেটে পাওয়া চিরকুট নিয়ে দেখলাম লেখা আছে, ‘মা, তুমি মনে করো তোমার মতিউর বাংলার মানুষ ও প্রিয় নেতা শেখ মুজিবের জন্য জীবন দিয়ে গেল। ইতি—মতিউর রহমান, ১০ম শ্রেণী, পিতা আজহার উদ্দিন মালিক, নবকুমার ইন্সটিটিউট। ন্যাশনাল ব্যাংক কলোনি, মতিঝিল।’ সান্ধ্য আইনের মধ্যে মতিউরের লাশ তার মায়ের কাছে নিয়ে গেলে যে হূদয়বিদারক দৃশ্যের অবতারণা হয়, তা হূদয় দিয়ে শুধু অনুভব করা যায়, ভাষায় ব্যক্ত করা যায় না। মতিউরের মা বলেছিলেন, ‘সন্তানের রক্ত যেন বৃথা না যায়।’ ২০ জানুয়ারি শহীদ মিনারে আসাদের রক্ত ছুঁয়ে আমরা যে শপথ নিয়েছিলাম, ২৪ জানুয়ারি মতিউরের রক্তে ওই সংগ্রাম বিজয়ের পূর্ণতা লাভ করে। এদিকে ২৪ জানুয়ারি গণ-অভ্যুত্থান ঘটলে ২৫, ২৬ ও ২৭ জানুয়ারি পর্যন্ত সান্ধ্য আইন বহাল থাকে। সান্ধ্য আইন প্রত্যাহারের পর নতুন কর্মসূচি ঘোষণা করা হয়। ৯ ফেব্রুয়ারি পল্টন ময়দানে জনসভা। আমার জীবনের সেটিই পল্টনের প্রথম জনসভা। জনসভা নয়, যেন জনসমুদ্র। আমরা ১০ জন ছাত্রনেতা বক্তৃতা করি। সেদিনের শপথ দিবসের সভায় টানা ৪৫ মিনিট বক্তৃতা করে যখন ইতি টানি, তখন স্লোগানে স্লোগানে জনসমুদ্রে যেন ঢেউ উঠছে, ‘শপথ নিলাম, শপথ নিলাম, মুজিব তোমায় মুক্ত করব—শপথ নিলাম, শপথ নিলাম, মাগো তোমায় মুক্ত করব।’ মণি সিংহ, তাজউদ্দীন আহমদ, শেখ ফজলুল হক মণি, আবদুর রাজ্জাক, মতিয়া চৌধুরী, রাশেদ খান মেননসহ অনেকেই তখন জেলে। ছাত্র-জনতার বুকের রক্তে ১১ দফার আন্দোলন আর শেখ মুজিবের মুক্তির দাবি এক হয়ে গেল। ছাত্র-জনতা মুজিবকে না নিয়ে ঘরে ফিরবে না। সভা শেষে তাই সবাই ছুটল কেন্দ্রীয় কারাগারের দিকে। আজও সেই সব স্মৃতি আমার মানসপটে ভেসে ওঠে। অর্ধলক্ষাধিক বিক্ষুব্ধ মানুষের মিছিলকে সেদিন কারাগারের সামনে থেকে আমরা ফিরিয়ে এনেছিলাম। এদিকে ১৪ ফেব্রুয়ারি পল্টনে ‘ডাক’-এর আহ্বানে জনসভা। সেদিনই বঙ্গবন্ধু আমায় কারাগারে ডাকেন। বঙ্গবন্ধুর কন্যা শেখ হাসিনা ক্যান্টনমেন্টের কারাগারে দেখা করাতে নিয়ে যান। মাজদা গাড়ি ড্রাইভ করেছিলেন শেখ কামাল। সেখানেই বঙ্গবন্ধু আমাকে বুকে জড়িয়ে আদর করেছিলেন। সেসব ভাবলে এখনো বুক ভরে যায়, দুই চোখ অশ্রুসিক্ত হয়ে ওঠে। কী উষ্ণ ভালোবাসাই না ছিল বঙ্গবন্ধুর হূদয়জুড়ে। বিকেলে জনসভায় গেলে সভাপতি পদে নূরুল আমিনের নাম প্রস্তাব হলে জনতা তা প্রত্যাখ্যান করে। তখন আমাকে মঞ্চে নেওয়া হয়। বঙ্গবন্ধুর ছবি বুকে লাগিয়ে বক্তৃতায় জনতার সমর্থন আদায় করি এই বলে যে শেখ মুজিবের মুক্তি ছাড়া গোলটেবিল নয়। সেদিন বেশি দূরে নয়, যেদিন আমাদের নেতা জাতির উদ্দেশে ভাষণ দেবেন। নেতা ফিরে আসবেন, তাঁকে মুক্ত না করে আমরা ঘরে ফিরব না। ওই রাতেই আগরতলা ষড়যন্ত্র মামলার আসামি সার্জেন্ট জহুরুল হক ও ফজলুল হককে কারাগারে গুলি করা হয়। সার্জেন্ট জহুর নিহত হন। প্রতিবাদে জনতা নেমে আসে রাজপথে। ১৫ থেকে ২০ ফেব্রুয়ারি আবার সান্ধ্য আইন জারি হয়। এরই মধ্যে রাজশাহী বিশ্ববিদ্যালয়ে ড. শামসুজ্জোহা গুলিতে মারা যান। ২০ তারিখ সান্ধ্য আইনের মধ্যে ঢাকা মশাল মিছিলের নগর হয়ে উঠলে সান্ধ্য আইন প্রত্যাহার করা হয়। ২১ তারিখ পল্টনের মহাসমুদ্র থেকে আলটিমেটাম ঘোষিত হয়, ২৪ ঘণ্টার মধ্যে শেখ মুজিবসহ সব রাজবন্দীকে মুক্তি দিতে হবে। ২২ ফেব্রুয়ারি দুপুর ১২টায় বঙ্গবন্ধু ও আগরতলা ষড়যন্ত্র মামলার আসামিসহ সব রাজবন্দীকে মুক্তি দিতে সরকার বাধ্য হয়। লাখ লাখ জনতা ছুটে যায় পল্টনে, তাদের প্রিয় নেতা শেখ মুজিবকে দেখতে। কিন্তু শিক্ষা ভবনের কাছ থেকে বঙ্গবন্ধুকে আমরা ফিরিয়ে নিয়ে যাই ধানমন্ডির ৩২ নম্বরের ঐতিহাসিক বাড়িতে। পল্টনে অধীর আগ্রহে থাকা জনতাকে বললাম, ২৩ ফেব্রুয়ারি সোহরাওয়ার্দী উদ্যানে নেতার সংবর্ধনা। সেদিন সোহরাওয়ার্দী উদ্যানে যেন জনতার বাঁধভাঙা জোয়ার। সভাপতিত্ব করলেও রীতিভঙ্গ করে নেতার আগেই বক্তৃতায় হূদয়ের গভীর থেকে উচ্চারিত হয় সত্যবচন, ‘যে নেতা তাঁর জীবনের যৌবন কাটিয়েছেন পাকিস্তানের কারাগারে; ফাঁসির মঞ্চে বাঙালির মুক্তির কথা বলেছেন, সেই নেতাকে কৃতজ্ঞচিত্তে জাতির পক্ষ থেকে একটি উপাধি দিতে চাই।’ ১০ লাখ লোক ২০ লাখ হাত উঁচিয়ে সম্মতি জানিয়েছিল। তখনই কৃতজ্ঞচিত্তে শেখ মুজিবকে জাতির পক্ষ থেকে ‘বঙ্গবন্ধু’ উপাধিতে ভূষিত করা হয়। সোহরাওয়ার্দী উদ্যানের জনজোয়ারই শুধু নয়, সমগ্র জাতি তখন আনন্দ আর কৃতজ্ঞতায় আবেগাপ্লুত হয়েছিল। পল্টনে শপথ গ্রহণের ১৪ দিনের মাথায় বঙ্গবন্ধুসহ আগরতলা ষড়যন্ত্র মামলায় বন্দী এবং অপরাপর রাজনৈতিক নেতাকে আমরা মুক্ত করেছিলাম। দুই বছরের মাথায় প্রিয় নেতার নেতৃত্বে আমরা দীর্ঘ সংগ্রামের পথ মাড়িয়ে ১৯৭০ সালের নির্বাচনে গণরায় নিয়ে মহান মুক্তিযুদ্ধে এক সাগর রক্তের বিনিময়ে স্বাধীন বাংলাদেশ অর্জন করেছিলাম। ‘বীর বাঙালি অস্ত্র ধর, বাংলাদেশ স্বাধীন কর’, ‘জাগো জাগো, বাঙালি জাগো’, ‘তোমার আমার ঠিকানা, পদ্মা মেঘনা যমুনা’—হূদয় উজাড় করা স্লোগানে বাঙালি জাতি নেতার নির্দেশে এক স্রোতে দাঁড়িয়েছিল। ঊনসত্তরের ফাঁসির মঞ্চ থেকে ফিরে সোহরাওয়ার্দী উদ্যানের সংবর্ধনায় বঙ্গবন্ধু যে কথাগুলো বলেছিলেন, তা আজ খুব বেশি মনে পড়ে। তিনি ওই দিন বরাবরের মতো বাঙালি জাতিকে হূদয়ের গভীর ভালোবাসা দিয়ে ‘ভাইয়েরা আমার’ বলে সম্বোধন করে বলেছিলেন, ‘রক্ত দিয়ে, জীবন দিয়ে তোমরা যারা আমায় কারাগার থেকে মুক্ত করেছ, যদি কোনো দিন পারি, নিজের রক্ত দিয়ে হলেও সেই ঋণ শোধ করে যাব।’ জাতির জনক একা নন, সপরিবারে জাতির অধিকার রক্ষায় রক্ত দিয়ে সেই ঋণ পরিশোধ করে গেছেন।
তোফায়েল আহমেদ: সংসদ সদস্য, সভাপতি, শিল্প মন্ত্রণালয়-সম্পর্কিত সংসদীয় স্থায়ী কমিটি।
</doc>

<doc>
চলচ্চিত্র
‘মেহেরজান’ যা বলতে চেয়েছে
মেহেরজান মুক্তি পাওয়ার পর ছবিটি নিয়ে বিভিন্ন জায়গায় নানা রকম তর্ক-বিতর্ক শুরু হয়েছে। রোবায়েত ফেরদৌস, মাহমুদুজ্জামান বাবু, কাবেরী গায়েন ও ফেরদৌসী প্রিয়ভাষিণীও তাঁদের যৌথ রচনায় ছবিটির বিষয়বস্তু নিয়ে কতগুলো প্রসঙ্গ উত্থাপন করেছেন। মেহেরজান-এর পরিচালক হিসেবে সেসব প্রসঙ্গ ধরে কিছু বলা জরুরি।

২.
শিল্প ও ইতিহাসের মধ্যকার যোগসূত্র সব সময় যুক্তিনির্ভর নয়, বরং প্রায়ই তা আবেগনির্ভর। ইতিহাসে ‘একমাত্র’ সত্যের অনুসন্ধান যে ফলপ্রসূ কোনো চর্চা নয়, অনেক দিন ধরে ইতিহাসতাত্ত্বিকেরা সে কথা বলছেন। ইতিহাসের বয়ান সব সময় মতৈক্য অনুসরণ করে এগোয় না। একে বিভিন্ন দৃষ্টিকোণ থেকে দেখার অবকাশ থাকে এবং সব দৃষ্টিভঙ্গিই ইতিহাসের ভিন্ন ভিন্ন বয়ান প্রকাশের সুযোগ দেয়। ১৯৭১ নিঃসন্দেহে আমাদের জাতীয় চেতনার সর্বোচ্চ শিখর। একটি স্বাধীন সার্বভৌম রাষ্ট্র হিসেবে এই ক্ষণটিতেই আমাদের উন্মেষ। আমাদের শিল্প, সাহিত্য, চলচ্চিত্র, নাটক ও সংগীতে মুক্তিযুদ্ধ তাই একটি পৌনঃপুনিক পরম্পরা। মুক্তিযুদ্ধের ব্যাপ্তি এত ব্যাপক যে একটি চলচ্চিত্রে তার সামগ্রিকতা ধারণ করা অসম্ভব। কোনো সাহিত্য বা চলচ্চিত্রকর্ম ইতিহাসকে বড়জোর একটি বিশেষ কোণ থেকে আলোকপাত করতে সক্ষম। সেখানে তাই সত্যের ‘একমাত্র’ ও পুঙ্খানুপুঙ্খ উপস্থিতি খোঁজা খুব যৌক্তিক নয়।
মেহেরজান একাত্তরের নারীপ্রধান একটি আখ্যান। এই আখ্যানে রয়েছে সেই নারীদের গল্প, যাঁরা নিজেদের মতো করে যুদ্ধ করেছেন—কখনো হয়তো বন্দুক ছাড়াই; অহিংসার পথে রক্ষা করেছেন আত্মসম্মান। তাঁদের পাশাপাশি রয়েছে নানাজানের একটি কেন্দ্রীয় চরিত্র, যিনি বাঙালির সংগ্রামকে বরাবর সম্মান করেন, সবশেষে জীবন দেন পাকিস্তানি সেনাদের হাতে।
ঐতিহাসিক সত্যও কখনো কখনো প্রস্তরীভূত হয়ে পড়ে। খুঁড়ে তুললে আমাদের মধ্যে অস্বস্তি জাগায়। এই মর্মে পাঠকের কাছে দু-একটি দৃষ্টান্ত পেশ করি।
নীলিমা ইব্রাহিম তাঁর আমি বীরাঙ্গনা বলছির ভূমিকায় ৩০-৪০ জন মেয়ের উল্লেখ করেছেন, যাঁরা আত্মসমর্পণকারী বা বন্দী পাকিস্তানি সৈন্যদের সঙ্গে ভারতে চলে গিয়েছিলেন (আমি বীরাঙ্গনা বলছি, নীলিমা ইব্রাহিম, জাগৃতি, ১৯৯৮)। বঙ্গবন্ধু শেখ মুজিবুর রহমান যুদ্ধাক্রান্ত মেয়েদের সম্মান দিয়ে সদ্য স্বাধীন দেশে পুনর্বাসনের ব্যবস্থা করেছিলেন। তিনি ও বেগম ফজিলাতুন্নেসা মুজিব নিজে উপস্থিত থেকে অনেকের বিয়ে দিয়েছেন। বঙ্গবন্ধুর বিশেষ উদ্যোগে ও অর্থসহায়তায় সুফিয়া কামাল, বদরুন্নেসা আহমেদ, মালেকা খান প্রমুখ পুনর্বাসনকেন্দ্রটি পরিচালনা করতেন। তবু তাঁদের এই পুনর্বাসন-প্রক্রিয়া সহজসাধ্য ছিল না। একাত্তর-পরবর্তী সামাজিক দৃষ্টিভঙ্গি এসব পুনর্বাসিত নারীর প্রতি স্পষ্টতই অনুদার ছিল। সুসান ব্রাউনমিলার উল্লেখ করেছেন, যেসব পুরুষ এঁদের বিয়ে করতেন, তাঁরা বিনিময়ে যৌতুক নিতেন, যার পরিধি ছিল ‘নতুন মডেলের লাল রঙের জাপানি গাড়ি থেকে শুরু করে অপ্রকাশিত কবিতার বই প্রকাশ’ পর্যন্ত (ব্রাউনমিলার, অ্যাগেইনস্ট আওয়ার উইল)।
১৯৭১ সালের ধর্ষণের শিকার নারীদের ঘটনাই সম্ভবত আমাদের ইতিহাসের অন্ধকারতম অধ্যায় ও সবচেয়ে হূদয়বিদারক ঘটনা। জাতীয়ভাবে আমরা এ ঘটনাকে অলংকৃত করেছি ‘৩০ লাখ শহীদ আর দুই লাখ মা-বোনের ইজ্জতের বিনিময়ে অর্জিত হয়েছে আমাদের স্বাধীনতা’ বলে। ইতিহাসে বীরাঙ্গনাদের অবহেলিত অবস্থান চূড়ান্তে পৌঁছায় যখন ২০০৫ সালের মাধ্যমিক ইতিহাস বই বাংলাদেশ ও প্রাচীন বিশ্ব ইতিহাস-এ বীরাঙ্গনাদের কোনো উল্লেখই আর রাখা হয় না।
মুক্তিযুদ্ধ গবেষণা কেন্দ্রের মৌখিক ইতিহাস প্রকল্প শুরু হয় ১৯৯৬ সালে। ১৯৯৬ ও ১৯৯৭ সালের মধ্যে পরিচালিত এই প্রকল্পে দেশের ১১টি অঞ্চলের প্রায় আড়াই হাজার মানুষের জবানি ধারণ করা হয়—সংস্কৃতিকর্মী, শিক্ষক, বিত্তবান, মুক্তিযুদ্ধের সংগঠক থেকে সবার—বাদ যায় শুধু মেয়েরা। অথচ বাংলাদেশের গ্রামের আর্থসামাজিক ও ধর্মীয় অবস্থানের পরিপ্রেক্ষিতে মেয়েদের যৌন নিপীড়নের অভিজ্ঞতা জানার জন্য তাঁদের একান্তে কথা বলার সুযোগ করে দেওয়া জরুরি ছিল।
তথ্য মন্ত্রণালয় থেকে মুক্তিযুদ্ধের ইতিহাস লিখন ও মুদ্রণ প্রকল্পের অধীনে ১৯৭৭ থেকে ১৯৮৭ সালের মধ্যে সংগৃহীত ও প্রকাশিত হয় আট খণ্ডে বাংলাদেশের স্বাধীনতা যুদ্ধ ও দলিলপত্র। এটিই মুক্তিযুদ্ধের একমাত্র আনুষ্ঠানিক তথ্যকোষ, যাতে এই নারীদের বিবৃতি আছে। মোট ২২৭ জনের মৌখিক জবানবন্দির মধ্যে ২৩ জন নারী। তাঁদের মাত্র ১১ জন যৌন নিপীড়নের অভিজ্ঞতা ব্যক্ত করেছেন। এসব দলিলে একাত্তরে মেয়েদের ওপর ধর্ষণের নৃশংসতার কিছুটা আভাস পাই, কিন্তু তাঁদের প্রকৃত সংখ্যা সম্পর্কে কোনো ধারণা পাওয়া যায় না। সেনাশিবিরে সংঘটিত যৌন দাসত্বের পুরো চিত্রটিও এতে অনুপস্থিত। ফলে ১৯৭১ সালের নিপীড়িত নারীদের নির্ভরযোগ্য ইতিহাস লিখতে গিয়ে সবচেয়ে বড় অন্তরায় হয়ে দাঁড়ায় তাঁদের সংখ্যার ব্যাপক তারতম্য। সুসান ব্রাউনমিলারের অ্যাগেইনস্ট আওয়ার উইল: মেন, উইমেন অ্যান্ড রেপ, সিরাজুল ইসলাম ও মিয়া শাজাহান সম্পাদিত বাংলাপিডিয়া: বাংলাদেশের জাতীয় জ্ঞানকোষ ও অন্যান্য দলিলপত্রের ভিত্তিতে ধর্ষিত নারীর সংখ্যা ৪০ হাজার থেকে আড়াই লাখ, গর্ভপাতের সংখ্যা ২৩ হাজার থেকে ৫০ হাজার এবং যুদ্ধশিশুর সংখ্যা ৪০০ থেকে ১০ হাজারের কোনো সুনির্দিষ্ট পরিসংখ্যানে আসতে না পারায় বিষয়টি অমীমাংসিতই থেকে যায়।
আইন ও সালিশ কেন্দ্র থেকে প্রকাশিত নারীর একাত্তর বইয়ে দেখানো হয়েছে, মুক্তিযুদ্ধে যাঁরা দুর্দশায় ভুগেছেন, এখনো তাঁরা দুর্দশায় ভুগছেন। কুষ্টিয়ায় ধর্ষিত হওয়া যেসব নারীকে পরবর্তী সময়ে গণ-আদালতে নিয়ে আসা হয়, তাঁরা সামাজিকভাবে অবহেলিত হয়ে সার্বক্ষণিক আতঙ্কের মধ্যে থাকতেন। গণ-আদালতে হাজির হওয়ার পর এবং পত্রপত্রিকায় ছবি বেরোনোর পর থেকে তাঁরা সামাজিকভাবে আরও বেশি হেয়প্রতিপন্ন হতে থাকেন, (নারীর একাত্তর, পৃ. ১৭০)। ফেরদৌসী প্রিয়ভাষিণী বলেছেন, এমনকি একজন বিহারি ড্রাইভারও কীভাবে তাঁর অবস্থার সুযোগ নিয়েছিলেন। সুতরাং ১৯৭১ সালে কেবল পাকিস্তানি সৈন্যই নয়, বিহারি, আগাখানি, বাঙালি রাজাকার সবাই কমবেশি অবস্থার সুযোগ নিয়েছিল। আবার এও সত্য, পাকিস্তানি বাহিনীর মেজর আলতাফ করিম প্রিয়ভাষিণীর জীবন বাঁচান এবং সেনাশিবিরের ক্রমাগত নির্যাতনের হাত থেকে রক্ষা করেন (নারীর একাত্তর, পৃ. ১৪৫)।
যুদ্ধকালে ধর্ষণকে নারীবাদীরা ‘ওয়ারস ডার্টি সিক্রেট’ হিসেবে চিহ্নিত করেন। বিষয়টি নিয়ে আমরা খোলামেলা কথা বলতে অস্বস্তি বোধ করি। সে কারণে আজ অবধি আমরা একপাশে সরিয়ে রেখেছি ১৯৭১-এ ধর্ষিত নারীদের আখ্যান। মেহেরজান-এর নীলা চরিত্রটি এই সামাজিক কালিমার বিরুদ্ধে একটি স্পষ্ট প্রতিবাদ। তিনি এমন একজন সাহসী নারী, যিনি ধর্ষণের শিকার হয়ে আত্মগ্লানিতে না ভুগে বরং সামাজিক কলঙ্কভীতিকে চ্যালেঞ্জ করেন। এই সিনেমায় নীলা আগাগোড়াই যুদ্ধংদেহী ও প্রতিবাদী হিসেবে উপস্থাপিত। যতক্ষণ না তিনি পেয়ারাবাগান থেকে আসা নারী মুক্তিযোদ্ধা জবার অনুপ্রেরণায় সম্মুখযুদ্ধে যাওয়ার সিদ্ধান্ত নেন, ততক্ষণ পর্যন্ত তাঁকে আমরা অস্থির ও উদ্ভ্রান্ত দেখি। নীলা যখন যুদ্ধে যান, তাঁর গর্ভে তখন তিন মাসের যুদ্ধশিশু। নীলা একটি কাল্পনিক চরিত্র, কিন্তু তাঁর মধ্য দিয়ে যে তেজদীপ্ত সাহসিকতা প্রকাশ পেয়েছে, তা পাকিস্তানি বর্বরতার বিরুদ্ধে যেমন, তেমনই আমাদের সমাজের কপটতার বিরুদ্ধেও একটি প্রতিবাদ।
৩.
নারীর একাত্তর-এ বাঙালি মেয়ের পাকিস্তানি সৈন্য কর্তৃক উদ্ধার পাওয়ার উল্লেখ আছে। ১৯৭১ সালে একদল পাকিস্তানি বাংলাদেশের প্রতি নৃশংসতার বিরুদ্ধে প্রতিবাদনামায় যাঁরা স্বাক্ষর করেছিলেন, তাঁদের অন্যতম ছিলেন পাকিস্তানের মানবতাবাদী কবি ফয়েজ আহমেদ ফয়েজ। বাংলাদেশের পক্ষে কথা বলায় কারাবন্দী হয়েছিলেন পাকিস্তানের মানবাধিকারকর্মী আসমা জাহাঙ্গীরের বাবা। এমন কিছু মানুষ সব সময়ই থাকেন, যাঁরা রাজনৈতিক ভেদরেখার ঊর্ধ্বে উঠে যান, থাকেন শান্তি ও ন্যায়বিচারের পক্ষে। মেহেরজান-এ মানুষের তৈরি রাজনৈতিক সীমানা পেরিয়ে একটি সর্বজনীন মানবতাবোধে উদ্বুদ্ধ অহিংস শান্তিবাদের শক্তিকে উপজীব্য করা হয়েছে।
মেহেরজানসহ এ ছবির সব চরিত্রই যে কল্পিত, সে কথা ছবির শুরুতেই বলা হয়েছে। বালুচ সৈন্যের চরিত্রটিও একইভাবে সম্পূর্ণ কাল্পনিক। চরিত্রগুলো এসেছে কাহিনির প্রয়োজনে। এ ছবির মূল মর্ম একটি সর্বজনীন মানবতাবোধ ও দেশ-কাল-পাত্রের ঊর্ধ্বে চিরন্তন প্রেমের জয়গান—যা মানুষকে নিজের গণ্ডি পেরিয়ে যেতে অনুপ্রাণিত করে। এর মধ্যে কোনো গোপন অভিসন্ধি বা ‘এজেন্ডা’ খোঁজা নিতান্তই নিষ্ফল ও অতিকল্পনামাত্র।

৪.
কোরীয় তাত্ত্বিক নোয়েলিন হেইজের তাঁর এক লেখায় দ্বিতীয় বিশ্বযুদ্ধে যৌন দাসত্বের শিকার কোরিয়ার পুনর্বাসিত নারীদের ন্যায়বিচারের লক্ষ্যে একটি নান্দনিক সমাধানের পথ প্রস্তাব করেছিলেন। তাঁর প্রস্তাব ছিল, নারীবাদী তত্ত্বের গতানুগতিক ধারার বাইরে ‘অধিক শক্তিধর কিছুর সন্ধান করা, যা জীবনদায়ী, স্বতঃস্ফূর্ত ও পরিবর্তনশীল’। তাই যুদ্ধংদেহী পৃথিবীতে ‘অপর’কে ভালোবাসার গল্প শোনাতেই মেহেরজান ছবির জন্ম।
এই ছবিতে মুক্তিযুদ্ধকে ছোট করে দেখানোর কোনো অবকাশই নেই। কারণ বাংলাদেশের গর্বিত নাগরিক হিসেবে মুক্তিযুদ্ধের বাইরে আমার নিজেরও কোনো আত্মপরিচয় নেই। নিজের দেশের প্রতি দায়িত্ববোধ থেকেই প্রাতিষ্ঠানিক শিক্ষার প্রতিপাদ্য হিসেবে বেছে নিয়েছিলাম বাংলাদেশের ইতিহাস, সংস্কৃতি ও জাতীয় পরিচয়ের শেকড় অনুসন্ধান। বস্তুত মেহেরজান-এর মতো ছবির মাধ্যমে একাত্তরের ধর্ষিত নারী ও যুদ্ধশিশুর প্রসঙ্গটিকে ওয়ার ক্রাইম ট্রাইব্যুনালের গোচরে এনে ১৯৭১-এ নির্বিচারে নির্যাতিত নারীদের বিচার দাবি করা সম্ভব—এ রকম একটি ভাবনা থেকেই মেহেরজানকে আমরা একটি আন্তর্জাতিক আঙ্গিকে নির্মাণের প্রয়াস পেয়েছি এবং একটি বৈশ্বিক মানবতাবোধের ভাষাভঙ্গি ব্যবহার করেছি। প্রচলিত দৃষ্টিভঙ্গির বাইরে গিয়ে দেখলে দর্শকেরা দেখবেন, এ ছবিতে যুদ্ধের বিরুদ্ধে শান্তির কথা থাকলেও মুক্তিযুদ্ধের গৌরবগাথাকে হেয় করার সামান্যতম কোনো উপাদান নেই।
মেহেরজান-এ যুদ্ধবিরোধী স্বদলত্যাগী বালুচ সৈন্যের সঙ্গে বাঙালি মেয়ের যে প্রেম দেখানো হয়েছে, তা একেবারেই নান্দনিক দৃষ্টিকোণ থেকে উপস্থাপিত। যুদ্ধের সময় একজন বাঙালি মেয়ের পাকিস্তানি সেনার প্রেমে পড়ার গল্প আপাতদৃষ্টিতে অস্বাভাবিক। কিন্তু শত্রুরেখার এপারে-ওপারে নারী-পুরুষের প্রেম বাংলা ভাষায় ও সারা বিশ্বের কথাসাহিত্য, কবিতা, চলচ্চিত্র বা নাটকের চিরন্তন বিষয়।
নানাজানের চরিত্রটিও উন্মূল নয়। ১৯০৫ সালের বঙ্গভঙ্গের পরে লেখা রবীন্দ্রনাথ ঠাকুরের উপন্যাস ঘরে বাইরে স্পষ্টত সে সময়ের প্রধান রাজনৈতিক ডিসকোর্সের বাইরে থেকে রচিত। সেই উপন্যাসের জমিদার চরিত্র নিখিলেশ ব্রিটিশদের বিরুদ্ধে বাঙালির সহিংসতাকে প্রতিহত করেন, কিন্তু মাতৃভূমির জন্য তাঁর মহান দেশাত্মবোধ গভীরতম তন্ত্রীতে পৌঁছায়। নিজের গ্রামকে রক্ষা করতে গিয়ে নিখিলেশ আত্মাহুতি দেন। মেহেরজান-এর নানাজান চরিত্রের প্রেরণা সেখান থেকেই। নানাজান প্রাথমিকভাবে সাতচল্লিশের দেশভাগের যন্ত্রণায় কাতর এবং আরও একটি বিচ্ছেদের সামনে সংশয়ী, কিন্তু গভীর দেশপ্রেম তাঁর মন আচ্ছন্ন করে থাকে। নিজের গ্রাম ও জনগণকে রক্ষা করতেও বদ্ধপরিকর। নানাজান মেহেরজান-এ ক্রমাগত বাঙালির সংগ্রাম ও বঞ্চনার কথা বলেন, উল্লেখ করেন যে ১৯৪০-এর লাহোর প্রস্তাবে বাঙালিদের কোনো কথা ছিল না, তিনি জিন্নাহর দ্বিজাতিতত্ত্বে আস্থা রাখেন না এবং পাকিস্তান ও বাংলাদেশের মুসলমানদের মধ্যে বিস্তর পার্থক্যে সংশয়হীন। মুক্তিযোদ্ধাদের তিনি আশ্রয় দেন। জয় বাংলার মুক্তিযোদ্ধার হাতে তুলে দেন নিজের আদরের মেয়ে সালমাকে। সবশেষে শান্তি কমিটিতে যোগ না দেওয়ার পরিণতিতে রাজাকারদের ষড়যন্ত্রে নিহত হন।
এই ছবির নানাজানও কল্পিত চরিত্র। তবু ইতিহাসে তাঁদের মতো মানুষ বিস্মৃত হলেও বিরল নন। উনিশ শতকে বাঙালি নবজাগরণের জোয়ারের সময় রাজনৈতিকভাবে বিচক্ষণ, উচ্চশিক্ষিত ও উদারপন্থী একটি ক্ষুদ্র মুসলমান জনগোষ্ঠীর আবির্ভাব ঘটে। সেই প্রাজ্ঞ ও দেশপ্রেমিক বাঙালি মুসলমানের এক কাল্পনিক প্রতিভূ আমাদের নানাজান—যাঁরা খেতে গামছা বিছিয়ে নামাজ পড়া এই জনপদের কৃষক ও সাধারণ মানুষের কথা ভাবতেন; যাঁরা পরম আধ্যাত্মিকতায় সমর্পিত ছিলেন, কিন্তু মানুষের মুক্তির ও অসাম্প্রদায়িক সংগ্রামে পিছপা ছিলেন না।
জয়া বচ্চন অভিনীত মেহের ৩৮ বছর ধরে এই শহরে নিভৃতে বাস করেন, কারণ পরিবার ও সমাজ তাঁকে নিভৃতচারী হতে বাধ্য করেছে। এই ছবির শুরুতে মেহের যখন নামাজ পড়ছেন, তখন চারপাশে হিন্দু-মুসলিম-বৌদ্ধ-খ্রিষ্টান বিভিন্ন ধর্মের প্রতীকী উপকরণ তাঁর অসাম্প্রদায়িক মানসের পরিচয় দেয়। আধ্যাত্মিকতা ও অসাম্প্রদায়িকতা তাঁর মানসে বিরোধী নয়। একজন বাঙালি মুসলমান হিসেবে তাঁর আত্মপরিচয়ের এই অনুসন্ধান কোনো অপরাধের বিষয় হতে পারে না। এটি আমাদের ইতিহাস অনুসন্ধানের একটি অমীমাংসিত ধারাবাহিকতারই অংশ। এ নতুন কোনো অবতারণাও নয়। সুপণ্ডিত আহমদ ছফা সত্তরের দশকেই এই আরজি পেশ করেছিলেন।
আমরা মনে করি, মেহেরজান ছবির একাধিক ব্যাখ্যার সুযোগ রয়েছে। দর্শকদের আমরা সে বিতর্কে আহ্বানও জানাই।

খোলা চোখে
দিন বদল হয় যেভাবে
লেনিন বলেছিলেন, বিপ্লব হতে হলে দুটি জিনিস দরকার। এক. শাসিত, অর্থাৎ দেশের সাধারণ মানুষ এমন একটা অবস্থায় পৌঁছাবে যে তারা পুরোনো ব্যবস্থার অধীনে দেশ চলুক, তা আর মানতে চাইবে না; এবং দুই. যাঁরা শাসক, তাঁদের পক্ষে আর পুরোনো কায়দায় দেশ চালানো সম্ভব হবে না। এই দুই পরিস্থিতি যখন এক বিন্দুতে এসে মেলে, তখন সৃষ্টি হয় বৈপ্লবিক পরিস্থিতির। আর বৈপ্লবিক পরিস্থিতি থেকে ঘটনা গড়ায় বৈপ্লবিক পরিবর্তনে।
তিউনিসিয়ায় যা ঘটছে, অনেকেই তাকে বলছেন বিপ্লব। এর একটা নামও দেওয়া হয়েছে—জেসমিন রেভল্যুশন। সে দেশের জাতীয় ফুল জুঁই, সেই থেকে জুঁই বিপ্লব। শোষিত ফুঁসে উঠেছে, ভয়ে পালিয়েছেন শাসক। লেনিন তো এমন পরিস্থিতির কথাই বলেছিলেন। কিন্তু এর ফলে যে পরিবর্তন ঘটছে অথবা পরিবর্তনের সম্ভাবনা সৃষ্টি হয়েছে, তা ধরে রাখা যাবে কি না, তা নিয়ে বিস্তর সন্দেহ রয়েছে। গত এক দশকে আমরা নানা বিপ্লব দেখেছি—চেকোস্লোভাকিয়ার ভেলভেট বিপ্লব, মিয়ানমারের স্যাফরন বিপ্লব, উক্রাইনের অরেঞ্জ বিপ্লব, জর্জিয়ার রোজ বিপ্লব। আমেরিকায় ওবামার উত্থান, সেটাও এক রকমের বিপ্লব বলেই তাকে আমরা অভিনন্দিত করেছিলাম। একটিও শেষ পর্যন্ত ধোপে টেকেনি। তার বড় কারণ, বিপ্লবের নেতৃত্বে যাঁরা ছিলেন, তাঁদের ব্যর্থতা ও বিশ্বাসঘাতকতা। অন্য কারণ বিপ্লব সম্পূর্ণ হওয়ার আগেই জনতার রাজনীতির মধ্যমাঠ ছেড়ে দেওয়া।
গত কয়েক সপ্তাহ তিউনিসিয়ার খবর জানার জন্য আমরা সবাই টিভির পর্দায় হাঁ হয়ে তাকিয়ে রয়েছি। বড় ধরনের কোনো রক্তারক্তি ছাড়াই জনতার প্রাথমিক বিজয় হয়েছে। রাস্তায় হাজার হাজার মানুষ, মাঝেমধ্যে পুলিশের লাঠিপেটা, টিয়ারগ্যাস—এসব আছে, কিন্তু চারদিকে উৎসবের এমন সাজ তিউনিসিয়া কখনো দেখেনি। টিয়ারগ্যাসে চোখ জ্বলছে, এক নারী চোখে পানি দিতে দিতে বললেন, ‘এমন সুন্দর দিন আগে কখনো দেখিনি।’ রাস্তায় ট্যাংক, এক সৈনিকের টুপিতে লাল টুকটুকে একটি ফুল গুঁজে দিচ্ছে এক তরুণ। দুই আঙুলে ‘ভি’ চিহ্ন দেখিয়ে সে বলল, মুক্তি, মুক্তি!
এমন একটা ঘটনা ঘটতে পারে, তাও এই তিউনিসিয়ায়—কেউ ঘুণাক্ষরেও ভাবেনি। ২৩ বছর একটানা ডান্ডা হাতে নিয়ে দেশ শাসন করেছেন বেন আলী একাই। বিরোধী কোনো দলকে, কোনো নেতাকে মাঠে জায়গা দেননি। সেই বেন আলী স্ত্রী নিয়ে বাপ বাপ করে দেশ ছেড়ে পালিয়েছেন। সঙ্গে সুটকেস-বোঝাই সোনা ও নগদ টাকা। চেয়েছিলেন ফ্রান্সে আশ্রয় নিতে, কিন্তু ফরাসি সরকার তাঁর বিমান নামার অনুমতি দেয়নি। শোনা যাচ্ছে, লোটা-কম্বল নিয়ে তিনি এখন সৌদি আরবে। মজার ব্যাপার হলো, একদম গরিব দেশ নয় তিউনিসিয়া, লোকজন সেখানে না খেয়ে মরেছে, তাও নয়। বেন আলী একনায়ক ছিলেন বটে, কিন্তু আফ্রিকার অন্য অনেক দেশের তুলনায় দেশটা সবার চোখে ভদ্র, সভ্য ছিল। আইনশৃঙ্খলা ছিল, রাস্তাঘাট সব সাফ-সুতরো। অধিকাংশ আরব দেশে বড় ভয় ইসলামি মৌলবাদীদের নিয়ে। বেন আলীর তিউনিসিয়ায় সে ভয়ও ছিল না। সব মৌলিবাদীকে একদম ঝেঁটিয়ে বিদায় করেছিলেন তিনি। এই সভ্য ও আধুনিক তিউনিসিয়া পশ্চিমের কাছে ছিল ‘মডেল কান্ট্রি’। সন্ত্রাসের বিরুদ্ধে যুদ্ধের নামে এই সেদিনও আমেরিকা প্রায় দেড় শ মিলিয়ন ডলারের অস্ত্র পাঠানোর কথা দিয়েছে। ফ্রান্স তিউনিসিয়ার সাবেক ঔপনিবেশিক প্রভু; বেন আলীর প্রশংসা করে তাঁর সমর্থন জানিয়েছে রাস্তায় জনতা নামার পরও। অথচ তাঁর পায়ের নিচে যে মাটি নেই, কেউ টের পায়নি।
বেন আলীর মতো অধিকাংশ আরব শাসকের জন্য ক্ষমতা ধরে রাখার প্রধান অস্ত্র হলো নিজের তাঁবেদার সেনা ও পুলিশ বাহিনী। এর বাইরেও রয়েছে তাঁদের ব্যক্তিগত পেটোয়া বাহিনী। যে কাজ পুলিশ বা সেনাবাহিনী দিয়ে করা কঠিন, যেমন—দিনদুপুরে আগুন জ্বালানো, রাজনৈতিক বিরোধীদের সবার সামনে পিটিয়ে লাশ বানানো, চোখের সামনে কাউকে তুলে নিয়ে গুম করা—সেসব কাজ করানো হয় ওই পেটোয়া বাহিনী দিয়ে। যেমন হয় হোসনি মোবারকের মিসরে, বাদশা হাসানের মরক্কোতে, আহমাদিনেজাদের ইরানে। এরশাদ বা খালেদা জিয়ার আমলে বাংলাদেশেও সেই অভিজ্ঞতা আমাদের হয়েছে। আরব একনায়কদের একটি বাড়তি সুবিধা, তাঁদের পেছনে ছাতি ধরে দাঁড়িয়ে থাকে আমেরিকা ও তাঁর পশ্চিমা মিত্ররা। গণতন্ত্রের জন্য তাদের মায়াকান্না দেখে মনে হয় পাথরও বুঝি গলে জল হবে। অথচ সত্যি সত্যি যখন গণতন্ত্রের সম্ভাবনা সৃষ্টি হয়, যেমন হয়েছিল ফিলিস্তিনে বা লেবাননে, তা ঠেকানোর জন্য হেন ব্যবস্থা নেই, তারা করতে পারে না। সেই বড় ভাইদের বুড়ো আঙুল দেখিয়ে তিউনিসিয়ার মানুষ টেনে নামাল পশ্চিমের আরেক অনুগত একনায়ককে।
এর পেছনে অন্ততপক্ষে দুটি কারণ রয়েছে। তাঁর পুলিশ ও পেটোয়া বাহিনী অনুগত থাকলেও সেনাবাহিনী রাজনীতি থেকে নিজেদের দূরে সরিয়ে রাখে। বিপদের সময় তাদের দিকে হাত বাড়ালেও সেনাবাহিনী সদুত্তর দেয়নি। সেনাপ্রধান রাশিদ আমারকে বেন আলী নির্দেশ দিয়েছিলেন গুলি চালাতে, তিনি রাজি হননি। উল্টো তিনি বেন আলীকে পরামর্শ দিয়েছিলেন সময় থাকতে কেটে পড়তে। তাঁকে বদল করা হয়েছিল, তার পরও সেনাবাহিনী রাজনৈতিক কোন্দলে নাক গলাতে রাজি হয়নি। না, অন্যান্য আরব দেশের তুলনায় তিউনিসিয়ার সেনাবাহিনী আকারে ছোট, কিন্তু পুরোদস্তুর পেশাদারি। তার চেয়েও বড় কথা, অর্থনৈতিক ব্যবস্থাপনার সঙ্গে তারা তুলনামূলকভাবে কম সংযুক্ত। অর্থাৎ সেনাকল্যাণের নামে তারা মিল-কারখানা বগলদাবা করেনি, ব্যাংক বানায়নি, পারমিটবাজির ইঁদুর-দৌড়ে যুক্ত হয়নি। ফলে দুর্নীতিগ্রস্ত রাজনৈতিক প্রশাসনের ওপর তাদের নির্ভরশলীতা কম। অবশ্য সেনাবাহিনী যে নাক গলায়নি তার আসল কারণ অন্যখানে। বেন আলীর দিন ফুরিয়েছে—এ কথা বুঝেই সেনাবাহিনী তাঁর পক্ষে বন্দুক তোলেনি। (একই রকম ঘটনা ঘটেছিল বাংলাদেশে ১৯৯০ সালে, স্বৈরশাসক এরশাদের বেলায়।)
অন্য কারণ যুবক শ্রেণীর আশ্চর্য উত্থান। বেন আলীর দীর্ঘ শাসনের সময় অন্য আর কিছু না হোক, সে দেশে শিক্ষার বিস্তার ঘটেছে। মোট জনসংখ্যার আনুপাতিক হিসাবে তিউনিসিয়ায় রয়েছে আরব বিশ্বে সবচেয়ে শিক্ষিত ও প্রযুক্তিগতভাবে অগ্রসর নাগরিক সমাজ। শিক্ষিত অথচ বেকার, প্রধানত এমন তরুণ ও যুবকদের হাতেই এই বিপ্লবের শুরু। ছেলেমেয়ে সব একাকার, হাতে হাত ধরে তারাই রাস্তায় নেমেছে। পুলিশের লাঠির বাড়ি, টিয়ারগ্যাস, গুলি তারাই বুক পেতে নিয়েছে। তিউনিসিয়ার মোট জনসংখ্যার প্রায় ১৪ শতাংশ বেকার, কিন্তু যুবদের বেলায় এই পরিমাণ কোনো কোনো ক্ষেত্রে, বিশেষ করে গ্রামাঞ্চলে ও দেশের দক্ষিণে ৫০ শতাংশের বেশি। ওই দেশে ধনী ও দরিদ্রের মধ্যে আয়ের ব্যবধান আকাশ-পাতাল। একা বেন আলী ও তাঁর স্ত্রী লেইলার পরিবারই নাকি দেশের মোট সম্পদের ৫০ শতাংশ নিয়ন্ত্রণ করত। আমেরিকান কূটনীতিকদের কাছ থেকেই সে কথা জানা গেছে (ধন্যবাদ উইকিলিকস!)। গুজব ছিল, বেন আলী নাকি তাঁর স্ত্রী লেইলাকে নিজের গদিতে বসানোর পাঁয়তারা করছিলেন। লোকজন অনেক আগে থেকেই তেতে ছিল, তাই এ খবর ফাঁস হওয়ায় আগুনে ঘিয়ের বৃষ্টি নামে। আরও একটা ব্যাপার বেন আলীর বিপক্ষে গেছে। দেশের প্রতিটি তথ্যমাধ্যম নিজের নিয়ন্ত্রণে আনতে পারলেও ইন্টারনেট ও সেলফোনের এই যুগে যুবাশ্রেণীর নিজেদের মধ্যে যোগাযোগের প্রধান মাধ্যমটি সরকারের নিয়ন্ত্রণে আনতে পারেননি তিনি। সিদ বাউজিদের ২৬ বছর বয়স্ক ফল বিক্রেতা মোহাম্মদ বুয়াজিজির আত্মাহুতির ভেতর দিয়ে এই বিপ্লবের শুরু। অন্য সময় হলে সে খবর ধামাচাপা দিয়ে রাখা বেন আলীর পক্ষে কঠিন হতো না। কিন্তু এখন সময়টা ভিন্ন। গত বছর ইরানেও একই ধরনের ঘটনা ঘটেছিল। সেলফোন, ইন্টারনেট ও যুবশ্রেণী প্রায় অসম্ভব সাধন করে ফেলেছিল। সেখানে বিপ্লব শেষ পর্যন্ত যে মুখ থুবড়ে পড়ে, তার প্রধান কারণ ইরানি নিরাপত্তা বাহিনীর ভূমিকা। পেশাদারি সেনাদল তো ছিলই, তার ওপর তথাকথিত রেভল্যুশনারি গার্ডদের বেপরোয়া পিটুনির মুখে নিরস্ত্র ও শান্তিপূর্ণ প্রতিরোধ আন্দোলন দাঁড়াতে পারেনি। তার ওপর সে দেশের আপসকামী রাজনৈতিক নেতৃত্ব—যারা আসলে দুদিন আগেও ক্ষমতাভোগীদের অন্তর্গত ছিল—আন্দোলনের তীব্রতায় নিজেরাই ভীত হয়ে পড়ে। এই আগুন বাড়তে দিলে তাদের পিঠের চামড়াও পুড়বে—এই ভয়ে তড়িঘড়ি মাঠ থেকে সরে পড়ে তারা।
তিউনিসিয়ার বেলায় একই ঘটনার আশঙ্কা রয়েছে। দীর্ঘদিন একদলীয় শাসন চালু থাকায় সে দেশে বিকল্প কোনো রাজনৈতিক নেতৃত্ব গড়ে ওঠেনি। বাম ও ডান উভয় ধারার রাজনীতিকদেরই বেন আলী দেশছাড়া করেছিলেন। ফলে দেশের মানুষের আস্থাভাজন কোনো রাজনীতিকই নেই। হাতে কাদা লাগেনি—এমন কোনো আমলাও নেই। ফলে এক ধরনের রাজনৈতিক শূন্যতার সৃষ্টি হওয়ার আশঙ্কা রয়েছে। দীর্ঘদিন ক্ষমতার বাইরে রয়েছেন এমন রাজনীতিকেরা হঠাৎ ক্ষমতার মধ্যমাঠে চলে এসেছেন। সাবেক শাসক দলের সদস্যদের সঙ্গে তড়িঘড়ি তাঁরা যদি কোনো সমঝোতায় পৌঁছে যান, তাতেও অবাক হওয়ার থাকবে না। মৌলবাদীদের নিয়ে পুরোনো ভয় এখনো যায়নি, তারাও ক্ষমতার ভাগ চাইবে। ইসলামপন্থী ছাড়া কমিউনিস্ট পার্টিও পর্দার পেছন থেকে বেরিয়ে এসেছে। এসব প্রতিদ্বন্দ্বী দলের মধ্যে ক্ষমতার ভাগাভাগি নিয়ে অভ্যন্তরীণ কোন্দল বাধা অসম্ভব নয়। ফলে যে রাজনৈতিক বিশৃঙ্খলার সৃষ্টি হবে, তা ঠেকাতে সেনাবাহিনীর ভেতর কোনো ‘লৌহমানব’ চেয়ার দখল করে বসতে পারেন। ইসলামি সন্ত্রাসের বিরুদ্ধে যুদ্ধের যুক্তিতে আমেরিকা ও তার মিত্ররা তেমন লৌহমানবকে যদি সমর্থন জানায়, তাও বিস্ময়ের কিছু হবে না।
এসবের মোদ্দা ফল হবে, যে বিপ্লবের সম্ভাবনায় তিউনিসিয়ার মানুষ এবং বহির্বিশ্বে আমরা এত উচ্চকিত, তার অপমৃত্যু। এই নাটকের পুনরাবৃত্তি আমরা বারবার দেখেছি পৃথিবীর নানা জায়গায়। পূর্ব ইউরোপের চেকোস্লোভাকিয়ায় ও হাঙ্গেরিতে, আফ্রিকার কেনিয়া ও জিম্বাবুয়েতে, এশিয়ার ফিলিপাইন ও ইন্দোনেশিয়ায়, দক্ষিণ ও মধ্য আমেরিকার হাইতি ও চিলিতে। এসব দেশের ঘটনাবলি থেকে আমরা একটা জিনিস শিখেছি, আর তা হলো চূড়ান্ত পরিবর্তন না আসা পর্যন্ত জনতার মাঠ থেকে সরে না যাওয়া। জনতার একমাত্র শক্তি তাদের সংখ্যায়। যত বেশিসংখ্যক মানুষ স্পষ্টভাবে ঘোষণা করবে—পুরোনো ব্যবস্থায় তারা আর ফিরে যেতে চায় না, ভোল পাল্টে পুরোনো পাপীদের ক্ষমতা দখল তত কঠিন হবে। বেন আলী পালিয়েছেন, ফলে বিজয় এসে গেছে ভেবে জনতা যদি সরে দাঁড়ায়, সব ইঁদুর তখন গর্ত ছেড়ে ফের ঢুকবে ভাঁড়ার ঘরে।
তিউনিসিয়ার বন্ধুরা, সুবিধাবাদী ইঁদুর থেকে সাবধান। মোহাম্মদ বুয়াজিজির নামে দোহাই, রাস্তার দখল ছেড়ো না।

অনৈতিকতা
দেশে-বিদেশে প্রতারণার রকমফের
বেসরকারি একটি টেলিভিশন চ্যানেলে রাতের সংবাদে জিনের বাদশা গ্রেপ্তারবিষয়ক সংবাদ প্রচারিত হচ্ছিল। জিনের বাদশাবিষয়ক এমন সংবাদ নিয়মিত বিরতি দিয়ে বাংলাদেশের গণমাধ্যমে প্রচারিত হয়। কিছু প্রতারক নিজেকে জিনের বাদশা পরিচয় দিয়ে সাধারণত ধনাঢ্য ধর্মভীরু মানুষকে নিয়মিত প্রতারণা করে। তারা দাবি করে, টাকা-পয়সা, স্বর্ণালংকার ইত্যাদি মূল্যবান জিনিসকে জিনের সহায়তায় দ্বিগুণ করে দিতে পারে। সন্তানহীন দম্পতিকে সন্তান দিতে পারে। গুপ্তধনের সন্ধান দেওয়ার কাজটা সবচেয়ে সহজ। আদালতে মামলা-মোকদ্দমা থাকলে তাতে জেতার ব্যবস্থা করতে পারে। কিছু সহজ-সরল মানুষ এই প্রতারকদের খপ্পরে পড়ে নিয়মিত প্রতারিত হন। এ পর্যন্ত আইনশৃঙ্খলা রক্ষাকারী বাহিনীর হাতে নাকি এই ধরনের ১০০ বাদশা আটক আছে। সেদিন এ সংবাদটি দেখতে দেখতে মনে হচ্ছিল, প্রতারণার জন্য বাংলাদেশের চেয়ে উর্বর ক্ষেত্র বুঝি বিশ্বে আর কোথাও নেই। অনেক সময় বাংলাদেশি প্রতারকেরা তাদের প্রতারণার ক্ষেত্র অন্য দেশেও খুব সহজে বিস্তার করে।
১৯৯৯ সালে তখন আমি চট্টগ্রাম বিশ্ববিদ্যালয়ে উপাচার্যের দায়িত্ব পালনরত। একদিন সুদূর নিউজিল্যান্ড থেকে উড়ে এসে আমার দপ্তরে হাজির হলেন সে দেশের অভিবাসন (immigration) দপ্তরের এক কর্মকর্তা। তিনি আগেই আমার কাছে থেকে সময় চেয়ে নিয়েছিলেন। তাঁর হাতে সে দেশে বসবাসরত বাংলাদেশি অভিবাসন-প্রত্যাশী ব্যক্তিদের একগাদা বাংলাদেশের বিভিন্ন বিশ্ববিদ্যালয়ের সার্টিফিকেট। চট্টগ্রাম বিশ্ববিদ্যালয়ের নামে আছে শ দেড়েক। এই সার্টিফিকেটের জোরে তাঁদের অনেকে সে দেশে দীর্ঘদিন ধরে চাকরিও করছেন। সবাই এখন সে দেশের নাগরিকত্বের জন্য আবেদন করেছেন। সেই কর্মকর্তা এখন বাংলাদেশের বিভিন্ন বিশ্ববিদ্যালয় সফর করছেন সার্টিফিকেটগুলো আসল না নকল, তা যাচাই করার জন্য। তাঁকে বিশ্ববিদ্যালয়ের পরীক্ষা নিয়ন্ত্রকের দপ্তরে পাঠানো হলো সার্টিফিকেটগুলো যাচাই করার জন্য। অল্প কিছু আসল সার্টিফিকেট পাওয়া গেলেও বেশির ভাগই ছিল জাল। এর মধ্যে এমবিবিএস পাস করার সার্টিফিকেটও আছে। ইতিমধ্যে ওই কর্মকর্তা ঢাকা ও কৃষি বিশ্ববিদ্যালয় সফর করে এসেছেন। সেখানেও তাঁর অভিজ্ঞতা একই রকম। মনে মনে ভাবলাম, এটি বাংলাদেশি প্রতারণার একধরনের আন্তর্জাতিকীকরণ।
আরেকটি ঘটনা বলি। ১৯৯৩ সালে আমি পেশাগত কাজে কয়েক দিনের জন্য সুইজারল্যান্ডের বাসেল শহরে অবস্থান করছিলাম। এক রাতে ফোন করে আমার হোটেলে দেখা করতে এলেন সে দেশের একজন নারী মানবাধিকারকর্মী; সঙ্গে বেশ কিছু কাগজপত্র। ওই নারী আমাকে জানালেন, এক বাংলাদেশি তরুণ সে দেশে রাজনৈতিক আশ্রয় প্রার্থনা করে আবেদন করেছেন এবং কিছু কাগজপত্র দাখিল করে দাবি করেছেন, তিনি বাংলাদেশে রাজনৈতিক প্রতিহিংসার শিকার। ওই নারী এ বিষয়ে আমার মতামত চাইলেন। যেহেতু আমার পক্ষে এ বিষয়ে তাৎক্ষণিক কোনো মন্তব্য করা সম্ভব ছিল না, তাই তাঁকে অনুরোধ করলাম, তিনি যদি কাগজপত্রের কপি আমার কাছে রেখে যেতে পারেন, তাহলে দেশে ফিরে এ ব্যাপারে খোঁজখবর নিয়ে তাঁকে জানানোর চেষ্টা করতে পারি। তিনি সানন্দে রাজি হলেন। কাগজপত্রে ছিল হাইকোর্টের একজন আইনজীবীর স্বাক্ষরিত একটি জামানত বন্ড। দেশে ফিরে সেই আইনজীবীর সঙ্গে সাক্ষাৎ করে পুরো বিষয়টা তাঁকে খুলে বলতেই তিনি যা বললেন, তার মূল কথা হচ্ছে, ওই তরুণ মতিঝিল এলাকা থেকে অস্ত্রের মুখে বঙ্গভবনের একটি গাড়ি ছিনতাই করেছিলেন। পরে পুলিশের হাতে ধরা পড়েন। অনেক দিন হাজতবাসের পর উচ্চ আদালতে রিট করে তিনি এই আইনজীবীর মাধ্যমে জামিন নেন এবং একদিন কাউকে কিছু না জানিয়ে দেশ থেকে পালিয়ে যান। আমার কাছ থেকেই সেই আইনজীবী প্রথমে জানলেন, ওই তরুণ এখন সুদূর সুইজারল্যান্ডে রাজনৈতিক আশ্রয় প্রার্থনা করেছেন। পুরো বিষয়টি সম্পর্কে আমি মানবাধিকারকর্মীকে অবহিত করি। তারপর কী হয়েছে, তা আমার জানা নেই।
এবার বিদেশি প্রতারণার বাংলাদেশে প্রবেশের দু-একটি উদাহরণ দেওয়া যাক। বাংলাদেশি ছাত্ররা উচ্চ শিক্ষার্থে বিলেতে গিয়ে কী নির্দয়ভাবে প্রতারিত হচ্ছে, তা নিয়ে সংবাদপত্রে অনেক লেখালেখি হয়েছে। এ ব্যাপারে সরকারও মাঝেমধ্যে ধরি মাছ না ছুঁই পানির মতো কিছু ব্যবস্থা নেওয়ার চেষ্টা করেছে। কাজ তেমন একটা হয়েছে বলে মনে হয় না। এসব শিক্ষার্থী উচ্চতর ডিগ্রির জন্য বিদেশে গিয়ে নিয়মিত প্রতারিত হচ্ছে। কিন্তু এর পাশাপাশি বেশ কিছুদিন ধরে একেবারে ‘বিদেশি’ পিএইচডি ডিগ্রি এই বাংলাদেশে ঘরে বসেই পাওয়া যাচ্ছে। হাজার পঞ্চাশেক টাকা খরচ করলেই হলো। লাখ খানেকও হতে পারে। বলা হয় অনলাইন ডিগ্রি। মানে ডিজিটাল ডিগ্রি। বিশ্ববিদ্যালয় মঞ্জুরি কমিশনের কাছে বর্তমানে প্রায় ৪০টি নতুন প্রাইভেট বিশ্ববিদ্যালয় প্রতিষ্ঠার আবেদন আছে। খোদ মঞ্জুরি কমিশনের চেয়ারম্যান ঘোষণা করেছেন, এ বছর গোটা আটেককে অনুমোদন দেওয়া হতে পারে। মঞ্জুরি কমিশন থেকে একটি দল গেল এমন প্রস্তাবিত একটি বিশ্ববিদ্যালয়ের উদ্যোক্তাদের সঙ্গে কথা বলতে এবং সরেজমিনে সবকিছু পরিদর্শন করতে। সেখানে ট্রাস্টি বোর্ডের চেয়ারম্যান, হবু উপাচার্য, ডিন, বিভাগীয় প্রধানসহ আরও বেশ কিছু ব্যক্তি প্রস্তাবিত বিশ্ববিদ্যালয়ের দপ্তরে উপস্থিত ছিলেন। পরিচয় পর্বে দেখা গেল, সবাই ‘ডক্টর’। মঞ্জুরি কমিশনের যিনি দলনেতা, তিনি একজন পণ্ডিত ব্যক্তি। দীর্ঘদিন সরকারি বিশ্ববিদ্যালয়ে শিক্ষকতা করেছেন, শিক্ষা বিষয়ে তাঁর যথেষ্ট অভিজ্ঞতা আছে। এত সব ‘ডক্টর’ এক জায়গায় সমবেত হতে দেখে তিনি কিছুটা অপ্রস্তুত হয়ে গেলেন। এঁদের মধ্যে একজন আবার কয়েক মাস আগে মঞ্জুরি কমিশন থেকে অবসর নিয়েছেন। ট্রাস্টি বোর্ডের চেয়ারম্যানের কাছে জানতে চাওয়া হলো, কোথা থেকে তিনি পিএইচডি করেছেন। চোখের পলক না ফেলেই বললেন, ‘কেন, আমেরিকা থেকে।’ ‘কোন বিশ্ববিদ্যালয়?’ এবার একটু আমতা আমতা করে মাথা চুলকে বললেন, ‘ক্যালিফোর্নিয়া বিশ্ববিদ্যালয়।’ ‘আমেরিকায় কত দিন ছিলেন?’ ‘না, মানে আমেরিকা যাইনি।’ ‘বাংলাদেশে বসে পড়ালেখা করেছি।’ এবার মঞ্জুরি কমিশন থেকে সদ্য অবসর নেওয়া কর্মকর্তাকে প্রশ্ন। ‘আপনি কখন এমন একটা কাজ করলেন?’ ‘করেছি স্যার, অবসর সময়ে।’ ‘একই বিশ্ববিদ্যালয় থেকে?’ ‘না, আমারটা নিউপোর্ট।’ পরে খোঁজ নিয়ে জানা গেল, ট্রাস্টি বোর্ডের সেই চেয়ারম্যান স্রেফ বিএ পাস। বাংলাদেশে আর কিছুদিন পর এই নিউপোর্ট, হনলুলু, প্রেস্টন (মালিক আবদুল বাসিত নামের এক পাকিস্তানি) ইত্যাদি অনেক নামের তথাকথিত বিশ্ববিদ্যালয়ের নানা কিসিমের ডিগ্রিধারী রাস্তাঘাটে কিলবিল করবে। পাঠক জানতে চাইতে পারেন, শিক্ষা নিয়ে ব্যবসা কি বাংলাদেশের বাইরেও হয়? সহজ উত্তর, হয়। তবে তা একাধারে ব্যবসা ও প্রতারণা। ওয়েবসাইটে উইকিপিডিয়ায় গিয়ে যে কেউ এসব ‘বিশ্ববিদ্যালয়’ সম্পর্কে খোঁজ নিতে পারেন। যে কটির নাম করলাম, সে সম্পর্কে ওয়েবসাইটে দেওয়া তথ্য হচ্ছে, এগুলো যুক্তরাষ্ট্রের শিক্ষা মন্ত্রণালয়ের অনুমতিপ্রাপ্ত নয়। এসবের দেওয়া ডিগ্রি যুক্তরাষ্ট্রের কোথাও উল্লেখ করা বেআইনি। ২০০৮ সালে যুক্তরাষ্ট্রের একটি শহরে এমন একটি ‘বিশ্ববিদ্যালয়’ দেখতে গিয়েছিলাম। একটি কক্ষে কয়েকটি কম্পিউটার, জনা চারেক লোক। তারা সারা বিশ্বে (বাংলাদেশসহ) যাঁরা অনলাইনে নানা ধরনের ডিগ্রির জন্য আবেদন করছেন, তাঁদের খেদমতে নিয়োজিত। যুক্তরাষ্ট্রে আগে এগুলোকে বলা হতো ব্রিফকেস বিশ্ববিদ্যালয়; এখন বলা হয় অ্যাপার্টমেন্ট বিশ্ববিদ্যালয়। খোদ বাংলাদেশেও বেশ কটি ঘটনা ঘটেছে, যেখানে একজন অন্যজনের থিসিস বা গবেষণাকর্ম নকল করে পিএইচডি ডিগ্রি অর্জন করে বহাল তবিয়তে আছেন। কেউ কেউ বিশ্ববিদ্যালয়ের প্রফেসর পর্যন্ত হয়েছেন। ধরা পড়লে এক-দুই দিন হইচই হয়, তারপর সব চুপচাপ। কেউ প্রশ্ন করতে পারেন, কারও যদি এমন সব ডিগ্রি থাকে, তাতে আমার কী সমস্যা? না, আমার কোনো সমস্যা নেই। শুধু সাধারণ মানুষকে হরেক রকমের প্রতারণা সম্পর্কে অবহিত করা এবং সচেতন থাকতে বলা।
আরেক ধরনের প্রতারণার মুখোমুখি যাঁরা ইন্টারনেট ব্যবহার করেন, তাঁরা অবশ্যই হয়েছেন। একদিন একটি মেইল এল হল্যান্ডের আমস্টারডাম শহরে শিক্ষাবিষয়ক একটি সেমিনারে অংশ নিতে সাকাই ফাউন্ডেশন (Sakai Foundation) নামক একটি সংস্থা আমাকে মনোনীত করেছে। সব খরচ তাদের, শুধু আমাকে হোটেলে থাকাখাওয়া বাবদ ২৫০ ডলার পাঠাতে হবে। নিচে একটা ঠিকানাও আছে। এমন একটি লোভনীয় প্রস্তাব পেলে যে কেউ আনন্দিত হবেন। দীর্ঘদিন এই শহরে বসবাসরত আমার প্রাক্তন ছাত্র মিন্টুকে ফোন করি। মিন্টুকে বলি দেখে আসতে, আসলে সেই ঠিকানায় কী হচ্ছে? মিন্টু খবর দেয়, ওই ঠিকানায় একটি ছোট রুটির দোকান আছে। এখানে সাকাই নামের কিছুই নেই। তারা একটা ব্যাংক অ্যাকাউন্ট নম্বর দিয়ে বলেছিল ওয়েস্টার্ন ইউনিয়নের মাধ্যমে ডলারটা ওই নম্বরে পাঠাতে। নিশ্চয় কেউ না কেউ এই প্রতারণার শিকার হয়েছেন। আর ইন্টারনেটের মাধ্যমে প্রতিদিন কত কোটি ডলার লটারি পাওয়ার খবর যে আসে! তাদের শুধু চাই আমার ঠিকানা, পাসপোর্ট ও ব্যাংক হিসাব নম্বর, আর সবকিছু প্রসেস করার জন্য ২৫০ ডলার। ইন্টারনেটে সুদানের আয়েশা ওবাচার নামের একজনের একটা মেইল। তাঁর স্বামীকে সরকারি লোকজন হত্যা করেছে। স্বামীর মৃত্যুর আগে তিনি পাশের দেশের ব্যাংকে এক বিলিয়ন ডলার রেখে যান। এটি তিনি আমার অ্যাকাউন্টে স্থানান্তর করতে চান। সহায়তা করলে অর্ধেক আমার। শুধু আমার নাম-ঠিকানা, ব্যাংক অ্যাকাউন্ট নম্বর এবং প্রসেসিং ফি হিসেবে ২০০ ডলার পাঠাতে হবে। এসব লটারি আর প্রস্তাব যদি আসলে সত্যি হতো, তাহলে সারা বিশ্বে আমার চেয়ে বেশি ধনী লোক খুব বেশি পাওয়া যেত না। বাংলাদেশে জিনের বাদশারা এখনো প্রতারণার জন্য ডিজিটাল পদ্ধতির ব্যবহারটা রপ্ত করতে পারেনি। পারলে তাদের ধরা এত সহজ হতো না। প্রতারণা এখন দেশীয় ও আন্তর্জাতিকভাবে একটি স্বীকৃত শিল্প বা আর্ট। ধরা না পড়লে দিব্যি টু পাইস কামানো যায়। সমাজে বোকা মানুষের তো আর অভাব নেই।

মেহেরজান
বিনির্মাণের বিপত্তি ও জাতীয়তাবাদী আবেগ
রুবাইয়াত হোসেন পরিচালিত মেহেরজান এবং চলচ্চিত্রটি নিয়ে তৈরি হওয়া ব্যাপক প্রতিক্রিয়া, দুই-ই আমার দৃষ্টি কেড়েছে। আমার ধারণা, মুক্তিযুদ্ধ নিয়ে আমরা অত্যন্ত আবেগপ্রবণ, হয়তো ওই মাত্রায় বিশ্লেষণপ্রবণ নই। ফলে মুক্তিযুদ্ধের ‘গ্র্যান্ড ন্যারেটিভ’-এর বাইরে কোনো কিছুই আমরা অনুমোদন দিতে চাই না। সেই গ্র্যান্ড ন্যারেটিভটা কী, আমরা সবাই জানি। এর একটা অংশ হলো, স্বাধীনতাকামী বাঙালি জনগণের ওপর পাকিস্তানি হানাদার বাহিনী আক্রমণ করে, হত্যা-ধর্ষণ-ধ্বংসের মতো যুদ্ধাপরাধ করে এবং বাঙালি মুক্তিযোদ্ধারা প্রতিরোধ গড়ে তুলে দেশকে স্বাধীন করেন। এই ন্যারেটিভের আরেকটি অংশ হলো, ইসলামপন্থী কয়েকটি দলের বাঙালি সদস্যরা ওই সব যুদ্ধাপরাধে সহায়তা করেন অথবা ওই সব অপরাধে নিজেদের নিযুক্ত করেন। মেহেরজান ছবিটি ওই গ্র্যান্ড ন্যারেটিভের বাইরে গিয়ে ভিন্ন ন্যারেটিভ নির্মাণ করেছে। ফলে ছবিটি ঘিরে ব্যাপক প্রতিক্রিয়া তৈরি হয়েছে।
সেসব প্রতিক্রিয়ার যে গড় বৈশিষ্ট্য, তাতে মূলত মুক্তিযুদ্ধের চেতনার বিপরীতে উল্লম্ব অবস্থানে রেখে ছবিটি বিচার করেছে। আমি ছবিটি বিচার করতে চাই বাংলাদেশে নির্মিত মুক্তিযুদ্ধ-সম্পর্কিত অন্যান্য ছবির সঙ্গে আনুভূমিকভাবে। তার সঙ্গে মেলাতে চাই জাতি-রাষ্ট্র ধারণার।
জাতি-রাষ্ট্র যদি বেনেডিক্ট এন্ডারসনের ভাষায়, একটি ‘কল্পিত সমাজ’ (ইমাজিনড কমিউনিটি) অথবা গায়ত্রী স্পিভাকের ভাষায়, ‘কৃত্রিম নির্মাণ’ (আর্টিফিশিয়াল কনস্ট্রাক্ট) হয়ে থাকে, তবে তার ‘কল্পিত’ ঐক্য ও সংহতির জন্য লাগাতারভাবে একটি আদর্শ জাতীয়তার অবয়ব বা বৈশিষ্ট্য গড়ে তুলতে হয় এবং কিছু ‘রেপ্রিজেন্টেশন-পদ্ধতি’র (স্টুয়ার্ট হলের মতে) মাধ্যমে এই নির্মাণের কাজটি করতে হয়, সেই অবয়ব বা বৈশিষ্ট্য ধরে রাখার জন্যও। সংবাদপত্র, সাহিত্য বা শিক্ষা সেই রেপ্রিজেন্টেশনের দায়িত্বটি বরাবর পালন করে এসেছে। অপেক্ষাকৃত অধুনামাধ্যম চলচ্চিত্রও বিশ্বব্যাপী জাতীয়তা, আত্মপরিচয় নির্মাণে অত্যন্ত গুরুত্বপূর্ণ হাতিয়ার হিসেবে ব্যবহূত হয়ে এসেছে।
বাংলাদেশের চলচ্চিত্র পরিচালকেরাও উৎসাহের সঙ্গে বাঙালি জাতিসত্তা গঠন, সংরক্ষণ ও প্রচারণার কাজটি করে চলেছেন। এ দেশের শিল্পপ্রয়াসী চলচ্চিত্রের বিরাট অংশই বাংলাদেশের মুক্তিযুদ্ধের ঘটনা অবলম্বনে নির্মিত। স্বাধীনধারার পরিচালক তারেক মাসুদ, মোরশেদুল ইসলাম, তানভীর মোকাম্মেলের পাশাপাশি মূলধারার চাষী নজরুল ইসলামের মুক্তিযুদ্ধভিত্তিক চলচ্চিত্র নির্মাণের খ্যাতি আছে। মুক্তিযুদ্ধভিত্তিক বেশির ভাগ চলচ্চিত্রে ওই গ্র্যান্ড ন্যারেটিভকেই দেখি। তারেক মাসুদের মাটির ময়না ছবিতে প্রথম দেখা গেল, ওই ন্যারেটিভ থেকে কিছুটা সরে আসা হয়েছে। যদিও তাঁর মুক্তির গান ছবিটি গ্র্যান্ড ন্যারেটিভেরই অন্যতম অংশীদার। মাটির ময়নায় প্রথম দেখা গেল একটি অন্যতম বড় চরিত্র। যার ইসলামিক বেশবাশ ও ম্যানারিজম থাকার পরও সে রাজাকার নয়। নতুবা আগে নির্মিত মুক্তিযুদ্ধভিত্তিক চলচ্চিত্রগুলোয় একটি রাজাকার চরিত্রের উপস্থিতি থাকে, যে ইসলামপন্থী এবং যার চরিত্রে যাবতীয় বদস্বভাব রয়েছে। এরা একটু বয়স্ক ও সাদা পাজামা-পাঞ্জাবি-টুপি পরিহিত, এদের মুখে দাড়ি থাকে—অর্থাৎ রাজাকার ও মোল্লা এভাবে সমার্থক হয়ে ওঠে। এ কথা ঠিক, ১৯৭১ সালের রাজাকাররা কোনো না কোনো ইসলামপন্থী দলের সদস্য ছিল। কিন্তু তারা সবাই বয়স্ক-টুপি পরিহিত ছিল না। তাদের অনেকেই বয়সে তরুণ ও আমাদের মতোই শার্ট-প্যান্ট পরিধান করত। এসব নির্মাতা-স্রষ্টারা মূলত চিন্তাভাবনায় আধুনিক ও বামঘেঁষা হলেও ষাটের দশকের বাঙালি জাতীয়তাবাদী চেতনার মধ্য দিয়েই পশ্চিমা আধুনিকতা ও বাম ভাবনার স্থানিকীকরণ ঘটে। ফলে বাঙালি মুসলমানের বাঙালিত্বের অংশটুকুই তারা একমাত্র আত্মপরিচয় বলে ভাবতে চায়। এ জন্য মুসলমানিত্বের অংশটুকুকে তারা বাতিল করতে চায়। ইসলামের অনুসারীরা তাদের কাছে ‘অপর’। ফলে চলচ্চিত্রে তাদের অপরায়ণের শিকার হয় বাঙালি-মুসলমান জাতিসত্তার ভেতরকার মুসলমানিত্ব অংশটি।
মাটির ময়না ছবির দ্বিতীয় ভাগে একটি দৃশ্য আছে, ঢাকা থেকে পালিয়ে আসা নাগরিকেরা একটি লঞ্চে পাকিস্তানি বাহিনীর আক্রমণের ভয়াবহতা বর্ণনা করছেন এবং এর পরপরই অন্ধ বয়াতির গান শুরু হয়, যেখানে কারবালার যুদ্ধকে ‘ভ্রাতৃঘাতী’ যুদ্ধ হিসেবে বর্ণনা করা হয় এবং যাকে বর্তমান যুদ্ধের সঙ্গেও সম্পর্কিত করা হয়। সুফিবাদ বা লোকধর্মের আদর্শ প্রভাবিত সহজিয়া ভাবের রক্তপাতহীন ছবিটি চলমান যুদ্ধকে স্বীকার করে নিয়েও তাকে অতিক্রম করতে চায় এবং জাতীয়তাবাদী আবেগের বাইরে এসে সব যুদ্ধই শেষ পর্যন্ত যে ভ্রাতৃঘাতী, সেই বার্তা দিতে চায়। তারেক ও ক্যাথরিন মাসুদের স্বল্পদৈর্ঘ্য চলচ্চিত্র নরসুন্দর-এ একজন বিহারি পাকিস্তানি সেনা ও রাজাকারদের তাড়া খেয়ে পলায়নরত একজন মুক্তিযোদ্ধাকে বাঁচিয়ে দেয়। এটিও মুক্তিযুদ্ধের গ্র্যান্ড ন্যারেটিভের বাইরের ছবি, যে ক্ষেত্রে আমরা বিহারিদের জানি মুক্তিযুদ্ধবিরোধী হিসেবে।
মেহেরজান ছবিতে মুক্তিযুদ্ধের অবমাননা নিয়ে যারা উত্তেজিত, তাদের মেহেরজান-পূর্ব ছবিতে দৃষ্ট এ ধরনের ডিকনস্ট্রাকশনের প্রতি দৃষ্টি আকর্ষণ করতে চাই। এই পর্যায়ে আমি হুমায়ূন আহমেদের শ্যামল ছায়া (২০০৪) ও তৌকীর আহমেদের জয়যাত্রার (২০০৪) কথা বলতে চাই। প্রথমেই বলে নেওয়া ভালো, দুটি ছবিতেই রাজাকার হিসেবে দুটি চরিত্র ছিল, কিন্তু চরিত্রগুলো ছোট। অন্যদিকে জয়যাত্রায় দেখা যায়, যখন পাকিস্তানি সেনারা গ্রামে ঢোকে, তাদের জেরার মুখে পড়েন মসজিদের ইমাম। তিনি পাকিস্তানি সেনার নৃশংসতার প্রতিবাদ করেন এবং তাদের হাতে শহীদ হন। এভাবে একজন মৌলভি হন চলচ্চিত্রের প্রথম প্রতিবাদকারী এবং শহীদ। আর শ্যামল ছায়ায় যুবা-মৌলভি বলতে গেলে মূল চরিত্র। তিনি নৌকা আরোহীদের মধ্যে প্রথম মুক্তিযুদ্ধে যোগ দেন। তিনি রাজাকারকে নিশ্চিত মৃত্যুর হাত থেকে বাঁচান। তাঁর গুণাবলির চরম নিদর্শন দেখি, অন্য ধর্মের মানুষের প্রতি উদারতায়। নৌযাত্রায় হিন্দুদের ধর্মচর্চার অধিকার রক্ষায় তিনি ছিলেন সচেষ্ট। এক মৌলভির মধ্যেই যাবতীয় গুণাবলির সমাবেশ ঘটানো হয়েছে। একসময় ঘটত ঠিক উল্টোটা।
লক্ষ করার বিষয় হলো, এর মধ্যে নাইন-ইলেভেনের ঘটনা ঘটে গেছে, আফগানিস্তান-ইরাক আগ্রাসন ঘটেছে। মুসলমানদের আত্মপরিচয়ের নতুন নতুন ব্যাখ্যা আসছে। আমাদের বেশির ভাগ আর্ট সিনেমা যেহেতু মুক্তিযুদ্ধভিত্তিক, তাতে ইসলামি দলভুক্ত রাজাকার চরিত্র থাকছে এবং বাঙালি মুসলমানের আত্মপরিচয়ের জিজ্ঞাসায় ‘প্রথমত বাঙালি না মুসলমান’ প্রশ্নটি অমীমাংসিত থাকছে—এই পরিপ্রেক্ষিতে খোদ মুক্তিযুদ্ধভিত্তিক চলচ্চিত্রেই নানা বিনির্মাণ বা ডিকনস্ট্রাকশন শুরু হয়েছে বিগত এক দশকে। মেহেরজান সেই ডিকনস্ট্রাকশন-প্রক্রিয়ায় একটা উল্লম্ফন। আগের ডিকনস্ট্রাকশনগুলোয় কিন্তু আজকের মতো ক্ষুব্ধ প্রতিক্রিয়া দেখা যায়নি।
আরও একটি বিষয় হলো, যাঁরা যুদ্ধে অংশ নিয়েছেন বা মুক্তিযুদ্ধের প্রজন্ম, তাঁদের আবেগের পরিমাপে মুক্তিযুদ্ধ-পরবর্তী প্রজন্ম সৃজনশীল অভিপ্রকাশে আক্রান্ত হবে না। বরং মুক্তিযুদ্ধের মতো বিশাল ঐতিহাসিক ঘটনাকে নানা দৃষ্টিকোণ থেকেই দেখতে চাইবে নতুন প্রজন্ম। আর এই দেখার ক্ষেত্রে তারা সমসাময়িক জাতীয় ও বৈশ্বিক জীবনদর্শন ও রাজনীতি, বৈশ্বিক মানবতাবাদ ইত্যাদি বহিঃস্থ ঘটনাক্রম-আদর্শ দ্বারা অবলীলায় তাড়িত হবে। এটা শৈল্পিক দায় ও উপায়।
মেহেরজান বিতর্কে চলচ্চিত্রটিকে একটি টেক্সট হিসেবে কেউ পাঠ করছেন না। বা বলা যায়, সেই দিকটায় দৃষ্টি দেওয়ার অবকাশ পাচ্ছেন না, সংক্ষুব্ধ প্রতিক্রিয়ায়। অথচ ছবিটির চিত্রনাট্যে যথেষ্ট দুর্বলতা আছে। একমাত্র পাকিস্তানি সৈনিকের সঙ্গে মেহেরের প্রেমের বিষয়টি ছাড়া কোনো কিছুই পক্বতা লাভ করেনি ছবিতে। অথচ ছবিটি একসঙ্গে অনেক কিছু ধরতে চেয়েছে। এমনকি পরিচালকের নিজস্ব গবেষণার জায়গাটি, বীরাঙ্গনাদের অংশটিও পূর্ণ অভিঘাত নিয়ে হাজির হয় না। নীলা চরিত্রটির হঠাৎ প্রস্থান একটি সম্ভাবনাকে অসমাপ্ত রাখে। মেহেরের প্রেমপর্বটি অতিদীর্ঘ, ওই রকম গ্রামীণ নির্জনতায় অনেক আগেই এই ‘অনাকাঙ্ক্ষিত’ প্রেমটি ধরা পড়ার কথা। কিছু কিছু গুরুত্বপূর্ণ বিষয় কেবল ইঙ্গিতের মাধ্যমে সারা হয়েছে, অথচ যার বিস্তার জরুরি ছিল। যেমন যুদ্ধশিশু সারাহর একটি সমকামী সম্পর্কের ইঙ্গিত আছে ছবিতে। একই ইঙ্গিত আছে ‘প্রাণসখা’ অরূপ-রাহীর চরিত্র দুটির ক্ষেত্রেও। সেই ইঙ্গিত চিত্রনাট্যে কিছুই যোগ করে না। সমকামিতা নিজেই একটা বিরাট ডিসকোর্স, এই বিষয়ভিত্তিক আলাদা ছবিই হতে পারে। মুক্তিযুদ্ধের প্রেক্ষাপটের ছবিতে ওই ইঙ্গিত অপ্রয়োজনীয় ছিল।
বাণিজ্যিক উপাদান ছবিটির অন্যতম সীমাবদ্ধতা। সময় ও চরিত্রানুযায়ী অবিশ্বস্ত বর্ণিল পোশাক, অমলিন ঝকঝকে বাংলাদেশের গ্রাম, ভারতীয় তারকাদের কাস্টিং, নির্ভরযোগ্য সিনেমাটোগ্রাফি-উদ্ভূত অ্যাক্সোটিক প্রাকৃতিক চলমান চিত্র—ছবিটির প্রতি একটা ওরিয়েন্টালিস্ট গেজ-এ (প্রাচ্যবাদী দৃষ্টিক্ষেপণ) প্রলুব্ধ করে। তবে বাণিজ্যিক বিনোদন আবার ছবির অন্যতম শক্তিও। ওই সব উপাদানের কারণে অনেক সাধারণ দর্শকের কাছেই এটা বিয়োগান্তক প্রেমকাহিনি হিসেবে হাজির হবে, মুক্তিযুদ্ধের প্রেক্ষাপটে যা একটা রূপকথার আখ্যান তৈরি করে। আর মুক্তিযুদ্ধের গ্র্যান্ড ন্যারেটিভের ডিকনস্ট্রাকশন করতে গিয়ে রূপকথা-পরিস্থিতি পরিচালকের জন্য বিশেষ সুবিধা এনে দেয়। সেই সুবিধা বা স্বাধীনতা পরিচালক নিতেই পারেন। নয়তো মুক্তিযুদ্ধ কেবল ইতিহাসের দিন-সংখ্যা নিয়ে পাঠ্যবইতে আটকে থাকবে, নানারূপে মানুষের মনে ঠাঁই নেবে না।
তবে বলতে হবে, মেহেরজান-এর কাউন্টার ডিসকোর্স প্রিম্যাচিউর। ঐতিহাসিক ঘটনার সঙ্গে স্থানিক ও কালিক ব্যবধান গ্র্যান্ড ন্যারেটিভের বাইরে কাউন্টার ন্যারেটিভ জন্মের পথ করে দেয়। দ্বিতীয় বিশ্বযুদ্ধ বা ভিয়েতনাম যুদ্ধ নিয়ে এ রকম অনেক ছবি নির্মিত হয়েছে। অথচ মুক্তিযুদ্ধের স্মৃতি এখনো পুরোনো প্রজন্মের কাছে তরতাজা। ফলে এই ধরনের ডিকনস্ট্রাকশন মেহেরজান-এর জন্য খানিক আগাম হয়ে গেল।
কিন্তু মেহেরজানবিরোধী বিক্ষুব্ধ প্রতিক্রিয়া দেখে আমার ভয় হয়, ঐতিহাসিক বা জাতীয়-আন্তর্জাতিক যেকোনো ঘটনাক্রম নিয়ে নানামুখী বা ডিসকার্সিভ আলোচনার পথ বুঝি ক্রমশ রুদ্ধ হয়ে পড়ছে। মুক্তিযোদ্ধা বনাম রাজাকার/পাকিস্তানপন্থী ডাইকোটমির বাইরে বুঝি আর কিছু থাকতে নেই এই ভুবনে।
ফাহমিদুল হক: ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের শিক্ষক, চলচ্চিত্র গবেষক।

প্রথম আলো গোলটেবিল বৈঠক
‘শেয়ারবাজার কোন পথে’
১৯ জানুয়ারি প্রথম আলোর উদ্যোগে ‘শেয়ারবাজার কোন পথে’ শীর্ষক গোলটেবিল বৈঠক অনুষ্ঠিত হয়। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো।

যাঁরা অংশ নিলেন
এ বি মির্জ্জা আজিজুল ইসলাম
সাবেক অর্থ উপদেষ্টা, তত্ত্বাবধায়ক সরকার এবং সাবেক চেয়ারম্যান, সিকিউরিটিজ অ্যান্ড এক্সচেঞ্জ কমিশন (এসইসি)
সৈয়দ মঞ্জুর এলাহী
বিশিষ্ট শিল্পপতি ও সাবেক উপদেষ্টা, তত্ত্বাবধায়ক সরকার
ফারুক আহমেদ সিদ্দিকী
সাবেক চেয়ারম্যান, সিকিউরিটিজ অ্যান্ড এক্সচেঞ্জ কমিশন (এসইসি)
অধ্যাপক আবু আহমেদ
অর্থনীতিবিদ
সালাহউদ্দিন আহমেদ খান
সাবেক প্রধান নির্বাহী কর্মকর্তা, ঢাকা স্টক এক্সচেঞ্জ (ডিএসই) ও অধ্যাপক ফাইন্যান্স বিভাগ, ঢাকা বিশ্ববিদ্যালয়
শাকিল রিজভী
সভাপতি, ঢাকা স্টক এক্সচেঞ্জ (ডিএসই)
শেখ মর্তুজা আহমেদ
সভাপতি, বাংলাদেশ মার্চেন্ট ব্যাংকার্স অ্যাসোসিয়েশন
শওকত হোসেন: যুগ্ম বার্তা ও বাণিজ্য সম্পাদক, প্রথম আলো
সূচনা বক্তব্য
মতিউর রহমান: সম্পাদক, প্রথম আলো
সঞ্চালক
আব্দুল কাইয়ুম: যুগ্ম সম্পাদক, প্রথম আলো

আলোচনা
মতিউর রহমান
প্রথম আলোর পক্ষ থেকে বিভিন্ন সময় রাজনৈতিক, সামাজিক, অর্থনৈতিকসহ বিভিন্ন বিষয়ে আমরা এ ধরনের আলোচনার আয়োজন করে থাকি। এর ফলে মানুষের কাছে কিছু বলা কিংবা এসব বিষয়ে তাদের সচেতন করে তোলা যায়।
আমাদের আজকের গোলটেবিল বৈঠকের শিরোনাম দিয়েছি ‘শেয়ারবাজার কোন পথে’। শেয়ারবাজারের এখন যে পরিস্থিতি, তাতে আমাদের সবারই জানা প্রয়োজন, কোন পথে যাচ্ছে শেয়ারবাজার। অনেক দিন ধরেই বাজার স্বাভাবিক আচরণ করছিল না। বাজারে ভালো ও নতুন শেয়ারের সরবরাহ ছিল কম, অথচ লাফিয়ে লাফিয়ে বেড়েছে বিনিয়োগকারীর সংখ্যা। এ কারণে বাজার অতিমূল্যায়িত হয়ে পড়ে। আবার এই বাজার থেকে যেকোনো উপায়ে টাকা তুলে নেওয়ার ঘটনার কথাও শুনি আমরা।
আমরা একটা স্বাভাবিক ও স্থিতিশীল শেয়ারবাজার চাই। এক দিনে সূচক ৬০০ পয়েন্ট কমে যাওয়া যেমন স্বাভাবিক নয়, আবার একদিনে এক হাজার পয়েন্ট বেড়ে যাওয়াও স্বাভাবিক নয়। সুতরাং এখন বড় প্রশ্ন হচ্ছে, শেয়ারবাজার কোন পথে এবং সঠিক পথে আনতে হলে কী করতে হবে। শেয়ারবাজারের এই অস্বাভাবিক আচরণে হঠাৎ হঠাৎ লেনদেন বন্ধ করে দেওয়া হচ্ছে।
শেয়ারবাজারকে সঠিক পথে আনতে বা এটি যেন সত্যিকার অর্থে দেশের অর্থনৈতিক উন্নয়ন সাধন করে এবং সাধারণ, মধ্যবিত্ত বা যেকোনো বিনিয়োগকারীর স্বার্থ রক্ষা করে, সে জন্য কী করা প্রয়োজন? আপনারা যাঁরা বিশ্লেষক আছেন, তাঁদের পরামর্শ কী? সেগুলো দেশবাসীকে জানানোর মাধ্যমে তাদের সচেতন করতে পারি। এটিই আজকের আলোচনার মূল উদ্দেশ্য।
এমন নয় যে শেয়ারবাজারের পতন এবারই আমরা প্রথম দেখলাম। ১৯৯৬ সালের শেয়ারবাজারের কেলেঙ্কারির কথা আমাদের অনেকেরই মনে আছে। মামলা-মোকদ্দমা ও জামিন হলো, কিন্তু তিনটি সরকার চলে গেলেও সেই ঘটনার এখনো বিচার হয়নি। ফলে বাজারে যা ইচ্ছা করে পার পাওয়া যাবে, এমন একটি ধারণা তৈরি হয়েই আছে। এ অবস্থায় বাজার নিয়ন্ত্রণ করা কতটুকু সম্ভব, সে প্রশ্ন থেকেই যাবে। ১৯৯৬ সালে যাঁরা দায়ী বলে অভিযুক্ত ছিলেন, তাঁদের সম্পর্কে কথা বলতে হবে। এসব চিহ্নিত অভিযুক্ত ব্যক্তিকে শাস্তির মুখোমুখি করার ব্যাপারে সরকারের ওপর চাপ সৃষ্টি করতে হবে।
বাজার কারও নিয়ন্ত্রণে নেই। নিয়ন্ত্রক সংস্থা এখন আপ্রাণ চেষ্টা করছে। কিন্তু বাজারের পরিস্থিতি স্বাভাবিক হচ্ছে না। আস্থা পাচ্ছেন না বিনিয়োগকারীরা। অথচ শেয়ারবাজারের প্রতি আস্থা ফেরানো জরুরি। কেননা এর সঙ্গে কেবল অর্থনীতিই জড়িত নয়, ৩৩ লাখের বেশি বিনিয়োগকারী যুক্ত হয়েছেন শেয়ারবাজারের সঙ্গে। এর মধ্যে অনেক মধ্যবিত্ত ও সাধারণ লোকও যুক্ত হয়ে পড়েছেন। সুতরাং এর সঙ্গে দেশের সার্বিক পরিস্থিতিও জড়িত হয়ে পড়েছে।
দেশের রাজনীতি, অর্থনীতি, সমাজ, সরকার, বিরোধী দল—সবাইকে নিয়েই দেশ। আমরাও এর মধ্যে আছি। স্বাধীনতার ৪০ বছর পূর্তি উপলক্ষে আমরা ইতিমধ্যে বিভিন্ন অনুষ্ঠান, বক্তব্য, আলোচনা, উদ্যাপন শুরু করেছি। আমরা জানি, গত ৪০ বছরে বাংলাদেশের অনেক অনেক অর্জন রয়েছে। আবার অনেক সমস্যা আমরা নিজেরা সৃষ্টি করেছি। অনেক সমস্যা বৃদ্ধি করে চলছি। আমরা সাধারণভাবেই বুঝি, রাজনৈতিক সরকার বা রাজনৈতিক স্থিতিশীলতা, সংসদকে কার্যকর করা যদি না হয়, তাহলে শুধু একটি ক্ষেত্রে অগ্রগতি, অন্য ক্ষেত্রে অধোগতি—এ রকম হয়তো হতে থাকবে। সেসব বিষয়ে আমাদের পাঠকদের জন্য আপনারা কিছু বলবেন আজকের আলোচনায়। প্রথম আলোর পক্ষ থেকে সবাইকে ধন্যবাদ ও কৃতজ্ঞতা জানাচ্ছি আলোচনায় উপস্থিত হওয়ার জন্য। আলোচনার শুরুতে তত্ত্বাবধায়ক সরকারের সাবেক অর্থ উপদেষ্টা ও এসইসির সাবেক চেয়ারম্যান এ বি মির্জ্জা আজিজুল ইসলামকে অনুরোধ করব বলার জন্য।

এ বি মির্জ্জা আজিজুল ইসলাম
প্রথম আলোকে ধন্যবাদ জানাচ্ছি আজকে এ ধরনের একটি আলোচনা আয়োজনের জন্য। আলোচনার বিষয়টি অত্যন্ত গুরুত্বপূর্ণ এই পরিপ্রেক্ষিতে যে সম্প্রতি শেয়ারবাজার আবারও অস্বাভাবিক আচরণ করছে। আমি এই শেয়ারবাজারের সঙ্গে একসময় সম্পৃক্ত ছিলাম। বর্তমানে যে অস্থিরতা বিরাজ করছে শেয়ারবাজারে, তা বিশ্লেষণ করতে গেলে আমাদের সাম্প্রতিক অতীত ইতিহাসের দিকে লক্ষ করতে হবে। সে ইতিহাসটি হচ্ছে, প্রায় দুই বছর ধরে বাজারের সূচক ক্রমশই ঊর্ধ্বগতির দিকে এবং তা বেশ ত্বরিত গতিতেই এগিয়েছে। ২০০৮ সালের ডিসেম্বরে ইনডেক্স বা সূচক ছিল দুই হাজার ৭৯৫; ২০০৯ সালের ডিসেম্বরে এটি দাঁড়িয়েছিল চার হাজার ৫৩৫ এবং ২০১০ সালের শেষে এসে এটি প্রায় দ্বিগুণ হয়ে দাঁড়িয়েছে আট হাজার ২৯০। পরবর্তী সময় এক দিনে ৯ জানুয়ারি ২০১১ সালে সূচকের প্রায় ৬০০ পয়েন্ট পতন ঘটে। সেদিন সূচক নেমেছিল সাত হাজার ১৩৫। তার পরের দিনও প্রায় ৬০০ পয়েন্ট সূচকের পতন ঘটে দাঁড়িয়েছিল ছয় হাজার ৪৯৯। এসইসি ও বাংলাদেশ ব্যাংকের কিছু সিদ্ধান্তের পরিপ্রেক্ষিতে তার পরদিন প্রায় এক হাজার পয়েন্ট বেড়েছে।
২০১০ সালের ৫ ডিসেম্বরে সর্বোচ্চ সূচক উঠেছিল আট হাজার ৯১৮ পর্যন্ত। এই যে ঊর্ধ্বগতিটি ছিল, তার পেছনে বেশ কয়েকটি কারণের সংযোগ ছিল বলে আমি মনে করি। এর মধ্যে সরকারি যে সঞ্চয়পত্রগুলো ছিল, তার ওপর করারোপ করা বা ফিক্সড ডিপোজিট ও সেভিং ডিপোজিটের ওপর ব্যাংকগুলোর সুদের হার কমানো উল্লেখযোগ্য। এ ছাড়া কালো টাকা শেয়ারবাজারে বিনিয়োগ করার সুযোগ দেওয়া এবং ব্যক্তিগত বিনিয়োগকারীদের ক্যাপিটালের ওপর ট্যাক্স দেওয়ার যে প্রস্তাব ছিল, বাজেটে তা পরে তুলে নেওয়া হয়। একই সঙ্গে প্রচুর নতুন বিনিয়োগকারী এসেছেন শেয়ারবাজারে। এঁরা হচ্ছেন তথাকথিত বিনিয়োগকারী, যাঁদের উদ্দেশ্য হলো, ‘আমি আজকে বাজারে ঢুকব এবং দুই দিন পর একটা বিরাট অঙ্কের টাকা লাভ করব।’ এটিকে সহায়তা করেছে স্টক এক্সচেঞ্জের ব্রোকার হাউসগুলো, যাদের প্রায় ২৭০টি শাখা অফিস বেড়েছে গত এক বছরে। মোট ৬১৩টি ব্রোকার হাউস রয়েছে। দেশের প্রত্যন্ত অঞ্চল থেকে যেসব বিনিয়োগকারী স্টক মার্কেটে এসেছেন, তাঁদের বেশির ভাগই বিনিয়োগের ঝুঁকি বা কী সূচকের ভিত্তিতে স্টক মার্কেটে বিনিয়োগ করা দরকার, সে সম্পর্কে ধারণা নেই। সব মিলিয়ে একটা হার্ড ‘বিহেভিয়ার’ সৃষ্টি হয়েছে। কিছু লোক শেয়ার কিনতে শুরু করলেন, দেখা গেল তাঁরা লাভ করেছেন। তখন সবাই কিনতে শুরু করলেন। পরে একটা পর্যায়ে গিয়ে তাঁরা বুঝবেন, আমি যে দামে কিনেছি, তার চেয়ে বেশি দাম হওয়ার সম্ভাবনা কম। কারণ, যে মূল্য দিয়ে যে কোম্পানির শেয়ার কেনা হয়েছে, তার ফান্ডামেন্টালের সঙ্গে কোনো সম্পর্ক নেই। এর ফলে যে পতনটি হয়েছে, সেটি মোটেও অপ্রত্যাশিত নয়। আমরা যাঁরা বিশ্লেষক আছি, তাঁরা সবাই বলেছি, বাজার অতিরিক্ত মূল্যায়িত হয়েছে। ফলে একটি উদ্বেগজনক পরিস্থিতির সৃষ্টি হয়েছে। কিন্তু বিনিয়োগকারীরা এ বিষয়গুলোর দিকে নজর দেননি। দুঃখের বিষয় হচ্ছে, প্রাতিষ্ঠানিক বিনিয়োগকারীরাও ব্যক্তিগত বিনিয়োগকারীদের মতো আচরণ করেছে। কিন্তু বাজার যে পরিস্থিতিতে পৌঁছে গিয়েছিল, সেখানে তারাও কিছুটা দায়ী ছিল। তাদের দিয়ে জোর করে শেয়ার ধরে রাখার মতো খুব বেশি যৌক্তিকতা ছিল না। তারা বিশ্লেষণ করলে দেখতে পাবে, যে দামে তারা শেয়ার কিনেছে, তা ধরে রাখলে তাদের ক্ষতি হওয়ার আশঙ্কা থেকে যাবে, ফলে তারাও বিক্রি করেছে।
নিয়ন্ত্রণকারী সংস্থা বিশেষ করে, সিকিউরিটিজ অ্যান্ড এক্সচেঞ্জ কমিশন ও বাংলাদেশ ব্যাংকের ভূমিকা ছিল দ্বিধান্বিত বা বিপরীতমুখী। যখন শেয়ারবাজারের সূচক বাড়ছিল, তখন এসইসি কিছু রক্ষণাত্মক সিদ্ধান্ত নিল। যেমন—মার্জিন কমাল, ইনডিভিজুয়্যাল (ব্যক্তিগত) ক্রেডিট লিমিট কমাল বা মার্চেন্ট ব্যাংকারদের ক্রেডিট লিমিট কমিয়ে দেওয়া হলো। আবার যখন বাজারের দরপতন হলো, তখন এসব সিদ্ধান্ত শিথিল করা হলো। বাংলাদেশ ব্যাংক একপর্যায়ে বলল, ব্যাংকগুলোর এক্সপোজার বেশি হয়ে গেছে স্টক মার্কেটে এবং শেয়ারবাজারে বিনিয়োগ একটি ঝুঁকিপূর্ণ বিনিয়োগ। সুতরাং ১০ শতাংশ যে সীমা আছে ব্যাংকিং কোম্পানি আইনে, ব্যাংকগুলো ক্যাপিটাল মার্কেটে তাদের দায়ের মোট ১০ শতাংশের বেশি এক্সপোজ করতে পারবে না। সেটির ব্যাপারে কমার্শিয়াল ব্যাংকগুলোকে রিপোর্ট করতে বলল বাংলাদেশ ব্যাংক। ফলে বাজারে খবর গেল যে ব্যাংকগুলোকে তাদের ব্যালেন্স সমন্বয় করতে বলা হয়েছে নির্দিষ্ট সময়ের মধ্যে। কিন্তু পরবর্তী সময় বাংলাদেশ ব্যাংক জানিয়েছে, তারা শুধু রিপোর্ট করতে বলেছে। কিন্তু রিপোর্ট করার পর একটা সময় অবশ্যই হিসাবের সমন্বয় করতে হবে, তা না হলে তো রিপোর্ট করার কোনো উদ্দেশ্য হয় না। এ কারণে শেয়ারবাজারে একটি শঙ্কা সৃষ্টি হয় যে বাংলাদেশ ব্যাংক হয়তো খুব একটা বড় রকম বিপরীত নীতি অনুসরণ করবে। আরেকটি বিষয় হলো, বাংলাদেশ ব্যাংক ক্যাশ রিজার্ভ রিকয়ারমেন্ট (বিধিবদ্ধ জমার নগদ অংশ-সিআরআর) ৫ দশমিক ৫ থেকে বাড়িয়ে ৬ করেছে। এর ফলে একটি সতর্কবার্তা যাচ্ছে শেয়ারবাজারে। সেটি গাণিতিক দিক থেকে দেখলে এর কোনো প্রভাব পড়ার কথা নয় শেয়ারবাজারে। কারণ এই ৫ দশমিক ৫ থেকে ৬ করার ফলে বাংলাদেশ ব্যাংক আড়াই হাজার কোটি টাকার মতো মপ-আপ করেছে, আবার এক দিন পর সাত হাজার কোটি টাকা রেপো করে তারা মার্কেটে ইনজেক্ট করেছে। সুতরাং অঙ্কের দিক থেকে কোনো প্রভাব না থাকলেও সতর্কবার্তা হিসেবে প্রভাব পড়ছে শেয়ারবাজারে।
শেয়ারবাজারে দীর্ঘ মেয়াদে স্থিতিশীলতা ধরে রাখার জন্য একটি খারাপ সংকেত হচ্ছে, নিয়ন্ত্রণকারী সংস্থাগুলো বাজার ধরে রাখার দায়িত্ব নিচ্ছে। আমি দৃঢ়ভাবে বিশ্বাস করি, এটি নিয়ন্ত্রণকারী সংস্থাগুলোর মূল দায়িত্ব নয়। তাদের মূল দায়িত্ব হচ্ছে, বাজার যেন সুচারুভাবে পরিচালিত হয়, সেটা দেখা এবং এর জন্য প্রয়োজনীয় বিধিমালা বা নীতিমালা প্রণয়ন করা। ব্রোকারদের মার্জিন পেমেন্ট, যেটির সীমা ছিল পাঁচ কোটি টাকা। এটা বাড়িয়ে ১৫ কোটি টাকা করা হয়েছে। এসব করার ফলে বাজারে একটি বার্তা যাচ্ছে, নিয়ন্ত্রণ সংস্থাগুলো সূচক ধরে রাখার চেষ্টা করছে। এর ফলে দুই ধরনের প্রতিক্রিয়া সৃষ্টি হয়। বিনিয়োগকারীদের মধ্যে অনিশ্চয়তা জাগে যে নিয়ন্ত্রণকারী সংস্থাগুলো এ ধরনের একটা সিদ্ধান্ত নিয়েছে আজ, কাল আবার কী হবে, তা তাঁরা তো জানেন না। দ্বিতীয়ত, কিছু কিছু বিনিয়োগকারীকে ঝুঁকিপূর্ণ বিনিয়োগের দিকে উৎসাহিত করে। কারণ, তাঁদের মধ্যে যদি এ ধারণাটি জন্মে যে যদি সূচক কমেও, তবে নিয়ন্ত্রণকারী সংস্থাগুলো তা ঠেকানোর জন্য পদক্ষেপ নেবে। ফলে অর্থনীতির ভাষায় এ ধরনের পরিস্থিতিকে ‘মোরাল হেজার্ড’ বলা হয়। সে ধরনের পরিস্থিতি আমাদের শেয়ারবাজারে প্রচণ্ডভাবে আস্থার সংকট তৈরি করেছে।
আমি মনে করি, এসইসির মূল দায়িত্ব হচ্ছে, বাজার সুচারুভাবে পরিচালিত হচ্ছে কি না, তা দেখা। আর বাজারে কোনো ম্যানিপুলেশন আছে কি না, অবশ্যই তা দেখার ক্ষমতা আছে এসইসির। এর জন্য ব্রোকার হাউস, মার্চেন্ট ব্যাংক কিংবা মিউচুয়াল ফান্ড—সবারই ট্রেডিং বিহেভিয়ার পর্যবেক্ষণ করার ক্ষমতা রয়েছে এসইসির। নিয়মভঙ্গকারীদের বিরুদ্ধে শাস্তিমূলক ব্যবস্থাও নিতে পারে এসইসি।
ফারুক আহমেদ সিদ্দিকী চেয়ারম্যান থাকা অবস্থায় একটি প্রতিষ্ঠানকে ১০ কোটি টাকা জরিমানা করা হয়েছিল এবং তা আদায়ও করা হয়েছিল। কাজেই তাদের সেই ক্ষমতাগুলো ব্যবহার না করে সূচক নিয়ে দৈনন্দিন যে পদক্ষেপ তারা গ্রহণ করছে, কোনো সময় বাড়ানো বা কমানোর জন্য। আমি মনে করি, এটি সঠিক নয়। বাজারকে কীভাবে দীর্ঘ মেয়াদে স্থিতিশীল করা যায়, সে জন্য সবার সম্মিলিত পদক্ষেপ নিতে হবে। স্বল্প মেয়াদে অনেক শেয়ারবাজারে উত্থান-পতন ঘটে। যেমন—মুম্বাই শেয়ারবাজারে সূচক প্রায় ১৯ হাজারে চলে গিয়ে আবার কমতে কমতে সাড়ে নয় হাজারে নেমে এসেছিল। এখন আবার সেটি ১৮-১৯ হাজারের কাছাকাছি চলে গেছে। কাজেই মধ্য মেয়াদে স্থিতিশীল পরিস্থিতি বজায় রাখার জন্য বেশ কিছু পদক্ষেপ নেওয়া জরুরি। প্রথম কথা হচ্ছে, শেয়ারের সরবরাহ বাড়াতে হবে। কারণ চাহিদা বাড়লেও নতুন নতুন ভালো শেয়ারের সরবরাহ বাড়েনি। গত দুই বছরে গ্রামীণফোন ছাড়া বড় তেমন কোনো কোম্পানির শেয়ার বাজারে আসেনি। এর ফলে এ ধরনের একটি অসামঞ্জস্য দেখা যাচ্ছে চাহিদা ও সরবরাহের মধ্যে। বাজারে সরকারি শেয়ার আনার বিষয় বেশ আলোচিত হচ্ছে। আমি মনে করি, যত দ্রুত সম্ভব সরকারি শেয়ারগুলো বাজারে আনা দরকার। আশার কথা হচ্ছে, বেশ কয়েকটি ভালো প্রাইভেট কোম্পানির শেয়ার পাইপলাইনে আছে। এসইসির তাদের মূল দায়িত্বের প্রতি বেশি মনোযোগী হওয়া উচিত। বিনিয়োগকারীদের প্রশিক্ষিত করার মাধ্যমে সচেতন করার জন্য ব্যবস্থা নেওয়া উচিত। এ ক্ষেত্রে গণমাধ্যমগুলো গুরুত্বপূর্ণ ভূমিকা পালন করতে পারে। ডিএসই ও এসইসি মিলিতভাবে প্রতিদিন যদি গুরুত্বপূর্ণ দু-একটি সূচকের তথ্য গণমাধ্যমগুলোর মাধ্যমে প্রচার করে, তবে বিনিয়োগকারীরা আরও বেশি সচেতন হতে পারেন। এটিও তাদের বলা যায়, আপনার কাছে যদি ভালো কোনো শেয়ার থাকে, তা এই মুহূর্তে বিক্রি করার দরকার নেই, মার্কেটে দরপতন হলেও কিছুদিন পর এটির দাম বাড়ার সম্ভাবনা আছে—এ ধরনের প্রচেষ্টা নেওয়া যেতে পারে।
প্রাতিষ্ঠানিক বিনিয়োগকারীদের সঙ্গে আরও বেশি আলোচনা করা দরকার, যাতে বাজারে স্থিতিশীল পরিস্থিতি সৃষ্টির জন্য ভূমিকা রাখতে পারে, সে বিষয়ে তাদের উদ্বুদ্ধ করা। আগামী তিন-পাঁচ বছর মেয়াদের মধ্যে শেয়ারবাজারকে ডিমিউচ্যুয়ালাইজেশন (মালিকানা ও ব্যবস্থাপনা পৃথক করা) করতে উদ্যোগী হওয়া উচিত। এসব ক্ষেত্রে নিয়ন্ত্রণকারী সংস্থা ও সরকারকে অনেকটা দৃঢ় অবস্থান নিতে হতে হবে। সিডিবিএল যখন প্রথম চালু করা হয়, তখন প্রচণ্ড বাধা এসেছিল। কিন্তু তখন আমি বলেছিলাম, যদি এর ফলে কোনো বিরূপ প্রতিক্রিয়া হয়, তার দায়িত্ব আমরা নেব। কিন্তু এটি এখন ভালোভাবেই কাজ করছে।
প্রাইস আর্নিং অনুপাতের ক্ষেত্রে আরও বেশি সংশোধন করা দরকার। যখন একটি রিজনেবল লেভেলে পিই রেশিও আসবে, তখন ব্যক্তিগত ও প্রাতিষ্ঠানিক বিনিয়োগকারীরা শেয়ার কিনতে শুরু কিংবা বিক্রি কম করবে। নতুন শেয়ার এলে সূচক আবারও বাড়বে। কারণ সূচক বাড়ার দুটি সূত্র—একটি নতুন শেয়ার এলে, অপরটি বিদ্যমান শেয়ারের দাম বাড়া। সেটিও বিনিয়োগকারীদের জন্য আশামূলক পরিস্থিতি সৃষ্টি করবে নতুন শেয়ার বাজারে আসার ফলে। শেয়ারবাজারের প্রতি বিনিয়োগকারীদের আস্থা এখনো পুরোপুরি নষ্ট হয়ে যায়নি। কারণ যেগুলোকে সাবসক্রিপশনের আমন্ত্রণ করা হয়েছে, সেগুলোর তারিখ পার হয়ে গেছে, এখনো বাজারে আসেনি। সেগুলোর সবই তো তিন-চার গুণ ওভার সাবসক্রাইবড হতে দেখা যাচ্ছে। সুতরাং আমি মনে করি, বেসরকারি ও সরকারি খাত যদি এগিয়ে আসে, মূলধন জোগান দেওয়ার চিন্তা তারা করে, স্টক মার্কেটে সেটিকে কাজে লাগানো সম্ভব।

মতিউর রহমান
নতুন নতুন কোম্পানি শেয়ারবাজারে এসে টাকা নিয়ে চলে যাচ্ছে। যাদের দুই-তিন বছর আগেও তেমন কোনো সুনাম ছিল না। আর্থিক সচ্ছলতা-সংগতি তাদের ছিল না। ডিফল্টার হিসেবে তারা নানা কিছুর সঙ্গে যুক্ত ছিল। দেখা যাচ্ছে, তারাই নতুন নতুন কোম্পানি এনে, আরও একের পর এক কোম্পানি কিনে, আবার শেয়ারবাজারে এসে বাজারের সূচক বৃদ্ধি করছে। এদের মধ্যে অনেকে ’৯৬-এ শেয়ারবাজারে কেলেঙ্কারির সঙ্গে যুক্ত ছিল। তিনটি সরকার ক্ষমতায় ছিল, তারা কেউই এদের বিরুদ্ধে কোনো শাস্তিমূলক ব্যবস্থা নিতে পারেনি। অনেকে বলছেন, এরাই এখনো শেয়ারবাজারকে এই পরিস্থিতির দিকে নিয়ে যাচ্ছে। এ বিষয়গুলো আমাদের সবার কাছে পরিষ্কার। আলোচনার এ পর্যায়ে বিশিষ্ট শিল্পপতি ও তত্ত্বাবধায়ক সরকারের সাবেক উপদেষ্টা সৈয়দ মঞ্জুর এলাহীকে বলার জন্য অনুরোধ করছি।

সৈয়দ মঞ্জুর এলাহী
আমরা যাঁরা ব্যবসায়ী, স্টক মার্কেটে আইপিও করতে আসি, এর পেছনে দুটি উদ্দেশ্য থাকে। একটি হলো, বিদ্যমান মূলধন ভিত্তিকে শক্তিশালী করা। আর দ্বিতীয়টি হচ্ছে, উত্তোলিত মূলধনের মাধ্যমে ঋণ পরিশোধ করে কোম্পানির ব্যয় কমিয়ে আনা। আমি ব্যাংক থেকে ঋণ নিতে পারি, কিন্তু তার ফলে আমার দেনার পরিমাণ বেড়ে যায়। তাই আমরা কোম্পানি সম্প্রসারণের জন্য শেয়ারবাজার থেকে অর্থ সংগ্রহ করতে আইপিও করি। ফাটকাবাজি বিনিয়োগকারী বলতে বোঝায়, আমি বাজারে এসে বাজারকে চড়িয়ে দিয়ে শেয়ার বিক্রি করে দিয়ে কেটে পড়লাম। কিন্তু বর্তমানে শেয়ার মার্কেট এত সম্প্রসারিত হয়েছে যে আমার মনে হয় না একটা কোম্পানি এসে বাজার নিয়ন্ত্রণ করতে পারে। ’৯৬ সালে শেয়ারবাজারের পরিধি অনেক ছোট ছিল। কিন্তু বর্তমানের সঙ্গে তাকে তুলনা করলে হবে না। ফলে কোনো কোম্পানির একার পক্ষে বাজারকে অস্থিতিশীল করা সম্ভব নয়। আর যদি কোনো কোম্পানি করেও থাকে, সেখানে এসইসি একটি বড় ধরনের ভূমিকা পালন করতে পারে। শেয়ারগুলো প্রকৃত মূল্যায়িত না হয়ে অতিমূল্যায়িত হয়েছে। উদাহরণ হিসেবে বলতে পারি, আমার দেখা একটি লেদার কোম্পানির শেয়ারের মূল্য ৩০ টাকা, যেটি অতিমূল্যায়িত হয়ে ৬০০ টাকা পর্যন্ত হয়েছিল। কিন্তু এটি সহজে বের করা সম্ভব। এই শেয়ারগুলো কোন ব্রোকার হাউসগুলো বা কারা কিনেছেন, তা কিন্তু এসইসি চিহ্নিত করে প্রকৃত কারণ বের করতে পারে। আমাদের দেশে প্রায় ২৯টির মতো প্রাইভেট কমার্শিয়াল ব্যাংক রয়েছে। এর মধ্যে সাত-আটটি ব্যাংক আলাদা কোম্পানি করেছে, যেটি বাংলাদেশ ব্যাংকের নির্দেশ ছিল যে আলাদা একটা সাবসিডিয়ারি কোম্পানি করতে হবে। তার পেইডআপ ক্যাপিটাল ১০০ বা ২০০ কোটি টাকা হলেও তার ব্যালান্সশিট আলাদা করতে হবে, যা বাংলাদেশ ব্যাংক আলাদাভাবে পর্যবেক্ষণ করতে পারে। কিন্তু ব্যাংকগুলো প্রধান ব্যালান্সশিট থেকে পুঁজিবাজারে বিনিয়োগ করছে, যা বাংলাদেশ ব্যাংক তদারকি করতে পারছে না। আমার জানা মতে, আটটি ব্যাংক আলাদা সাবসিডিয়ারি করে গড়ে ১৫০-২০০ কোটি টাকা করে, প্রায় এক-দেড় হাজার কোটি টাকা শেয়ার মার্কেটে এনেছে। কিন্তু আজকে সূচকের যে ওঠা-নামা হচ্ছে, তার পেছনে মূল হোতা হচ্ছে কালো টাকা। কারণ, কালো টাকাটি তারা ব্যাংকে রাখতে পারছে না, কর দিতে হবে বলে। টাকাটা বাসায় রাখতে পারছে না আইনশৃঙ্খলা পরিস্থিতি অবনতির কারণে। তখন সে এই কালো টাকাটা শেয়ারবাজারে খাটাচ্ছে। এই টাকাটা যখন বাজারে আসে, সেটা যদি গঠনমূলক খাতে যায়, তাহলে কোনো সমস্যা নেই। কিন্তু সমস্যা হচ্ছে, সেই কালো টাকা বারবার শেয়ারবাজারে তারা নিয়ে আসছে, ফলে এই টাকা বারবার ব্যবহারের ফলে মার্কেট চড়া হচ্ছে। যদি আমাদের বাজারের নতুন ভালো কোম্পানির শেয়ার সরবরাহ বেশি থাকত, তবে বাজার মোটামুটি নিয়ন্ত্রণে থাকত। মুম্বাইয়ের শেয়ারবাজারে শেয়ারের মূল্য আয়ের অনুপাত (পিই রেশিও) প্রায় ২৮। আমাদের পিই রেশিও ২১ থেকে ২৫। আমাদের পিই রেশিওর পার্থক্য কিন্তু মুম্বাই শেয়ারবাজারের তুলনায় খুব বেশি নয়। সমস্যা হচ্ছে, তাদের ওই টাকাগুলো ভারতে শিল্প খাত ও উৎপাদনমূলক খাতে যাচ্ছে। কিন্তু আমাদের টাকা বারবার শেয়ারবাজারে ফিরে আসছে। আমাদের অর্থনীতি ভারতের মতো অত শক্তিশালী নয়। আমাদের এসইসিকে তদারকির ব্যবস্থা আরও বাড়াতে হবে—এই টাকাগুলো কোথা থেকে আসছে, কোথায় বিনিয়োগ হচ্ছে, এ বিষয়ে। জেড ক্যাটাগরির শেয়ারগুলো তদারকির ব্যবস্থা আরও বাড়াতে হবে। যেসব কোম্পানি ম্যানিপুলেট করছে, তাদের চিহ্নিত করে শাস্তির মুখোমুখি করতে হবে এসইসিকে। এ কাজগুলো কারা করছে, সবাই তা জানে। যেখানে অর্থমন্ত্রী নিজে বলেছেন, আমি জানি, এগুলো কারা করছে। তিনি জানার পরও যদি তাদের বিরুদ্ধে কোনো শাস্তিমূলক ব্যবস্থা না নেওয়া হয়, তবে আমাদের মতো সাধারণ মানুষের কী আর করার থাকে।
দেশ আমাদের সবার। সুতরাং এ ধরনের কয়েকটি কোম্পানিকে যদি উদাহরণ সৃষ্টির জন্য শাস্তির ব্যবস্থা করা সম্ভব হয়, তবে অন্যরা সতর্ক হয়ে যাবে। একটি কোম্পানিকে যদি ১০ কোটি টাকা জরিমানা করা হয়, সেখানে ১০ কোটি টাকা বড় কথা নয়, বড় কথা হচ্ছে, সেই কোম্পানির নামটি গণমাধ্যমে প্রচার হলে তার কোম্পানির সুনাম নষ্ট হবে। একটি প্রাইভেট কোম্পানির সুনাম যদি খর্ব হয়, তবে ভবিষ্যতে তার পক্ষে শেয়ার মার্কেট থেকে টাকা তোলা খুব কঠিন হয়ে পড়বে। ব্যবসা পরিচালনার মূলকাঠি হচ্ছে সুনাম। আমি একদিকে বলছি মুক্তবাজার অর্থনীতির কথা, আবার অন্যদিকে সেটাকে নিয়ন্ত্রণ করার চেষ্টা করছি। এটা কিন্তু ঠিক নয়। সূচক বাড়ল না কমল, এটা কিন্তু এসইসির দেখা কাজ নয়। শেয়ারবাজারকে নিজস্ব গতিতে চলতে দেওয়া উচিত। কিন্তু যারা ম্যানিপুলেটরস, তাদের চিহ্নিত করে দৃষ্টান্তমূলক শাস্তির ব্যবস্থা করাই হচ্ছে এসইসির প্রধান কাজ। ১৯৯৬ সালে যারা শেয়ারবাজার কেলেঙ্কারির সঙ্গে জড়িত, তাদের বিরুদ্ধে প্রতিবেদনও তৈরি হয়েছিল এবং নামের তালিকাও করা হয়েছিল। কিন্তু আজ পর্যন্ত তাদের বিরুদ্ধে কোনো শাস্তিমূলক ব্যবস্থা নেওয়া সম্ভব হয়নি। মামলাগুলো আইনি জটিলতার কারণে হাইকোর্টে এখনো চলছে। কিন্তু কিছু কিছু অপরাধ আছে, যেগুলো প্রমাণিত হয়েছে, তাদের বিরুদ্ধে সরকারকে সাহস নিয়ে ব্যবস্থা নিতে হবে। যেমন—নিজের কোম্পানির শেয়ার ৩০ টাকাকে ৬০০ টাকা যারা করেছে, তাদের বিরুদ্ধে কেন শাস্তিমূলক ব্যবস্থা নেওয়া হচ্ছে না। সরকার ও নিয়ন্ত্রণকারী সংস্থাগুলোকে যৌথভাবে সমন্বিত উদ্যোগ নিতে হবে এসব প্রতিরোধের জন্য।

আব্দুল কাইয়ুম
বাজারে শেয়ারের চাহিদা ও সরবরাহের মধ্যে সমন্বয় করার দায়িত্ব মূলত কার? গ্রাম ও মফস্বল থেকে বিনিয়োগকারীরা রাতারাতি লাভের আশায় বাজারে এসেছেন। এসব ক্ষেত্রে এসইসি কী ভূমিকা রাখতে পারে, সে বিষয়গুলো সম্পর্কে এসইসির সাবেক চেয়ারম্যান ফারুক আহমেদ সিদ্দিকীকে বলার জন্য অনুরোধ করছি।

ফারুক আহমেদ সিদ্দিকী
৫ ডিসেম্বর ডিএসইর সূচক সর্বোচ্চ উঠে দাঁড়িয়েছিল আট হাজার ৯১৮ এবং লেনদেন হয়েছিল তিন হাজার ২৫০ কোটি টাকা। লেনদেনের করা শেয়ারের সংখ্যা ছিল তিন লাখ ৯০ হাজার। কেন এই পর্যায়ে বাজারকে আসতে দেওয়া হয়েছিল? কেন বাজারকে এই পরিস্থিতিতে আসার আগে নিয়ন্ত্রণ করা হলো না? গতকাল সূচক ছিল সাত হাজার ১৪০ পয়েন্ট। ইতিমধ্যে প্রায় এক হাজার ৭৮০ পয়েন্টের মতো সংশোধিত হয়েছে। অর্থাৎ যা ২০ শতাংশের মতো প্রায় সংশোধিত হয়েছে, যার ফলে বাজারের ঝুঁকি কিছুটা কমেছে। তার পরও এখন যদি বাজার স্বাভাবিক গতিতে ফিরে আসে, স্বাভাবিকভাবে দাম যদি কিছুটা বাড়ে, বাজার সংশোধিত হয়, তাতে বিচলিত হওয়ার কিছু নেই। এখনো বাজার হঠাৎ হঠাৎ ওঠা-নামা করছে। বাজার তার স্বাভাবিক আচরণ করছে না। যেমন—গতকালই আবার বাজার বন্ধ করে দেওয়া হয়েছে। আজকে বেলা একটা পর্যন্ত বন্ধ রাখা হয়েছে। অর্থাৎ সংকটটা কিন্তু রয়েই যাচ্ছে।
যাঁরা বিশ্লেষক আছেন, তাঁরা অনেকে মূলধনের সংকটকে দায়ী করে কথা বলছেন। প্রথমে যখন বাজার নেমে যায়, তখন হয়তো অর্থসংকট একটা কারণ হতে পারে। কিন্তু মূলত এটা প্রধান কারণ নয়। কারণ, যখন এসইসি তাদের মার্জিন পয়েন্ট ৫ করেছে, এনইভির তখন প্র্যাকটিক্যাল রেট ছিল দশমিক ২৫। ক্রেডিট কিন্তু খুবই কমিয়ে নিয়ে আসা হয়েছিল, তখনো বাজারের ঊর্ধ্বগতি থামেনি। বাজারে অর্থের সমস্যা হলেই যে বাজার নামবে বা বাড়বে, তা কিন্তু নয়। অর্থ একটি কারণ হতে পারে। কিন্তু মূলত বাজার এমন একটি পর্যায়ে গিয়েছিল যে অনিবার্যভাবে একটা সংশোধন দরকার ছিল। সে সংশোধনটা যদি ধীরে ধীরে হতো, তাহলে ভালো হতো। কিন্তু বিরাট ওঠা-নামার মধ্য দিয়ে এই সংশোধনটা হচ্ছে, যা অনেক বিনিয়োগকারীর জন্য ক্ষতির কারণ হয়ে দাঁড়িয়েছে। বর্তমানে এ সমস্যার মূল কারণ হচ্ছে, আস্থার সংকট। শেয়ারবাজারে একটি আস্থার সংকট সৃষ্টি হয়েছে। যদি আমি এখন বিনিয়োগ করি, তবে বাজারে আবারও দরপতন ঘটতে পারে। সুতরাং তাঁরা বিনিয়োগে যাচ্ছেন না।
এই বাজারে আস্থা ফিরিয়ে নিয়ে আসাই হবে আমাদের প্রধান কাজ। ঋণ অনুপাত বাড়িয়ে ১:২ করা হয়েছে, তবুও কোনো লাভ হয়নি। বাংলাদেশ ব্যাংক আইসিবিকে ২০০ কোটি টাকা দিয়েছিল, গতকাল আবারও ২০০ কোটি টাকা দিয়েছে। আমার মনে হয়, এগুলো খুব পরিণত সিদ্ধান্ত নয়। কারণ, ২০০ বা ৪০০ কোটি টাকা দিয়ে এই বাজারকে নিয়ন্ত্রণ করা সম্ভব নয়। এ বাজারকে নিয়ন্ত্রণ করতে হলে প্রথমে বাজারে আস্থা ফিরিয়ে আনতে হবে, যা খুবই কঠিন ও দুরূহ কাজ। তবে সবাই সম্মিলিতভাবে কাজ করলে অবশ্যই এই আস্থা ফিরিয়ে আনা সম্ভব। শেয়ারবাজার-সংশ্লিষ্ট যাঁরা আছেন, তাঁদের প্রত্যেকেরই তাঁদের মন্তব্য সম্পর্কে একটু সচেতন হওয়া উচিত। আমরা এমন কিছু যেন না বলি, যাতে আস্থার সংকটটা আরও বাড়ে। বাজারকে তার নিজস্ব ধারায় চলতে দেওয়া উচিত, যাতে বাজারে স্থিতিশীল পরিবেশ ফিরে আসে। এখন বাজার খুবই নাজুক অবস্থায় আছে। সামান্য নেতিবাচক মন্তব্যের কারণেও কিন্তু বাজার পড়ে যেতে পারে। সুতরাং, আমরা কী বলছি সে ব্যাপারে সতর্ক হওয়া উচিত। যারা বাজার উঠিয়ে একটি পর্যায়ে নিয়ে শেয়ারগুলো বিক্রি করে দিয়েছে। ফলে যারা দেরিতে বাজারে এসেছে, ক্ষুদ্র ব্যবসায়ীরা এই শেয়ারগুলো কিনেছে। যখন শেয়ারের দাম কমে গেল, তখন সরকার ও নিয়ন্ত্রণকারী সংস্থাগুলোর উদ্যোগে আবার বাজারকে চাঙা করা হলো। তখন সেই বড় বিনিয়োগকারীরা সুযোগ পেয়ে বাজার থেকে বেরিয়ে গেছেন। শেয়ারগুলো বড় বিনিয়োগকারীদের কাছ থেকে ক্ষুদ্র বিনিয়োগকারীদের হাতে চলে গেল। সুতরাং, এখানে নিয়ন্ত্রণকারী সংস্থাগুলোর সতর্ক থাকা উচিত। তারা যেসব পদক্ষেপ নিয়ে বাজার চাঙা করার চেষ্টা করছে, এর ফলে শেয়ারগুলো কারা কিনছে। শেয়ারগুলো কারও না কারও হাতে আছে। আমার ধারণা, ইতিমধ্যে বড় বিনিয়োগকারী বাজার থেকে বেরিয়ে গেছে এই সুযোগ দেওয়ার ফলে। বাজারকে আরও কিছু দিন যে ধরে রাখার চেষ্টা করা হলো, এর ফলে বড় বিনিয়োগকারীরা ক্ষুদ্র বিনিয়োগকারীদের ওপর শেয়ারগুলো চাপিয়ে দিয়ে বের হয়ে গেছে। বাজার স্থিতিশীল করার জন্য আস্থা ফিরিয়ে আনতে হবে। এসইসি, বাংলাদেশ ব্যাংক, বিনিয়োগকারী, ব্রোকার হাউস, মার্চেন্ট ব্যাংকগুলোসহ সবার সম্মিলিত উদ্যোগই পারে এই আস্থা ফিরিয়ে আনতে। এ জন্য মুখ্য ভূমিকা পালন করতে পারে এসইসি। সবার সঙ্গে বসে আলোচনার মাধ্যমে পরবর্তী পদক্ষেপ নেওয়া দরকার আস্থার সংকট নিরসনের জন্য। ব্রোকার হাউসে যদি গুজব রটে যায় দাম আরও কমবে, তাহলে বাজার কিন্তু অটোমেটিক্যালি দরপতন ঘটবে। যারা বাজারকে বাড়িয়েছে, তারা একটা পর্যায়ে গিয়ে নানা বিভ্রান্তি ছড়িয়ে চাইবে বাজারে দাম কমানোর জন্য, যাতে তারা আবার কিনতে পারে। এ ক্ষেত্রে আমাদের আরও সতর্ক হতে হবে। যদি আরও বেশি বাজার সংশোধিত হতে হয় হোক, তবুও বাজারকে নিজস্ব গতিতে চলতে দেওয়া দরকার। কোনো প্রণোদনা অথবা বিভ্রান্তি ছড়িয়ে দিয়ে বাজারকে যেন নামিয়ে না দেওয়া হয়, সে ব্যাপারে সরকার ও নিয়ন্ত্রণকারী সংস্থাগুলোকে আরও সতর্ক হতে হবে। এসইসির এখনই ব্রোকার হাউসগুলো, মার্চেন্ট ব্যাংকস, অ্যাসেট কোম্পানিগুলোকে সঙ্গে নিয়ে কার্যকর উদ্যোগ নেওয়া দরকার। যদি প্রাতিষ্ঠানিক বিনিয়োগকারীরা নিষ্ক্রিয় থাকে, তবে বাজারে আস্থা ফিরিয়ে আনা সম্ভব নয়। ১৯৯৬ সালের পর থেকে গত ১৫ বছরে সবার চেষ্টার পর আজকে একটি অবস্থানে আসতে সক্ষম হয়েছিলাম। আবার যেন কোনো আস্থার সংকট সৃষ্টি হয়ে পাঁচ বছরের জন্য বাজার ধ্বংস হয়ে না যায়, সেদিকে সতর্ক দৃষ্টি রাখতে হবে। যারা বাজারের সঙ্গে সংশ্লিষ্ট, তারা সবাই যদি সরকার ও নিয়ন্ত্রণকারী সংস্থাগুলোকে সহযোগিতা করে, তবে এ সমস্যা থেকে বের হয়ে আসা সম্ভব। বর্তমানে অনেক শেয়ারই ফান্ডামেন্টাল মূল্যের কাছাকাছি চলে এসেছে, যেখানে বিনিয়োগকারীরা নির্ভয়ে বিনিয়োগ করতে পারেন এসব খাতে।
গত এক বছরে যেভাবে শেয়ারের চাহিদা বৃদ্ধি করা হয়েছিল, সরবরাহ নিশ্চিত না করে এটি ঠিক ছিল না। আমার মনে আছে, ২০০৮ সালে শেয়ারের বাজার এভাবে বেড়ে যাচ্ছিল। তখন সিলেটে ভ্রমণ করতে গিয়ে দেখলাম, সেখানে একটি উপজেলায় ব্যানার ঝুলছে। তাতে লেখা আছে, ওই উপজেলায় একটি ব্রোকার হাউসের শাখা খুলছে। আমি ঢাকায় ফিরে আসি এবং যেখানে শেয়ারের দাম বাড়ছে, সেখানে কেন এত ব্রোকার হাউসের অনুমোদন দেওয়া হচ্ছে, সে ব্যাপারে উদ্যোগ নেই। এসইসি থেকে নির্দেশ দিল যে এসইসির অনুমোদন ছাড়া নতুন কোনো ব্রোকার হাউস খোলা যাবে না। তখন এই সিদ্ধান্ত খুবই ভালোভাবে বাজার নিয়ন্ত্রণে কাজ করেছিল। কিন্তু বর্তমানে শেয়ার সরবরাহের দিকে খেয়াল না করে যে হারে চাহিদা বাড়িয়ে দেওয়া হয়েছে, তাতে যেকোনো পরিস্থিতিতে এসইসি ও ডিএসইকে খেয়াল রাখতে হবে, আমার সরবরাহ কী রকম, তার ভিত্তিতে চাহিদা বাড়াতে হবে বাজার নিয়ন্ত্রণের জন্য। শেয়ার সরবরাহ যদি বেড়ে যায়, তবে সে অনুপাতে চাহিদা অর্থাৎ ব্রোকার হাউসের সংখ্যা বাড়াতে হবে। চাহিদা ও সরবরাহের মধ্যে সমন্বয় অবশ্যই করতে হবে। বাজারে এসইসি একেবারে হস্তক্ষেপ করবে না—এ ব্যাপারে আমি একমত হতে পারছি না। তবে আদর্শ অবস্থা হচ্ছে, এসইসি কেন বাজারে হস্তক্ষেপ করবে। আমাদের ৩৩ লাখ বিনিয়োগকারী আছেন, তাঁরা কতজন বাজার সম্পর্কে বোঝেন, সেখানে একেবারে বাজারকে ছেড়ে দেওয়া কতটুকু সমীচীন হবে, তা আমার বোধগম্য নয়। এসইসি প্রধানত বাজারে তারল্য ব্যবস্থাপনা বা মার্জিন ব্যবস্থাপনার কাজটি করে থাকে। তবে তারল্য ব্যবস্থাপনা ঘন ঘন করা উচিত নয়। কারণ, এটি বাজারে বিভ্রান্তি সৃষ্টি করে। মাঝেমধ্যে তারল্য ব্যবস্থাপনা করা দরকার, তবে যত কম করা হবে, তত ভালো। সুতরাং ঘন ঘন সিদ্ধান্ত পরিবর্তন করা ঠিক নয়। কারণ, এসইসির একটি সিদ্ধান্তে অনেক লোকের লাভ হয়, অপর দিকে অনেকেই ক্ষতির সম্মুখীন হন। তাই সিদ্ধান্ত নেওয়ার ক্ষেত্রে এসইসিকে আরও সতর্ক হওয়া উচিত। আমরা দেখলাম, তারল্য ব্যবস্থাপনা করে বাজারকে নিয়ন্ত্রণ করা সম্ভব হয়নি, এমনকি বাজারে প্রভাব ফেলাও সম্ভব হয়নি। মুদ্রাবাজার ও পুঁজিবাজার আলাদা হলেও একটি অন্যটিকে প্রভাবিত করে। আমি যদি ক্যাপিটাল মার্কেটে তারল্য কমাতে চাই, শুধু মার্চেন্ট ব্যাংকের আইন প্রয়োগ করে এটা করব, তা সম্ভব নয়। প্রয়োজন বাংলাদেশ ব্যাংকের সঙ্গে আলোচনায় আসা। এটা সম্মিলিতভাবে করতে হবে। কারণ টাকার মূল উৎস তো বাংলাদেশ ব্যাংকের মাধ্যমে অন্যান্য মার্চেন্ট ব্যাংকে বা বিভিন্ন জায়গায় যায়। তারল্য নিয়ন্ত্রণে এসইসি ও বাংলাদেশ ব্যাংকের সমন্বয়হীনতা বাজারে ভুল বার্তা দিচ্ছে। আমি স্বীকার করছি, এসইসিতে হয়তো অবশ্যই অনেক অনভিজ্ঞতা ও অদক্ষতা আছে, তবুও তারা চেষ্টা করছে সাধ্যমতো। এসইসিকে তার মতো করে চলতে দেওয়া উচিত। এসইসি যখন কোনো কথা বলছে, তখন আবার ক্ষমতার বিভিন্ন জায়গা থেকে ভিন্ন কথা বলা হচ্ছে। এমনকি ডিএসই ও সিএসইর সঙ্গে এসইসির সমন্বয়ের অভাব রয়েছে। বিভিন্ন জায়গা থেকে মতামত আসতেই পারে। সরকার তার নির্দেশনা দিতেই পারে। তবে যেসব বিষয়ে এখনো সিদ্ধান্ত চূড়ান্তই হয়নি, সে বিষয়ে কথা বলে জনগণের মধ্যে বিভ্রান্তি সৃষ্টি না করা উচিত। সরকারের যেকোনো সিদ্ধান্তই চূড়ান্ত করে জনগণকে আগে না বলে এসইসির মাধ্যমেই তা আসা উচিত।
বুক বিল্ডিং তৈরির সময় স্টেক হোল্ডারদের সঙ্গে আলোচনা করা হয়েছিল। এর একটি সুফল হলো এই বুক বিল্ডিং করার ফলেই অনেক বেসরকারি কোম্পানি বাজারে এসেছে। কারণ যে ব্যক্তি ১০-১৫ বছর আগে একটি প্রতিষ্ঠান করেছে, ১০০ টাকা তার ফেসভ্যালু, ওটার দাম তো অনেক বেড়ে গেছে এখন। সুতরাং আইপিওতে যদি তাঁর শেয়ারে সঠিক দাম না পান, তাহলে আসতে চাইবেন না। এটিই একটি প্রধান কারণ, কেন প্রাইভেট সেক্টরগুলো বাজারে আসছে না। বুক বিল্ডিং পদ্ধতিতে তারা বাজারে একটি সঠিক মূল্য পাওয়ার ক্ষেত্রে নিশ্চিত হয়েছে। ফলে বেসরকারি খাতগুলো উৎসাহিত হয়ে এগিয়ে আসছে। কিন্তু বুক বিল্ডিংয়ের মধ্যে যে ইন্ডিকেটিং প্রাইসটি দেখানো হচ্ছে, এটি সঠিকভাবে হচ্ছে কি না, সে ব্যাপারে সতর্ক থাকতে হবে। এই ইন্ডিকেটিং প্রাইসটি হতে হবে বাজারে ফান্ডামেন্টাল প্রাইসের ওপর নির্ভর করে, কখনোই বাজারের বর্তমান দামের ওপর নয়। এটি প্রকৃতভাবে সমন্বয় হচ্ছে না বলে আমার সন্দেহ। এই ইন্ডিকেটিং প্রাইস এসইসিকে না দেওয়া পর্যন্ত কোম্পানিগুলো আইপিওতে যেতে পারে না। কিসের ভিত্তিতে এটি করা হয়েছে, সেটিও কিন্তু এসইসিকে রিপোর্ট করতে হয়। যেখানে এসইসির মনে হবে যে ইন্ডিকেটিং প্রাইসটি অতিমূল্যায়িত হয়েছে, সেখানে ব্যবস্থা নিতে হবে। সে জন্য একটি সুনির্দিষ্ট মূল্যে রাখতে হবে, যাতে বিনিয়োগকারীদের লাভ হয়, বাজার স্থিতিশীল থাকে এবং সেই কোম্পানিও লাভবান হয়। সব দিক বিবেচনা করে দেখতে হবে। এসইসি যদি মনে করে বুক বিল্ডিং পদ্ধতির অপব্যবহার হচ্ছে, সে ক্ষেত্রে অভিজ্ঞতার আলোকে কিছু সংশোধন আনা যেতে পারে। তবে বুক বিল্ডিং পদ্ধতিটি বাজারে যে সুফল নিয়ে এসেছে, এটাকে অপব্যবহার করে যাতে বন্ধ করে দেওয়া না হয় সে ব্যাপারে এসইসিকে সতর্ক হতে হবে। সুতরাং ইন্ডিকেটিং প্রাইস কিসের ভিত্তিতে ১০০ টাকার শেয়ার দুই হাজার টাকা হলো, সে বিষয়গুলো পর্যবেক্ষণ করতে হবে এসইসিকে।
কোয়ালিটি অব ফাইন্যান্সিয়াল ডিসপোজার অর্থাৎ ফাইন্যান্সিয়াল রিপোর্টিং অত্যন্ত গুরুত্বপূর্ণ আমাদের ভবিষ্যৎ অর্থনীতিকে দৃঢ় করতে। যার জন্য আইসিএবির অডিট রিপোর্ট দায়িত্বশীল ভূমিকা পালন করতে পারে।
আমরা যদি ক্রেডিবল অডিট রিপোর্ট সঠিকভাবে দিতে না পারি, তবে একজন বিনিয়োগকারী কোন অবস্থায় একটি কোম্পানিতে বিনিয়োগ করবে। ১৯৯৬ সালে এমন অনেক অডিট রিপোর্টের ভিত্তিতে ভুয়া কোম্পানি বাজারে এসেছিল, তাদের কিছুই ছিল না, অর্থাৎ পুরো অডিট রিপোর্টটি ভুয়া ছিল। অনেক কোম্পানি বন্ধও হয়ে গেছে। আমাদের সমগ্র অর্থনীতির অডিট রিপোর্টের মান উন্নয়ন করা দরকার। আইসিএবি সত্যিকার অর্থে অডিটগুলো তদারক করছে কি না, সে ব্যাপারে উদ্যোগী হতে হবে। বিনিয়োগকারীদের আস্থা ফিরিয়ে আনার জন্য ক্রেডিবল ফাইন্যান্সিয়াল রিপোর্টিং হতে হবে। এই রিপোর্টের ভিত্তিতেই ক্রেডিট রেটিং কোম্পানিগুলো আছে, ক্রেডিট রিপোর্টিং করছে। ব্যাংক লোন দিচ্ছে। সুতরাং এটি একটি মূল জায়গা। এটি সঠিকভাবে করলে এনবিআর লাভবান হবে। রেভিনিউও বৃদ্ধি পাবে। এই একটি জায়গায় সঠিকভাবে কাজ করলে সব ক্ষেত্রেই লাভবান হবে। এসব সত্ত্বেও আমাদের নীতিনির্ধারকেরা সেদিকে গুরুত্ব দিচ্ছেন না।
আমাদের রাজস্বনীতির দিকে নজর দিলে দেখা যায়, গতবার ব্যাংক, স্পন্সর শেয়ারহোল্ডার, ফাইন্যান্সিয়াল ইনস্টিটিউশন এদের ১০ শতাংশ করের আওতায় আনা হয়েছে। কিন্তু এগুলো আরও রিভিউ করা দরকার। যদি ব্যাংক দেখে কোর বিজনেস করলে ৪২ শতাংশ কর দিতে হচ্ছে আর ক্যাপিটাল মার্কেটে এলে ১০ শতাংশ কর দিতে হবে। তাহলে তারা অধিক মুনাফা লাভের জন্য ক্যাপিটাল মার্কেটেই যাবে। এ ক্ষেত্রে সামনের বাজেটে এনবিআর কিছু পদক্ষেপ নিতে পারে।
আমি আজকে শেয়ার কিনব, কালকে বিক্রি করে দেব লাভের আশায়, এটা ঠিক নয়। শেয়ারগুলো আমাদের ধরে রাখতে হবে। সঞ্চয়পত্রের সুদের হার কমানোর ফলে অনেকেই এই পুঁজিবাজারে চলে আসছেন। শেয়ারবাজারে বিনিয়োগকারীদের আরও প্রশিক্ষিত করতে হবে। আমাদের বিনিয়োগকারীদের সতর্ক করার পরও অধিক মুনাফার আশায় ঝুঁকি নিচ্ছে। বাজার যেভাবে সম্প্রসারিত হয়েছে, সেখানে প্রচুর পেশাগত লোক দরকার, পাশাপাশি বিনিয়োগকারীদের সচেতন করার জন্য প্রশিক্ষণের প্রয়োজন।
কে কোথায় মার্কেট ম্যানিপুলেট করছে, তা চিহ্নিত করার জন্য এশিয়ান ডেভেলপমেন্ট ব্যাংকের সহায়তায় আরও উন্নত ধরনের সফটওয়্যার তৈরি করার কথা, সেটি এখনো হয়নি। এসইসি ও নিয়ন্ত্রণকারী সংস্থাগুলোকে বাজার তদারকের ব্যবস্থা আরও শক্তিশালী করা দরকার। আমাদের দীর্ঘ মেয়াদের জন্য ডিমিউচুয়ালাইজেশন (মালিকানা ও ব্যবস্থাপনা পৃথক করা) করা দরকার। এসইসিকে ব্যবস্থাপনার ক্ষেত্রে আরও বেশি দক্ষ জনশক্তি তৈরির জন্য উদ্যোগী হতে হবে।

আব্দুল কাইয়ুম
শেয়ারবাজার খুব স্পর্শকাতর। কোপেনহেগেন বিজনেস স্কুলের একজন গবেষক নিউইয়র্ক স্টক এক্সচেঞ্জসহ মোট চারটি স্টক এক্সচেঞ্জের গতিধারার ওপর সূর্যগ্রহণ ও চন্দ্রগ্রহণের প্রভাব পর্যবেক্ষণ করেন। ১৯২৮ থেকে ২০০৮ সাল পর্যন্ত সময়কালের তথ্য নিয়ে গবেষণা করে তিনি দেখেন, সূর্যগ্রহণের সময় সূচক কমে যায় শেয়ারবাজারে। আমাদের দেশেও কিন্তু এসব কুসংস্কার প্রভাব ফেলে। চীন ও ভারতে এবং কিছুটা আমাদের দেশেও যে সূর্যগ্রহণ হয়েছিল ২০০৯ সালের ২২ জুলাই, তার আগে ১৯ জুলাই সূচক ছিল ২৮৭০, ২০ জুলাই ২৮৩৪, ২১ জুলাই আরও কমে ২৮২৮, আর ২২ জুলাই সূর্যগ্রহণ শেষ হওয়ার পরপরই আবার সূচক বেড়ে ২৮৭০ হয়। আমাদের মতো উন্নয়নশীল দেশে বিভিন্ন গুজব বা ঘটনা কতটা প্রভাব বিস্তার করে, তা নিয়ে গবেষণা করা যেতে পারে। বৃত্তি প্রদানের মাধ্যমে অনেককে গবেষণার সুযোগ সৃষ্টি করে দিলে সুফল পাওয়া যাবে। আলোচনার এ পর্যায়ে ডিএসইর সাবেক প্রধান নির্বাহী কর্মকর্তা সালাহউদ্দিন আহমেদ খানকে অনুরোধ করব বলার জন্য।

সালাহউদ্দিন আহমেদ খান
আমরা দেখেছি, আমাদের বাজার সম্প্রসারিত হয়েছে। কিন্তু দুঃখের বিষয় হচ্ছে, আমরা যে হারে বিনিয়োগকারী বৃদ্ধি করেছি, সে হারে বাজারে শেয়ার সরবরাহ বাড়াতে পারিনি। এর জন্য অনেক কারণই দায়ী। আমাদের অর্থনৈতিক অবস্থান মজবুত নয়। গত কয়েক বছর ধরে গ্যাস ও বিদ্যুৎ সংযোগে সমস্যার কারণে আমাদের দেশে বিনিয়োগ অনেকটা কমে গেছে। সত্যিকার অর্থে অনেক বড় প্রতিষ্ঠানই আর খুব বেশি ব্যবসা সম্প্রসারণ করতে পারছে না। ২০১০ সালের প্রথম দিকে অর্থ মন্ত্রণালয় থেকে রক্ষণাত্মক সিদ্ধান্ত নেওয়া হয়েছিল। এরপর বাজারে অনেকে আইপিওতে আগ্রহী ছিল—তারা পিছিয়ে গেছে। এই পরিস্থিতি ছিল অক্টোবরের শেষ পর্যন্ত। তারপর এই রক্ষণাত্মক সিদ্ধান্ত ওঠানোর ফলে পুঁজিবাজারে আসার জন্য ইতিমধ্যে ৪৮টি কোম্পানি পাইপলাইনে আছে।
যদি এই অবস্থান গত বছরটি পুরোটা সময় থাকত, তবে হয়তো এই দুঃসহ অবস্থার সৃষ্টি হতো না। পুঁজিবাজারে যখন বিনিয়োগকারীরা এসেছে, তখন তারা ঋণের সুবিধাসহ বিভিন্ন সুবিধা পেয়েছিল। গত কয়েক বছরে যদি বিনিয়োগ কমে যায় তবে মানুষের আয় বৃদ্ধির হারও কমে যায়। প্রকৃত আয় কিন্তু আমাদের কমেছে। ডিসপোজিবল ইনকাম কমার ফলে সঞ্চয়ের ধারাও কমেছে। পুঁজিবাজারে যখন যাচ্ছি, যদি অধিক লাভ পাই—তবে এ ধরনের অ্যাডিকশন দেখা যাচ্ছে। আমি বেশি ঋণ নিতে চাইব এবং পুঁজিবাজারে বিনিয়োগ করতে চাইব অধিক মুনাফার আশায়। এ অবস্থায় বাজার মূল্যায়ন অনেক উচ্চতায় চলে গেছে। আমি বাংলাদেশ ব্যাংকের ব্যর্থতার কথাও বলতে চাই। প্রতিটি ব্যাংকিং কোম্পানি প্রতি মাসেই তার ফান্ড ডিপলয়মেন্ট রিপোর্ট পাঠায় বাংলাদেশ ব্যাংকে। সেখানে কোথায় টাকাটা যাচ্ছে তা উল্লেখ থাকে। যদিও ২৬ শতাংশ ক্রেডিট বেড়েছে বলা হচ্ছে। এ বিষয়গুলো বাংলাদেশ ব্যাংকের আরও আগে দেখার কথা। মূলধন বাড়লে আমরা তো মেশিনারি বা র ম্যাটেরিয়াল আনব, কিন্তু এলসি খোলার হার দেখলেই তো বোঝার কথা টাকাটা কোথায় যাচ্ছে। তাহলে সেটি আরও আগেই বাংলাদেশ ব্যাংকের তদারক করা দরকার ছিল, যা করতে তারা ব্যর্থ হয়েছে। বাংলাদেশ ব্যাংক বলছে, অনেক ব্যাংক বা মার্চেন্ট ব্যাংকের ওভার এক্সপোজার হয়ে গেছে। ওভার এক্সপোজার যে ভিত্তিতে ক্যালকুলেশন করা হয়, তা আমার দৃষ্টিতে ভুল। বাংলাদেশ ব্যাংক ওভার এক্সপোজার হিসাব করছে কারেন্ট মার্কেট প্রাইসের ভিত্তিতে। একটি ব্যাংকের ঝুঁকিপূর্ণ এক্সপোজার হওয়া উচিত সে মোট কত টাকা বিনিয়োগ করেছে, তার ভিত্তিতে। যদি ধরি, একটি ব্যাংক জুলাই মাসে ৫০ কোটি টাকা বিনিয়োগ করেছে, কিন্তু বাজারে দাম বৃদ্ধির ফলে এটি দাঁড়িয়েছে ৭০-৮০ কোটি টাকা। এখন আমি যদি বলি, ওই ব্যাংকে এক্সপোজার ৮০ কোটি টাকা, তবে সেটি প্রকৃত এক্সপোজার নয়।
এ ধরনের একটি ভুল চিত্র তুলে ধরা হচ্ছে। যে ব্যাংকগুলো লোন দিচ্ছে, ব্রোকার হাউস অথবা মার্চেন্ট ব্যাংকের সাবসিডিয়ারির মাধ্যমে, সেই গ্রাহকদের লোন এক্সপোজার ক্যালকুলেশনও একই প্রক্রিয়ায় করা হচ্ছে। অর্থাৎ গ্রাহকের যে পরিমাণ ঋণ নিয়ে বিনিয়োগ করেছে, সেখানে বিনিয়োগের যে বাজারমূল্য এখন রয়েছে সেটিকে হিসাবে ধরা হচ্ছে। তার ফলে আজ একটি পত্রিকায় সংবাদ প্রকাশ পেয়েছে, কোনো কোনো ব্যাংকের ১০০ শতাংশ ওভার এক্সপোজার বা তারও বেশি।
এর ফলে এই ব্যাংকগুলো আর নতুন করে এক্সপোজার নিতে পারছে না। কন্ডাকশনারি মনিটরি পলিসি নিয়েছে বাংলাদেশ ব্যাংক। এর ফলে শুধু শেয়ারবাজার নয়, প্রতিটি ফাইন্যান্সিয়াল ইনস্টিটিউটে তাদের ‘ওভার অল লিকুয়ডিটি’ সমস্যা হয়েছে। বাংলাদেশ ব্যাংক যে সাত-আট বা ১০ হাজার কোটি টাকা রেপো করছে, কিন্তু রেপোর ক্ষেত্রে যে নতুন একটি মাত্রা সৃষ্টি করা হয়েছে, সেটি বলা হচ্ছে না। আগে রেপো করার ক্ষেত্রে বাংলাদেশ ব্যাংক ৮০ শতাংশের বেশি ৯৫ শতাংশ পর্যন্ত রেপো দিত। অর্থাৎ ১০০ টাকার বন্ড দিলে ৯৫ টাকা পর্যন্ত ঋণ দিত বাংলাদেশ ব্যাংক। সেটি গত সপ্তাহে যখন সংকট অবস্থার সৃষ্টি হয়, তারও আগে ১১ শতাংশে নামিয়ে দেওয়া হয়েছে। অর্থাৎ ১০০ টাকার একটি বন্ড দিলে, একটি ব্যাংক মাত্র ১১ টাকা ঋণ পাবে।
সাম্প্রতিক সময়ে বাজারে সংকট সৃষ্টি হলো, তখন এটি বাড়িয়ে ২০ দশমিক ৫ শতাংশ করা হয়েছে। যদিও বাংলাদেশ ব্যাংক বলছে, তারা রেপো দিচ্ছে কিন্তু প্রকৃত অর্থে বাংলাদেশ ব্যাংক কোনো ব্যাংককে ফান্ড দিচ্ছে না। আগে যদি কোনো ব্যাংকিং খাতে অব্যবস্থাপনা দেখা দিত, তখন এই রেপো দিয়ে তাদের ফান্ডের একটি ব্যালেন্স আনা হতো। কিন্তু সম্প্রতি ব্যাংকে এই অব্যবস্থাপনা হচ্ছে না। কিন্তু অর্থনীতির একটি ইতিবাচক দিক হচ্ছে, সম্প্রতি এলসি খোলার পরিমাণ অনেক বেড়েছে। আমাদের অর্থনীতি সামনের দিকে এগিয়ে যাচ্ছে। কিন্তু যখন অর্থনীতির প্রকৃতভাবে অগ্রগতি হচ্ছে, তখন যদি কন্ডাকশনারি মনিটরি পলিসি করা হয়, তবে তা অগ্রগতিকে বাধা দেবে।
যেহেতু মানুষ অন্য কোথাও না যেতে পেরে স্বল্প সময়ে পুঁজিবাজারে এসে লাভবান হচ্ছে, এর ফলে তাদের মধ্যে আগ্রহ বৃদ্ধি পেয়েছে। তারা আগের চেয়ে আরও বেশি আগ্রাসী হয়ে উঠেছে। এখন যখনই মার্চেন্ট ব্যাংক আর ঋণ দিতে পারছে না, তখন বিনিয়োগকারীদের মধ্যে হতাশার সৃষ্টি হচ্ছে। গত কয়েক বছরে আমাদের প্রকৃত আয়ের পরিমাণ কমেছে। কিন্তু জীবনযাপনের খরচ অনেক বেড়েছে। ফলে তাদের হাতে নগদ অর্থ খুব কম থাকছে। দুই বছর আগে ঢাকার বাইরে থেকে নতুন বিনিয়োগকারীরা আসত নগদ অর্থ নিয়ে, সেটি কিন্তু এখন আর নেই। অপর দিকে আমাদের বিদেশ থেকে যে রেমিট্যান্স মানি আসত, তা-ও কিন্তু কমে এসেছে। একদিকে ব্যাংকিং সেক্টরে যেমন মূলধনের প্রবাহ কমছে, অপর দিকে ব্যক্তিগত মূলধন প্রবাহের পরিমাণও কমছে। এর ফলে ক্যাপিটাল মার্কেট একটি সংকটাপন্ন অবস্থায় পড়ে যাচ্ছে। অর্থনীতিবিদেরা ও যাঁরা বিনিয়োগকারীদের সঙ্গে সংশ্লিষ্ট, তাঁদের বেশির ভাগেরই মতামত হচ্ছে শেয়ার না কেনার প্রতি। ফলে এ ধরনের ব্যক্তিরা যাঁরা পরামর্শক হিসেবে কাজ করছেন, তাঁদের নিজেদের মধ্যেই একটি ভীতির সঞ্চার হয়েছে। কিন্তু আমি বলতে চাই, এখনো বাজারে সুযোগ আছে সঠিকভাবে বিনিয়োগ করে লাভ করে বেরিয়ে আসার। আবার অপর দিকে ঝুঁকিও থেকে যায়। কারণ, প্রচুর শেয়ার এত বেশি মূল্যায়িত হয়ে রয়েছে যে বিনিয়োগকারীদের হাতে এ ধরনের ঝুঁকিপূর্ণ শেয়ার রয়েছে, তাঁদের বেরিয়ে আসার সুযোগ রয়েছে। তাঁদের উচিত, ভালো শেয়ারের প্রতি আকর্ষিত হওয়া ও ধরে রাখা। কিন্তু এই শেয়ারগুলো কারা চিনিয়ে দেবে? এই যে ব্রোকার হাউস বা মার্চেন্ট ব্যাংকার্স, যারা গ্রাহকদের হ্যান্ডেল করে, তাদের আমরা প্রশিক্ষিত করার মাধ্যমে দক্ষ করে গড়ে তুলতে পারি। কারণ, আমাদের পক্ষে ৩৩ লাখ বিনিয়োগকারীকে প্রশিক্ষণ দেওয়া সম্ভব নয়।
বাংলাদেশ ব্যাংক বলছে, ১৪ হাজার কোটি টাকা এক্সেস আছে, কিন্তু ব্যাংকগুলো বলছে, তাদের কাছে টাকার সংকট রয়েছে। বাজারে যে ৩৩ লাখ লোক আছে, তাদের সিস্টেমেটিকভাবে বেরিয়ে আসতে হবে। কিন্তু বর্তমানে মন্দা বাজারে যারা বিক্রি করছে, বরং তাদের চেয়ে এ মুহূর্তে যারা কিনছে তারা আরও বেশি লাভবান হবে ভবিষ্যতে। বাজারের সূচক সংশোধনের মাধ্যমে একটি স্থিতিশীল অবস্থা ফিরিয়ে আনতে হবে। এই ৩৩ লাখ লোক (যদিও আমার হিসাবে ৬৫-৭০ লাখ লোক) যদি বাজারবিমুখ না হয়, তবে অনেকটা স্থিতিশীলতা আনা সম্ভব। ব্যাংকিং সেক্টরের একটা সীমাবদ্ধতা রয়েছে দীর্ঘ মেয়াদে ঋণ দেওয়ার ক্ষেত্রে। যদি অর্থনীতির উন্নয়ন বাড়াতে চাই, তবে অবশ্যই শেয়ারবাজারে আরও বিনিয়োগকারী আনতে, তাদের আগ্রহী করতে এবং আস্থা ফিরিয়ে আনতে হবে। এই লোকগুলো যদি ফিরে যায়, তাদের আবার ফিরিয়ে আনা খুবই দুরূহ কাজ হবে।

আবু আহমেদ
আমি সব সময় নিজের জন্য যা ভালো মনে করেছি, তা অন্যের জন্যও ভালো মনে করি। যখন একজন বিনিয়োগকারী আমাকে প্রশ্ন করে, আমি শেয়ার কিনব কি না? আমি উত্তরে বলেছি, না, এই শেয়ার কিনবে না। কারণ আমার অর্থনৈতিক অভিজ্ঞতা থেকে সব ধরনের সতর্কসংকেত দিচ্ছে যে বাজার তার এ অবস্থায় থাকবে না। আমি কীভাবে একজন বিনিয়োগকারীকে বলি, তুমি আট হাজার সূচকে শেয়ার ক্রয় করো।
ব্যাংকগুলো তাদের সুদের হার বাড়িয়ে দিয়েছে। অর্থনীতিতে সাধারণভাবেই যখন সুদের হার বাড়ে, তখন পুঁজিবাজার থেকে মূলধন বেরিয়ে আসবেই। আমরা বারবার বাংলাদেশ ব্যাংককে বোঝাতে ব্যর্থ হয়েছি কন্ডাক্টরি মনিটরি পলিসি অর্থনীতিকে সহায়তা করবে না বরং আইএমএফের জন্য সহায়ক হবে। মনিটরি পলিসি দ্বারা দ্রব্যমূল্য কখনো কমানো বা বাড়ানো যাবে না। দ্রব্যমূল্য মূলত নির্ভর করে বিশ্ববাজারের ওপর। আমি বুক বিল্ডিং পদ্ধতির পক্ষেই বলতে চাই, এটি মার্কেটভিত্তিক মেথড হলে ভালো হবে। ইন্ডিকেটিভ প্রাইস, এটি সাধারণভাবে ম্যানিপুলেটেড হচ্ছে। কারণ ফান্ডামেন্টাল দেখে এই প্রাইসটি নির্ধারিত হওয়ার কথা থাকলেও সঠিকভাবে তা মূল্যায়িত হচ্ছে না। সবচেয়ে আশ্চর্য হয়ে যাচ্ছি, কিছু আইপিও আছে, যেগুলো শুধু বাজারের চাহিদা মেটানোর জন্য আসছে। প্রকৃতভাবে ফান্ডামেন্টালের সঙ্গে তাদের কোনো সম্পর্ক নেই। সেখানে আরও একটি কথা আছে, ইন্ডিকেটিভ প্রাইসের, সেখানে -২৫ শতাংশ বা +২৫ শতাংশ হবে। সব কটিতে দেখা গেছে +২৫ শতাংশের দিকে গেছে, কোনোটিই ঋণাত্মক হয়নি।
আমি মনে করি, এ বিষয়গুলো আবার রিভিউ করার দরকার আছে। আবার তিন-চারটি কোম্পানি একত্র হয়ে যাচ্ছে। যদি কোনো বিনিয়োগকারী প্রশ্ন করেন, আপনার যেটির বেশি স্টেক ছিল, সেটিতে দাম বেশি নিয়েছেন। এ প্রশ্নের উত্তর কে দেবে? কোনো ফাইন্যান্সিয়াল রিপোর্টিং কি সঠিকভাবে হচ্ছে? কয়েকটি কাগজে দেখলাম, দুটি কোম্পানির শেয়ারের দাম ক্রমাগত বাড়ছে। কিন্তু এই শেয়ারগুলোর এত দাম নয়। পরে খবর নিয়ে জানলাম, এই কোম্পানিগুলো একত্র হয়ে প্রাইভেট কোম্পানি হবে। যদিও দুটি কোম্পানির মালিক একজনই। ফলে প্রাইভেট লিমিটেড যেহেতু তার শেয়ার স্টেক বেশি, তাই ১০ টাকা মূল্যের শেয়ার ৩০ টাকায় দেন, তবে তাঁর লাভ হবে। এতে সাধারণ লোকেরা ঠকবে। এগুলো দেখার কথা এসইসির। ২০১০ সালে যদি শেয়ারের সরবরাহ বাড়ত, তবে আজকের এ পরিস্থিতির সৃষ্টি হতো না। এখন শুধু আলোচনা করে শেয়ারবাজার তোলা যাবে, সেটি আমি বিশ্বাস করি না। বাজার দীর্ঘসময়ের জন্য ক্ষতি হয়ে গেছে। তবে স্থায়ী কোনো ক্ষতি হয়েছে, সেটি আমি বলছি না। যদি অধিকাংশ বিনিয়োগকারী বিশ্বাস করে যে শেয়ারবাজার পড়বে, তবে তা স্বাভাবিকভাবেই পড়ে যাবে। অ্যাসেট রিভ্যালুয়েশন দেখলাম, একটা হাউজিং কোম্পানির শেয়ারের দাম হু হু করে বাড়ছে। সে কোম্পানি কখনো ১০ শতাংশ বেশি ডিভিডেন্ড দেয় না। এই যে অ্যাসেট রিভ্যালুয়েশন করছে সন্দেহভাজন এই অডিট কোম্পানিগুলো। ১০ বছর ধরে তো ডিভিডেন্ড দেয়নি, কিন্তু হঠাৎ ১০০ শতাংশ স্টক বোনাস দেওয়া হচ্ছে।
এই যে প্রাইভেট কোম্পানিকে পাবলিকে আনার চেষ্টা করছে ওই একই কোম্পানি। শেয়ারবাজারে কালো টাকার পক্ষে কখনো আমি ছিলাম না। আমি কর ধার্য করার পক্ষে ছিলাম। মনে করতাম, আগে বাজারটাকে বাড়তে দিই। বাজার বড় হোক, বিনিয়োগকারীরা আসুক। অনেক কোম্পানি আসছে বাজার থেকে টাকা তুলে নেওয়ার জন্য। একটি কোম্পানি আসছে বাজারের আইপিও নিয়ে, সেটি কোন সময় নিবন্ধিত হয়েছে, সেটি কারও জানা নেই। কোম্পানিগুলোর টার্গেট হচ্ছে এই ৩৩ লাখ বিনিয়োগকারী। মিউচুয়াল ফান্ড যেমন নেগেটিভ ভ্যালুতে গেছে, আমার ধারণা, দু-একটি আইপিও ভবিষ্যতে যে দামে বিক্রি করছে, বাজারে সে দাম না-ও থাকতে পারে। একটি হোটেলের আইপিওর দাম যখন ১০ টাকারটা ১৯০ টাকা হয়, তখন আমার সন্দেহ হয়। এই যে ব্রোকার হাউস বাড়ানো হচ্ছে, এমনকি উপজেলা পর্যায়ে চলে গেছে, যার ফলে অস্বাভাবিকভাবে চাহিদা বাড়ানো হয়েছে। এখন একজন মুদি দোকানদারও পুঁজিবাজারে আসছেন। আমি বলতে চাই, এসব ব্রোকার হাউসের সম্প্রসারণ নিয়ন্ত্রণ করতে হবে। প্রায় ১০০টি কোম্পানি পুঁজিবাজার থেকে টাকা তুলে চলে গেছে। অথচ ব্যাংক হলে তাদের অ্যাসেট ধরে অন্তত কিছু টাকা পাওয়া যেত। আমি মনে করি, এ মুহূর্তে ডিমিউচুয়ালাইজেশন (মালিকানা ও ব্যবস্থাপনা পৃথক করা) দিকে নজর দিতে হবে। এর ফলে বিদেশি অনেক বিনিয়োগকারী আকৃষ্ট হবে। সারা বিশ্ব এই প্রক্রিয়াটি গ্রহণ করেছে। আমরা বদলের দিকে যেতে চাই। বর্তমানে যাঁরা বিনিয়োগকারী আছেন, তাঁরা যদি একবার চলে যান, তবে আগামী পাঁচ বছরে ফিরিয়ে আনা সম্ভব হবে না। ১৯৯৬ সালের পর যখন বিনিয়োগকারীরা চলে গিয়েছিলেন, তখন ১৯৯৮ সালে যে কোম্পানির শেয়ারই কিনতাম, তারই দাম কমত। ২০০১ সালের দিকে আস্তে আস্তে বিনিয়োগকারীরা আসতে শুরু করেন। আজকে যদি একটি পর্যায়ের মধ্যে শেয়ারবাজারকে ধরে রাখতে না পারি, তবে আগামী কয়েক মাসের মধ্যেই অধিকাংশ বিনিয়োগকারী চলে যাবেন।
আপনি যদি গত ১৫ নভেম্বর থেকে ১৫ ডিসেম্বর পর্যন্ত লক্ষ করেন, কারা শেয়ার বিক্রি করেছে। বড় বড় বিনিয়োগকারীরা এমনকি প্রাতিষ্ঠানিক বিনিয়োগকারীরা শেয়ার বিক্রি করেছে এ সময়ে। ফলে এসব শেয়ার ক্ষুদ্র বিনিয়োগকারীদের হাতে এসেছে। তাদের ক্ষমতা নেই এই শেয়ারগুলো ধরে রাখার। তাদের মধ্যে কনফিডেন্সের একটা সংকট দেখা গেছে। আমাদের আইসিবি, এসইসি, প্রাতিষ্ঠানিক বিনিয়োগকারী সংস্থা, অর্থ মন্ত্রণালয়—সবার সম্মিলিত উদ্যোগই পারে শেয়ারবাজারকে একটা স্থিতিশীল অবস্থায় ফিরিয়ে আনতে। যখন বাজারে দরপতন ঘটে, তখন ঋণের চাহিদা কমে আসে। শেয়ারবাজারকে আমাদের বাঁচিয়ে রাখতে হবে সবার স্বার্থে। শেয়ারবাজার টিকিয়ে রাখার জন্য কিছু নীতিগত সিদ্ধান্ত প্রয়োজন। সবার সম্মিলিত উদ্যোগই পারে একে টিকিয়ে রাখার জন্য। আমি আশাবাদী, শেয়ারের দাম হয়তো কমবে, কিন্তু বাজার সম্প্রসারিত হবে।
শাকিল রিজভী
শেয়ারবাজার নিয়ন্ত্রণকারী সংস্থাগুলোর মধ্যে সমন্বয়হীনতার কথা স্বীকার করছি। আমি ডিএসইর সভাপতি হওয়ার প্রায় এক বছর পার হওয়ার পরও বাংলাদেশ ব্যাংকের সঙ্গে কোনো বৈঠক করতে পারিনি। কয়েকবার চেষ্টা করেও ব্যর্থ হয়েছি। এমনকি এই সংকটপূর্ণ পরিস্থিতিতে এসইসি, অর্থ মন্ত্রণালয়ের সঙ্গে বৈঠক করেছি, কিন্তু বাংলাদেশ ব্যাংকের সঙ্গে কোনো বৈঠক করা সম্ভব হয়নি।
আগে একসময় ছিল, যখন বাংলাদেশ ব্যাংকের শেয়ারবাজার নিয়ে চিন্তার কোনো কারণ ছিল না। তখন বাজারের পরিধি ছোট ছিল। এত কম লেনদেন হতো ১০-২০ কোটি টাকা, যা জাতীয় অর্থনীতিতে তেমন প্রভাব ফেলত না। কিন্তু বর্তমানে মার্কেট বড় হয়েছে, সেখানে বাংলাদেশ ব্যাংকের তদারকি দরকার আছে। যদিও আমি বিশ্বাস করি, তদারকির ব্যবস্থা বাংলাদেশ ব্যাংকের সঙ্গে সম্পৃক্ত না থাকলেও বাংলাদেশ ব্যাংকের কোনো সিদ্ধান্তের কারণে যদি তা শেয়ারবাজারে প্রভাব ফেলে, তবে অবশ্যই বাংলাদেশ ব্যাংকের সঙ্গে আলোচনার প্রয়োজন রয়েছে। আমরা চাই, বাংলাদেশ ব্যাংকের নিম্নস্তরের সঙ্গে বসেও আলোচনা করতে।
এখনো এসইসি, বাংলাদেশ ব্যাংক, অর্থ মন্ত্রণালয় ও অর্থনীতিবিদসহ—সবাই মিলে বসে আলোচনার মাধ্যমে এ সমস্যা সমাধান করতে পারব বলে আমরা বিশ্বাস করি। আলোচনার মাধ্যমে একে অন্যের প্রতি যেসব ভ্রান্ত ধারণা আছে, তা দূর করা সম্ভব। আমরা অনেক অস্পষ্ট ধারণার মধ্যে রয়ে যাচ্ছি। যখন কোনো বিষয়ে অস্পষ্ট ধারণা থাকে, তখন কিন্তু নানা ধরনের গুজব ও অপপ্রচার ছড়ায়। তবে আমাদের সঙ্গে এসইসির নিয়মিত বৈঠক হচ্ছে। অর্থ মন্ত্রণালয়সহ সংশ্লিষ্ট সংস্থাগুলোকে আমাদের পাশে পাচ্ছি। আশা করছি, বাংলাদেশ ব্যাংককেও পাশে পাব। হঠাৎ করে বাজার বড় হওয়ায় বাংলাদেশ ব্যাংক হয়তো ভাবতে পারে, এটি তাদের দায়িত্ব নয়, এটি এসইসির ব্যাপার।
এসইসি এখন বাংলাদেশ ব্যাংকের সঙ্গে কী ধরনের সম্পর্ক বজায় রাখছে, তা আমাদের জানা নেই। আমরা চাহিদা বাড়ানোর জন্য বিভিন্ন জায়গায় শাখা অফিস করেছি, এটি সত্য কথা। সঞ্চয়পত্রের সুদের হার কমে, তবে শেয়ারবাজারে সূচক বাড়ে। বিশ্বের অন্যান্য দেশে সঞ্চয়পত্রের সুদের হার দশমিক ২৫ শতাংশ যদি বাড়ে, তবে পুঁজিবাজারেও সূচক বাড়ে। ২০০৭ সালে সঞ্চয়পত্রের সুদের হার ১৩ থেকে ১৫ শতাংশ ছিল, এটি কিন্তু কমতে কমতে ৮ থেকে ৯ শতাংশে নেমে এসেছে। ফলে এখান থেকে কিছু টাকা শেয়ারবাজারে এসেছে। মানুষের মধ্যে আগ্রহ সৃষ্টি হয়েছে শেয়ারবাজারের প্রতি। ১০ টাকার শেয়ারকে ১০০ টাকা বানিয়ে মানুষকে বোকা বানানো হয়েছে। আমাদের রেমিট্যান্স সম্প্রতি কিছুটা কমেছে। কিন্তু ২০০৮-০৯ সালে রেমিট্যান্স অনেকটা বেড়েছিল। অনেকে ভাবছেন, হয়তো যাঁরা বিদেশে আছেন, তাঁরা বেশি মজুরি পাচ্ছেন। আসলে প্রকৃত কারণ কিন্তু তা নয়। কারণ হচ্ছে, বিশ্বমন্দা পরিস্থিতিতে প্রবাসী বাঙালিরা মনে করেছেন, নিজের দেশে কিছু করা উচিত। সে জন্য তাঁরা দেশে পুঁজি পাঠিয়েছেন। ওই টাকার বেশির ভাগ অংশ দিয়ে জমি বা অ্যাপার্টমেন্ট কিনেছেন তাঁরা। কিছু টাকা শেয়ারবাজারে এসেছে। এখন কিন্তু সে রকম আর মূলধন আসছে না। দেশে যদি রাজনৈতিক পরিস্থিতির স্থিতিশীলতা ও শেয়ারবাজারে আস্থা ফিরিয়ে এনে তা প্রচার করা সম্ভব হয়, তবেই কেবল নতুন বিনিয়োগ আনা সম্ভব। বুক বিল্ডিং প্রথায় যদি সত্যিকার অর্থে কোম্পানিগুলোকে ফেয়ার প্রাইস দেওয়া না যায়, তবে তারা এগিয়ে আসবে না। বুক বিল্ডিং প্রথায় একটি প্রক্রিয়ার মাধ্যমে কোম্পানির ফেয়ার প্রাইস করতে হবে, যেখানে বিনিয়োগকারীরাও ঠকবে না, স্পন্সরও ঠকবে না। কিছু কিছু বুক বিল্ডিংয়ের জায়গায় সিমিলার স্টকের প্রাইস প্রভাবিত করে ইন্ডিকেটিভ প্রাইস নির্ধারণ করা হচ্ছে। তারা যা করছে, বাজারে আসার আগে সিমিলার স্টকের দাম বাড়িয়ে দিচ্ছে। এ কারণে ম্যানুপুলেশন হচ্ছে। যেহেতু বুক বিল্ডিং আইনে সিমিলার স্টক রেখেছে, সেহেতু সে সুযোগ নিচ্ছে। যেহেতু সিমিলার স্টকের প্রাইস বাড়লে ইন্ডিকেটিভ প্রাইজ বাড়ে, সেহেতু সর্বশেষ ছয় মাসের প্রাইসটি দেখবে এসইসি, এটি একটি অন্যতম কারণ।
বর্তমানে বাজারে ৬০ শতাংশ শেয়ার আছে, যেগুলোর মূল্য আয়ের অনুপাত (পিই রেশিও) ২০-এর নিচে আছে। এমন অনেক কোম্পানি আছে, যাদের পিই রেশিও ১০-এর কম। যাঁরা বুঝেশুনে বিনিয়োগ করেন, তাঁরা যদি দেখেন যে ৪৮টি কোম্পানি আসছে, তারা যদি ১০-২০ হাজার কোটি টাকা লুটপাটের কথা পরিকল্পনা করেছে, তখন তাঁরা কিন্তু বিনিয়োগ করতে এগিয়ে আসবেন না।
আমি যদি বিনিয়োগকারী হই, তবে আমি বাজারে আসব না। কারণ, এই বুক বিল্ডিং পদ্ধতির মাধ্যমে বিনিয়োগকারীদের ঠকানোর যন্ত্র আবিষ্কার করা হয়েছে। কারণ, বাজারে ফেয়ার প্রাইস বলে সত্যিকার অর্থে কিছু নেই। আমি বুক বিল্ডিং চাই, কিন্তু ফেয়ার প্রাইস নিশ্চিত করতে হবে। বুক বিল্ডিং আর প্লেসমেন্ট যা-ই হোক, যদি আমরা বিনিয়োগকারীদের ঠকাই, তবে তাদের ধরে রাখা সম্ভব হবে না। যদি সত্যিকার অর্থে শেয়ারবাজারের মধ্যে শিল্পকারখানা গড়ে ওঠে, মানুষের কর্মসংস্থান হয়, তবেই আমাদের অর্থনীতিকে এগিয়ে নেওয়া সম্ভব।
বিশ্বের অন্য দেশের মতো আমাদের দেশের শেয়ারবাজার প্রকৃত স্বার্থে ব্যবহার করতে হবে। এসইসিকে তার তদারকি ব্যবস্থার জন্য যে আইনগুলো আছে, তা আবার নতুন করে পর্যবেক্ষণ করতে হবে, সেখানে কোনো ফাঁকফোকর আছে কি না, তা চিহ্নিত করে ব্যবস্থা নিতে হবে। অডিট রিপোর্ট যদি ঠিক না হয়, তবে গোড়ায়ই গলদ রয়ে যাবে। শেয়ারের বেশি দাম নেওয়ার জন্য অনেক কোম্পানি তার আর্থিক প্রতিবেদনে শেয়ারপ্রতি আয় (ইপিএস) বাড়িয়ে দেখাচ্ছে। এটি করতে গিয়ে কোম্পানিগুলো আগের বছরের চেয়ে আয় বাড়িয়ে দেখাচ্ছে ঠিকই, কিন্তু এর বিপরীতে খরচ কম দেখাচ্ছে। বাস্তবে আয় বাড়লে খরচও বাড়বে। কিন্তু এসব দেখার কেউ নেই। অডিট রিপোর্ট যদি ঠিক না হয়, তবে শেয়ারবাজার ঠিক করা সম্ভব নয়। বর্তমানে শেয়ারবাজার অত্যন্ত নাজুক অবস্থায় আছে। বর্তমান পরিস্থিতিতে শেয়ারবাজার নিয়ে যেকোনো বক্তব্য দেওয়ার ক্ষেত্রে সবাইকে আরও বেশি সতর্ক থাকতে হবে। গণমাধ্যমগুলো অতিরঞ্জিত সংবাদ বা টক শো প্রচার করছে, যার নেতিবাচক প্রভাব পড়ছে সাধারণ বিনিয়োগকারীদের মধ্যে। বিনিয়োগকারীদের সচেতন করার জন্য পাবলিক প্রাইভেট পার্টনারশিপে একটি নতুন ইনস্টিটিউট হয়েছে। যারা সত্যিকার অর্থে শেয়ারবাজার বোঝে না, গণমাধ্যমের মাধ্যমে তাদের নিয়ে গণসচেতনতা গড়ে তোলা সম্ভব। সিডিবিএল অনেক বাধা সত্ত্বেও এখন খুব ভালোভাবে পরিচালিত হচ্ছে। আমি নিজেও ব্যক্তিগতভাবে চাই, ডিমিউচুয়ালাইজেশন হোক। তবে কখন, কী পর্যায়ে এটি করা হবে, তা আলোচনার ভিত্তিতে নির্ধারণ করতে হবে। যেমন—ডিমিউচুয়ালাইজেশন করে নেপাল স্টক এক্সচেঞ্জ প্রায় বন্ধের উপক্রম হয়েছে। করাচি স্টক এক্সচেঞ্জ কিন্তু সাত বছর ধরে ডিমিউচুয়ালাইজেশন প্রক্রিয়ার মধ্যে আছে। এ বিষয়ে পরিষ্কার ধারণা নিতে শিগগিরই আমরা মুম্বাই স্টক এক্সচেঞ্জে যাব, তাদের সঙ্গে কথা বলব। তবে তার আগে আমাদের শেয়ারবাজারকে আরও স্থিতিশীল করতে সময় নিতে হবে। এমন একটি বাজারের ধারণা দিলে হবে না যে ডিমিউচুয়ালাইজেশন হলে শেয়ারে দাম কখনো কমবে না, শুধু বাড়বে। কারণ শেয়ারের দামের সঙ্গে ডিমিউচুয়ালাইজেশনের কোনো সম্পর্ক নেই। আমরা মুম্বাই স্টক এক্সচেঞ্জকে আদর্শ ধরে ইতিমধ্যে কাজ শুরু করেছি। পেশাগত দক্ষ লোক দ্বারা আমাদের শেয়ারবাজার ভালোভাবে চলুক, সেটি আমরা নিজেরাও চাই। আমাদের ভয়ের কোনো কারণ নেই, অবশ্যই একটা সময় পর আমাদের বাজার ঘুরে দাঁড়াবে। ১৯৯৬ সালে ১০০টির মতো কোম্পানি, যাদের ডিলিস্টেট করেছি। কেন টাকা নিয়ে গিয়েছিল, কারা বাজারে এনেছিল—এগুলো কিন্তু একটি বড় ইস্যু। কারণ যেসব মার্চেন্ট ব্যাংক এ ধরনের কোম্পানি এনেছিল, তাদের কিন্তু এত দিন দেখা যায়নি। তাদের কয়েকজনকে ইদানীং আবার দেখা যাচ্ছে। সুতরাং তারা আবার নতুন নতুন কোম্পানির শেয়ার নিয়ে আসছে। তাদের ব্যাপারে আমাদের সতর্ক হতে হবে। আমাদের এক্সপোর্ট বাড়ছে, সর্বশেষ ছয় মাসে ৩৮ থেকে ৪১ শতাংশ বেড়েছে। আমি আশাবাদী, অর্থনীতিকে এগিয়ে নেওয়ার জন্য এক্সপোর্ট বাড়া একটি ইতিবাচক দিক।
</doc>

<doc>
নতুন বছরে বাংলাদেশের জন্য সুসংবাদ
নতুন বছরে বাংলাদেশের পোশাক রপ্তানিকারকদের জন্য রয়েছে স্বস্তিদায়ক সুখবর। শেষ পর্যন্ত ইউরোপীয় কমিশন আমদানি পণ্যের জন্য তাদের রুলস অব অরিজিন পরিবর্তন করেছে। এর ফলে ইউরোপীয় ইউনিয়নের ২৭টি দেশে বাংলাদেশের তৈরি পোশাক রপ্তানি দ্রুত বাড়বে। বাংলাদেশের অনেক রপ্তানি পণ্য ইউরোপীয় ইউনিয়নের কঠিন রুলস অব অরিজিনের কারণে শুল্ক সুবিধা পেত না। এর মধ্যে প্রধান পণ্য ‘তৈরি পোশাক’। ২০০৯ সালে ইউরোপে ৫ দশমিক ৮ বিলিয়ন ডলার মূল্যের পণ্য রপ্তানি করেছে বাংলাদেশ। এর মধ্যে চিংড়ি মাছ বাদে শুল্ক সুবিধা পেয়েছে মাত্র ৭০ শতাংশ পণ্য। উদাহরণস্বরূপ বলা যায়, ইউরোপে রপ্তানি করা ১০০ শার্টের মধ্যে ৩০টির ক্ষেত্রে শুল্ক পরিশোধ করতে হয়েছে। কারণ এগুলো বাংলাদেশে তৈরি হয়েছিল বিদেশ থেকে আমদানি করা কাপড় দিয়ে।
গত বছরের ১৮ নভেম্বর ইউরোপীয় কমিশন নতুন রুলস অব অরিজিন-সংক্রান্ত আদেশটি অনুমোদন করেছে। সংশ্লিষ্ট আদেশটি আইন নয়, একটি বিধান। এ কারণে এ বিষয়ে ইউরোপীয় পার্লামেন্টের অনুমোদনের প্রয়োজন হয়নি। তবে বিধিটি ইউরোপীয় কমিশনের তথ্যতীর্থ থেকে উদ্ধার করা সহজ নয়। ইউরোপীয় কমিশনের ওয়েবসাইট বা তথ্যতীর্থ রীতিমতো একটি মহাসমুদ্র; সঠিক ঠিকানা না জানা থাকলে এর মধ্য থেকে কাঙ্ক্ষিত আইন, বিধিমালা বা আদেশ খুঁজে বের করা খুবই দুঃসাধ্য।
গত নভেম্বর মাসে মার্কিন যুক্তরাষ্ট্রের নবনিযুক্ত দক্ষিণ ও মধ্য এশিয়াবিষয়ক উপসহকারী পররাষ্ট্রসচিব অ্যালিসা এয়ার বাংলাদেশ ভ্রমণ করে গেলেন। এক মতবিনিময় সভায় বক্তারা নানা রাজনৈতিক প্রশ্নবাণে তাঁকে অস্থির করে ফেলেছিলেন। বাংলাদেশের পোশাক রপ্তানিকারকদের প্রতিষ্ঠান বিজিএমইএর সভাপতি তখনো সভাস্থলে পৌঁছাতে পারেননি। এ অবস্থায় রপ্তানিকারকদের প্রতিনিধিত্ব করার দায়িত্ব কাঁধে তুলে নিলেন মেট্রোপলিটন চেম্বারের সভাপতি নাসিম মঞ্জুর। তিনি বললেন, ‘আমরা যুক্তরাষ্ট্রের কাছে সাহায্য চাই না; আমরা চাই বাজারে অবাধ প্রবেশের সুবিধা।’ তাঁর সঙ্গে সুর মিলিয়ে ডেইলি স্টার পত্রিকার সম্পাদক মাহফুজ আনাম মার্কিন যুক্তরাষ্ট্রের বাজারে বাংলাদেশি পোশাকের জন্য শুল্কবিহীন প্রবেশাধিকারের দাবিটি পুনর্ব্যক্ত করলেন। দীর্ঘদিন ধরে বিষয়টি ঝুলে আছে, অনেক তদবির সত্ত্বেও তেমন আশার আলো দেখা যাচ্ছে না।
ইউরোপীয় ইউনিয়নের বিষয়টিও দীর্ঘদিন ধরে ঝুলে ছিল। ২০০৫ সালে কোটা প্রথা উঠে যায়। এর অনেক আগে, সেই ২০০১ সালে পাসকাল লামি যখন ইউরোপীয় কমিশনের ট্রেড কমিশনার, তখন স্বল্পোন্নত দেশ অর্থাৎ এলডিসিগুলোর জন্য জেনারেলাইজড সিস্টেম অব প্রেফারেন্সের (জিএসপি) আওতায় ‘এভরিথিং বাট আর্মস’ (ইবিএ) নামীয় শুল্ক মওকুফের সুবিধা প্রবর্তন করা হয়। এতে বাংলাদেশসহ ৪৯ এলডিসির ‘অস্ত্র বাদে সব পণ্য’ ইউরোপে শূন্য আমদানি শুল্কের সুবিধা লাভ করে। কেবল মূল্য সংযোজন কর আদায় করা অব্যাহত থাকে। বাংলাদেশসহ সব এলডিসি ইউরোপের এই সুবিবেচনাপ্রসূত পদক্ষেপকে সাধুবাদ জানিয়েছিল। দ্রুত বৃদ্ধি পেতে শুরু করে বাংলাদেশের পোশাক রপ্তানি। শুল্ক যে আন্তর্জাতিক বাণিজ্য সম্প্রসারণ প্রধান অন্তরায়, তা আবার বোঝা গেল।
কিন্তু অচিরেই দেখা গেল, সম্পূর্ণ শুল্ক মওকুফের বিধান ইবিএ প্রবর্তন সত্ত্বেও রুলস অব অরিজিনের কারণে অনেক বাংলাদেশি পোশাকের চালানকে যথাযোগ্য আমদানি শুল্ক দিয়েই ইউরোপের মাটিতে প্রবেশ করতে হচ্ছে। ইবিএর সুবিধা পেতে ব্যর্থ হচ্ছে বিশেষ করে ওভেন পোশাক শার্ট, প্যান্ট, ব্লাউজ, স্কার্ট ইত্যাদি। সোয়েটারের ক্ষেত্রে তেমন অসুবিধা হচ্ছিল না। নিট পোশাক যেমন টি-শার্ট ইত্যাদি ব্যাকওয়ার্ড লিংকেজের কারণে তুলনামূলকভাবে সুবিধাজনক অবস্থায় ছিল।
ইউরোপীয় কমিশনের রুলস অব অরিজিন অনুযায়ী শূন্য শুল্কের সুবিধা পেতে হলে হয় বাংলাদেশের কারখানায় প্রস্তুত করা পণ্যে স্থানীয় মূল্য সংযোজনের হার কমপক্ষে ৭০ শতাংশ হতে হবে। এই শর্ত পূরণ করা অনেক পণ্যের ক্ষত্রে সম্ভব হতো না। বিকল্প যে বিধি ছিল, তা হলো এই যে মূল্য সংযোজনের হার নির্বিশেষে রপ্তানি পণ্যটিকে কমপক্ষে দুই স্তরে প্রক্রিয়াজাত করতে হবে। অর্থাৎ কাপড় থেকে পোশাক তৈরি করলে হবে না, যদি প্রথমে সুতা থেকে কাপড় এবং সেই কাপড় থেকে পোশাক তৈরি করা হয় অর্থাৎ যদি দুই স্তরে প্রক্রিয়াজাত হয় পণ্য, তবে ইবিএর আওতায় আমদানি শুল্ক সম্পূর্ণ মওকুফ হবে।
বাংলাদেশ ২০০৩ থেকেই বিষয়টি ইউরোপীয় কমিশনের নজরে আনে। বাণিজ্য মন্ত্রণালয় এ ব্যাপারে বিশেষ উদ্যোগ গ্রহণ করে। বাণিজ্যসচিব সোহেল আহমেদ চৌধরী ২০০৩ সালে দুবার ব্রাসেলস সফর করে রুলস অব অরিজিনের কঠিন শর্ত শিথিল করার দাবি পেশ করেন। ব্রাসেলস মিশনের মিনিস্টার কমার্শিয়াল এ বিষয়ে জোর কার্যক্রম নিতে থাকেন।
বাংলাদেশের প্রস্তাব ছিল দ্বিবিধ: হয় স্থানীয় মূল্য সংযোজনের হার সর্বনিম্ন ৭০ থেকে ৫০ শতাংশে নামিয়ে আনা হোক, নতুবা দুই স্তর প্রক্রিয়াজাতকরণের পরিবর্তে এক স্তর প্রক্রিয়াজাতকরণের বিধান করা হোক। সরকারি প্রচেষ্টার সঙ্গে সঙ্গে এ ব্যাপারে বিজেএমইএ জোর তদবির শুরু করে। সভাপতি আনিসুল হকের নেতৃত্বে দুবার এবং সভাপতি পারভেজের নেতৃত্বে একবার বিজেএমইর দল ব্রাসেলস সফর করে এবং ট্রেড কমিশনারের সঙ্গে সাক্ষাৎ করে বাংলাদেশের প্রস্তাব বাস্তবায়নের জন্য অনুরোধ করে। এ ব্যাপারে নিট পোশাক রপ্তানিকারকদের সংগঠন বিকেএমইএর সহযোগিতা পাওয়া যায়নি। আর টেক্সটাইলস ম্যানুফ্যাকচারার্স অ্যাসোসিয়েশন সরাসরি বিরোধিতা করে।
এ রকম একটি পরিস্থিতিতে ২০০৫ সালের মার্চ মাসে ইউরোপীয় কমিশন নতুন রুলস অব অরিজিনের খসড়া ঘোষণা করে এবং ১ জুন থেকে তা কার্যকর করার প্রতিশ্রুতি দেয়। সদস্য দেশগুলো নতুন রুলস অব অরিজিন নিয়ে চিন্তিত হয়ে পড়ে। এরপর শুরু হয় সেক্টোরাল স্টাডি। প্রস্তাবিত রুলস অব অরিজিন বাস্তবায়িত হলে কোন কোন অর্থনৈতিক খাতে কী প্রভাব পড়বে, তা নিয়ে গবেষণা হতে থাকে। এর মধ্যে ইউরোপীয় ইউনিয়নের পরিধি বেড়ে যায়। ১৫ সদস্যের ইউরোপীয় ইউনিয়নের সঙ্গে যুক্ত হয় আরও ১০টি নতুন ইউরোপীয় রাষ্ট্র। ফলে নতুন রুলস অব অরিজিন বাস্তবায়ন চ্যালেঞ্জের মুখে পড়ে। সময় পার হয়ে যায়, ইউরোপীয় কমিশন আর সিদ্ধান্তে পৌঁছাতে সক্ষম হয় না।
শেষাবধি প্রস্তাবের সাড়ে পাঁচ বছরেরও বেশি সময় পরে ১৮ নভেম্বর ২০১০ সালে কমিশনারদের সভায় নতুন রুলস অব অরিজিন গৃহীত হয়। এটি ইউরোপীয় কমিশনের একটি রেগুলেশন বা বিধান। ইন্টারনেটে কমিশনের তথ্যতীর্থ থেকে খুঁজে পেতে হলে এর নম্বরটি উপকারে লাগবে: ‘ইউরোপীয় রেগুলেশন (ইউ) নম্বর ১০৬৩/২০১০’। এর দ্বারা সেই ১৯৯৩ খ্রিষ্টাব্দ থেকে বিদ্যমান ‘ইইসি ২৪৫৯/৯৩’ নম্বরধারী বিধানটি পরিবর্তিত হলো। নুতন বিধানের মোদ্দাকথা এই যে, কাপড় যে দেশেই প্রস্তুত হোক না কেন, পোশাকটি বাংলাদেশে প্রস্তুত হলে তা ইবিএ সুবিধার আওতায় সম্পূর্ণ শুল্কমুক্তভাবে ইউরোপের বাজারে প্রবেশাধিকার পাবে।
এ জন্যই দেশের বস্ত্র নির্মাতারা শঙ্কিত। তাঁরা ভাবছেন, এবার দেশীয় কাপড় বাদ দিয়ে কেবল বিদেশ থেকে আমদানি করা কাপড় দিয়ে পোশাক তৈরি করবেন রপ্তানিকারকেরা। বাস্তবে কী ঘটবে তা বলা মুশকিল। দেশীয় কাপড় ব্যবহারের সুবিধা অনেক। মানমতো পাওয়া গেলে দেশীয় কাপড় সংগ্রহ ঝামেলামুক্ত। আমার ধারণা, ইউরোপের বাজারে বাংলাদেশের তৈরি পোশাক রপ্তানি দুই বছরের মধ্যে দ্বিগুণ হবে এবং এর ফলে দেশীয় কাপড়ের চাহিদাও কার্যত বাড়বে।
কেবল তৈরি পোশাক নয়, আরও কিছু নির্দিষ্ট ম্যানুফ্যাকচার্ড পণ্যের ক্ষেত্রেও এই শর্ত প্রযোজ্য। বাংলাদেশসহ ৪৯টি স্বল্পোন্নত দেশ এই সুবিধা ভোগ করবে। আমাদের নিকট-প্রতিবেশী ভারত, পাকিস্তান ও শ্রীলঙ্কা এই সুবিধা পাবে না। শ্রীলঙ্কা অতি নিম্ন আয়ের দেশ হয়েও এই সুবিধা পাবে না, কারণ জাতিসংঘের স্বল্পোন্নত দেশের তালিকায় দেশটি অন্তর্ভুক্ত নয়।
অন্যদিকে আশঙ্কার কথা হলো, পাকিস্তান এই সুবিধার হকদার না হলেও সমরূপ সুবিধা পাওয়ার জন্য প্রচেষ্টা চালিয়ে যাচ্ছে। ইউরোপীয় ইউনিয়ন আরও একটি শুল্ক মওকুফ সুবিধা দিয়ে থাকে, যা ‘জিএসপি প্লাস’ নামে সমধিক পরিচিত। পাকিস্তান তদবির করছে এই সুবিধা লাভের জন্য। বাংলাদেশের ব্রাসেলস মিশনে প্রায় দুই বছর ধরে বাণিজ্যিক শাখায় কোনো কর্মকর্তা পদস্থ নেই। সুতরাং এ বিষয়ে ব্রাসেলস মিশন কোনো পদক্ষেপ নিয়েছে—এ রকম কোনো তথ্য পাওয়া যাচ্ছে না। বাণিজ্যমন্ত্রী ইউরোপীয় কমিশনে গিয়ে তদবির করবেন পাকিস্তানের প্রচেষ্টার বিরুদ্ধে—এমন কোনো কর্মসূচি এখন পর্যন্ত নেই। বিজিএমইএ-ও অদ্যাবধি কোনোরূপ পদক্ষেপ নেয়নি। এ অবস্থায় ভাগ্যই আমাদের ভরসা। পাকিস্তান যদি জিএসপি প্লাসের আওতায় শুল্কমুক্ত সুবিধা পেয়ে যায়, তবে বাংলাদেশকে অনুকূল রুলস অব অরিজিন সত্ত্বেও কঠিন প্রতিযোগিতার সম্মুখীন হতে হবে। সুখের কথা, এখনো সময় আছে। পাকিস্তানের প্রস্তাব কার্যকর করতে হলে বিশ্ব বাণিজ্য সংস্থার অনুমোদন লাগবে। তা এখনো পাওয়া যায়নি। বাংলাদেশের প্রস্তাব হবে, পাকিস্তানকে তৈরি পোশাক ছাড়া অন্যান্য নির্দিষ্ট পণ্যের জন্য কেবল সীমিত সময়ের জন্য (যেমন সর্বাধিক দুই বছর) শুল্ক মওকুফ দেওয়া যেতে পারে।
২০০৯ সালে ইউরোপে সবচেয়ে রপ্তানি বৃদ্ধি পেয়েছিল বাংলাদেশের। এমনকি চীন, ভিয়েতনামও রপ্তানি বৃদ্ধির হারে বাংলাদেশ থেকে পিছিয়ে ছিল; ভারত তো বটেই। ২০০৮ সালের তুলনায় ২০০৯ সালে ইউরোপে বাংলাদেশের রপ্তানি বৃদ্ধির হার ছিল ৬ দশমিক ৩ শতাংশ। আমাদের বিশ্বাস, ২০১১ সাল থেকে অন্তত পাঁচ বছরের জন্য বাংলাদেশ থেকে ইউরোপীয় ইউনিয়নে রপ্তানি বৃদ্ধির হার বাৎসরিক ১৫ থেকে ২০ শতাংশে উন্নীত হওয়ার সম্ভাবনা রয়েছে।
নতুন রুলস অব অরিজিনের পরিপ্রেক্ষিতে বাংলাদেশের সুযোগ এসেছে তৈরি পোশাক রপ্তানির ক্ষেত্রে চীনের বাজার দখল করার। ইউরোপের পোশাকবস্ত্র আমদানি বর্তমানে প্রায় ৭৫ মিলিয়ন ইউরো। এর মধ্যে চীনের রপ্তানি ৪১ শতাংশ, তুরস্কের ১৩ দশমিক ৩ শতাংশ, ভারতের ৮ শতাংশ, বাংলাদেশের ৭ দশমিক ২ শতাংশ এবং তিউনিসিয়ার ৩ দশমিক ৩ শতাংশ। বাংলাদেশকে ২০১৫ সালের মধ্যে ইউরোপীয় ইউনিয়নের পোশাক বাজারের ন্যূনপক্ষে ১৪ শতাংশ দখলের লক্ষ্য নিয়ে কাজ করে যেতে হবে।
সালাম হোসেন চৌধুরী: সাবেক সভাপতি, মেলা পর্ষদ, বিজিএমইএ।
</doc>

<doc>
গদ্যকার্টুন
ঢাকা আছে খুল না?
ঢাকায় যানজট নিরসনের লক্ষ্যে যোগাযোগ মন্ত্রণালয় কতগুলো সিদ্ধান্ত গ্রহণ করে সংশ্লিষ্ট কর্তৃপক্ষের কাছে পাঠিয়ে দিয়েছে। এই প্রস্তাবগুলো এখন বাস্তবায়নের অপেক্ষায় আছে।
প্রস্তাবগুলোর মধ্যে আছে:
১. চারজনের চেয়ে কম যাত্রী নিয়ে কোনো প্রাইভেটকার রাস্তায় চলতে দেওয়া হবে না।
এটি অত্যন্ত উত্তম প্রস্তাব। এই প্রস্তাব বাস্তবায়িত হলে বাংলাদেশে আর কেউ বেকার থাকবে না। কারণ তখন বড়লোক গাড়িওয়ালারা রাস্তার টোকাই থেকে শুরু করে বেকার লোকজনকে একটা নতুন পেশায় নিয়োগ করবে। এই পেশার নাম হবে: প্যাসেঞ্জারগিরি। এই পেশাজীবীদের আমরা ‘পেশাদার যাত্রী’ বলে অভিহিত করতে পারব।
এই পেশাজীবীদের কাজ হবে পারিশ্রমিকের বিনিময়ে গাড়ির যাত্রী হিসেবে এক স্থান থেকে আরেক স্থানে যাওয়া।
ধরা যাক, আবদুল করিমের একটা গাড়ি আছে। তিনি থাকেন লালমাটিয়ায়। তাঁর মেয়ে মতিঝিল গার্লস স্কুলে পড়ে। চালক এই মেয়েকে সকালবেলা স্কুলে নিয়ে যায় ও দুপুরে স্কুল থেকে নিয়ে আসে। এখন যেহেতু চারজনের কমে যাত্রী নিয়ে গাড়ি চলতে পারবে না, আর আবদুল করিম সাহেব ও তাঁর স্ত্রী উভয়েই কর্মজীবী, তাই তাঁদের গাড়িতে মেয়ে ছাড়াও আরও দুজন যাত্রী তুলতে হবে। এই দুজন যাত্রী হিসেবে দুজন টোকাইকে তাঁরা ভাড়া করবেন। টোকাই দুজন টাকার বিনিময়ে লালমাটিয়া থেকে মতিঝিল বালিকা বিদ্যালয়ে যাবে-আসবে।
এর মধ্যে যদি এমন হয় যে আবদুল করিম সাহেব সকালে মেয়ের সঙ্গে একই গাড়িতে মতিঝিলে তাঁর অফিসে যান, তাহলে হিসাবটা বেশ মুশকিল হবে। সকালবেলা লালমাটিয়ার বাড়িতে প্যাসেঞ্জার টোকাই আসবে একজন। আবদুল করিম, তাঁর চালক, তাঁর মেয়ে আর পেশাদার প্যাসেঞ্জার—মোট চারজন যাত্রী নিয়ে গাড়ি বাসা থেকে বের হবে। মেয়েকে স্কুলে নামানোর ফলে তাঁদের গাড়ির যাত্রীসংখ্যা একজন কমে যাবে। তখন ওই স্কুলের সামনে দাঁড়িয়ে থাকা রেজিস্টার্ড প্যাসেঞ্জারদের মধ্য থেকে কাউকে তাঁরা তখন গাড়িতে তুলে নেবেন। করিম সাহেবকে মতিঝিলে তাঁর অফিসে নামিয়ে দেওয়ার পর আরও একজন পেশাদার যাত্রীকে চালক গাড়িতে তুলবে। তারপর গাড়ি আসবে স্কুলে। স্কুলে এসে আবার একজন পেশাদার যাত্রীকে নামিয়ে দিয়ে মেয়েকে তোলা হবে। তারপর গাড়ি যাবে লালমাটিয়ায়। সেখানে মেয়েকে নামিয়ে গাড়ি যাবে ফের মতিঝিল। কারণ সাহেবকে তুলতে হবে। এ সময় তিনজন ভাড়াটে যাত্রী দরকার হবে। মতিঝিলে গিয়ে একজন যাত্রীকে নামিয়ে দিয়ে বাকি দুজন ও সাহেবকে সঙ্গে নিয়ে চালক বাড়ি ফিরবে।
এই পেশাদার যাত্রীদের মজুরি কী হবে, সেটা জাতীয় মজুরি কমিশন ঠিক করতে পারে। আর তারা যে গাড়ি ও গাড়ির মালিক আর তাঁর মেয়ের জন্য নিরাপদ হবে, সেটা নিশ্চিত করার জন্য এক বা একাধিক প্রতিষ্ঠান গড়ে উঠতে পারে। তারা এই যাত্রীদের প্রয়োজনীয় প্রশিক্ষণ ও পোশাক দেবে এবং তাদের জন্য পুলিশ ভেরিফিকেশন সনদ জোগাড় করবে। হাজার হোক, যাকে-তাকে তো আর আপনি আপনার গাড়িতে আপনার পাশে বসাতে পারেন না।
এই পেশাদার যাত্রীরা ট্রেড ইউনিয়ন করতে পারবে কি পারবে না, সেটা পরের বিবেচ্য। তবে তারা যে তাদের মজুরি বাড়ানোর দাবিতে ধর্মঘট করবে এবং মাঝেমধ্যে গাড়ি ভাঙচুরও করবে তাতে কোনো সন্দেহ নেই। এই পেশাদার যাত্রীদের দাবি-দাওয়া গাড়িওয়ালারা মেনে নিতে বাধ্যই থাকবেন। নইলে আপনি এয়ারপোর্টে আপনার স্বজনকে নামিয়ে দিয়ে খালি গাড়ি নিয়ে বাড়ি ফিরতে পারবেন না। কারণ গাড়ির যাত্রী আপনি একা। চারজন আরোহী গাড়িতে না থাকলে ঢাকার রাস্তায় যে গাড়ি চলতে পারবে না।
প্রস্তাব-২
ঢাকা শহরের রাস্তায় এক দিন জোড় নম্বরের গাড়ি, এক দিন বিজোড় নম্বরের গাড়ি চলতে পারবে।
ঢাকার বড়লোকেরা এ সমস্যারও সমাধান বের করে ফেলতে পারবেন বলে আশা করা যায়। তাঁরা দুটো গাড়ি রাখবেন। একটার নম্বর হবে জোড় আরেকটার বিজোড়। ফলে তাঁরা এক দিন এই গাড়ি, আরেক দিন ওই গাড়ি চালাবেন।
তবে মাঝেমধ্যে মুশকিল হবে। ধরুন, আপনি রাত ১১টায় একটা জোড় নম্বরের গাড়ি নিয়ে জরুরি কাজে বেরিয়েছেন। কাজ সেরে ফিরতে ফিরতে রাত একটা। এর মধ্যে দিন গেছে পাল্টে। আপনি আর আগের গাড়ি নিয়ে ফিরতে পারবেন না। কারণ পর পর দুই দিন একই নম্বরপ্লেটের গাড়ি নিয়ে ঢাকার রাস্তায় পথচলার নিয়ম নেই। তখন আপনি ওই গাড়িটা কোথাও ফেলে রেখে পাবলিক ট্রান্সপোর্ট বা গণপরিবহনব্যবস্থার সাহায্য নেবেন। (চালাক বাঙালি গাড়ি না বদলে নম্বরপ্লেট দুটো ব্যবহার করার দুই নম্বরি বুদ্ধি বের করে ফেলতে পারে)।
যাঁরা এসব সিদ্ধান্ত গ্রহণ করেছেন, তাঁরা সবাই বিশেষজ্ঞ। আমি তাঁদের অভিনন্দন জানাই। বিদেশে এ ধরনের নিয়মকানুন আছে। যেমন, যুক্তরাষ্ট্রে আছে যে একজনের বেশি যাত্রী থাকলে সেই গাড়িকে ফাস্ট ট্র্যাক দিয়ে চলতে দেওয়া হয়। আমাদের দেশে ফাস্ট ট্র্যাকই বা কই, স্লো ট্র্যাকই বা কই!
জোড়-বিজোড় নম্বরপ্লেটের গাড়ি চলাচলের নিয়মও কোনো কোনো দেশে থেকে থাকতে পারে। কিন্তু সবার আগে দরকার গণপরিবহনব্যবস্থা। সেটা কি ঢাকা শহরে আছে?
ঢাকা থেকে যানজট নিরসনের জন্য আশুকরণীয় পদক্ষেপ কী হতে পারে? ‘জুতা আবিষ্কার’ কবিতার চর্মকারের মতো আমি কিছু নিবেদন করি:
১. ফুটপাতগুলো মানুষের চলাচলের উপযোগী করা। ফুটপাত থেকে দোকানপাট, হকার সরিয়ে দেওয়া। নির্মাণসামগ্রী ইত্যাদি থেকে ফুটপাত বা রাস্তা দখলমুক্ত করা। ফুটপাতের মানুষ ফুটপাতে চলতে পারে না বলে রাস্তায় নামতে বাধ্য হয় এবং বহু রাস্তা অচল করে রাখে।
২. যেখানে-সেখানে গাড়ি পার্কিং করতে না দেওয়া। আমাদের রাস্তাগুলো অবৈধ পাকিংয়ের কারণেই অনেক জায়গায় অচল হয়ে থাকে।
৩. বহুসংখ্যক ফুটওভারব্রিজ ক্রাশ প্রোগ্রাম হাতে নিয়ে ঢাকা শহরের সর্বত্র নির্মাণ করে দেওয়া। হোটেল সোনারগাঁওয়ের মোড়টা অচল করে রাখে অনেকটাই মানুষের ক্রমাগত রাস্তা পারাপার।
৪. নতুন গাড়ি রাস্তায় নামানো নিরুৎসাহিত করা। অধিক পুরোনো গাড়িগুলো তুলে নেওয়া।
দীর্ঘমেয়াদি পদক্ষেপ:
১. ঢাকা শহরসহ পুরো বাংলাদেশে যোগাযোগব্যবস্থা সড়কনির্ভর না করে রেলনির্ভর করে গড়ে তোলা। রাস্তা ও গাড়ির সংখ্যাবিষয়ক একটা সূত্র আছে: ‘তোমরা যত পরিমাণেই রাস্তা বাড়াও না কেন, গাড়ির সংখ্যা সব সময়ই রাস্তার ধারণক্ষমতার চেয়ে বেশি হবে।’ কাজেই রেলযোগাযোগই একমাত্র সমাধান। মহানগরের জন্য মেট্রোরেলব্যবস্থা দরকার হবেই। ঢাকা-চট্টগ্রাম যোগাযোগ কেন দ্রুত ও সংক্ষেপিত রেলপথের মাধ্যমে করা হবে না?
২. ঢাকা থেকে মানুষ সরানো। বিকেন্দ্রীকরণ। পোশাকশিল্প কারখানাগুলো ঢাকার বাইরে সরিয়ে নেওয়া হলে অন্তত ৩০ লাখ লোকের ভার কমবে। ঢাকার বাইরে পরিকল্পিত চিকিৎসাশহর, শিক্ষাশহর, বাণিজ্যনগর, আইটিনগর ইত্যাদি গড়ে তোলা।
৩. ঢাকার মোড়ে মোড়ে ছোট ছোট উড়ালসেতু বানিয়ে মোড়গুলো বিরতিহীনভাবে সচল রাখা।
৪. আজ হোক কাল হোক রিকশা তুলে দিতেই হবে এ শহর থেকে। মানুষ একটু হাঁটুক। তাতে স্বাস্থ্য খাতেও ব্যয় কমবে, আর অন্তত ৩০ লাখ মানুষের চাপ থেকে শহরটা বাঁচবে। কিন্তু তাদের বিকল্প পেশা কী হবে, সেটা আমার ঠিক জানা নেই। কিন্তু ব্যবস্থা একটা করতেই হবে।
যা-ই হোক, গদ্যকার্টুন গুরুগম্ভীর তত্ত্বালোচনার জন্য নয়। এটা হালকা কৌতুক পরিবেশনের জন্য। এবার একটা গল্প বলি (অবশ্যই পুরোনো আর এই কলামে অন্তত তিনবার পরিবেশিত)। রাজার প্রাতরাশের থালায় মাছি পড়েছে। রাজা বললেন, ‘আজ আমি কার মুখ দেখে উঠেছি। তার গর্দান নেব। রানির মুখ? ও তো রোজ দেখি। প্রহরীদের মুখ? তাও তো নতুন নয়। আজকে প্রাতর্ভ্রমণে গিয়ে একটা চাষির মুখ দেখেছিলাম। তাকে ধরে আনো আর শূলে চড়াও।’ চাষিকে ধরে আনা হলো। চাষি তখন রাজাকে বলল, ‘মহারাজ, আপনি আমার মুখ দেখেছিলেন বলে আপনার পাতে মাছি পড়েছে। আর আমি আপনার মুখ দেখেছিলাম বলে আজ আমার প্রাণ যাচ্ছে। তাহলে কে বেশি অপয়া?’
ঢাকার যানজটের আরেকটা কারণ হলো ভিভিআইপিদের রাস্তা বন্ধ করে চলাচল। তাঁরা একবার যে পথ দিয়ে যান, তার আগে-পরে দুই ঘণ্টা সেই পথে সবকিছু থমকে থাকে। একই ঘটনা ঘটান জনসভাওয়ালারা। তাঁরা যখন একটা রাস্তা বন্ধ করে সভা করেন, তার ধকল পড়ে পুরো ঢাকার ওপর। এখন বলুন, কারা বেশি অপয়া? ওই রিকশাওয়ালা বা পোশাকশ্রমিকেরা, নাকি ভিভিআইপিরা।
ছোটবেলায় একটা মজার ধাঁধা শুনতাম। ‘ঢাকা আছে খুল না! খুললে কি পাব না?’ এই বাক্য দুটোতে দেশের তিনটা জেলার কথা আছে। বলো। উত্তর: ঢাকা, খুলনা আর পাবনা। আজকে যানজট নিয়ে লিখতে বসে মনে আসছে, ঢাকার যানজটটা খোলার কথা ভাবতে গিয়ে আমরা কি পাবনা যেতে বসেছি?
</doc>

<doc>
বিপন্ন শৈশব
জীবন তাহাদের নয়
প্রথম আলোর নিজস্ব প্রতিবেদকের লেখা হূদয় কাঁপানো খবর: ‘শিশুদের পঙ্গু করে নামানো হচ্ছে ভিক্ষায়’। শিরোনামের পরই লেখা, ‘আট-নয় বছরের এক শিশুকে জড়সড় করে আটকে রাখা হয়েছিল অ্যালুমিনিয়ামের পাতিলের ভেতর। টানা ছয় মাস। খাবার বলতে দিনে একবার সামান্য ভাত অথবা রুটি আর পানি।’ প্রতিবেদক আরও জেনেছেন, ‘শরীফ নামের এক বালককে কামরাঙ্গীরচরের বেড়িবাঁধে নিয়ে হাতের কবজি কেটে পঙ্গু করে দেয়...রিকশাচালক উমেদ আলীর ছেলে নিয়ামুলকে ব্লেড দিয়ে তার পুরুষাঙ্গ কেটে ফেলে গলা ও বুকে ছুরি দিয়ে আঘাত করে...।’ এভাবে পঙ্গু করে তাদের ভাড়া দেওয়া হয় ভিক্ষার জন্য। টাকার ভাগ চলে যায় তাদের মালিকদের কাছে। পঙ্গু ভিক্ষুক আর তাদের মালিকদের জীবন চলতে থাকে যার যার মতো। চলতে থাকে আমাদের সমাজ-রাষ্ট্র-পরিবার।
তুলার মতো নরম শরীর নিয়ে জন্মায় সব শিশু। স্বচ্ছ চোখ, নরম হাড়, ধুকপুক করা দুর্বল হূৎপিণ্ডের এক প্রাণপাখি যেন। পাখির মতো সবই দুর্বল তার, কিন্তু পাখির ডানা ঝাপটানির মতো কী শক্তিশালী তার বাঁঁচার ইচ্ছা। প্রকৃতি তার ভেতরে এই ইচ্ছাটি দিয়েছে বলেই এই শীত-গরমের দুনিয়ায়, এই ভেজাল আর জীবাণুর পরিবেশে, এই নিষ্ঠুর জগতের মধ্যেও তারা বেঁচে থাকতে চায়, বড় হতে চায়। যত বড় হয়, ততই বাড়ে ডানা ঝাপটানো স্বাধীনতার ইচ্ছা। বড় হওয়া মানে কেবল গায়ে-গতরে বেড়ে ওঠা নয়, বড় হওয়া মানে গাছের মতো মাটিতে শেকড় রেখে ওপরের দিকে উঠতে থাকা—নিজের পায়ে নিজের ইচ্ছায় বাঁচতে শেখা। কিন্তু সবাই সেই সুযোগ পায় না।
এই প্রথম আলোতেই খবর ছাপা হয়েছিল, নৌকা নেই বলে গ্রামের গরিব শিশুরা পাতিলে ভেসে খাল পার হচ্ছে। এখন পড়লাম, এসব আদরের পাখিদের অ্যালুমিনিয়ামের পাতিলে দিনের পর দিন আটকে রাখার খবর। ওইটুকু পাতিলের মধ্যে সে ডানা ঝাপটায়, হাত-পা ছুড়তে চায়। পারে না। কিন্তু বড় হতে থাকে, আর বাঁচতে শেখে পশুর মতো। কিন্তু তার শরীরের ভেতর কোষে কোষে চলে প্রতিবাদ। তারা বড় হতে চায়, অথচ ঠেকে যায় পাতিলের ভেতরের দিকের দেয়ালে। ঘষা খেয়ে কড়া পড়ে চামড়ায়। ওপরের দিকে বাড়তে পারে না বলে তখন পাশের দিকে বাড়ার চেষ্টা করে। বাড়ে কিছুটা, কিন্তু বেঁকে যায়। এভাবে আঁকাবাঁকা এক জগদ্দল মাংসপিণ্ড হয়ে উঠলেই সে যোগ্য হয়ে ওঠে। পাতিল কেটে তাকে বের করা হয়। তারপর বসিয়ে দেওয়া হয় ‘পৃথিবীর পথে’। সে তখন আস্ত এক উপার্জনকারী ভিক্ষুক। পাতিলের জগৎ থেকে সে মুক্তি পেয়ে গেছে বটে, কিন্তু খোলা দুনিয়াটা তত দিনে তার জন্য হয়ে গেছে আরেকটা পাতিল; যেখানে সে নড়তে-চড়তে পারে না, বাড়তে পারে না, স্বাধীন ইচ্ছা বলে কিছু আর জাগে না মনে। রাস্তাঘাটে আমরা তাদের পেরিয়ে যাই, দু-এক টাকা ভিক্ষা দিয়ে অস্বস্তি থেকে বাঁচি।
সব শিশুরই তুলার মতো শরীর, কিন্তু তুলার বিছানা সবাই পায় না। কেউ বেড়ে ওঠে আদরে আর আলো-হাওয়ায়, কেউ কেউ বেড়ে ওঠে ফুটপাতে। কংক্রিটের ভবনের ফাটলেও যেমন গাছ জন্মে, তেমনই সমাজ-অর্থনীতির ফাটলে এদের জন্ম হয়। যিশুর জন্ম হয়েছিল গোয়ালঘরে, মৃত্যু হয়েছিল ক্রুশে। আমাদের ফুটপাতে, বস্তিতে এ রকম অজস্র যিশুই জন্মায়; হয়তো তাদের মধ্য থেকেও কেউ কেউ হতো মহান ও মহীয়সী। কিন্তু তাদের জীবন কেটে যায় সভ্যতার বাইরে, প্রায় প্রাণীর দশায়। পার্থক্য কেবল একটাই—এরা কথা বলতে পারে, প্রাণীরা পারে না। যিশুর মতোই কষ্টের জীবনের শূলকাঠে তাদের আমৃত্যু লটকে থাকতে হয়, যতক্ষণ না খাটতে খাটতে রক্ত পানি হয়ে যায়, যতক্ষণ না জীবনীশক্তি ফুরায়। হাতে-পায়ে পেরেক বেঁধা যিশু যন্ত্রণা সইতে না পেরে এক মুহূর্তে বলে উঠেছিলেন, ‘Eloi Eloi lama sabachthani’ ‘হে ঈশ্বর, তুমি কি আমায় পরিত্যাগ করেছ?’ এরা তা-ও বলতে পারে না। এসব শিশুরও তাই মনে হতে পারে, যা কিছু ভালো, তা আমাদের জন্য নয়। জীবন আমাদের নয়, আমাদের জন্য রয়েছে পাতিলবন্দী দাসজীবন।
সমাজ-রাষ্ট্র-পরিবার চলতে থাকে। কারও কোনো অসুবিধা হয় না। তারপর কোনো একদিন কোনো বুদ্ধিমান প্রযোজক বলিউডে বা হলিউডে টাকা খাটাতে আসেন। কোনো দক্ষ চলচ্চিত্র পরিচালক এদের গল্প নিয়ে তৈরি করেন কোনো স্লামডগ মিলিয়নিয়ার সিনেমা। রাতারাতি হলগুলো ভরে যায় দর্শকে। সবাই দেখে আর চোখের পানি ফেলে। চলচ্চিত্রকার পুরস্কৃত হন, অভিনেতা-অভিনেত্রীদের ভাগ্য খুলে যায়, ভদ্রলোকদের বিবেকে হালকা কাঁপুনি আসে, ভালো মানুষেরা একটু দীর্ঘশ্বাস ফেলেন। জীবন চলে যায়, ওই স্লামডগদের ভাগ্য আর ফেরে না। সমাজ-রাষ্ট্র-পরিবার চলতে থাকে। বছর শেষ হয়, দুঃখ শেষ হয় না।
উপকূলে বিশাল বিশাল চর। হারিয়ে যাওয়া, চুরি হয়ে যাওয়া শিশুদের সেখানে নৌকাভর্তি করে নিয়ে যাওয়া হয়। তাদের জন্য তৈরি হয় দাসশিবির। সেখানে তাদের মালিকেরা তাদের কিছুটা খাইয়ে অনেকটা খাটিয়ে মাছ শুকানোর কাজে ব্যবহার করে। কারও ঠাঁই হয় উত্তাল সমুদ্রে খোলামকুচির মতো নৌকায়। চরের আড়ত থেকে মাছ চলে যায় বিদেশে বা রাজধানীর বড় বড় বাড়ি বা হোটেলের ডাইনিং টেবিলে। আমাদের কেউ কেউ তা খেয়ে যখন তৃপ্তির ঢেকুর তুলি, তখন হয়তো ঝড়ের সতর্কসংকেতের মধ্যেও সেসব দাসশিশু সমুদ্রে জাল ফেলে চলেছে। ঝড়ের সময় ভয়ে কিংবা দাসজীবনের হতাশায় তারাও কি মানিক বন্দ্যোপাধ্যায়ের পদ্মা নদীর মাঝির মতো করে বলে, ‘ঈশ্বর থাকেন ভদ্রপল্লীতে, এই কেতুপুরে তারে খুঁজে পাওয়া যাবে না।’ কেতুপুর ছিল দরিদ্র জেলেপল্লি, যাদের বেশির ভাগই ছিল মহাজনের শ্রমদাস।
বালকেরা কাজ করে চলেছে আয়ু ক্ষয় করা কারখানায়, গেরস্ত বাড়িতে। এসবই আমাদের চেনাজানা। তাদের জীবনের খবর কমই পাই, কেবল মৃত্যুর খবরে জানতে পারি, তারাও মানুষ ছিল। গণমাধ্যম বিপুল সমারোহে জানায়, কোথায় কে কর্মস্থলে ‘দুর্ঘটনায়’ মারা গেছে, কার শরীর গরম পানিতে ঝলসে দেওয়া হয়েছে, কাকে ফেলে দেওয়া হয়েছে ছাদ থেকে, কাকে দিনের পর দিন গেরস্ত-প্রভু ধর্ষণ করে গেছেন। প্রাচীন গ্রিসের দুর্ধর্ষ স্পার্টা নগরের রীতি ছিল, ছেলেশিশুদের মায়ের কাছ থেকে কেড়ে নিয়ে প্রশিক্ষণ শিবিরে পাঠানো। সেখানে তাদের যোদ্ধা হিসেবে গড়ে তোলা হতো। আর দুর্বল শিশুদের ফেলে দেওয়া হতো পাহাড়ের কিনার থেকে অথবা বানানো হতো দাস। তারপর অনেক দিন গেল। হাজার কোটিবার পৃথিবী ঘুরল সূর্যের চারপাশে। কত রাজা-মহারাজার সোনালি শাসন শেষ হলো, তবু প্রাগৈতিহাসিক তেলাপোকার মতো টিকে রইল সেই দাসপ্রথা। জীবনানন্দ দাশ লিখেছিলেন,‘এখনও নারী মানে তুমি, কত রাধিকা ফুরাল!’ এখনো জীবন মানে দুঃখ, কত যুগবিপ্লব পেরোল!
পাঠক, এগুলো চরম ঘটনা। সমাজ-রাষ্ট্র-পরিবারের বাইরের ঘটনা। কেরানীগঞ্জের যে ক্লাবঘরে ওই শিশুদের পঙ্গু বানানো হতো, সেই ক্লাবঘরে যে এসব চলত, তার খবর রাষ্ট্র-পুলিশ-গণমাধ্যম হয়তো এত দিন জানত না। কিন্তু ওই ক্লাবঘরটা তো আইনের আওতার মধ্যে, সমাজপতি-রাষ্ট্রপতিদের শাসনের এখতিয়ারে। যে সন্ত্রাসীরা ওই ক্লাবঘর চালাত, কিংবা যে জেলে-মহাজনের দায়িত্বে জেলেদাস তৈরি হতো, তাদের কায়কারবার তো রাষ্ট্রের ভেতরেই। থানা-পুলিশকে খুশি না রেখে, রাজনৈতিক আশ্রয়-প্রশ্রয় ছাড়া যে দেশে ক্লাব চালানো তো দূরের কথা, একটা খুঁটিও পোঁতা যায় না, সেখানে এই শিশুদের পরিণতির দায়ভার কি সমাজ-রাষ্ট্রকে নিতে হবে না? উচ্ছেদের তাড়ার মধ্যে দৌড়ানো শিশুরা, ফুটপাতে পথিকের জুতায় বাড়ি খাওয়া শিশুরা, কিংবা শীতাতপনিয়ন্ত্রিত গাড়ির বন্ধ কাচে মুখ ঠেকিয়ে যারা ভিক্ষা চায়, ফুল কিনতে সাধে, তারা কি তাদের নিজেদের দোষেই অমন? আর কারও কোনো দায়িত্ব নেই? স্কুল আর প্লেয়িং গ্রাউন্ডে সচ্ছল ঝলমলে শিশুরা শুধু, কালো হাড্ডিসার শিশুরা কেন ফুটপাতে? কারও মাথার ওপরে কেন সাত-সাতটি আকাশ, আর কারও জীবন কেন আটকে থাকে অ্যালুমিনিয়ামের পাতিলে? প্রয়াত কথাসাহিত্যিক আখতারুজ্জামান ইলিয়াস একবার কথাচ্ছলে বলেছিলেন, বস্তির শিশু আর ফ্ল্যাটবাড়ির শিশুর বুদ্ধির বিকাশ পরস্পরের বিপরীত। বস্তির ওরা ছোটবেলায় বেশ চটপটে, চৌকস থাকে, কিন্তু বড় হতে হতে, মার খেতে খেতে ভোঁতা হয়ে যায়। আর সচ্ছল শিশুরা ছোটবেলায় পানিটি পর্যন্ত ঢেলে খেতে না পারলেও শিক্ষা আর সুবিধায় দিনে দিনে স্মার্ট আর দক্ষ হয়ে ওঠে। দোষটা জন্মের নয়, সামাজিক পরিবেশের।
সন্ত্রাসী চক্রের শারীরিক পঙ্গু করার একটি চক্র ধরা পড়েছে, কিন্তু যারা আর্থিক-মানসিকভাবে পঙ্গু হতে হতে বড় হচ্ছে, তারা কোন চক্রের হাতে বন্দী? সেই চক্র কি কোনো দিন ধরা পড়বে না? তাদের বছরই কি পেরোবে শুধু, দুঃখ ফুরাবে না? 
</doc>

<doc>
নারী উন্নয়ন নীতি
দেশটাকে ওদের হাতে চলে যেতে দেবেন না
লেখার শুরুতে বলে নিই, আমি একজন মুমিন (বিশ্বাসী) এবং নিজেকে কোনো অংশে কারও চাইতে দুর্বল মুসলমান মনে করি না। ইসলামের সব ফরজ মেনে চলার চেষ্টা করি, স্বজ্ঞানে কোনো খারাপ কাজের অংশীদার হই না, শতভাগ হালাল আয় দিয়ে জীবনযাপন করার চেষ্টা করি। ইসলাম নিয়ে যৎসামান্য পড়ালেখা করি। এক জায়গায় ধর্ম ব্যবসায়ীদের সঙ্গে আমার তফাত আছে বলে মনি করি এবং তা হচ্ছে আমি কখনো ফেরেববাজি করি না বা করার চেষ্টাও করি না। ফেরেববাজির সহজ অর্থ প্রবঞ্চনা, শঠতা ও দাগাবাজি। সুতরাং, কোনো অর্থেই আমিনীর মতো মানুষ আমাকে ‘মুরতাদ’ ঘোষণা করতে পারবেন না। এবং কে মুরতাদ আর কে বিশ্বাসী, তার বিচারের মালিক একমাত্র মহান আল্লাহ তায়ালা, আমিনীরা নন। শুরুতে এত সব কথা বলার কারণ, ৪ এপ্রিল সরকার-ঘোষিত নারী উন্নয়ন নীতি, ২০১১, শিক্ষানীতি এবং হাইকোর্টে দেওয়া ফতোয়াবিরোধী রায়ের (রায়টি এখনো সুপ্রিম কোর্টে বিচারাধীন) বিরুদ্ধে আমিনী ও তাঁর দোসরদের ডাকা সহিংস হরতাল সম্পর্কে দু-একটি কথা বলা। এর আগে পাঠকদের সামনে একটি সত্য ঘটনা তুলে ধরতে চাই। ঘটনাটি সত্য, শুধু নাম কটি কাল্পনিক।
মধ্যবিত্ত পরিবারের মেয়ে কলি কয়েক বছর আগে ভালো ফলাফল করে ঢাকা বিশ্ববিদ্যালয়ের একটি নামকরা বিভাগ থেকে পাস করেছিল। কলিরা দুই বোন। কলি ছোট। অনেকটা সহায়-সম্বলহীন। বাবা মারা গেছেন আগে। মা অসুস্থ। মা ঠিক করলেন, কখন কী হয় বলা যায় না, সময় থাকতে মেয়েটার বিয়ে দিয়ে যেতে পারলে মরেও শান্তি পাবেন। বিয়ে ঠিক হলো এক প্রতিষ্ঠিত পরিবারের ছেলের সঙ্গে। সিদ্ধান্ত হয়েছিল, কাবিননামা হবে সাত লাখ টাকার। বিয়ের দিন বর আসতে অনেক রাত করল। বরপক্ষ এসে জানিয়ে দিল যে সাত লাখ নয়, কাবিন হবে তিন লাখ, যার মধ্যে দুই লাখ টাকা হবে স্বর্ণ বাবদ উশুল। অনেকটা অসহায় এবং জিম্মি কলির পরিবার রাজি হয়ে বিয়েটা দিয়ে দিল। বিয়ের পর দেখা গেল, কলির বর ঠিকমতো বাসায় ফেরে না, অনেক সময় দু-তিন দিন নিরুদ্দেশ থাকে। কলি এ বিষয়ে প্রশ্ন করলে কোনো সদুত্তর তো মেলেই না, মেলে চড়-থাপড় আর নানা ধরনের দৈহিক নির্যাতন। বিয়ের মাস দেড়েকের মাথায় কলি স্বামীর বাড়ি ছেড়ে মায়ের কাছে চলে আসে। এর মধ্যে মা তাঁর পৈতৃক সূত্রে পাওয়া পুরান ঢাকার একটি অ্যাপার্টমেন্টে গিয়ে উঠেছেন। অনেকটা মেয়ের এই অসহায়ত্ব দেখে কিছুদিনের মধ্যেই মায়ের মৃত্যু হয়। কিছুদিন আগে কলির সঙ্গে তার স্বামীর ডিভোর্স হয়ে গেছে। যে ভবনে কলির মায়ের অ্যাপার্টমেন্ট, সেই একই ভবনে কলির অন্যান্য আত্মীয়স্বজনও থাকে। এখন তাদের কথা, একলা একজন কলির একটা পুরো অ্যাপার্টমেন্ট কী প্রয়োজন? ওপরে ছোট একটা আছে। সেখানে উঠে যাওয়ার জন্য এখন তার ওপর অসম্ভব চাপ। এমন ঘটনা বাংলাদেশে নতুন কোনো বিষয় নয়। হরহামেশাই ঘটছে। মানুষ তা জানতে পারছে না।
ওপরের ঘটনার মতো ঘটনা যাতে বন্ধ হয়, সে লক্ষ্যে সরকার গত ৭ মার্চ মন্ত্রিসভায় জাতীয় নারী উন্নয়ন নীতি, ২০১১ পাস করে এবং পরদিন বিশ্ব নারী দিবসে তা ঘোষণা করে। শেখ হাসিনার প্রথম সরকারের আমলে ১৯৯৭ সালে আরও যুগোপযোগী একটি নারীনীতি ঘোষণা করা হয়েছিল, যা চারদলীয় জোট সরকার এসে বাতিল করে দেয়। কোনো ভালো জিনিসই জোট সরকারের তেমন একটা পছন্দ ছিল না। ২০০৮ সালে তত্ত্বাবধায়ক সরকার একটা নারী উন্নয়ন নীতি ঘোষণা করেছিল, তবে তা বাস্তবায়িত হয়নি। যে নারী উন্নয়ন নীতি নিয়ে আমিনীদের এত আস্ফাালন, তা কিন্তু কোনো আইন নয়, একটা নীতি বা গাইডলাইন।
আমিনীরা যে কওমি মাদ্রাসা থেকে পড়ালেখা করে এসেছেন বা যাঁরা এখানে লেখাপড়া করেন, তাঁরা হয় আইন ও নীতির মধ্যে পার্থক্য বুঝতে অক্ষম অথবা বুঝলেও বিষয়টা নিয়ে সাধারণ জনগণকে বোকা বানাতে এবার ফেরেববাজির আশ্রয় নিয়েছেন।
প্রস্তাবিত নারীনীতিতে ভূমিকা, পটভূমিসহ সর্বমোট ৪৯টি ধারা আছে; যার মধ্যে নারী নির্যাতন প্রতিরোধ, নারী শিক্ষা ও প্রশিক্ষণ, কন্যাশিশুর উন্নয়ন, নারীর কর্মসংস্থান, নারীর খাদ্যের নিরাপত্তা ইত্যাদি বিষয় অন্তর্ভুক্ত আছে। ২৩ নম্বর ধারায় আছে, ‘জাতীয় অর্থনীতির সকল কর্মকাণ্ডে নারীর সক্রিয় ও সম-অধিকার নিশ্চিতকরণ’ ও ২৫ নম্বরে আছে, ‘নারীর অর্থনৈতিক ক্ষমতায়ন’। আমিনীরা এ দুটি ধারাকে পবিত্র কোরআনবিরোধী আইন আখ্যা দিয়ে ইসলামী আইন বাস্তবায়ন কমিটির ব্যানারে শেখ হাসিনা ও সরকারের বিরুদ্ধে রাস্তায় লাফিয়ে পড়লেন। বললেন, ‘সরকার আইন করেছে যে সম্পত্তিতে মেয়ে ও পুরুষকে সম-অধিকার দিতে হবে। সরকার পবিত্র কোরআন শরিফে বর্ণিত উত্তরাধিকার আইন বাতিল করে ছেলে ও মেয়েকে সম্পত্তির সমান ভাগ দিতে বলেছে।’ কোথায় পেলেন আমিনী এমন আজগুবি তথ্য? আমিনীর জানার জন্য বলি, বিশ্বের অনেক মুসলিম দেশে (মরক্কো, তিউনিশিয়া, সেনেগাল) ইতিমধ্যে এমন আইন করা হয়েছে। নারী উন্নয়ন নীতির ২৩ নম্বর ধারায় বলা হয়েছে, কোনো নারীকে শুধু নারী বলে জাতীয় অর্থনীতির কোনো কর্মকাণ্ড থেকে বিরত রাখা যাবে না অথবা তার প্রতি বৈষম্যমূলক আচরণ করা যাবে না। আর ২৫.২ ধারায় বলা হয়েছে, ‘উপার্জন, উত্তরাধিকার, ঋণ, ভূমি ও বাজারব্যবস্থাপনার মাধ্যমে অর্জিত সম্পদের ক্ষেত্রে নারীর পূর্ণ নিয়ন্ত্রণের অধিকার প্রদান করা।’ এর অর্থ, নারী উল্লিখিত সব সূত্র থেকে যে সম্পদ পাবে, তাতে ইচ্ছা করলেই আপনি জোরপূর্বক ভাগ বসাতে পারবেন না। অন্য কেউও না। প্রথমে যে কলির কাহিনি উল্লেখ করেছি, এমন ঘটনা রোধের জন্যই এই আইন করা হয়েছে। তার পরও কি এসব বন্ধ হবে? না, হবে না। তার কারণ, আমাদের সমাজে পুরুষেরা অনেক বেশি ক্ষমতাশালী। যেখানে আইন দিয়ে নারীদের স্বার্থ রক্ষা করা কঠিন, সেখানে এটা তো একটা নীতি। তার ওপরে আছেন আমিনীরা, যাঁদের কথায় কিছু মানুষ তো সর্বক্ষণ বোকা হওয়ার জন্য প্রস্তুত থাকে।
ধর্ম গেল বলে আমিনীরা জিগির তুললেন। তাতে প্রধান বিরোধী দল নৈতিক সমর্থন দিয়ে বাতাস দিল। এতে রাজনৈতিক অঙ্গনে একেবারেই নগণ্য একজন ব্যক্তি ফজলুল হক আমিনী বলিয়ান হলেন এবং হরতাল ডেকে ৪ এপ্রিল তাঁর অনুসারীদের নিয়ে কাফনের কাপড় গায়ে চড়িয়ে এবং কোনো কোনো জায়গায় পবিত্র কোরআন গলায় বেঁধে, তাকে রাজনৈতিক হাতিয়ার হিসেবে ব্যবহার করে আল্লাহর পবিত্র কিতাবকে অপবিত্র করলেন। এটি চরম নিন্দনীয় ঘটনা।
আসলে এসব করে আমিনীরা কী হাসিল করতে চান? তাঁরা শান্তির ধর্ম ইসলামকে বিশ্ববাসীর কাছে জঙ্গিবাদের ধর্ম হিসেবে উপস্থাপন করতে চান। তাঁরা বাংলাদেশকে আফগানিস্তান বানিয়ে প্রস্তর যুগে ফিরিয়ে নিতে চান, তাঁরা এ দেশে শান্তি প্রতিষ্ঠার অজুহাতে পাশ্চাত্যের পরাশক্তির অনুপ্রবেশ সহজ করতে চান। বাংলাদেশে ১৯৭১ সালে যাঁরা যুদ্ধাপরাধ করেছেন, তাঁদের বিচার যাতে না হয়, তাঁরা সেই ব্যবস্থা করতে চান, বাংলাদেশকে তাঁদের পিতৃভূমি পতিত রাষ্ট্র পাকিস্তান বানাতে চান। শান্তির ধর্ম ইসলাম বাংলাদেশে আজ কিছু ফেরেববাজ, ধান্ধাবাজের হাতে জিম্মি হওয়ার উপক্রম হয়েছে। সত্যিকারের সাম্য আর শান্তিবাদী মুসলমানরাই এদের কবল থেকে ইসলামকে রক্ষা করতে পারেন। নিজামী-আমিনীদের হাতে ইসলাম কখনো নিরাপদ নয়। লাখো প্রাণের বিনিময়ে অর্জিত বাংলাদেশে জনগণ কোনো বামনাকৃতির ওসামা বিন লাদেন বা মোল্লা ওমরের উত্থান দেখতে চায় না। তা যাতে না ঘটে, তা দেখার দায়িত্ব প্রধানত সরকারের।
নারীনীতি নিয়ে আমিনীদের ফেরেববাজি রুখতে সরকার এবার যথেষ্ট সজাগ ছিল বলে মনে হয় না। আমিনীরা যখন এই নীতি নিয়ে পানি ঘোলা করছিলেন, সরকারের প্রচারযন্ত্র ছিল অনেকটা নিষ্ক্রিয়। ৪ এপ্রিল রাতে একটি প্রাইভেট টিভি চ্যানেলে মহিলা ও শিশুবিষয়ক প্রতিমন্ত্রী শিরীন শারমিন চৌধুরী পুরো বিষয়টাকে নিয়ে একটা চমৎকার ব্যাখ্যা দিলেন। এমন ব্যাখ্যা তো প্রতিদিন দেওয়া উচিত ছিল। বিটিভিতে হয়তো দিয়েছেন। তবে বিটিভি আসলে কজনে দেখে, সেটিও ভাবার বিষয়। হরতালের দিন আমিনীর সৈনিকেরা ফজরের নামাজ পড়েই বিভিন্ন জায়গায় রাজপথ দখলে নিয়েছেন। আইনশৃঙ্খলা রক্ষাকারী বাহিনী এসেছে আরও পরে। আবারও সরকারি বিভিন্ন গোয়েন্দা সংস্থার চরম ব্যর্থতা। হরতাল ডাকার অজুহাত হিসেবে আমিনী শিক্ষানীতি আর হাইকোর্টের দেওয়া ফতোয়াবিরোধী রায়কেও দাঁড় করিয়েছেন। শিক্ষানীতির বিরুদ্ধে দাঁড়ানোর কারণ, সেই নীতিতে সরকার কওমি মাদ্রাসাগুলোকে নিয়ন্ত্রয়ণের কথা বলেছে। এ কারণেই আমিনীদের গাত্রদাহ। ৪ এপ্রিলের পর এটি বাস্তবায়ন এখন ফরজ হয়ে পড়েছে। মাদ্রাসার কোমলমতি বালকদের কাছে মানুষ গজারি কাঠের লাঠি ও লোহার রডের বদলে বই-খাতা দেখতে চায়। আর ফতোয়ার বিষয়টি এখনো বিচারাধীন। এটি নিয়ে মন্তব্য করলে আদালত অবমাননা হতে পারে।
বাংলাদেশ জঙ্গিবাদীদের একটি অভয়ারণ্য—এমন অপবাদ থেকে বর্তমান সরকারের আমলে আমরা সরে এসেছিলাম। আমিনীরা আর বেশি লম্ফঝম্ফ করলে সেই অপবাদ ফিরে আসতে বেশি সময় লাগবে না। এতে বহির্বিশ্বে বাংলাদেশের ভাবমূর্তির ভয়ানকভাবে ক্ষতি হবে। প্রধান বিরোধী দলের প্রতি বিনীত অনুরোধ, আপনাদের মধ্যে নিশ্চয় কিছু বিচক্ষণ ও বিবেকবান ব্যক্তি আছেন। জেনেশুনে আমিনীদের আশকারা দিয়ে আপনারা যদি লাভবান হবেন বলে মনে করে থাকেন, তাহলে নিশ্চিতভাবে বোকার স্বর্গে বাস করছেন। এমন ভুল আপনাদের প্রতিষ্ঠাতা প্রয়াত জিয়াউর রহমান করেছিলেন। লাভ হয়নি কিছুই। দেশটাকে ওদের হাতে চলে যেতে দেবেন না। দেশটি সবার।
</doc>

<doc>
যুদ্ধাপরাধ
দেবতুল্য দাদা ও পাহাড়চুড়োর বাড়িটি
মানবতাবিরোধী অপরাধের অভিযোগে সালাউদ্দিন কাদের চৌধুরী গ্রেপ্তার হওয়ার পর তাঁর স্ত্রী, ছেলে ও মেয়েরা অনেক আবেগময় বক্তব্য দিয়েছেন সংবাদপত্র ও বৈদ্যুতিক গণমাধ্যমগুলোতে। প্রবীণ এই রাজনৈতিক নেতাকে নির্যাতন করা হচ্ছে অভিযোগ করে তাঁরা স্মরণ করিয়ে দেন, একজন সাংসদ হিসেবে প্রাপ্য সম্মান থেকে তাঁকে বঞ্চিত করা জাতীয় সংসদকে অবমাননার শামিল। আমরা তাঁদের এই বক্তব্য সমর্থন করি, বিশেষত, সালাউদ্দিন কাদেরের বড় মেয়ে ফারজিন কাদের চৌধুরী খুবই হূদয়স্পর্শী ভাষায় বলেছেন, ‘আমি জানি, অনেকেই আমার বাবাকে পছন্দ করেন না। তার পরও তিনি মানুষ। আমরা চাই বাবা সুবিচার পান’ (প্রথম আলো ১৯ ডিসেম্বর, ২০১০)। পত্রিকান্তরে সালাউদ্দিন কাদেরের মেয়ে বলেছেন, তাঁর বাবার নামে মিথ্যা প্রচারণা চালানো হচ্ছে, এমনকি তাঁর ‘দেবতুল্য’ দাদারও চরিত্র হনন করা হচ্ছে।
দাদা মানে ফজলুল কাদের চৌধুরীর নামের পাশে দেবতুল্য শব্দটির প্রয়োগে অনেকে বিস্মিত হতে পারেন, কিন্তু রক্তের সম্পর্কের আপনজনের প্রতি পক্ষপাত মানুষের সহজাত প্রবৃত্তি বলেই আমরা তাতে খুব একটা অবাক হই না। কিন্তু ফারজিন কাদের চৌধুরী শিক্ষিত ও নবপ্রজন্মের মানুষ। স্বাধীন বাংলাদেশের সচেতন নাগরিক হিসেবে তিনি নির্মোহভাবে এ দেশের ইতিহাস জানার চেষ্টা করলে এবং যুক্তিতর্ক ও বিবেচনা দিয়ে তাঁর বাবা সালাউদ্দিন কাদের ও দাদা ফজলুল কাদের চৌধুরীর রাজনৈতিক জীবন ও কর্মকাণ্ড পর্যালোচনা করলে আমরা তাঁর বক্তব্য শ্রদ্ধার সঙ্গে গ্রহণ করতাম। কিন্তু নিজের বিচারবোধ প্রয়োগ না করে বাপ-দাদার কর্মকাণ্ডের দায় কাঁধে নিয়ে ফারজিন আমাদের হতাশ করেছেন। এতে পরিবারের প্রতি অন্ধ আনুগত্যের প্রকাশ আছে, দেশ ও জাতির প্রকৃত ইতিহাস জানার অনুসন্ধিৎসা নেই।
এ কথা তো সত্যি, ফারজিনের দাদা ফজলুল কাদের চৌধুরী তৎকালীন পাকিস্তানের একজন জাঁদরেল রাজনীতিক ছিলেন। পূর্ব পাকিস্তানের প্রতি চরম বৈষম্যের সময়ও এই মুসলিম লীগ নেতা পাকিস্তানের শিক্ষামন্ত্রী, জাতীয় সংসদের স্পিকার এবং সেই সূত্রে কয়েকবার পাকিস্তানে অস্থায়ী রাষ্ট্রপতিও হয়েছেন। স্পিকার থাকাকালে তিনি সব সময় নিরপেক্ষ থাকার চেষ্টা করতেন বলে তৎকালীন বিরোধী দলের নেতারাও স্বীকার করেছেন। চট্টগ্রাম বিশ্ববিদ্যালয় প্রতিষ্ঠার ব্যাপারেও তাঁর অবদানের কথা স্মরণ করেন বিদ্বজ্জনেরা।
এসব কৃতিত্ব ও অবদানের কথা স্বীকার করার পর বলতে হবে, ফজলুল কাদের চৌধুরী এ দেশের মানুষের মুক্তির আকাঙ্ক্ষার সঙ্গে, স্বাধিকারের চেতনার সঙ্গে চিরদিনই বিরোধিতা করেছেন। এই বিরোধিতা শুধু আদর্শিক হলে বলার কিছু ছিল না। কিন্তু ফজলুল কাদের মুক্তিসংগ্রামী বাঙালির বিরুদ্ধে অবস্থান নিয়ে পাকিস্তানি সেনা ও এদেশীয় রাজাকারদের পৃষ্ঠপোষকতা করেছেন। তাঁর নির্দেশে এ অঞ্চলে হত্যা-লুণ্ঠন-ধর্ষণ—হেন কোনো অপকর্ম নেই, যা করেনি এই সেনা ও রাজাকাররা।
পাকিস্তান আমলে আদর্শের দিক থেকে মুসলিম লীগের নেতা-সমর্থক ছিলেন অনেকেই। এমনকি পাকিস্তান অবিভক্ত থাকুক, এই আকাঙ্ক্ষাটাও ছিল অনেকের মনে। কিন্তু স্বদেশবাসীর ওপর যে অত্যাচার-নির্যাতন চালিয়েছিলেন ফারজিনের দেবতুল্য দাদা, তার দৃষ্টান্ত সত্যিই বিরল।
মুক্তিযুদ্ধের সময় ফজলুল কাদের চৌধুরী ও তাঁর ছেলের অত্যাচার-নির্যাতনের অনেক ঘটনাই আজও বিস্মৃত হননি এলাকার মানুষ। কেননা, ৪০ বছর এমন কিছু দূরের সময় নয়। অধ্যক্ষ নূতনচন্দ্র সিংহকে হত্যা বা রাউজানের জগৎমল্লপাড়া ও ঊনসত্তরপাড়ার শতাধিক সংখ্যালঘুকে হত্যার বিষয়টি বহুল আলোচিত, এ প্রসঙ্গে কিছু বলতে চাই না। শুধু ফারজিন কাদেরকে অনুরোধ করি, রহমতগঞ্জের একটি পাহাড়চুড়োয় ‘গুডস হিল’ নামে আপনার দেবতুল্য দাদার যে বাড়িটিতে আপনারা দীর্ঘদিন বাস করে আসছেন, তার প্রতিটি দেয়ালে একবার কান পাতুন—শুনতে পাবেন অনেক মুক্তিযোদ্ধার গোঙানির প্রতিধ্বনি। আনোয়ারার আবদুল কাদের ও নূরুল আমিন এখনো বেঁচে আছেন, তাঁদের সঙ্গে একবার কথা বলার চেষ্টা করুন। অকথ্য নির্যাতনের চিহ্ন এখনো শরীরে বয়ে বেড়াচ্ছেন তাঁরা, একবার স্বচক্ষে দেখুন। তখনকার পিকিংপন্থী রাজনীতিক ব্যারিস্টার সলিমুল্লাহ খান মিল্কি কী কষ্ট করে তাঁদের সেই পাহাড়চুড়োর বাড়ি থেকে জেলখানায় পাঠিয়েছিলেন, সেই ঘটনাটি জেনে নিন, তাহলে বুঝতে পারবেন আপনার দেবতুল্য দাদার বাড়ির তুলনায় জেলখানাও ছিল স্বর্গতুল্য।
একাত্তর সালে এই বাড়িতে মুক্তিযোদ্ধা ওমর ফারুককে হত্যা করা হয়েছিল বলে অভিযোগ আছে। না, মৃত ব্যক্তিকে সাক্ষী মানব না। বরং এখনো বেঁচে আছেন এমন দুজনের কাছে ওই বাড়িতে কয়েকটি দিন কাটানোর অভিজ্ঞতা শোনা অনেক বিশ্বাসযোগ্য হবে।
তখন মাত্র ১৮ বছর বয়স নিজামুদ্দিনের। আরও কয়েকজন সহযোদ্ধাসহ নগরের হাজারি লেনের একটি পোড়োবাড়িতে আস্তানা গেড়েছিলেন তিনি। এর মধ্যে বন্ধুদের একজন ধরা পড়ায় এই গোপন আস্তানার খবর জেনে গিয়েছিল শত্রুপক্ষ। ১৯৭১ সালের ৫ জুলাই সেই বাড়ি থেকে দুই সহযোদ্ধাসহ নিজামকে গ্রেপ্তার করা হয়। নিজামউদ্দিন বলেন, ‘তিন পাকিস্তানি সেনা ও দুই রাজাকারের এই দলের সঙ্গে একজন তরুণ ছিলেন, যাকে সবাই চৌধুরীর ছেলে বলে পরিচয় দিচ্ছিলেন। আমার ধারণা, তিনিই সালাউদ্দিন কাদের, তবে এত বছর পর আমি তা নিশ্চিত করে বলতে পারব না।’ পিছমোড়া করে বেঁধে তাঁদের নিয়ে আসা হলো গুডস হিলে। তখন ফকা চৌধুরী ড্রইংরুমে কয়েকজনের সঙ্গে আলাপ করছিলেন। তাঁদের দেখেই ক্ষিপ্ত হয়ে মা তুলে অশ্লীল ভাষায় গালিগালাজ শুরু করলেন চৌধুরী এবং মুখে ও বুকে এলোপাতাড়ি ঘুষি মারতে থাকলেন। ঘুষি মারা বন্ধ হতেই তাঁর দেহরক্ষী পাকিস্তানি সেনাটি শুরু করল প্রচণ্ড মারধর। এরপর সাদা পোশাকে কয়েকজন সেনা এসে নিজামকে তুলে নিয়ে গেল জিজ্ঞাসাবাদের জন্য। ইতিমধ্যে দুই সঙ্গী থেকে আলাদা করে ফেলা হয়েছে তাঁকে। শুরু হলো আরেক দফা নির্যাতন। চাবুক, লাঠি ও অন্যান্য শক্ত জিনিস দিয়ে কয়েক ঘণ্টা এমনভাবে আঘাত করা হলো, নিজামুদ্দিনের পুরো শরীর প্রায় নিথর হয়ে গিয়েছিল। নিজাম বলেন, ‘একপর্যায়ে মনে হচ্ছিল, যেকোনো মুহূর্তে মরে যাব আমি। গভীর রাতের দিকে নির্যাতনকারীরা ক্লান্ত হয়ে কিছুক্ষণের জন্য রেহাই দিয়েছিল। একটি ছেলে ও একটি মেয়ে এসেছিল কক্ষটিতে। এখনো মনে আছে, তারা আমাকে মৃতপ্রায় মাটিতে পড়ে থাকতে দেখে কৌতুক করছিল আর হাসছিল।’
এরপর নিয়ে যাওয়া হলো ওই বাড়ির গ্যারেজে। সেখানে দুই সঙ্গীকেও দেখতে পেলেন নিজাম। বোঝা গেল, একই রকম অত্যাচারের ঝড় বয়ে গেছে তাঁদের ওপরও। এরপর একটি কাঠের খুঁটির সঙ্গে বেঁধে আরেক দফা নির্যাতন শুরু হলো। ‘সেই দুঃসহ কষ্টের বর্ণনা দেওয়ার ভাষা আমার জানা নেই। কিন্তু সেই রাতটাও পোহাল।’ সকালে একটা রুটি আর এক কাপ চা দেওয়া হয়েছিল তিনজনকে। কেউ একজন হাতের বাঁধনও খুলে দিয়েছিল। খেতে গিয়ে বুঝতে পারলেন, হাত দিয়ে খাবার তুলে নেওয়ার বা মুখ দিয়ে চিবানোর সামর্থ্য নেই...। ৬ জুলাই ওই বাড়ি থেকে নিয়ে যাওয়া হয়েছিল নিজামকে। দেশ স্বাধীন হওয়ার পর জেল থেকে ছাড়া পেয়েছিলেন তিনি।
সালেহউদ্দিনকে মোহরার একটি বাড়ি থেকে ধরে আনা হয়েছিল জুলাই মাসের তৃতীয় সপ্তাহে, তারিখটি তাঁর মনে নেই। আগের রাতে একটি অপারেশন শেষ করে ভোর চারটার দিকে এসে ঘুমিয়েছিলেন। ভোর পাঁচটায় শিকারপুর ইউনিয়নের চেয়ারম্যান শামসু মিয়া অন্য তিনজন রাজাকারসহ এসে তাঁকে আটক করে পাকিস্তানি সেনাদের হাতে তুলে দিয়েছিলেন। তাঁকে নিয়ে যাওয়া হয় গুডস হিলের সেই বাড়িতে। সালেহউদ্দিন বলেন, ‘গিয়ে দেখি, একটি ইজি চেয়ারে বসা ফজলুল কাদের। জিজ্ঞেস করলেন, ‘এটা কি সালেহউদ্দিন? তক্তা দাও।’ শুরু হলো নির্যাতন। একপর্যায়ে সেখানে সালাউদ্দিন কাদের চৌধুরী এসে নির্যাতনকারীদের বললেন, ‘কী মারলি, চোখের পানিই তো বের হয়নি। এরপর শুরু হলো আরও নিষ্ঠুর নির্যাতন। গ্যারেজে নিয়ে মোটরব্রিজের মাঝখানে ফেলে চলে দফায় দফায় নির্যাতন। নির্যাতনের মধ্যেই একবার জ্ঞান হারিয়ে ফেলি, আবার জ্ঞান ফিরে পাই। এভাবে চলতে থাকে সারা দিন। পুরো শরীরে জখম তো হয়েছিলই, পরনের কাপড়চোপড় পর্যন্ত টুকরো টুকরো হয়ে গিয়েছিল। আমার সামনেই একজনকে নিয়ে যাওয়া হচ্ছিল মেরে ফেলার জন্য। আমিও প্রায় নিশ্চিত মৃত্যু ধরে নিয়েছিলাম। এর মধ্যে নূরুল ইসলাম নামের একজন এনএসএফ সদস্য আমাকে চিনত। সে জানত আমি ছাত্রলীগ করতাম না, ছাত্র ইউনিয়ন করতাম। সে আমাকে জিজ্ঞেস করল, মুক্তিবাহিনীর সঙ্গে জড়িত কি না। আমি না বলতে সে নির্যাতন থামানোর ব্যবস্থা করে। পরে বাদশা মিয়া সওদাগর, মাইজ্যা মিয়া মেম্বার প্রমুখ আমার পক্ষে সাফাই দিলে মুক্তি মেলে।’
নিজামুদ্দিন ও সালেহউদ্দিন—দুজনই এখনো শরীরে বহন করছেন সেই দুঃসহ নির্যাতনের স্মৃতিচিহ্ন। সেদিনের সেই দুই তরুণ আজ সমাজে প্রতিষ্ঠিত ব্যক্তি। নিজামুদ্দিন আহমেদ বিশিষ্ট সাংবাদিক, বর্তমানে বার্তা সংস্থা রয়টারের ঢাকা প্রতিনিধি। আর ড. সালেহউদ্দিন বিশিষ্ট শিক্ষাবিদ, এখন শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য।
ফারজিন, আপনার দাদাকে আপনি দেবতুল্য বলেছেন, তাতে আমাদের বলার কিছুই নেই। আপনজনদের প্রতি শ্রদ্ধা-ভালোবাসা থাকা খুবই স্বাভাবিক। কিন্তু ইতিহাস নির্মোহ। মনে রাখতে হবে, মানুষের কৃতকর্মের ইতিহাসই তাঁকে দেবতা বা দানবে রূপান্তরিত করে।
</doc>

<doc>
উপজেলা পরিষদ
আবারও কেন আত্মঘাতী সিদ্ধান্ত?
নবম জাতীয় সংসদের প্রথম অধিবেশনে ‘উপজেলা পরিষদ আইন, ১৯৯৮’-এর কিছু সংশোধনীসহ পুনঃপ্রচলন করা হয়। এর মাধ্যমে গত তত্ত্বাবধায়ক সরকারের আমলে প্রণীত ‘উপজেলা পরিষদ অধ্যাদেশ, ২০০৮’, যাতে অনেক যুগোপযোগী বিধান অন্তর্ভুক্ত ছিল তা বাতিল হয়ে যায়। ১৯৯৮ সালের উপজেলা পরিষদ সংশোধিত আকারে পুনঃপ্রচলন ছিল একটি অবিবেচনাপ্রসূত অত্মঘাতী সিদ্ধান্ত। বর্তমানে আইনটি সংশোধনের লক্ষ্যে সংসদে একটি বিল উত্থাপন করা হয়েছে, যা পরীক্ষা-নিরীক্ষার জন্য সংশ্লিষ্ট সংসদীয় স্থায়ী কমিটিতে পাঠানো হয়েছে। আমরা মনে করি, প্রস্তাবিত সংশোধনীগুলো বহুলাংশে আগের আত্মঘাতী সিদ্ধান্তের সঙ্গে শুধু নতুন মাত্রাই যোগ করবে।
সংবিধানের ৫৯(১) অনুচ্ছেদ অনুযায়ী, ‘আইনানুযায়ী নির্বাচিত ব্যক্তিদের সমন্বয়ে গঠিত প্রতিষ্ঠানের উপর প্রজাতন্ত্রের প্রত্যেক প্রশাসনিক একাংশের (বা স্তরের) স্থানীয় শাসনের ভার প্রদান করা হইবে।’ পুনঃপ্রচলিত আইনে সাধারণ আসন থেকে নির্বাচিত ৩০০ সাংসদকে উপজেলা পরিষদের উপদেষ্টা এবং উপজেলা পরিষদের ওপর উপদেষ্টার পরামর্শ গ্রহণ বাধ্যতামূলক করা হয়েছে (২৫ ধারা), যা উপজেলা পরিষদের ওপর সাংসদদের কর্তৃত্ব প্রতিষ্ঠা করে। কিন্তু সাংসদেরা ‘আইন প্রণয়নে’র লক্ষ্যে ‘হাউস অব দ্য পিপল’ বা জাতীয় সংসদের জন্য নির্বাচিত, উপজেলা পরিষদের জন্য নয়। তাই উপজেলা পরিষদের ওপর কর্তৃত্ব করা সংবিধান অনুযায়ী তাঁদের এখতিয়ারবহির্ভূত। এ ছাড়া এ ধরনের বিধান সংরক্ষিত মহিলা আসনের সাংসদদের প্রতি বৈষম্যমূলক, যা আমাদের সংবিধানের নারী-পুরুষের সম-অধিকার-সম্পর্কিত মৌলিক অধিকারের [অনুচ্ছেদ ২৮(২)] পরিপন্থী।
১৯৯৮ সালের উপজেলা পরিষদ আইনটির পুনঃপ্রচলন ছিল একটি আত্মঘাতী সিদ্ধান্ত। কারণ এর মাধ্যমে তৃণমূল পর্যায়ে এক চরম দ্বন্দ্বাত্মক পরিস্থিতির সৃষ্টি হয়েছে। এর ফলে ‘পল্লিজীবনে গতিশীলতা অর্জন’-সম্পর্কিত ‘দিনবদলের সনদে’ অন্তর্ভুক্ত অঙ্গীকার বাস্তবায়ন ব্যাপকভাবে বাধাগ্রস্ত হয়েছে। কারণ সংঘাত যেখানে, ইতিবাচক কিছু সেখানে ঘটে না। এ ছাড়া স্থানীয় পর্যায়ে উগ্র দলবাজি, ফায়দাবাজি ও ইউনিয়ন পরিষদ নির্বাচনে বিলম্বও স্থানীয় উন্নয়ন প্রচেষ্টাকে চরমভাবে বাধাগ্রস্ত করেছে।
এটি সুস্পষ্ট যে বিদ্যমান আইনটি অত্যন্ত ত্রুটিপূর্ণ ও আত্মঘাতী। তবে প্রস্তাবিত সংশোধনীগুলো আইনে পরিণত হলে এটি বহুলাংশে কালাকানুনে পরিণত হবে। বিদ্যমান আইনের ১৩ ধারায় প্রস্তাবিত সংশোধনীটি নির্বাচিত প্রতিনিধিদের অনাস্থার মাধ্যমে অপসারণসংক্রান্ত। প্রস্তাবিত বিলে আইনের বিধানটিকে তিন ভাগে বিভক্ত করা হয়েছে: সরকার কর্তৃক অপসারণ, সহকর্মীদের অনাস্থা (১৩ক) এবং সাময়িক বরখাস্ত (১৩খ)। মূলত সহকর্মীদের অনাস্থা প্রস্তাবের যেসব শর্ত বিদ্যমান আইনে রয়েছে—যুক্তিসংগত কারণ ছাড়া পর পর তিনটি সভায় অনুপস্থিতি; পরিষদ বা রাষ্ট্রের স্বার্থহানিকর কার্যকলাপে জড়িত হওয়া; নৈতিক স্খলনজনিত অপরাধে দণ্ডপ্রাপ্ত হওয়া; অসদাচরণ, দুর্নীতি, ক্ষমতার অপব্যবহার বা পরিষদের অর্থ বা সম্পদের ক্ষতিসাধন, অত্মসাৎ বা অপপ্রয়োগে লিপ্ত হওয়া ইত্যাদি—সেগুলোর ব্যত্যয়ের কারণে সরকার কর্তৃক তদন্ত সাপেক্ষে চেয়ারম্যান, ভাইস চেয়ারম্যান ও অন্যান্য সদস্যকে অপসারণ করার বিধান বিলে প্রস্তাব করা হয়েছে। এ ছাড়া নির্বাচনের আগে নির্বাচনের অযোগ্য ছিলেন বলে প্রমাণিত হলে এবং বার্ষিক ১২টির মধ্যে ন্যূনতম নয়টিতে উপস্থিত না থাকলেও প্রস্তাবিত বিল অনুযায়ী সরকার উপজেলার নির্বাচিত প্রতিনিধিদের অপসারণ করতে পারবে। এটি সুস্পষ্ট যে প্রস্তাবিত বিলে উপজেলার নির্বাচিত প্রতিনিধিদের অপসারণের জন্য সরকারকে অগাধ ক্ষমতা দেওয়া হয়েছে।
আমাদের রাজনৈতিক সংস্কৃতিতে সরকার কর্তৃক অপসারণের ও সাময়িক বরখাস্তের এই বিধানের ব্যাপক অপপ্রয়োগের এবং অতীতের মতো নির্বাচিত প্রতিনিধিরা রাজনৈতিক প্রতিহিংসার শিকারে পরিণত হওয়ার সম্ভাবনাই বেশি। বস্তুত, অপপ্রয়োগের এই সম্ভাবনা প্রকট আকার ধারণ করতে পারে, কারণ অসদাচরণ ও নৈতিক স্খলনজনিত অপরাধ ছাড়া ওপরে উল্লিখিত অপরাধগুলোর কোনো সংজ্ঞা আইনে দেওয়া নেই। উল্লেখ্য, এ ধরনের অপপ্রয়োগ রোধের লক্ষ্যেই গত তত্ত্বাবধায়ক সরকারের আমলে ‘স্থানীয় সরকার কমিশন’ গঠন করা হয়েছিল।
এ ছাড়া আইনে বিধান লঙ্ঘন বা গুরুতর অসদাচরণ বা শারীরিক ও মানসিক অসামর্থ্যের কারণে নির্দিষ্ট পদ্ধতিতে চেয়ারম্যান, ভাইস চেয়ারম্যান ও উপজেলা পরিষদের অন্য সদস্যদের সহকর্মীদের অনাস্থার মাধ্যমে অপসারণ করার বিধান প্রস্তাবিত বিলে অন্তর্ভুক্ত করা হয়েছে (ধারা ১৩ক)। তবে সরকার অনুমোদন করলেই, সেই অনুমোদন চূড়ান্ত বলে গণ্য হবে, অনাস্থা কার্যকর হবে। আমাদের রাজনৈতিক সংস্কৃতিতে সরকারের এ ধরনের অগাধ ক্ষমতাও রাজনৈতিক প্রতিহিংসা চরিতার্থ করার হাতিয়ার হিসেবে ব্যবহূত হতে বাধ্য।
উপরন্তু, অপসারণ ও সাময়িক বরখাস্তের বেলায় সংশ্লিষ্ট ব্যক্তিদের আবেদনের পরিপ্রেক্ষিতে সরকার পুনঃবিবেচনার মাধ্যমে অপসারণ আদেশ বাতিল ও প্রত্যাহার করতে পারবে। এ ক্ষেত্রেও পক্ষপাতিত্বের সুযোগ সৃষ্টি হবে এবং ন্যায়নীতিবোধ উপেক্ষিত হওয়ার সম্ভাবনা থেকে যাবে।
প্রস্তাবিত বিলের আরেকটি গুরুত্বপূর্ণ সংশোধনী হলো সাংসদদের উপদেষ্টা করার বিধানসম্পর্কিত। আগেই উল্লেখ করা হয়েছে, বিদ্যমান আইনের ২৫(১) ধারা অনুযায়ী, সাধারণ আসন থেকে নির্বাচিত ৩০০ সাংসদ উপজেলা পরিষদের ‘উপদেষ্টা হইবেন এবং পরিষদ উপদেষ্টার পরামর্শ গ্রহণ করিবে’। প্রস্তাবিত বিলে এই বিধানের শেষ অংশটুকু—পরিষদ উপদেষ্টার পরামর্শ গ্রহণ করিবে—বাদ দেওয়া হয়েছে। আপাতদৃষ্টিতে এই সংশোধনী আকর্ষণীয় মনে হলেও, প্রকৃতপক্ষে তা নয়। বাস্তবে সাংসদদের অনেকেই ইতিমধ্যে উপজেলা পরিষদের ‘দখল’ নিয়ে নিয়েছেন, এতে ক্ষতি যা হওয়ার তা হয়েই গেছে। আইনের এই পরিবর্তন হলেও তাঁরা পরিষদের ওপর থেকে নিজেদের হাত গুটিয়ে নেবেন বলে আশা করা দুরাশামাত্র।
এ ছাড়া, আইনের ২৫(১) উপধারা সংশোধন করা হলেও, ২৫(২) উপধারায় কোনো পরিবর্তনের প্রস্তাব করা হয়নি। আর কেনই বা আইনের ২৫(১) ধারার সংশোধন? নিশ্চয়ই উপজেলা পরিষদের ওপর সাংসদদের কর্তৃত্ব সমস্যার সৃষ্টি করছে—প্রসঙ্গত, যা হবে বলে আমরা শুরু থেকেই বারবার সাবধান করে আসছিলাম। সমস্যা যদি হয়েই থাকে, তা হলে সাংসদদের উপজেলা পরিষদ থেকে সম্পূর্ণভাবে বিযুক্ত করা নয় কেন? প্রসঙ্গত, স্থানীয় সরকারের অন্য কোনো স্তরেই তাঁদের উপদেষ্টা করা হয়নি এবং উপজেলা পরিষদের প্রতি এই বৈষম্য কেন? এর পেছনের উদ্দেশ্যই বা কী?
প্রস্তাবিত বিলে আইনের ২৯ ধারা সংশোধনের মাধ্যমে আইনশৃঙ্খলা ও ভূমিসংক্রান্ত উপজেলা পরিষদের স্থায়ী কমিটি বিলোপ করার সুপারিশ করা হয়েছে। আইন সংশোধনের মাধ্যমে আইনশৃঙ্খলা-সংক্রান্ত স্থায়ী কমিটির বিলোপ হবে আমাদের সংবিধানের সঙ্গে সাংঘর্ষিক। কারণ আমাদের সংবিধানের ৫৯(২)(খ) ধারা অনুযায়ী আইনশৃঙ্খলা রক্ষা করা স্থানীয় সরকারের দায়িত্ব এবং ‘কুদরত-ই-ইলাহী পনির বনাম বাংলাদেশ’ মামলার রায় অনুযায়ী, সংসদ আইন করেও তা রহিত করতে পারে না। আর স্থানীয় সরকারের উদ্দেশ্য হলো স্থানীয় নির্বাচিত প্রতিনিধিদের মাধ্যমে স্থানীয় সমস্যার সমাধান। যেহেতু অধিকাংশ সমস্যাই স্থানীয় এবং এগুলোর সমাধানও স্থানীয়, তাই স্থানীয় সরকার-প্রতিষ্ঠানগুলোর কার্যপরিধি আরও বিস্তৃত করাই হবে অধিক যুক্তিযুক্ত।
বিদ্যমান আইনের ৩৩ ধারা অনুযায়ী ইউএনওরা উপজেলা পরিষদের সচিব হিসেবে দায়িত্বপ্রাপ্ত। প্রস্তাবিত বিলে তাঁদের একই সঙ্গে পরিষদের নির্বাহী কর্মকর্তার দায়িত্ব প্রদানের বিধান অন্তর্ভুক্ত করা হয়েছে। এই প্রস্তাব অযৌক্তিক, কারণ ২০০৯ সালের ২২ জানুয়ারি অনুষ্ঠিত নির্বাচনের মাধ্যমে ভোটাররা উপজেলা চেয়ারম্যান ও ভাইস চেয়ারম্যানদের ওপর উপজেলা পরিষদের নির্বাহী ক্ষমতা অর্পণ করেছেন। এরপর কীভাবে নির্বাহী ক্ষমতা সরকারি কর্মকর্তাদের ওপর অর্পণ করা হয়?
রাষ্ট্রে গণতান্ত্রিক শাসন প্রতিষ্ঠা আমাদের সাংবিধানিক অঙ্গীকার। আর গণতন্ত্র মানে সর্বস্তরে জনপ্রতিনিধিদের শাসন। এ ছাড়া সংবিধানের ৫৯(২) অনুচ্ছেদ অনুযায়ী প্রশাসন ও সরকারি কর্মচারীদের কার্য পরিচালনা সুস্পষ্টভাবে নির্বাচিত প্রতিনিধিদের এখতিয়ারভুক্ত। তাই সরকারি কর্মকর্তাদের উপজেলা পরিষদের নির্বাহী দায়িত্ব প্রদান গণতান্ত্রিক শাসনব্যবস্থার শুধু পরিপন্থীই হবে না, তা হবে আমাদের সংবিধানের সঙ্গেও সাংঘর্ষিক। উপরন্তু, সংসদে উত্থাপিত বিলে বিদ্যমান আইনের ২৬ ধারা সংশোধন করে পরিষদের নির্বাহী ক্ষমতা উপজেলা চেয়ারম্যানের ওপর ন্যস্ত করার প্রস্তাব আনা হয়েছে। একই বিলে যুগপৎভাবে দুজনকে নির্বাহী দায়িত্ব দেওয়ার প্রস্তাব! প্রসঙ্গত, প্রধান নির্বাহী হিসেবে অবশ্যই উপজেলা চেয়ারম্যানদের দায়বদ্ধতা, পেশাদারিত্বমূলক ও সুশৃঙ্খল আচরণ নিশ্চিত করতে হবে এবং তাঁদের সবাইকে সঙ্গে নিয়ে কাজ করতে হবে।
প্রস্তাবিত বিলে চারটি ইতিবাচক বিধানও রয়েছে। বিদ্যমান আইনের ধারা ৮ পরিবর্তন করে উপজেলা পরিষদের নির্বাচিত প্রতিনিধিদের যোগ্যতার মাপকাঠি আরও কঠোর করা হয়েছে। তবে প্রার্থী নিজে পরিষদের ঠিকাদার হলে কিংবা ঠিকাদারি প্রতিষ্ঠানের অংশীদার হলে তাঁর নির্বাচনে অযোগ্য হওয়ার বিষয়টি আইনে অন্তর্ভুক্ত হতে হবে। এ ছাড়া প্রস্তাবিত বিলে সরকারের পরিবর্তে নির্বাচন কমিশনের ওপর নির্বাচনী বিধি প্রণয়নের ক্ষমতা অর্পণ করা হয়েছে [ধারা ২০, ধারা ৬৩(৩)], যদিও আইনের উদ্দেশ্য পূরণকল্পে বিধি প্রণয়নের ক্ষমতা সরকারের হাতে রক্ষিত। একই সঙ্গে প্রস্তাবিত বিলে ৬৮ক, ৬৮খ ও ৬৮গ ধারা অন্তর্ভুক্ত করে নাগরিক সনদ, আধুনিক তথ্যপ্রযুক্তির ব্যবহার ও তথ্য প্রাপ্তির অধিকার নিশ্চিত করার বিধান সংযোজন করা হয়েছে। নিঃসন্দেহে এসব প্রস্তাব কাঙ্ক্ষিত ও প্রশংসনীয়।
আরেকটি প্রাসঙ্গিক বিষয়। বর্তমানে সংশ্লিষ্ট এলাকার ইউনিয়ন পরিষদের চেয়ারম্যান ও পৌর মেয়রদের উপজেলা পরিষদের পূর্ণ সদস্য করা হয়েছে। আমরা মনে করি, এটি বর্তমান উপজেলা পরিষদ আইনের আরেকটি অন্তর্নিহিত দুর্বলতা এবং এ কারণে উপজেলা পরিষদ ভবিষ্যতে স্বাধীন সত্তা হিসেবে কাজ করতে পারবে না। কারণ সংজ্ঞাগতভাবেই প্রতিটি স্থানীয় সরকার-প্রতিষ্ঠান একে অপর থেকে স্বাধীন। তাই আমাদের প্রস্তাব হবে আইন সংশোধন করে সংশ্লিষ্ট এলাকার ইউনিয়ন পরিষদের চেয়ারম্যান ও পৌর মেয়রদের উপজেলা পরিষদের ‘এক্স-অপিসিও’ বা ভোটাধিকারবিহীন সদস্যে পরিণত করা, যেমন ব্যবস্থা রয়েছে প্রতিবেশী ভারতে।
আমাদের প্রশ্ন, আমাদের সাংবিধানিক নির্দেশনার প্রতি শ্রদ্ধা প্রদর্শন করে সরকার কি উপজেলা পরিষদকে কার্যকর করতে চায়? যদি চায়, তাহলে জোড়াতালি দিয়ে তা করা সম্ভব হবে না। উপজেলা আইনটিকে সম্পূর্ণ পুনর্বিন্যাস করতে হবে। 
</doc>

<doc>
মিডিয়া ভাবনা
বাণিজ্যমন্ত্রী ১০০ ভাগ অসত্য বলেননি
বাণিজ্যমন্ত্রী কর্নেল (অব.) ফারুক খান সাংবাদিকদের সম্পর্কে ঢালাও অভিযোগ করে একটি অন্যায় কাজ করেছেন। সাংবাদিক সমাজ এর তীব্র প্রতিবাদ জানিয়েছে। এই কলামের মাধ্যমে আমিও এর তীব্র প্রতিবাদ জানাচ্ছি। বাণিজ্যমন্ত্রী বলেছেন, ‘বাংলাদেশের সাংবাদিকরা আল্লাহর বিশেষ সৃষ্টি। আমাদের দেশে সাংবাদিকরা সত্য কথা লেখেন না। তাঁদের উদ্দেশ্য ব্যবসায়ীদের চেয়েও খারাপ। তাঁরা মিথ্যা ও অর্ধসত্য সংবাদ প্রকাশ করেন। পত্রিকার বিক্রি বাড়িয়ে টাকা উপার্জনের জন্যে তাঁরা উদ্দেশ্যমূলকভাবে এসব কাজ করছেন।’ মন্ত্রী অবশ্য পরে তাঁর বক্তব্য আংশিক প্রত্যাহার করে বলেছেন, তিনি সব সাংবাদিক সম্পর্কে এ মন্তব্য করেননি।
সাংবাদিকদের সম্পর্কে ঢালাওভাবে এ রকম সমালোচনা করা যায় না। কারণ এ দেশের সংখ্যাগরিষ্ঠ সাংবাদিক নিজের পেশার প্রতি অত্যন্ত দায়িত্বশীল। সত্য উদ্ঘাটনে তাঁদের তৎপরতা খুবই প্রশংসনীয়। দূষিত রাজনীতি ও নানা ক্ষেত্রে সরকারের অপশাসনের মধ্যেও এ দেশ যে এখনো কিছুটা বাসযোগ্য, তার পেছনে স্বাধীন গণমাধ্যমের ভূমিকা অনেকখানি। স্বাধীন গণমাধ্যমের সাংবাদিকেরা যদি তাঁদের দায়িত্ব পালনে ব্যর্থ হতেন বা সব সাংবাদিক যদি ভূমিদস্যু, দুর্নীতিবাজ বা গোয়েন্দা দপ্তরের কাছে নতি স্বীকার করে নতজানু সাংবাদিকতায় নিবেদিত হতেন, তাহলে দেশের অবস্থা কী হতে পারত তা ভাবলে শিউরে উঠতে হয়। স্বাধীন গণমাধ্যম বিভিন্ন মন্ত্রী, ব্যক্তি ও প্রতিষ্ঠানের দুর্নীতি, সরকারের নানা ব্যর্থতা, অপশাসন, সরকারি দলের নানা সন্ত্রাসী কর্মকাণ্ড অত্যন্ত বস্তুনিষ্ঠভাবে তুলে ধরছে বলেই আজ দেশে গণতন্ত্র, আংশিক সুশাসন, আংশিক জবাবদিহি, আংশিক দুর্নীতি রোধ সম্ভব হয়েছে। তাই স্বাধীন, সৎ ও পেশাদার সাংবাদিকদের প্রতি দেশের মানুষ কৃতজ্ঞ।
বাণিজ্যমন্ত্রীর সাংবাদিকদের বিরুদ্ধে ঢালাও অভিযোগ তোলা ঠিক হয়নি। পাকিস্তানি আমল, স্বাধীনতার পটভূমি রচনা, মুক্তিযুদ্ধ—ইতিহাসের এসব অধ্যায়েও এ দেশের স্বাধীন সংবাদপত্র ও সাংবাদিকেরা যে ঐতিহাসিক ও গণমুখী ভূমিকা পালন করেছিলেন তা অনেক পাঠক জানেন। আশা করি, বাণিজ্যমন্ত্রীও তা জানেন।
তবে বাণিজ্যমন্ত্রীর কথা ১০০ ভাগ অসত্য, এটা আমি মনে করি না। এর মধ্যে কিছু সত্যতা আছে। বাণিজ্যমন্ত্রী যদি শব্দ ব্যবহারে একটু সতর্ক হয়ে ‘কিছু সাংবাদিক’ বলতেন (পরে যা তিনি সংশোধন করে নিয়েছেন), তাহলে তাঁকে আজ এই সমালোচনা ও নিন্দার শিকার হতে হতো না। সব সাংবাদিককে এই সমালোচনার ব্র্যাকেটে বন্দী করাতেই যত বিপত্তি হয়েছে।
একটা কথা এই কলামে আমি আরও কয়েকবার লিখেছি। অন্যরাও নানা লেখা ও বক্তব্যে তা উল্লেখ করেছেন। তা হলো, এ দেশের, বিশেষ করে ঢাকার কয়েকটি সংবাদপত্র ও কিছু সাংবাদিক, কলামিস্ট সাংবাদিকতার কোনো নীতিমালা মেনে চলেন না। তাঁরা ‘ফ্রি স্টাইল’ সাংবাদিকতা করেন। তাঁরা ভিন্ন অর্থে ‘স্বাধীন সাংবাদিক’। কিছু পত্রিকার মালিক, সাংবাদিক ও কলামিস্টের ত্রয়ী জোট দেশে এই ‘হলুদ সাংবাদিকতা’র জন্ম দিয়েছে। এসব পত্রিকা সাংবাদিকতা ও ব্যবসা করার জন্য প্রকাশিত হয়নি। নামমাত্র মূল্যে বিক্রি করে এসব পত্রিকা ‘গোষ্ঠীবিশেষের’ স্বার্থ রক্ষা করছে। হয়তো ব্যবসাটা অন্যভাবে হচ্ছে, পত্রিকা বিক্রি করে নয়।
বাণিজ্যমন্ত্রী যথার্থই বলেছেন, ‘আমাদের দেশে সাংবাদিকরা (পড়তে হবে ‘কিছু সাংবাদিক’) সত্য কথা লেখেন না।’ এ কথা কি ১০০ ভাগ অসত্য? যেসব প্রবীণ সাংবাদিক ও সাংবাদিক ইউনিয়নের নেতা পত্রিকায় বিবৃতি দিয়ে বাণিজ্যমন্ত্রীর নিন্দা করেছেন, তাঁরা কি নিশ্চিত হয়ে সংবাদপত্রে বিবৃতি দিয়ে বলতে পারবেন, আমাদের দেশের সব সাংবাদিক (ও কলামিস্ট) সব সময় সত্য কথা লেখেন? সঠিক তথ্য লেখেন? বিবৃতিদাতারা এ কথা বলতে পারবেন?
প্রবীণ সাংবাদিক, সম্পাদক ও ইউনিয়নের নেতারা সাংবাদিকতার নীতিমালা মেনে চলার জন্য খুব সোচ্চার নন। তাঁরা সংবাদপত্রের পাঠকও। তাঁরা জানেন, কারা বা কোন পত্রিকা হলুদ সাংবাদিকতা করছে। তবু তাঁরা তাঁদের কোনো লেখায় এর সমালোচনা করেন না। প্রবীণ সাংবাদিকেরা সবার কাছে প্রিয় থাকতে চান। আর ইউনিয়ন নেতারা দলীয় রাজনৈতিক স্বার্থ উদ্ধারে এত বেশি ব্যস্ত থাকেন যে সাংবাদিকতার নীতিমালা বা পেশার মর্যাদার ব্যাপারে ভাবার সময় তাঁদের হয় না। তাঁরা তাঁদের ভোটব্যাংক সংরক্ষণে বেশি তৎপর।
বিশ্ববিদ্যালয় পর্যায়ে সাংবাদিকতা পড়ান বা এ বিষয়ে গবেষণা করেন, এ রকম প্রবীণ ব্যক্তিও কম নেই। তাঁদের লেখায় বা বক্তব্যে এই ‘হলুদ সাংবাদিকতা’ বা ‘অপসাংবাদিকতা’ সম্পর্কে তেমন সমালোচনা দেখি না।
আমাদের সংবাদপত্র অনেক বড় একটি প্রতিষ্ঠান। কয়েক হাজার সাংবাদিক এই পেশার সঙ্গে জড়িত। সারা দেশ থেকে প্রায় ৩৫০টি সংবাদপত্র প্রকাশিত হয়। ‘সাংবাদিকতা’ নিছক একটি পেশা নয়। ‘সংবাদপত্র’ শুধু একটি ব্যবসাও নয়। সংবাদপত্রকে দেশের ‘চতুর্থ স্তম্ভ’ (নির্বাহী বিভাগ, আইনসভা, বিচারব্যবস্থা ও সংবাদপত্র) বলা হয়। কাজেই এর গুরুত্ব বিরাট। এ রকম একটি মহান পেশাকে মাত্র কয়েকটি পত্রিকার মালিক ও তাঁদের বশংবদ সাংবাদিক কলুষিত করে ফেলছে—এটা খুবই দুঃখজনক। সমগ্র সংবাদপত্র জগতে তারা এক শতাংশও নয়। অথচ এই ক্ষুদ্র অংশের জন্য বাণিজ্যমন্ত্রী সমগ্র সাংবাদিক-সমাজ সম্পর্কে এত বড় অভিযোগ করার সাহস করেছেন।
বাণিজ্যমন্ত্রী আরও একটি সত্য কথা বলেছেন। ‘পত্রিকার (পড়তে হবে ‘কিছু পত্রিকার’) বিক্রি বাড়িয়ে টাকা উপার্জনের জন্যে তারা উদ্দেশ্যমূলকভাবে এসব কাজ করছে।’ এ কথা কি ১০০ ভাগ অসত্য? আমরা প্রতিদিন রাজপথে, বাসে এসব পত্রিকা বিক্রি হতে দেখছি না?
আজকাল গণতন্ত্রের সুযোগ নিয়ে দুর্নীতিবাজ, দাগি আসামি ও ভূমিদস্যু দৈনিক পত্রিকা প্রকাশ করছে। যেকোনো সময় আদালত তাদের জেলে ভরতে পারেন। কারাদণ্ডের ভয়ে তারা তাদের সংবাদপত্রের মাধ্যমে সরকারের ইচ্ছা পূরণ করে চলেছে। বেচারা! সংবাদপত্র ও সাংবাদিকতার মতো মহান পেশা যে এ রকম একটি কদর্য কাজেও ব্যবহূত হতে পারে, তা এক দশক আগে কেউ কল্পনাও করেনি। সরকারের ইচ্ছামতো ‘খবর’ বা ‘কলাম’ প্রকাশ না করলেই তাদের দুর্নীতির ফাইল নড়েচড়ে উঠবে। কী গ্যাঁড়াকল রে বাবা! সংবাদপত্র-মালিকের এমন দুর্দশা পৃথিবীর আর কোথাও কেউ দেখেছেন কি না জানি না। বাংলাদেশে আমরা দেখছি।
সংবাদপত্রে ব্যক্তিগত কুৎসা ও ভিত্তিহীন অপপ্রচার যে কোন পর্যায়ে নেমে গেছে, তা ঢাকার কয়েকটি দৈনিক না পড়লে জানা যেত না। এসব পত্রিকার ভাগ্য ভালো যে, যাদের বিরুদ্ধে তারা লিখছে তারা কখনো এত নিম্ন পর্যায়ে ব্যক্তিগত কুৎসা রটনা করবেন না। সেই কুরুচি তাদের হবে না বলেই মনে হয়। যদিও তাদের হাতেও বহুল প্রচারিত দৈনিক পত্রিকা রয়েছে।
সংবাদপত্র হলো তথ্যভিত্তিক সাংবাদিকতার স্থান। ব্যক্তিগত কুৎসা রটনা করার জায়গা নয়। এ ধরনের কুৎসা রটনা করে বস্তিবাসীরা। কোনো দৈনিক পত্রিকার সম্পাদক বা সাংবাদিক নিজেদের যদি বস্তিবাসীর পর্যায়ে নামিয়ে আনতে চায়, তাহলে তাদের রক্ষা করবে কে?
সংবাদপত্রে যাদের বিরুদ্ধে ব্যক্তিগত কুৎসা রটনা করা হয়েছে তারা যে এসব লেখার কোনো প্রতিবাদ করেনি, তা প্রশংসাযোগ্য কাজ হয়েছে। সব অসত্য লেখার প্রতিবাদ করার প্রয়োজন হয় না। প্রতিবাদ করলে বরং ‘বস্তি সাংবাদিকতা’কে গুরুত্ব দেওয়া হয়। এই গুরুত্ব পাওয়ার যোগ্য তারা নয়।
বাণিজ্যমন্ত্রী জনাব ফারুক খান সংবাদপত্রে ব্যক্তিগত কুৎসা রটনা করার এই প্রবণতার কথা বলেননি। এই অভিযোগও যদি তিনি করতেন, তাহলে কি অস্বীকার করা যেত? ‘কুৎসা সাংবাদিকতা’র সঙ্গে কি পাঠক পরিচিত নয়?
ফারুক খানের সমালোচনার সূত্র ধরে একটি পত্রিকার সম্পাদক ‘মন্তব্য প্রতিবেদনে’ বলেছেন, ‘আমরা দাবি করি না যে, সব সাংবাদিকই ধোয়া তুলসীপাতা।’ (৭ এপ্রিল)
তিনি যথার্থই বলেছেন। আমার আজকের লেখাটি তাঁর এই মন্তব্যেরই প্রতিধ্বনি। তবে ‘মন্তব্য প্রতিবেদনে’ তাঁর একটি বক্তব্যের সঙ্গে আমি পুরোপুরি একমত হতে পারছি না। তিনি লিখেছেন, ‘যদি কারো বিরুদ্ধে কোনো সুনির্দিষ্ট অভিযোগ থাকে, প্রমাণসমেত প্রেস কাউন্সিলেও যেতে পারেন সরকারের যে কেউই।’ (ঐ)
মন্তব্য লেখক কি বলবেন, প্রেস কাউন্সিলে গিয়ে কী হবে? প্রেস কাউন্সিলের কী ক্ষমতা আছে? প্রেস কাউন্সিল কি দোষী সাংবাদিককে শাস্তি দিতে পারে? দোষী সম্পাদককে শাস্তি দিতে পারে? আমার জানামতে, কিছুই পারে না। পারে শুধু ভর্ৎসনা করতে। এটা কি কোনো শাস্তি হলো?
কোনো সংবাদপত্র ও সাংবাদিক একজন মানী ব্যক্তির চৌদ্দগুষ্টি উদ্ধার করে পত্রিকায় লিখেছেন। প্রেস কাউন্সিলে এ নিয়ে অভিযোগ করলে এবং সাংবাদিক দোষী প্রমাণিত হলে প্রেস কাউন্সিল তাঁকে শুধু ভর্ৎসনা করে ছেড়ে দেবে—এটা কি সুবিচার? আদৌ কোনো বিচার?
স্বয়ং আমাদের প্রধানমন্ত্রী শেখ হাসিনা কিছুদিন আগে যোগাযোগ মন্ত্রণালয়সংক্রান্ত একটি খবরের সূত্র ধরে সংবাদপত্রে মিথ্যা খবর প্রকাশের সমালোচনা করেছিলেন জাতীয় সংসদে। তিনি বলেছিলেন, ‘এর প্রতিকার করতে হবে।’ কিন্তু তথ্যমন্ত্রী আবুল কালাম আজাদ প্রধানমন্ত্রীর আহ্বানেও সাড়া দেননি। তিনি ‘প্রেস কাউন্সিল’কে শক্তিশালী করে অপসাংবাদিকতা প্রতিরোধে কোনো কার্যকর পদক্ষেপ গ্রহণ করেননি। স্বয়ং প্রধানমন্ত্রীর আহ্বানও এ দেশে উপেক্ষিত হয়।
যা হোক, আমি আবার বলব, বাণিজ্যমন্ত্রী ১০০ ভাগ অসত্য কথা বলেননি। আমাদের সাংবাদিকতার একটি ক্ষুদ্র অংশ সব সময় সত্য কথা লেখে না। তারা মিথ্যা ও অর্ধসত্য সংবাদ প্রকাশ করে। এই বাস্তবতাকে অস্বীকার করে লাভ নেই। সাংবাদিকেরা অন্যের সমালোচনা যথেষ্ট করেছেন, এবার একটু আত্মসমালোচনায় মন দিলে ভালো হয়। এতে ‘সাংবাদিকতা’ পেশার উপকার হবে। 
</doc>

<doc>
ভোগান্তি
এ কোন দেশে আমরা আছি!
সরকারি চাকরিতে প্রবিষ্ট হওয়ার পর সুদীর্ঘ চার দশক দেশে ও বিদেশে সততা ও নিষ্ঠার সঙ্গে দেশ ও জনগণের সেবা করেছি। আর এটা করতে গিয়ে পৈতৃক ভিটেবাড়ি সংরক্ষণের প্রতি তেমন নজর দেওয়া হয়নি, যদিও একজন কেয়ারটেকারের মাধ্যমে যোগাযোগ ও যাতায়াত অব্যাহত ছিল। বেড়া দিয়েছিলাম খেতের ধান রক্ষার্থে, কিন্তু সেই বেড়াই যে দুষ্ট গরুর সহায়ক হিসেবে কাজ করবে, সেটা বুঝতে পারিনি। যা হোক, চাকরির দিনগুলোতে যতটা পারি জন্মস্থানের হক আদায় করেছি—সরকারের বিভিন্ন সংস্থাকে ধরে আমার গ্রামের রাস্তাকে পাকা করে দিয়েছি, গ্যাস ও বিদ্যুতের ব্যবস্থা করেছি, দেশে ও বিদেশে গ্রামের বেশ কিছু ছেলের চাকরির সংস্থানও করে দিয়েছি। পৈতৃক গ্রামের নাম নগর, ‘নগর’ অর্থ শহর। আমার গ্রামটি সত্যিকার অর্থেই এখন শহর।
জীবনের শেষ প্রান্তটা নাড়ি-পোঁতা জন্মস্থানে কাটানোর লক্ষ্যে সম্প্রতি গ্রামের বাড়িতে ঘর বানাতে গিয়ে লক্ষ করলাম, বাড়িতে আসা-যাওয়ার একসময়ের একমাত্র ও বর্তমানে বিকল্প রাস্তাটি এক দুষ্ট প্রতিবেশী, যার নিকটতম আত্মীয়কেও আমি সৌদি আরবে পোস্টিংয়ের সুবাদে সেখানে প্রায় নিখরচায় নিয়ে গেছিলাম, অন্যায়ভাবে দখল করে ফেলেছে। মহামতি ভলটেয়ারকে একজন লোক এসে যখন বলল, ‘অমুক আপনার ক্ষতির চেষ্টা করছে’, তখন তিনি নাকি বলেছিলেন, ‘কেন? আমি তো তার কোনো উপকার করিনি!’ যা হোক, রাস্তাটি উদ্ধারকারী হিসেবে নৈতিক দায়িত্ব মনে করে মাঠে নেমে পড়ে যে দুর্লভ অভিজ্ঞতা অর্জন করেছি, সেটাই এখানে আমার মূল প্রতিপাদ্য বিষয়।
ছেলেবেলায় দেখতাম, এরূপ ক্ষেত্রে গ্রাম্য বিচার-সালিসই মীমাংসার জন্য যথেষ্ট। কিন্তু এখন আর সেই রামও নেই, সেই অযোধ্যাও নেই; নেই সেই বাবরি মসজিদও। কিন্তু এ সত্ত্বেও গ্রামের দু-চারজন নেতৃস্থানীয় ব্যক্তির প্রচেষ্টা যখন ব্যর্থতায় পর্যবসিত হলো তখন আইন-আদালতের আশ্রয় নেওয়া ছাড়া গতি রইল না। গোলাপগঞ্জের উপজেলা নির্বাহী কর্মকর্তা (ইউএনও) খুব সজ্জন ব্যক্তি, কিন্তু তিনি তেমন কিছু করতে সক্ষম হলেন না। থানাদার সাহেবও কোর্টের অর্ডার ব্যতিরেকে হস্তক্ষেপ করতে রাজি ছিলেন না। অতএব শেষমেশ সিলেট জেলা সদরে অবস্থিত আদালতের শরণাপন্ন হতেই হলো। আদালত যথারীতি থানার তদন্ত রিপোর্ট চেয়ে পাঠালেন।
থানাদার কর্তৃক প্রেরিত তরুণ এসআই সরেজমিনে প্রত্যক্ষ করে ও সায়-সাক্ষী নিয়ে মৌখিকভাবে আমাকে আশ্বস্ত করলেও রিপোর্ট প্রদানকালে এ কী করলেন! কলমের এক খোঁচায় আমার বুনিয়াদি ১০০ বছরের পুরোনো রাস্তাকে সমঝোতার মাধ্যমে ‘এ বাড়ি থেকে ও বাড়ি যাওয়ার রাস্তা ছিল’ বানিয়ে দিলেন। কিসের মাধ্যমে কী হয়েছে, সবই বুঝতে পেরেছি, কিন্তু খোলাখুলি বলতে পারছি না। এক বিচারক নাকি একবার রায়ে বলেছিলেন, ‘আমি আয়নায় আসামিকে দেখতে পাচ্ছি, কিন্তু তাকে ধরতে পারছি না’ (I can see the accused in the mirror, but I can't catch him)।
আমি অবশ্য আমার আইনজীবীর মাধ্যমে প্রতিবেদনটির ওপর অনাস্থা জানিয়ে শুনানির পরবর্তী তারিখ অবগত হয়ে ঢাকায় চলে এসেছি এবং এখানে এসে সমপর্যায়ের সঙ্গীদের সঙ্গে আলাপ করে জেনেছি, তাদের প্রায় প্রত্যেকের অভিজ্ঞতাও আমারই অনুরূপ। তো সেই দিন থেকে আমি ভাবছি, এ কোন দেশে আমরা আছি! আর এ-ই যদি থানা-পুলিশের চরিত্র হয়, তাহলে তাদের কাছে তদন্ত প্রতিবেদন চেয়ে তাদের পকেট ভারী করে কী লাভ? বরং বিকল্প ব্যবস্থা প্রবর্তনের আশু প্রয়োজন।
প্রসঙ্গত, আগের দিনে যারা অপরাধ করত তাদের মধ্যেও একধরনের ‘এথিকস’ ছিল। উদাহরণস্বরূপ, আগের দিনে যারা ঢাকায় পকেটমার ছিল, তারা মানিব্যাগ থেকে পয়সাটা হাতড়ে নিয়ে জরুরি কাগজ থাকা মানিব্যাগটি স্ট্রিট লেটারবক্সে ফেলে দিয়ে যেত, যাতে করে মালিক সেটা ফেরত পেতে পারে। কিন্তু এখন আর তারা ওটা করে না। তেমনিভাবে থানার পুলিশ আগে নাকি এক পক্ষের কাছ থেকে টাকা খেত। এখন দুই পক্ষের কাছ থেকেই খায়। এর বিচার করবে কে, কখন, কোথায়?
বিবিসির হাসির অনুষ্ঠান ‘মি. বিন’-খ্যাত রোয়ান এটকিনসন যিনি লোকজনকে হাসান, হতাশায় ভুগে মানসিক রোগের চিকিৎসকের কাছে গিয়েছিলেন মর্মে পত্রিকার প্রতিবেদনে প্রকাশ। আমিও পত্রিকায় রম্যরচনার মাধ্যমে মানুষকে বিমল আনন্দদান তথা হাসানোর চেষ্টা করি, কিন্তু এখন নিজেই হাসতে পারছি না। 
</doc>

<doc>
যুক্তি তর্ক গল্প
সুনামির সূত্রে ‘উন্নয়ন’ নিয়ে উদ্বেগ
ভূমিকম্পের পর সৃষ্ট সুনামির ধ্বংসযজ্ঞের দৃশ্য দেখতে দেখতে মনে হচ্ছিল, তাহলে প্রকৃতির শক্তির কাছে মানুষের সব উদ্ভাবনা ও নির্মাণ তথা বুদ্ধি ও কুশলতা নিতান্তই তুচ্ছ। প্রাকৃতিক দুর্যোগের সঙ্গে বাংলাদেশের জনগণ পরিচিত। এ কারণে নিতান্ত কম ভোগান্তি পোহাতে হয় না আমাদের। তা সত্ত্বেও আমরা দেখি মানুষ কী সাহস, দক্ষতা, সৃজনশীলতার সঙ্গে ঘুরে দাঁড়ায়। কবির ভাষায়, জ্বলে পুড়ে ছারখার তবু মাথা নোয়াবার নয়। সেখানে মানুষের সংগ্রামশীলতা ও দুর্জয় সৃজনশীলতার পরিচয় পেয়ে আমরা আশ্বস্ত হই, ধন্য হই।
জাপানিরা আমাদের তুলনায় অনেক বেশি সুশৃঙ্খল জাতি, তারা কর্মঠ এবং বাস্তববাদী। দ্বিতীয় মহাযুদ্ধের ধ্বংসযজ্ঞ থেকে যেভাবে বেরিয়ে এসেছিল ঠিক সেভাবেই হয়তো আবার তারা ঘুরে দাঁড়াবে। এমনকি হয়তো অভাবিত রকমের অল্প সময়েই তারা ঘুরে দাঁড়াবে। বিশ্বসম্প্রদায়ও তাদের পাশে দাঁড়াবে।
না, মানুষের শক্তি ও দক্ষতার ওপর আস্থা হারাইনি। তবে প্রকৃতির অভাবিত এবং ধ্বংসাত্মক আচরণের খেয়ালিপনা যে বাড়ছে সেটা লক্ষণীয়। তা পরিমাণে যেমন তেমনি মাত্রাগতভাবেও বেড়ে চলেছে। প্রকৃতি চলে ভাঙাগড়া, ধ্বংস ও নির্মাণপ্রক্রিয়ার মধ্য দিয়ে। দৈনন্দিন জীবনের নানা কিছুতে এ অভিজ্ঞতা আমাদের হয়। প্রতিবছর অধিকাংশ গাছের পাতা ঝরে যায়, আবার নতুন পাতা গজিয়ে প্রকৃতির নবায়ন হয়। জীবনচক্রও এভাবে চলতে থাকে। নদীতে একদিকে চর পড়ে নতুন ভূমি জেগে ওঠে তো অন্যদিকে ভাঙনের কবলে পড়ে জনপদ উজাড় হয়ে যায়।
এ-ও আমরা জানি, পৃথিবীতে সময়ের বিশাল ব্যবধানে হিমযুগ ও উষ্ণযুগের পালাবদল চলতে থাকে। তাতে ধ্বংসযজ্ঞ হয় ব্যাপকভাবে। এখন প্রকৃতি যেন আমাদের জানাতে চাইছে, এ রকম পালাবদলের ক্রান্তিলগ্নের দিকে আমরা এগিয়ে যাচ্ছি। এখন যে ধরনের বড় আকারের ধ্বংসযজ্ঞ হবে, অদূর ভবিষ্যতে হতে পারে, তা সব সময় দেশের সীমা মেনে ঘটবে না। আবার জাপানের মতো একটি দেশের সীমানার মধ্যে ঘটা বিশাল ধ্বংসযজ্ঞের এমন প্রচণ্ড অভিঘাত হতে পারে যার প্রভাব বিশ্ববাসীর ওপর পড়বে। ফলে আজকের দিনে দেশে দেশে বৈরিতার পরিবর্তে সমঝোতা ও সহযোগিতার সম্পর্ক তৈরি জরুরি হয়ে পড়েছে। সেদিক থেকে আঞ্চলিক সহযোগিতার ফোরামগুলো গুরুত্বপূর্ণ ভূমিকা পালন করতে পারে।
দক্ষিণ এশিয়ায় আমরা এখনো সহযোগিতার ফোরাম তথা সার্ককে যেমন কার্যকর করতে পারিনি, তেমনি দ্বিপক্ষীয় আস্থা ও বিনিময়ের সুষ্ঠু সম্পর্ক গড়ে তুলতে পারিনি। এখানে দেশে দেশে পুরোনো সন্দেহ, অবিশ্বাস ও বৈরিতার সম্পর্ক অব্যাহত রয়েছে।
বলতেই হয়, এ কাজে আঞ্চলিক বড় শক্তি ভারতকেই ঔদার্য দেখাতে ও এগিয়ে আসতে হবে। আবার পাকিস্তানকেও মজ্জাগত অন্ধ ভারতবিরোধিতার বৃত্ত ভাঙতে হবে। বাংলাদেশে পাকিস্তানের অনুসারীদের আরও বাস্তবোচিত ভূমিকা নিতে হবে—পাকিস্তানের চশমা পরে ভারতকে বিচার করার মধ্যে বাংলাদেশের কোনো ফায়দা নেই।
আমাদের মতো উন্নয়নশীল দেশে এখন ব্যাপক হারে নগরায়ণ, শিল্পায়ন, আবাসন হতে থাকবে। এটি আমাদের জানা ও অভ্যস্ত উন্নয়নের ধারা। কিন্তু এর সবটা ধাক্কা গিয়ে পড়ে স্বাভাবিক প্রকৃতির ওপর। এ কাজে গাছ কাটতে হয়, পাহাড় কাটা পড়ে, জলাভূমি ভরাট হয়, নদীতে বাঁধ ও সেতু দিতে হয়, জমির ওপর কংক্রিটের আচ্ছাদন হয়। এ সবই প্রকৃতির স্বাভাবিকতাকে ব্যাহত করেই করতে হয়। তাতে তাপমাত্রা বৃদ্ধির কারণ ঘটে, খরার আশঙ্কা বাড়ে বা বৃষ্টি ও অনাবৃষ্টির কবলে পড়তে হয়।
যদি আমরা ধূমপানকে স্বাস্থ্যের জন্য ক্ষতিকর হিসেবে শনাক্ত করতে পারি এবং সেভাবে যথাযথ নিবারণমূলক ব্যবস্থা নিতে পারি, তাহলে পৃথিবীর বা প্রকৃতির স্বাস্থ্যের জন্য অতিরিক্ত নগরায়ণ-শিল্পায়ন যে ক্ষতিকর তা কেন বলতে পারব না?
অতিরিক্ত মুনাফার জন্য উন্নয়নের নামে একদল যেভাবে ভূমি দখল করছে, কৃষিজমিতে আবাসন করছে, গাছপালা নির্বিচারে কাটছে; জলাভূমি, এমনকি দিঘি-খাল-নদী পর্যন্ত দখল করে ভরাট করছে, তাতে অচিরেই আমরা মানবসৃষ্ট প্রাকৃতিক দুর্যোগের কবলে পড়ব। আমরা মানবসৃষ্ট দুর্ভিক্ষ দেখেছি, এবার মানুষের কৃতকর্মের ফল হিসেবে প্রাকৃতিক দুর্যোগ বা রবীন্দ্রনাথের ভাষায় প্রকৃতির প্রতিশোধ দেখব, তার আলামত প্রায় শুরু হয়ে গেছে।
এ প্রসঙ্গে একটি ব্যক্তিগত অভিজ্ঞতার কথা বলতে চাই। একবার এক স্কুলে চতুর্থ শ্রেণীর ছাত্রদের জিজ্ঞেস করেছিলাম, মানুষ কি আউটডোর প্রাণী না ইনডোর প্রাণী? তারা অনেকক্ষণ আলোচনা করল, এ নিয়ে তর্ক-বিতর্ক হলো, তারপর সিদ্ধান্তে এল যে মানুষ আসলে আউটডোর প্রাণীই ছিল, ভুল করে বাড়িতে ঢুকে পড়েছে।
শিশুদের টান মুক্তির দিকে; মুক্ত, অবাধ পরিবেশের দিকে। ফলে সংগতভাবেই তাদের পক্ষপাত গেছে প্রকৃতির কোলে থাকার দিকেই। আমরা জানি, ফরাসি দার্শনিক জাঁ জাক রুশো প্রকৃতির কাছে ফিরে যাওয়ার কথা বলেছিলেন। রবীন্দ্রনাথ কবিতায় লিখেছেন লোষ্ট্র-কাষ্ঠ-ইটের নগরী নিয়ে অরণ্য ফিরিয়ে দেওয়ার কথা।
মনে হয়, প্রচার-প্রচারণা চলতে থাকায় আমরা গাছের মূল্য বুঝতে পেরেছি, কিন্তু প্রকৃতি বলতে যে কেবল গাছ নয়, গাছপালা-ভূমি-জলাধার-প্রাণী, নির্মল বাতাস, রোদ—অনেক কিছুর সমাহার, তা আমরা বুঝতে পারি না। আর তাতে উন্নয়নের নামে প্রকৃতির ওপর যথেচ্ছাচার চালানোতে ক্ষান্তি দিচ্ছি না।
ভবিষ্যতে সমস্যার নতুন আরও দিক খুলে যাবে। ২০৫০ সালে পৃথিবীর জনসংখ্যা হয়ে যাবে নয় বিলিয়ন বা ৯০০ কোটি। এখনকার সাড়ে ৬০০ কোটির অন্নসংস্থান নিয়ে হিমশিম খাচ্ছি আমরা। এর ওপর আরও আড়াই শ কোটি যোগ হলে অবস্থা কী রকম দাঁড়াবে, সামাল দেওয়া যাবে কীভাবে, সেটাই আজ ভাবার বিষয়। কথা হলো, সমস্যাটা হয়তো আমরা আঁচ করতে পারছি, কিন্তু বেশির ভাগ মানুষের অভ্যাস হলো, সমস্যা বোঝা হয়ে এসে না দাঁড়ালে এ নিয়ে মুখে কথা বললেও কার্যকর ব্যবস্থা নিতে উদ্যোগী হয় না। বহুদিনের অভ্যাস, বিষয় সম্পর্কে স্পষ্ট ধারণা না থাকা, সমস্যার পরিণতি না বোঝা এবং সর্বোপরি এর চেয়ে অন্য ছোটখাটো বিষয়কে বড় বলে ভাবা আমাদের পুরোনো অভ্যাস।
বাংলাদেশে পরিবেশ দপ্তর আগের তুলনায় বড় হয়েছে, লোকবল বেড়েছে। পরিবেশ নিয়ে সরকার ও এনজিওদের অনেক কাজ আছে, পরিবেশ আদালত তৈরি হয়েছে, সামগ্রিকভাবে জনচেতনা বেড়েছে। তা সত্ত্বেও লোকদেখানো অনুষ্ঠানসর্বস্ব কাজই বেশি হচ্ছে। ঠিকই কৃষিজমি দখল বা ক্রয় করে এবং জলাধার ভরাট করে আবাসন বাড়ছে। গাছ লাগানো বেড়েছে, কিন্তু কী ধরনের গাছ লাগালে ভালো হবে সে বিষয়ে চেতনা বাড়ছে না। পাহাড় কাটা বন্ধ হচ্ছে না, পানির দূষণ বেড়েই চলেছে। আমরা স্বাস্থ্যসম্মতভাবে আবর্জনার ব্যবস্থাপনা শিখছি না। এভাবে পরিবেশবিরোধী কাজের তালিকা দীর্ঘ থেকে দীর্ঘতর করা যাবে।
বাংলাদেশ, বলা হচ্ছে, জলবায়ু পরিবর্তনের অন্যতম শিকার হতে চলেছে। এ নিয়ে কথাবার্তা হচ্ছে, বলা যায় বেশ রাজনীতি হচ্ছে, বুদ্ধিবৃত্তিক কথাবার্তা ও আলাপ-আলোচনা চলছে। কিন্তু সত্যি সত্যি বিষয়ের গভীরতা, ক্ষতির মাত্রা এবং এ সমস্যার আসন্নতা নিয়ে আমরা কি যথেষ্ট সচেতন হলে এ রকম বেপরোয়া ভূমিদস্যুতা চলতে পারত? গ্রাম পর্যন্ত নগরায়ণ ও আবাসনের থাবা বিস্তৃত হতে পারত? আর সরকারের দিক থেকে এ বিষয়ে জরুরি জাতীয় কর্মসূচি কি নেওয়া হতো না? তাতে বিরোধী পক্ষের কি সংযোগ থাকত না বা সরকারের দিক থেকে তাদেরও এ কাজে অংশ নেওয়ার সুযোগ করে দেওয়া হতো না?
আমাদের দেশে ভূমিকম্পের হার আগের চেয়ে বেড়েছে। আশঙ্কা প্রকাশ করা হয়েছে এবং পূর্বাভাস রয়েছে দেশে বড় ধরনের ভূমিকম্পের। আর সাধারণ মানুষও বলাবলি করে থাকে, ঢাকা মহানগরে রিখটার স্কেলে সাত মাত্রার ভূমিকম্প হলেই ভয়াবহ বিপর্যয় হবে। ঢাকাকে বহুদিন ধরে ইট-কংক্রিটের জঙ্গল/জঞ্জাল/বস্তি বলা হচ্ছে। এ নিয়ে অনেক গোলটেবিল, টকশো, সেমিনার, সিম্পোজিয়াম হয়েছে। তাতে ভূমিকম্প বিশেষজ্ঞ, নগর পরিকল্পনাবিদ, জলবায়ু বিশেষজ্ঞ প্রভৃতি বহু রকম বিশেষজ্ঞ তৈরি হয়েছেন। কথাও হচ্ছে প্রচুর, লেখাও হচ্ছে কম নয়। কিন্তু আমাদের অভিযাত্রা উত্তরোত্তর কংক্রিটের জঞ্জাল বাড়িয়ে চলার দিকেই। গাড়ি বাড়ছে, বায়ু-জল-শব্দ দূষণ বাড়ছে। বাড়ছে মানুষ, বাড়ছে প্রাকৃতিক দুর্যোগ; কমছে কৃষিজমি, বিশুদ্ধ জলের প্রাকৃতিক সম্ভার। মানুষে মানুষে সহযোগিতার পরিবর্তে প্রতিযোগিতা বাড়ছে, তা মানবিক থাকছে না, সমাজে অমানবিক নিষ্ঠুরতা বেড়ে চলেছে। মানবের বামনায়ন ও দানবায়ন ঘটছে।
খাদ্য উৎপাদন বেড়েছে, কিন্তু পাল্লা দিয়ে বেড়ে চলেছে খাবারের দাম। সময় কম, প্রায় প্রবল পরাক্রান্ত সুনামির মতোই প্রকৃতির প্রতিশোধের থাবা আমাদের পিছু নিয়েছে। কেবল আমাদের নয়, শুধু জাপানের নয়, গোটা বিশ্বের।
জাপানের ভূমিকম্প-সুনামি-পরবর্তী বিপর্যয় হিসেবে এই ধ্বংসের অংশরূপে আণবিক চুল্লির বিকিরণ ও আণবিক বিপর্যয় কি শেষ পর্যন্ত ঠেকানো যাবে? আমরা ভয়ানক পরিস্থিতি তৈরি হওয়ার আগে ভয় পেতে চাইছি না, তবে বোকার স্বর্গেও বাস করতে পারি না। পরিস্থিতি সাবধানতা ও ভবিষ্যৎ নিয়ে সতর্ক হওয়ার বারতা দিচ্ছে।
আমাদের নতুন করে অনেক কিছুই ভাবতে হবে। ক্রুদ্ধ প্রকৃতি সে রকম বারতাই আমাদের পাঠাচ্ছে। আরও সরল সাদাসিধে জীবনের কথা ভাবতে হবে, তাতেই মুক্তি।
রবীন্দ্রনাথের গান মনে পড়ছে—
আমার মুক্তি আলোয় আলোয় এই আকাশে
আমার মুক্তি ধুলায় ধুলায় ঘাসে ঘাসে। 
</doc>

<doc>
বিশ্বায়ন
সংস্কৃতির মিশ্রণ: সংঘাত ও বিকল্প
এবারের পয়লা বৈশাখ খুব জাঁকজমক ও স্বতঃস্ফূর্ততার সঙ্গে পালিত হয়েছে। সাংস্কৃতিক অনুষ্ঠান, বৈশাখী মেলা, বৈশাখী খাওয়া, মিছিল-উৎসব, উৎসবে ব্যবহূত বিচিত্র-রঙা পোস্টার, ব্যানার, মুখোশ, ভেঁপু, শব্দিত যন্ত্র এবং জন্তু-জানোয়ার ও পাখির বড় বড় চলমান বাঁশের তৈরি কাগজে মোড়ানো মূর্তি ছিল উৎসবের উপকরণ। সারা দিনই ঢাকা, চট্টগ্রামসহ সব শহরের বড় বড় রাস্তায় নেমে আসা জনতার ঢলে নাচ-গান, মুখে-হাতে রঙের নকশা ফোটানো এবং ছবি তোলা ও ভিডিও ধারণের আগ্রহ স্বচক্ষে দেখে মনে হয়েছে, পয়লা বৈশাখের অনুষ্ঠানে এবার সব বয়সের মানুষের অংশগ্রহণ ছিল ব্যাপক।
মানুষের এই ব্যাপক অংশগ্রহণকে ইতিবাচক সূত্র মনে করে আজ আলোচনা করতে চাই যে কীভাবে বাঙালি সংস্কৃতির সঙ্গে অন্যান্য সংস্কৃতির সম্পর্কটা ব্যাখ্যা করা যায়। আমার আলোচনায় তিনটে পরস্পরনির্ভর প্রশ্ন তুলে আনব: বাঙালি সংস্কৃতির সঙ্গে অন্যান্য সংস্কৃতির সম্পর্ক কি সংঘাতমূলক, নাকি সহযোগিতামূলক, নাকি শক্তিশালী বিকল্প সংস্কৃতি তৈরির প্রয়োজনীয়তামূলক?
এ প্রসঙ্গে যাওয়ার আগে আধুনিক সাংস্কৃতিক নৃতত্ত্ববিদদের সংস্কৃতি সম্পর্কে ধারণার পরিচিতি দেওয়া দরকার। রোনাল্ডো রিসাল্টো, ঔপন্যাসিক ও নৃতত্ত্ববিদ অমিতাভ ঘোষসহ অনেকে বলছেন, সংস্কৃতির যে একটি মৌল-পরিচয় খোঁজা হয় সেটি আসলে মানব-ইতিহাসের কোনো পর্যায়ে বিদ্যমান ছিল না। সব মৌল সমাজই চিরদিন অন্য সংস্কৃতির সঙ্গে মিশে পুষ্ট হয়েছে। হোমি কে ভাবা তাঁর লোকেশন অব কালচার গ্রন্থের একটি রচনায় বলেছেন, সমাজের প্রান্তসীমায় একটি মৌল সংস্কৃতির সঙ্গে অন্য সংস্কৃতির যে লেনদেন বা বনিবনা হয়, তরল হলেও সেটিই একটি সমাজের মূল সংস্কৃতিকে সংজ্ঞায়িত করে। আমেরিকান নৃতত্ত্ববিদ জেমস ক্লিফোর্ড সংস্কৃতির বাতাবরণকে রেলস্টেশন বা বিমানবন্দরের ট্রানজিট লাউঞ্জের সঙ্গে তুলনা করেছেন। যাত্রী আসছে-যাচ্ছে, নতুন পরিচিতি হচ্ছে, পরিচিতি ভাঙছে, আবার নতুন পরিচিতি তৈরি হচ্ছে। সংস্কৃতির এই মিশ্রণ বা হাইব্রিডাইজেশনমুখী চরিত্র লক্ষ করে আরেকজন নৃতত্ত্ববিদ রবার্ট ডিক্সন সংস্কৃতিকে পোরাস বা ছিদ্রসর্বস্ব বা চালুনিসম বলেছেন। চালুনির যেমন শত ছিদ্র থাকে, সংস্কৃতিরও তাই।
আমাদের দেশের প্রেক্ষাপটে বাঙালি সংস্কৃতির সঙ্গে তিনটে জোরালো সংস্কৃতির দ্বান্দ্বিক সম্পর্ক দেখতে পাই। ইংরেজি বা পশ্চিমা সংস্কৃতি, আরবি বা মধ্যপ্রাচ্যের সংস্কৃতি এবং হিন্দি বা ভারতীয় সংস্কৃতি।
ইংরেজির সঙ্গে আমাদের প্রেম-দ্বেষ বা লাভ-হেইট সম্পর্ক অনেক দিনের। তারা আমাদের শাসন করে শিখিয়েছে, আমরা তাদের চেয়ে সব বিষয়ে নিকৃষ্ট। আমরাও সেটা মেনে নিয়ে গর্ব করে স্কুলগামী শিশুর মায়ের মতো প্রতিবেশী মাকে বলি যে, ‘আমার ছেলে না, আপা, বাংলা একদম পারে না!’ অথচ আমরা যদি জানি যে ৪৫০ বছর আগে ইংরেজ দেশপ্রেমিক ভাষাবিদদের তাড়না ছিল লাতিন ও ফরাসি ভাষা হটিয়ে ইংরেজিকে মাতৃভাষা হিসেবে সর্বত্র প্রতিষ্ঠা করা, তাহলে বুঝব আমাদের দৃষ্টিভঙ্গি কতটা ভুল। আমরা কেন তাই মনে করি না যে এখন থেকে চেষ্টা করলে একদিন বাংলাও বিশ্বব্যাপী শক্তিশালী ভাষা হিসেবে প্রতিষ্ঠিত হবে? ইংরেজি এখন প্রধান বিশ্বভাষা, সে জন্য আমাদের ঐতিহাসিকভাবে প্রাপ্ত ইংরেজি-ঐতিহ্য আমাদের এ ভাষায় সড়গড় থাকার ব্যাপারে সুবিধাজনক অবস্থানে রেখেছে। তাই বলে ১৬ কোটি লোক ইংরেজিতে সড়গড় হবে, এটা ভাবা অবাস্তব। কারণ, তৃতীয় বাক্যের পর ইংরেজি জানা শিক্ষিত লোকের সংখ্যা বাংলাদেশে শতকরা হিসাবে বিয়োগের দিকে আছে। সাহিত্য নিয়ে বলি, কবি কায়সার হক ইংরেজিতে কবিতা লেখেন, কারণ ইংরেজি তাঁর কাছে স্বতঃস্ফূর্তভাবে আসে। তিনি উঁচুদরের কবিও। কিন্তু আরেকজন কায়সার হক আসতে ২০-৩০ বছর সময় নেবে, সে সময়ের মধ্যে বাংলায় বহু-বহু কবি জন্মাবেন, যাঁরা বাংলায় কবিতা লিখে নাম করবেন। দেশের সংস্কৃতি বা কবিতা তো ইংরেজিতে কবি তৈরি হওয়ার জন্য থেমে থাকবে না। আবার আরেকটা আন্তর্জাতিক সত্য দেখুন, পৃথিবীর বহু দেশের ইংরেজি জানার মান বাংলাদেশের মানের চেয়ে অনেক অনেক নিচে। যেমন মালয়েশিয়া, থাইল্যান্ড, ইন্দোনেশিয়া বা চীন ও জাপান। কিন্তু এদের সংস্কৃতি ও জীবনযাপনের মান বাংলাদেশের চেয়ে অনেক ওপরের সূচকে আছে।
ঢাকা বিশ্ববিদ্যালয়কে প্রাচ্যের অক্সফোর্ড কথিত করে আমরা ইংরেজি সংস্কৃতিকে গ্রহণ করার মানসিকতার মাধ্যমে যে দাস্যানুবৃত্তির সৃষ্টি করেছিলাম, ঠিক সেই একই মেজাজে আমরা ধর্মীয় দিক থেকে ভুলভাবে মনে করি যে বাংলাদেশ ইসলামি দেশ হওয়ার অর্থ হলো এর জলবায়ু হতে হবে মরু প্রকৃতির; এর আরাধ্য বৃক্ষ হবে বটগাছ নয়, খেজুর গাছ; এর প্রামাণ্য জীব হবে দুম্বা বা আরবীয় ভেড়া, ইলিশ মাছ নয়। আর বাংলাদেশিদের পরিধান হবে লুঙ্গি, গামছা বা শাড়ি নয়, আপদমস্তক মোড়ানো জোব্বা। আবহাওয়ার আর্দ্রতার আধিক্যের প্রশ্নটি যেন ধর্তব্যে আনার মতো নয়। গায়ের চামড়া ঘামে ভিজে অসুস্থ হয়ে যাক শরীর, কিন্তু কাপড়টা মোড়ানো থাক। এ প্রচেষ্টায় নিয়ত থেকে সমাজের একটি ধর্মবাদী অংশ ধর্মকে মৌলবাদীরূপে ব্যাখ্যা করে সময়ে সময়ে দেশে অশান্তির সৃষ্টি করছে। অথচ পরিষ্কার কথা হলো, ধর্ম কাজ করে মানুষের মনে, দেশের ভূগোলের ওপর নয়। খ্রিষ্টান ধর্ম মরুভূমিময় মধ্যপ্রাচ্য থেকে জন্ম নিয়ে একদিকে গেছে শীতপ্রধান ইংল্যান্ড ও রাশিয়ায়, অন্যদিকে গেছে নিরক্ষীয় অঞ্চলের দেশ ব্রাজিলে, কিংবা প্রশান্ত মহাসাগরের সামোয়া দ্বীপপুঞ্জে। খ্রিষ্টান ধর্ম মানুষের মন বদলাতে পেরেছে, কিন্তু ভূগোল বদলাতে পারেনি। এক এক দেশের খ্রিষ্টানরা এক এক দেশের জলবায়ু অনুযায়ী পোশাক পরে, জীবনযাপন করে এবং ভাষানুযায়ী কথা বলে।
আরেকটা কথা হলো, ধর্ম একটা ভাষাকে নির্ভর করে প্রচারিত ও প্রসারিত হলেও, ধর্মের পরিচয় হচ্ছে সাম্প্রদায়িক, কিন্তু ভাষার পরিচয় অসাম্প্রদায়িক। ভাষার কাজ হলো অনেকটা টাকার মতো। টাকা দিয়ে যেমন ভালো কাজ করা যায়, আবার খারাপ কাজও করা যায়, তেমনি সব ভাষাই মানবসমাজের সব রকম আজ্ঞা পালন করতে প্রস্তুত। এটাকে সাম্প্রদায়িক কাজে যেমন তেমনি অসাম্প্রদায়িক কাজেও ব্যবহার করা যায়। এক অর্থে, ভাষা হচ্ছে মানবসমাজের প্রয়োজন মেটানোর জন্য সবচেয়ে বড় দাস। সে জন্য যে ভাষায় ধর্মগ্রন্থ লেখা হতে পারে, সে ভাষায় আবার ইতর গ্রন্থও লেখা হতে পারে। একক নিজস্ব পরিচয়ে ভাষার মধ্যে কোনো পবিত্রতা বা অপবিত্রতা নেই।
উপরিউক্ত ব্যাখ্যাটি মেনে নিলে বুঝব যে মধ্যপ্রাচ্যের সংস্কৃতি বাঙালি সংস্কৃতির ওপর জোর করে চাপানোর কায়দাটি কেন ফলপ্রসূ হচ্ছে না।
বাঙালি সংস্কৃতির ওপর তৃতীয় হামলাটি আসছে ভারতের হিন্দি সংস্কৃতি থেকে। সম্ভবত পৃথিবীতে সবচেয়ে দ্রুত প্রসারণশীল সংস্কৃতি এখন হিন্দি। শুনেছি গোটা মধ্যপ্রাচ্য এবং আফ্রিকার অধিকাংশ দেশ হিন্দি সংস্কৃতির সমঝদার। হিন্দি গান, নাচ, চলচ্চিত্র এবং হিন্দি টিভি চ্যানেলগুলো বাংলাদেশের সাধারণ্যের গৃহে দৃশ্যমান সমস্যা হিসেবে দেখা দিচ্ছে। বিশেষ করে, বিবাহ-সম্পর্কিত অনুষ্ঠানাদিতে এবং টিভির বিনোদনমূলক অনুষ্ঠানগুলোতে স্পষ্ট দেখা যাচ্ছে যে হিন্দি সংস্কৃতির আবেদন যুবসমাজের কাছে ব্যাপকভাবে আদৃত হচ্ছে। এদের কথাবার্তার ধরন, চালচলন, পোশাক-আশাকের চেহারায় সবকিছুতে হিন্দি সংস্কৃতির ছায়া খুঁজে পাওয়া যায়। আর বাংলাদেশের সিনেমা ও নাটক ন্যক্কারজনকভাবে হিন্দি সংস্কৃতির অনুসারী।
তবে পশ্চিমা ও মধ্যপ্রাচ্যের প্রভাবের তুলনায় হিন্দি প্রভাবের পার্থক্য হলো এই যে, প্রথম দুটি তাত্ত্বিকভাবে এবং ভাষাগতভাবে বাঙালি সংস্কৃতির বিকাশের পথে অন্তরায়, কিন্তু হিন্দির প্রভাবটা মনোজগতের গভীরে ক্রিয়াশীল নয়। এটার দৌড় বিয়েবাড়ির গায়েহলুদ অনুষ্ঠান পর্যন্ত বিস্তৃত। আরেকটা কারণ, কেন হিন্দি সংস্কৃতির প্রভাবটা প্রভাব বলে মনে হয় না সেটা হচ্ছে, ঐতিহাসিক ও ভৌগোলিক কারণে বাঙালি সংস্কৃতির কাছাকাছি সংস্কৃতি হচ্ছে হিন্দি সংস্কৃতি। সে জন্য কোনো কিছু জোর করে ভাবতে হবে বা বদলাতে হবে, এমন চাপ বাঙালির মনের ওপর হিন্দি সংস্কৃতির দ্বারা সৃষ্টি হয় না।
তাহলে বাঙালি সংস্কৃতি ওপরের তিনটি সংস্কৃতির সঙ্গে সংঘাতমূলক সম্পর্কের মধ্যে থাকবে? না। আলোচনার সূত্রপাতে বলেছি, সংস্কৃতিতে মিশ্রণই ঐতিহাসিকভাবে সত্য। এখানে ইংরেজি সংস্কৃতির প্রভাব যেমন থাকবে, তেমনি থাকবে মধ্যপ্রাচ্যের সংস্কৃতির প্রভাবও, আর তেমনি থাকবে উঠতি হিন্দি সংস্কৃতির প্রভাব। ব্যাপারটা হচ্ছে, বাঙালি সংস্কৃতির সঙ্গে অপরাপর সংস্কৃতির সহযোগিতামূলক বাতাবরণ তৈরি হতে হবে। এমনভাবে ভারসাম্যটা রক্ষা করতে হবে যাতে বাঙালি সংস্কৃতি আগ্রাসনের হুমকির মুখে না পড়ে।
তবে ওপরে যে সহযোগিতার কথা বললাম, বর্তমানে আমাদের সমাজ যে অবস্থানে আছে তাতে সহযোগিতা করতে গেলেই বাঙালি সংস্কৃতি চাপের মুখে পড়বে। তৃতীয় যে সমাধানের কথা বলেছিলাম সেটি, আমার মতে, সর্বোৎকৃষ্ট পন্থা। অর্থাৎ বিকল্প (এখানে বাঙালি সংস্কৃতির প্রচার ও প্রসার) পন্থার জোর বাড়াতে হবে। একসময় আমরা গুড় খেতাম। চিনি এসে এমন একটা জোরদার বিকল্প সৃষ্টি করল যে মানুষ গুড়ের কথা ভুলেই গেল। বা গুড়ের বাজারই উঠে গেল। তেমনি সব ক্ষেত্রে যদি কেবলই বাংলা এবং বাঙালি সংস্কৃতির সংযোজন বরাবর বৃদ্ধি পেতে থাকে, তখন অন্য সংস্কৃতির প্রভাবগুলো আপনাতেই মিইয়ে আসবে। এককালে আমাদের নারীরা ভারতীয় সিল্ক না হলে পরতেন না। এখন রাজশাহী, টাঙ্গাইল সে বাজার দখল করেছে। এভাবে সর্বত্র—বাসগৃহ তৈরির সরঞ্জামাদি থেকে শুরু করে রাস্তার বিটুমিন পর্যন্ত, বিদেশি মুদ্রণের পরিবর্তে দেশীয় মুদ্রণ, চিকিৎসা সরঞ্জামাদি ও ওষুধ, দেশীয় বাংলায় ওয়েবসাইট, দেশে তৈরি বাণিজ্যিক জাহাজ, সবগুলোর যদি অর্থনৈতিকভাবে বাংলাদেশে উৎপাদন হতে থাকে, দেখা যাবে যে জীবনযাপনে বাঙালি সংস্কৃতির মূল্যবোধ অনেক প্রবল হচ্ছে।
আমার দৃঢ় বিশ্বাস, বাংলাদেশ জেগে উঠছে সাম্প্রতিক সময়ে এবং একটি অগ্রসরমাণ সমাজের চিহ্ন হলো, নিজেদের সংস্কৃতিকে চিহ্নিতকরণ, অন্য সংস্কৃতির সঙ্গে মেলবন্ধন তৈরি করা এবং বিপুল পরিমাণে নিজস্ব সংস্কৃতির উপাদানগুলোকে সামাজিক এবং অর্থনৈতিকভাবে পুনঃপুন উৎপাদন করা। এই প্রক্রিয়াগুলো এখন খুব সজাগ বাংলাদেশে।
কবি আহসান হাবীবের ভাষায়, এখন আমাদের হচ্ছে ‘আশায় বসতি’। 
</doc>

<doc>
বিদ্যুৎ উৎপাদন
বহুমাত্রিক জ্বালানি ব্যবহারের বিকল্প নেই
বর্তমানে দেশে বিদ্যুতের চাহিদার তুলনায় অপর্যাপ্ত উৎপাদন জনজীবনে যে কঠিন যন্ত্রণা বয়ে এনেছে, তার স্বরূপ বর্ণনার কোনো প্রয়োজন নেই। সরকারি ভাষ্যমতে, বিদ্যুতের সর্বোচ্চ চাহিদা ছয় হাজার মেগাওয়াটের বিপরীতে সর্বোচ্চ উৎপাদন চার হাজার থেকে সাড়ে চার হাজার মেগাওয়াট, অর্থাৎ লোডশেডিংয়ের পরিমাণ সর্বোচ্চ দেড় থেকে দুই হাজার মেগাওয়াট। সরকার বিষয়টি গুরুত্বের সঙ্গে সামাল দেওয়ার চেষ্টা করছে, তা তার কার্যকলাপে দৃশ্যমান হলেও এখন পর্যন্ত পরিস্থিতি সহনীয় পর্যায়ে আসেনি বা কবে নাগাদ আসবে, তার কোনো নিশ্চয়তা নেই।
বিদ্যুতের চাহিদা বছরে ৭ থেকে ১০ শতাংশ হারে বেড়ে চলেছে। সরকারি ভাষ্য অনুযায়ী, ২০১৫ সালে দেশে বিদ্যুতের চাহিদা বেড়ে দাঁড়াবে সর্বোচ্চ ১০ হাজার এবং ২০২০ সালে ১৪ হাজার মেগাওয়াটে। উদ্বেগের কথা হলো, এত বিদ্যুৎ উৎপাদনে নিকট ভবিষ্যতে জ্বালানির জোগান কীভাবে হবে, তার কোনো গ্রহণযোগ্য চিত্র সরকারের হাতে আছে বলে মনে হয় না।
কিন্তু এ বিষয়ে সরকারি ভাষ্য জাদুকরিভাবে সহজ। সরকার বলছে, ২০১২ সালে সর্বোচ্চ সাড়ে সাত হাজার মেগাওয়াট চাহিদার বিপরীতে সর্বোচ্চ উৎপাদন হবে সাত হাজার ২০০ মেগাওয়াট, অর্থাৎ লোডশেডিং কমে গিয়ে প্রায় ৩০০ মেগাওয়াট হবে। আর ২০১৩ সাল হবে সেই সুবর্ণ বছর, যখন দেশে কোনো লোডশেডিং থাকবে না। সে বছর বিদ্যুতের সর্বোচ্চ চাহিদা আট হাজার ৩০০ মেগাওয়াটের বিপরীতে সর্বোচ্চ উৎপাদন হবে আট হাজার ৯০০ মেগাওয়াট। আর তার পরবর্তী সব বছরে, সরকারি ভাষ্যমতে, বিদ্যুৎ উৎপাদনের মাত্রা চাহিদার ওপরে অবস্থান করতে থাকবে (বিদ্যুৎ মন্ত্রণালয় কর্তৃক প্রকাশিত ক্রোড়পত্র, ১০ ডিসেম্বর ২০১০)। এক অস্থির যন্ত্রণাপীড়িত জনগোষ্ঠীকে এমন সান্ত্বনাবাণী শোনালেও বাস্তব যে বহুগুণে কঠিন, তা বলাই বাহুল্য; বিদ্যমান একটি দুর্বল বিদ্যুৎ ব্যবস্থাপনার সমাধান-প্রক্রিয়া যেখানে ১০ বছর আগে শুরু করা উচিত ছিল, তা শুরু হয়েছে অনেক দেরি করে।
কয়েক দশক ধরে দেশের বিদ্যুৎ উৎপাদনকে মূলত গ্যাসভিত্তিক (৮০ থেকে ৯০ শতাংশ) একক জ্বালানিনির্ভর করে রাখা সরকারি মহলের অদূরদর্শিতার সাক্ষ্য বহন করে। কেবল তা-ই নয়, এটিকে বর্তমান বিদ্যুৎ-সংকটের অন্যতম কারণ হিসেবে চিহ্নিত করা যায়। আর এর সমাধান হবে একক জ্বালানি-নির্ভরতা থেকে বের হয়ে বহুমাত্রিক জ্বালানি পন্থা অবলম্বন করা। নিচে বিদ্যুৎ উৎপাদনে দেশের গ্যাস, কয়লা ও পারমাণবিক জ্বালানির বর্তমান ও ভবিষ্যৎ দৃশ্যপটের ওপর আলোকপাত করা হয়েছে।
প্রাকৃতিক গ্যাস: বর্তমানে দেশে প্রাকৃতিক গ্যাস ঘাটতি দিনে প্রায় ৫০০ মিলিয়ন ঘনফুট, যার কারণে উল্লেখযোগ্য পরিমাণ কম বিদ্যুৎ উৎপাদিত হচ্ছে। সরকারি-বেসরকারি গ্যাস অনুসন্ধান ও উন্নয়ন-প্রক্রিয়ায় চলমান বাধাসমূহ দূর করতে পারলে গ্যাস পাওয়ার সম্ভাবনা বৃদ্ধি পাবে। দেশের সমুদ্র অঞ্চলে গ্যাস অনুসন্ধান কার্যক্রম পুনরায় শুরু করতে না পারার ব্যর্থতা সরকারি দুর্বলতার প্রতিফলন। প্রতিবেশী ভারত ও মিয়ানমারের সমুদ্র গ্যাস কার্যক্রম তৎপরতা ও সাম্প্রতিক সাফল্য বাংলাদেশের জন্য অর্থবহ হলেও এ দেশের সমুদ্র গ্যাস কার্যক্রমের বর্তমান স্থবিরতা দেশের জ্বালানি-সংকটকে কেবল দীর্ঘায়িত করতে সাহায্য করবে।
বর্তমান গ্যাস-সংকট মেটাতে যে ত্বরিত ব্যবস্থা সরকার নিতে যাচ্ছে, তার মধ্যে চালু গ্যাসক্ষেত্রসমূহে উৎপাদন-কূপের সংখ্যা বাড়ানো সঠিক পন্থা। তবে দেশীয় গ্যাস ব্যবস্থাপনার একটি বিষয় বিস্ময়কর। আজ প্রায় ছয় বছর হয়ে গেল, দেশের সর্ববৃহৎ তিতাস গ্যাসক্ষেত্রে গ্যাস লিক হয়ে মাটি ফেটে বের হয়ে চলেছে। নিজস্ব বিশেষজ্ঞ কমিটির সুপারিশ সত্ত্বেও আজ পর্যন্ত এটি সমাধানের কোনো উদ্যোগ নেওয়া হয়নি। দীর্ঘদিন ধরে বের হয়ে যাওয়া বিপুল পরিমাণ গ্যাসের ক্ষতি তো রয়েছেই, তার সঙ্গে দেখা দিয়েছে তিতাস গ্যাসক্ষেত্র উন্নয়নে জটিলতা। তিতাস গ্যাসক্ষেত্রে জরুরি ভিত্তিতে চারটি কূপ খননের জন্য নিয়োগপ্রাপ্ত বিদেশি একটি কোম্পানি গ্যাস লিকেজের কারণে এ কাজ করতে অপারগতা প্রকাশ করেছে। পরে রাশিয়ার সরকারি গ্যাস কোম্পানিকে এ কাজে নিয়োগের ব্যবস্থা গ্রহণ করা হয়, কিন্তু বিশেষজ্ঞ মহলে অনেকে মনে করেন, তিতাস গ্যাসক্ষেত্রে দীর্ঘদিনের গ্যাস লিক সমস্যা এটি উন্নয়নে বাধার সৃষ্টি করবে। বিশ্বের কোনো দেশে নিজস্ব গ্যাসসম্পদ বিনষ্টে এ রকম দায়িত্বহীন ব্যবস্থাপনার উদাহরণ নেই। এদিকে বাংলাদেশের বাজারে গ্যাসের দাম যেখানে ইউনিটপ্রতি দুই থেকে তিন ডলার, সেখানে ইউনিটপ্রতি ১০ থেকে ১২ ডলার মূল্যে এলএনজি আমদানির সরকারি পরিকল্পনা কোনো অর্থে যৌক্তিক নয়।
কয়লা: বর্তমানে একটি কয়লাভিত্তিক বিদ্যুৎকেন্দ্র (বড়পুকুরিয়া ২৫০ মেগাওয়াট) থেকে দেশে মোট উৎপাদিত বিদ্যুতের মাত্র ৪ শতাংশ সরবরাহ হয়। কয়লাভিত্তিক বিদ্যুৎ উৎপাদন খরচ তুলনামূলক কম হওয়ায় বিদ্যুৎ উৎপাদনে কয়লার ব্যবহার উল্লেখযোগ্যভাবে বৃদ্ধি করার ব্যাপারে সবাই একমত পোষণ করে। খুলনা ও চট্টগ্রামে দুটি বৃহৎ (প্রতিটি ১৩২০ মেগাওয়াট) কয়লাভিত্তিক বিদ্যুৎকেন্দ্র ছাড়াও বর্তমানে আরও বেশ কটি কয়লাভিত্তিক কেন্দ্র প্রতিষ্ঠার পরিকল্পনা বাস্তবায়নের পথে রয়েছে। সরকারি ভাষ্যমতে, ২০১৫ সালের মধ্যে দেশে কয়লাভিত্তিক কেন্দ্র থেকে মোট সাড়ে চার হাজার মেগাওয়াট বিদ্যুৎ উৎপাদিত হবে, যা কিনা দেশের মোট উৎপাদিত বিদ্যুতের প্রায় ৪৫ শতাংশ।
দেশে বর্তমানে প্রতিদিন তিন হাজার টন কয়লা উৎপাদিত হয়। ওপরের পরিকল্পনামাফিক বিদ্যুৎ পেতে হলে ২০১৫ সাল নাগাদ কয়লার প্রয়োজন হবে প্রতিদিন প্রায় ৩০ হাজার টন। প্রশ্ন হলো, এই কয়লা আসবে কোথা থেকে? তা কি দেশের নিজস্ব মজুদ থেকে, নাকি বাইরে থেকে আমদানির মাধ্যমে? আমদানি করা কয়লার দাম পড়বে বেশি এবং তার জন্য অবকাঠামোগত প্রস্তুতি নিতে হবে। অনেকের মতে, দেশের মাটির নিচে পর্যাপ্ত কয়লা রেখে দীর্ঘ মেয়াদে বিদেশ থেকে কয়লা কেনার সিদ্ধান্ত ভুল বলে বিবেচিত হবে। কিন্তু বাংলাদেশে কয়লা খনন ও উত্তোলনের বিষয়টি জটিলতার পাকে পড়ে আটকে রয়েছে।
বড়পুকুরিয়া খনি প্রমাণ করেছে, ভূগর্ভস্থ খনির (২০ শতাংশ কয়লা উত্তোলনযোগ্য) মাধ্যমে দেশে কয়লার চাহিদা মেটানো যাবে না এবং এ পদ্ধতির খনি বিদ্যমান ভূ-কাঠামোতে পরিচালনা করা কঠিন। কিন্তু এ কথাও ঠিক যে বাংলাদেশের মতো পানিবাহী ভূতাত্ত্বিক পরিবেশে উন্মুক্ত পদ্ধতির কয়লাখনি (৯০ শতাংশ কয়লা উত্তোলনযোগ্য) চালানোর জটিলতাও সমপরিমাণ। বিজ্ঞান ও কারিগরি উৎকর্ষের এই যুগে খনি নির্মাণ-জটিলতাকে কাটিয়ে ওঠা যাবে, তা অনেকেই বিশ্বাস করেন। কিন্তু মূল সমস্যা যতটা না কারিগরি, তার চেয়ে বেশি সামাজিক। উর্বর মাটিতে শস্য ফলানো এক বিরাট জনগোষ্ঠীকে জমি থেকে সরিয়ে দিতে হলে জনগণের সম্মতি অর্জন করা অত্যাবশ্যক।
এ দেশের উন্মুক্ত কয়লাখনি পরিকল্পনা বাস্তবায়নে ঘটেছে ঠিক উল্টোটা। ফুলবাড়ীতে জনগণকে উত্তেজিত করে মারমুখী বাহিনী দিয়ে তাড়া করে গুলি করে মারা হলো প্রতিবাদী মানুষকে। পরে ঘটনার সিঁড়ি দিয়ে উঠে এলেন রাজনীতিবিদ, বিরোধী দলের প্রধানসহ অনেকে। পুরো ব্যাপারটি রাজনৈতিক মোড়কে মুড়িয়ে ওই অঞ্চলের জনগণকে একটি খনিবিরোধী সংগ্রামী শক্তি উপহার দিয়ে আসা হলো। এখন কারিগরি জ্ঞানে সর্বাভিজ্ঞ ব্যক্তি যদি সেখানে উন্মুক্ত খনি পদ্ধতির কারিগরি যৌক্তিকতা বোঝাতে আসেন, তবে তা অর্থহীন নয় কি? বাংলাদেশ সরকার উন্মুক্ত খনি স্থাপনে সত্যিকারভাবে আগ্রহী হলে তাকে প্রথমে জনগণের সঙ্গে সমঝোতা করে কয়লাখনির বিষয়ে তাদের আস্থা ও সম্মতি অর্জনে সচেষ্ট হতে হবে। প্রস্তাবিত খনি এলাকায় বসবাসরত জনগণের স্বার্থসংশ্লিষ্ট সব বিষয়ের সন্তোষজনক সমাধান উপস্থিত করে তাদের রাজি করাতে না পারলে সেখানে খনন নকশা নিয়ে যাওয়া অর্থবহ হবে না।
পারমাণবিক জ্বালানি: পারমাণবিক বিদ্যুৎ পরিকল্পনা দীর্ঘ চার দশক সুপ্ত অবস্থায় থাকার পর সম্প্রতি বাংলাদেশ রাশিয়ার সঙ্গে এক চুক্তি স্বাক্ষর করে, যাতে রূপপুরে দুটি (প্রতিটি এক হাজার মেগাওয়াট) পারমাণবিক রিয়্যাক্টর স্থাপনের মাধ্যমে বিদ্যুৎ উৎপাদন শুরু করা হবে। চুক্তি অনুযায়ী, রাশিয়া বিদ্যুৎকেন্দ্র স্থাপন, পারমাণবিক জ্বালানি সরবরাহ ও ব্যবহূত জ্বালানি ফেরত নেওয়ার ব্যবস্থা করবে। বর্তমান পরিকল্পনা অনুযায়ী, ২০১৭ সালে বিদ্যুৎ উৎপাদন শুরু করা যাবে বলে জানানো হয়। তবে বিশেষজ্ঞ মহল মনে করে, নতুন পারমাণবিক বিদ্যুৎকেন্দ্র স্থাপনে সাত থেকে ১০ বছর সময় লেগে থাকে, আর বাংলাদেশে এই প্রথম পারমাণবিক বিদ্যুৎকেন্দ্র স্থাপনের জন্য কোনো ধরনের অবকাঠামো নেই, তাই তা চালু হতে ন্যূনতম ১০ বছর লাগবে। অর্থাৎ ২০১২ সালে নির্মাণকাজ শুরু হলে ২০২২ সালে বাংলাদেশ পারমাণবিক বিদ্যুৎ পেতে পারে।
সম্প্রতি জাপানে ফুকুশিমা পারমাণবিক বিদ্যুৎকেন্দ্রে সংঘটিত ভয়াবহ দুর্ঘটনার পরিপ্রেক্ষিতে অনেকে বাংলাদেশে পারমাণবিক কেন্দ্র স্থাপন না করার পরামর্শ দিয়ে থাকেন। উল্লেখ্য, অতি শক্তিশালী ভূমিকম্পেও কেন্দ্রটি দুর্ঘটনাকবলিত হয়নি, বরং এরপর সংঘটিত সুনামির পানির জোয়ারে কেন্দ্রটির শীতাতপ ব্যবস্থাপনা ভেসে গেলে তাতেই তা দুর্ঘটনাকবলিত হয়। বাংলাদেশের রূপপুর ভূমিকম্পপ্রবণ এলাকায় অবস্থিত নয়, আর সেখানে সুনামি হওয়ার কোনো আশঙ্কা নেই। সেই অর্থে ফুকুশিমার সঙ্গে রূপপুরের তুলনা করা ঠিক নয়। পারমাণবিক বিদ্যুৎকেন্দ্রে দুর্ঘটনা হওয়া বিরল ঘটনা, যদিও তা হলে ভয়াবহ রূপ নিতে পারে। ১৯৫৪ সালে সোভিয়েত ইউনিয়নে বিশ্বের প্রথম পারমাণবিক বিদ্যুৎকেন্দ্র স্থাপনের পর বিশ্বব্যাপী চালু ৪৪০টিরও বেশি কেন্দ্রের মধ্যে আজ পর্যন্ত কেবল তিনটি বড় দুর্ঘটনা ঘটে। প্রতিটি দুর্ঘটনার পরবর্তী সময়ে নির্মিত কেন্দ্রসমূহ আরও সতর্ক নকশা ও ব্যবস্থাপনাসহ তৈরি করা হয়। যুক্তরাষ্ট্রে পারমাণবিক কেন্দ্রের সংখ্যা ১০৪টি, জাপানে ৫৫, ফ্রান্সে ৫৮, রাশিয়ায় ৩২, দক্ষিণ কোরিয়ায় ২১ ও ভারতে ২০টি। ভারতে বর্তমানে আরও চারটি পারমাণবিক কেন্দ্র নির্মাণাধীন রয়েছে এবং আরও ২০টি নির্মাণ পরিকল্পনার অধীনে আছে। বিশ্বব্যাপী চালু, নির্মাণাধীন ও নির্মাণ পরিকল্পনাধীন পারমাণবিক কেন্দ্রসমূহের পূর্ণ তালিকা বিবেচনায় আনলে বাংলাদেশে একটি পারমাণবিক কেন্দ্র স্থাপনের পরিকল্পনা খুব ঝুঁকিপূর্ণ বা অযৌক্তিক বলে মনে হয় না।
</doc>

<doc>
সপ্তাহের হালচাল
যাহারা তোমার বিষাইছে বায়ু
কিছু মন্ত্রী-আমলা-উপদেষ্টা মাঝেমধ্যে এমনসব কথা বলে বসেন যে এর ব্যাখ্যা দিতে দিতে সরকার নাস্তানাবুদ হয়ে যায়। শেয়ার কেলেঙ্কারির হোতাদের কারসাজি উদ্ঘাটনে সরকার তদন্ত কমিটি গঠন করলেও প্রতিবেদন প্রকাশ করল না। অর্থমন্ত্রী অবশ্য বলছেন, শিগগিরই প্রকাশ করা হবে। তবে কিছু বিষয়ে আরও তদন্ত দরকার। কিন্তু মানুষ তো অত ঘোরপ্যাঁচ বোঝে না। তারা ধরে নিয়েছে, প্রভাবশালী টাকাওয়ালাদের রক্ষা করতে চায় সরকার। যারা শেয়ার মার্কেটে চক্রান্ত করে ধস নামিয়ে সাধারণ বিনিয়োগকারীদের পথে বসাল, সরকার কিনা তাদের নাম প্রকাশে অনিচ্ছুক! এখন সরকারকে বারবার ব্যাখ্যা দিতে হচ্ছে যে তারা নাকি প্রকৃত অভিযুক্ত ব্যক্তিদের বিরুদ্ধে ব্যবস্থা নিতে দ্বিধা করবে না। অথচ এখনো পর্যন্ত তদন্ত কমিটির প্রতিবেদনটিই আনুষ্ঠানিকভাবে প্রকাশ করা হলো না। কত কথা উঠছে, সরকারের বিকার নেই।
আরেকজন উপদেষ্টা বললেন, ভারতকে ট্রানজিট দেওয়ার জন্য ফি চাওয়াটা নাকি সভ্যতার মধ্যে পড়ে না! অথচ একটি কমিটি ট্রানজিট ফি কত হতে পারে, তা নিয়ে কাজ করছে। বাণিজ্য মন্ত্রণালয় গত ২ ডিসেম্বর ট্যারিফ কমিশনের চেয়ারম্যানকে সভাপতি করে ট্রানজিট-সংক্রান্ত কোর গ্রুপ গঠন করে। তারা সম্প্রতি একটি প্রতিবেদনও জমা দিয়েছে। ভারত, নেপাল, ভুটানসহ পার্শ্ববর্তী দেশগুলোকে ট্রানজিটের জন্য মাশুল আদায়ের সুপারিশ করা হয়েছে। এমনকি বাংলাদেশে নিয়োজিত ভারতীয় হাইকমিশনার নিজেও বলেছেন, তাঁরা ট্রানজিট ফি দেবেন, তবে তা অবশ্যই ‘যৌক্তিক’ হতে হবে। সবাই বলছেন, ট্রানজিট ফি অবশ্যই নেওয়া হবে। আর প্রধানমন্ত্রীর অর্থনীতিবিষয়ক উপদেষ্টা বলছেন, ওটা নাকি চাওয়া উচিত হবে না। তিনি হয়তো কথাটা ওভাবে বলতে চাননি। কিন্তু বলা তো হয়ে গেছে। তিনি এখনো উপদেষ্টা পদে আছেন। এটাই আশ্চর্যের বিষয়!
নারী উন্নয়ন নীতির বিরোধিতায় নেমেছেন ফজলুল হক আমিনী। দেশের অর্ধেক নারী। তারা সমান কাজ করে সমান মজুরি দাবি করতে পারবে না, এটা হতে পারে না। অথচ আমিনী-গোষ্ঠী ধর্মের নামে অরাজকতা সৃষ্টি করতে চাইছে। সাধারণ মানুষ এটা সমর্থন করে না। মানুষই তাদের প্রত্যাখ্যান করবে। এ অবস্থায় হঠাৎ আমিনীর ছেলেকে সরকারি লোকজন গুম করেছেন বলে অভিযোগ উঠল। এত দিন হয়ে গেল, সরকারের পক্ষ থেকে কোনো কথা নেই। এরই মধ্যে একজন মন্ত্রী বললেন, আমিনী নিজেই ছেলেকে লুকিয়ে রেখে সরকারকে বিপদে ফেলার ষড়যন্ত্র করছে! মন্ত্রী যদি এটা নিশ্চিতই জানেন, তাহলে কেন সব ফাঁস করে দিচ্ছেন না? সরকারের পুলিশ, গোয়েন্দা সব আছে। লুকিয়ে রাখা ছেলেকে উদ্ধার করা তো কোনো সমস্যাই না। কেন সেটা তিনি বা তাঁরা করছেন না? তার মানে, আসলে মন্ত্রীর ওই দাবির পেছনে শক্ত ভিত্তি নেই।
এসব ঘটনার যোগফল হলো সরকারের প্রতি মানুষের আস্থা নেমে যাওয়া। সরকারের মন্ত্রী-উপদেষ্টারাই সরকারের জনপ্রিয়তা কমিয়ে দিচ্ছেন।
মাত্র কয়েক দিন আগে জ্বালানিসচিব সাংবাদিকদের জানিয়েছেন, গ্যাস উৎপাদন কম বলে বাসাবাড়িতে পাইপলাইনে গ্যাসের সংযোগ দেওয়া বন্ধ থাকবে। এখন গ্যাস সিলিন্ডার ব্যবহার করতে হবে। দৈনিক ২২০ কোটি ঘনফুট গ্যাস উৎপাদন না হওয়া পর্যন্ত এই নীতি চলবে। গ্যাস কম, সেটা সবাই জানে। কিন্তু সচিব মহোদয় তো বলতে পারতেন, যদিও কম, তা-ও দুর্নীতি-অপচয় নিয়ন্ত্রণে এনে কিছু গ্যাসের ব্যবস্থা করা হবে। যেসব ভবন আগে থেকেই তৈরি হয়ে গেছে, তাদের সংযোগ দেওয়া হবে, নতুন ভবন করতে হলে অপেক্ষা করতে হবে। এটা খুবই সম্ভব। কারণ বাসাবাড়িতে গ্যাসের ব্যবহার হয় পুরো গ্যাসের মাত্র সাড়ে ১১ শতাংশ। এর মধ্যে নতুন কিছু ফ্ল্যাটে যেটুকু গ্যাস অতিরিক্ত লাগবে, তা মাত্র পৌনে এক শতাংশ।
২০০৯ সাল থেকে গ্যাসের নতুন সংযোগ বন্ধ রাখায় অনেক শিল্পকারখানার মালিক পথে বসেছেন। তাঁরা প্রয়োজনীয় ছাড়পত্র নিয়েই শিল্প স্থাপনের জন্য ব্যাংক থেকে ঋণ নিয়ে বিদেশ থেকে মেশিন আমদানি করেছেন। এখন বলা হচ্ছে, গ্যাস দেওয়া হবে না। দেড় বছর ধরে তাঁরা ব্যাংকের ঋণের সুদ গুনছেন। তাঁরা ঋণখেলাপি হতে চলেছেন। এ রকম প্রায় ১৫১টি শিল্পকারখানা রয়েছে। যেহেতু তাদের আগে জানানো হয়নি যে কারখানা গড়ার পর গ্যাস দেওয়া হবে না, তাই অন্তত তাদের গ্যাসসংযোগ দিলে কী এমন ক্ষতি? হিসাব করে দেখা গেছে, এতে লাগবে অতিরিক্ত মাত্র ১ শতাংশ গ্যাস। মন্ত্রণালয় যদি বলত, দেশের শিল্পোন্নয়ন অব্যাহত রাখার স্বার্থে ওই কারখানাগুলোতে গ্যাস সরবরাহ করা হবে, কিন্তু নতুন কোনো কারখানার জন্য অপেক্ষা করতে হবে, তাহলে ক্ষোভ অনেকটা কমানো যেত। ওষুধ তো কর্তাদের হাতেই। গ্যাস-বিদ্যুৎ খাতে এক ধাপ দুর্নীতি-অনিয়ম কমালেই ওই পৌনে দুই শতাংশ গ্যাসের সাশ্রয় হয়। তা ছাড়া পেট্রোবাংলা নিজেই দাবি করেছে যে তারা ২০০ এমএমসিএফটি গ্যাস উৎপাদন বাড়িয়েছে। তার মানে অন্তত ৬ শতাংশ গ্যাস উৎপাদন বেড়েছে। তাহলে মানুষকে আশার কথা শোনানোর সুযোগ তো সরকারের রয়েছেই।
সরকার এখন গ্যাস দেবে না, মানুষ হতাশ হবে। দুই বছর পর তারা বর্তমান ক্ষমতাসীনদের আর ভোট দিবে কি না, ভেবে দেখবে। খুব সহজ হিসাব। আমলারা না-হয় এতসব হিসাব করেন না। তাঁরা ভাবেন, সত্য কথা বলতে অসুবিধা কোথায়। কিন্তু সত্য কোনটা? গ্যাস কম, এটাই কি একমাত্র সত্য? দুর্নীতি-অপচয় কমালে যে গ্যাসস্বল্পতা কিছুটা সামাল দেওয়া যায়, সেটা কি সত্য নয়? কিন্তু এসব কে দেখবে?
এনবিআরের দায়িত্বশীল কর্মকর্তারা সম্প্রতি সম্পত্তি কর আরোপের কথা বলেছেন। ৫০ লাখ টাকার বেশি মূল্যের জমি-বাড়ি ও সহায়-সম্পদ থাকলে এই কর দিতে হবে। মনে পড়ে, সত্তর-আশির দশকে এ ধরনের ‘আরবান প্রপার্টি ট্যাক্স’ ছিল। হঠাৎ হঠাৎ কিছু লোক বাসাবাড়িতে গিয়ে হাজির হতো। তারপর ওই সম্পত্তি কর কত হবে, তা নিয়ে দর-কষাকষি করে একটা কিছু ঠিক করা হতো। পরে তা বাতিল করা হয়। এখন আবার সেই যুগে ফিরে যেতে হবে? এর মানে, দুর্নীতির আরেকটা দরজা খুলে দেওয়া?
অবশ্য অর্থমন্ত্রী এ ধরনের কর আরোপের বিষয়টি নিয়ে চিন্তাভাবনার কথা বলেছেন। কারণ একজন করদাতা আয়কর দেন, বাড়িভাড়া দিলে সেই আয়ের ওপরও আয়কর দেন, পৌর এলাকায় বাসাবাড়ি থাকলে পৌর কর দেন, সম্পদ হস্তান্তর করলে মূলধনি মুনাফাজনিত আয়কর (গেইন ট্যাক্স) দেন। তারপর আবার সম্পত্তি কর আরোপের যৌক্তিকতা কতটা, তা ভেবে দেখা দরকার।
দেশে কিছু লোক হঠাৎ অগাধ সম্পদের মালিক হয়ে যাচ্ছে। তাদের গাড়ি-বাড়ির জৌলুশ চোখে পড়ার মতো। আরেক দিকে কিছু লোক হতদরিদ্র হয়ে পড়ছে। এই বৈষম্য কমানোর প্রয়োজনীয়তা অস্বীকার করা যায় না। দেশের উন্নতির জন্য দারিদ্র্য কমিয়ে আনা দরকার। কিন্তু এর পদ্ধতিটা কী হবে? জরিপে দেখা গেছে, দারিদ্র্যের হার গত পাঁচ বছরে ৪০ থেকে ৩২ শতাংশে নেমে এসেছে। এটা যথেষ্ট নয়। আরও দ্রুত এগোনো দরকার। কিন্তু এর মানে এই নয় যে মানুষের ওপর কেবল কর চাপাও! এতে বিপত্তি ঘটতে পারে। অবাস্তব পদক্ষেপ মানুষকে খেপিয়ে তোলে। নির্বাচনে এর ফল ফলে।
সম্পত্তি কর আরোপ করে সরকারের রাজস্ব আয় বাড়বে, কিন্তু সাধারণ মানুষের কী উপকারটা হবে? এর চেয়ে মানুষকে যে পদে পদে ঘুষ দিতে হয়, সরকার সেটা বন্ধের ব্যবস্থা নেয় না কেন? তাহলে তো মানুষের অনেক উপকার হয়। পদে পদে ঘুষ দেওয়াটা যে কী জিনিস, তা ভুক্তভোগীমাত্রই জানেন। আপনি ভূমি অফিসে যান, উপরি লাগবে। যান চাকরির জন্য, টাকা ছাড়া কথা নেই। গত ২৩ ডিসেম্বর ২০১০ তারিখে টিআইবি পরিচালিত জাতীয় খানা জরিপে দেখা যায়, জরিপভুক্ত খানাগুলোর প্রায় ৭১.৯ শতাংশ বছরে প্রায় ৯৫৯১.৬ কোটি টাকা ঘুষ বা নিয়মবহির্ভূত অর্থ প্রদানে বাধ্য হয়েছে, যা খানাপ্রতি বার্ষিক গড় ব্যয়ের প্রায় সাড়ে ৩ শতাংশ। ঘুষ দিতে দিতে মানুষ কাহিল, আর সরকার বলে কিনা আরও ট্যাক্স চাপাও!
মানুষ উপকার পাবে, ট্যাক্স দেবে। কিন্তু ঘুষ-দুর্নীতি রোধে কার্যকর ব্যবস্থা না নিলে তো সরকারের ভালো পদক্ষেপও মানুষ সন্দেহের চোখে দেখবে।
সরকারের মন্ত্রী, নেতা-কর্মীরা যদি ভেবে থাকেন, তাঁরা বেশ ভালোভাবেই দেশ চালাচ্ছেন, তাহলে ভুল করবেন। সেই ভুলের খেসারত দেশ ও দেশবাসীকে দিতে হবে। সরকারও বাদ যাবে না। কারণ সরকারের বিভিন্ন মহলের এসব কথা ও কাজ সরকারের বিরুদ্ধে মানুষের মন বিষিয়ে তুলছে। 
লেখককে তার মুল্যবান, যুক্তিপুর্ন লেখাটির জন্য বিশেষভাবে ধন্যবাদ জানাচ্ছি। তবে এটাও আমরা জানি এই সরকার কতটা স্ব-বিরোধী কাজকর্ম অবলীলায় চালিয়ে যাচ্ছে্ সরকারের যথেষ্ঠ অর্থ নেই প্রাথমিক শিক্ষাখাতে ব্যয় করার জন্য। কিন্তু কারনে অকারনে মন্ত্রী-সান্ত্রীদের বিদেশ ভ্রমনে টাকার অভাব হয়না (গত সপ্তাহের একটি জাতীয় দৈনিকের খবর)। আজকের প্রথম আলোর খবর: ইটিপি ব্যবহার না করার ফলে গুরুতর পরিবেশ দূষণ ঘটছে। সর্বোপরি 'সংবিধান বিশেষজ্ঞ' একথার কোন ব্যাখ্যা দিতে বোধহয় অপারগ যে সংবিধানের কোন বিধানে পুর্ন মন্ত্রীর মর্যাদায় এতগুলি উপদেষ্টা জনগনের টাকায় পোষা হচ্ছে। সুতরাং সরকারের জনপ্রিয়তা যে কোথায় যাচ্ছে তা সময় আসলেই জানা যাবে নিশ্চয়ই। 
দুর্যোগ
ভূমিকম্পের ঝুঁকিতে ঢাকা মহানগর
গত এক শতকে ঢাকা মহানগরের জনসংখ্যা বেড়েছে প্রায় ১২০ গুণ আর আয়তনে বেড়েছে প্রায় ২০ গুণ। ঢাকামুখী এই জনস্রোতের চাপের কারণে ঢাকা ও এর চারপাশে অনেক আবাসন প্রকল্প হয়েছে। শহর-বৃদ্ধির এই মহোৎসবে অনেক ক্ষেত্রেই নির্মাণকাজের মানের চেয়ে এর দ্রুততা এবং মাটির গুণগত মানের চেয়ে জমির অবস্থান আর দামের গুরুত্ব অনেক বেশি। স্বাভাবিকভাবেই যখন ভূমিকম্পের মতো প্রাকৃতিক দুর্যোগের আশঙ্কা তৈরি হয়, তখন আতঙ্কিত না হয়ে আমাদের কোনো উপায় থাকে না।
ঢাকার যোগাযোগব্যবস্থা বর্তমানে বেশ বড় ধরনের পরিবর্তনের মধ্য দিয়ে যাচ্ছে। ২০ বছর মেয়াদি যোগাযোগ পরিকল্পনা (STP) এবং বেশ কয়েকটি নতুন রাস্তা ও ফ্লাইওভারের নির্মাণ যাতায়াতের পাশাপাশি আবাসন-শিল্পেও গুরুত্বপূর্ণ প্রভাব ফেলবে। বর্তমানেই ঢাকার পাশের জলাশয় আর নিচু জমিতে যে-সংখ্যক আবাসন প্রকল্প আছে, যোগাযোগব্যবস্থা ভালো হলে এর সংখ্যা অবশ্যই অনেকাংশে বৃদ্ধি পাবে।
ভূমিকম্পে ঢাকার অবস্থার ব্যাপারে আলোচনার আগে মেক্সিকোর রাজধানী মেক্সিকো সিটির ব্যাপারে কয়েকটি বিষয় দেখে নেওয়া দরকার। প্রায় ৭০০ বছর আগে অ্যাজটেকরা লেক টেক্সকোকোর অগভীর অংশে তাদের টেনোকটিটলান নগরের সূচনা করে। বহুযুদ্ধের পর ১৫ শতকে তা হুয়ান কর্টেজের হাত ধরে স্প্যানিশ আয়ত্তে আসে; নাম হয় মেক্সিকো। রাজনৈতিক আর অর্থনৈতিক কারণে শহর বহুগুণ বৃদ্ধি পায়, কিন্তু তা হয় একই জায়গায় ১৫০ থেকে ২৫০ ফুট গভীর লেক ভরাট করে। ১৯ সেপ্টেম্বর ১৯৮৫ সালের সকাল সাতটা ১৯ মিনিটে এই শহরে ৮ দশমিক ১ মাত্রার ভূমিকম্প আঘাত করে। এর কেন্দ্র ছিল প্রায় ৩৫০ কিলোমিটার দূরে। কমপক্ষে ১০ হাজার লোকের প্রাণহানি আর চার বিলিয়ন মার্কিন ডলারের ক্ষতি হয়। সেই সঙ্গে ৪১২টি ভবন ধসে পড়ে আর তিন হাজারের ওপর ভবন ক্ষতিগ্রস্ত হয়। মেক্সিকো সিটির এই দুরবস্থার সব পূর্বসংকেত ঢাকাতেও বিদ্যমান—অর্থাৎ জলাশয় ভরাট করা মাটি এবং তার ওপর দুর্বল স্থাপনা। ঢাকা কি তাহলে একই পথে যাচ্ছে?
কোনো বাড়ির ভূমিকম্প-ঝুঁকি মূলত দুদিক থেকে বিবেচনা করা হয়। প্রথমত, গাঠনিক (স্ট্রাকচার) প্রকৃতি তথা এর বিভিন্ন অংশের শক্তি আর ভূমিকম্পের ঝাঁকুনিতে এর আচরণ ও অটুট থাকার ক্ষমতা; দ্বিতীয়ত, মাটির অবস্থা। আমাদের দেশের স্থাপনার নির্মাণ তদারকের গাফিলতি খুবই সাধারণ ঘটনা। এমনকি প্রকৌশলীর পরামর্শ ছাড়াই বাড়ি তৈরির (এবং ভেঙে পড়ার) ঘটনাও বিরল নয়। আবার যত্নের সঙ্গে তৈরি ভবনও বিরল নয়, যেখানে একাধিক দক্ষ প্রকৌশলী নির্মাণের তদারক করেছেন। নির্মাণকাজের এই অনির্ধারিত ধরনের জন্য এর বিশ্লেষণ করা বেশ কষ্টসাধ্য এবং মোটা দাগে কোনো মন্তব্য করা সম্ভব নয়।
কিন্তু মাটির প্রকৃতির ক্ষেত্রে তুলনামূলক আলোচনা করা যায়। কেননা এর বৈশিষ্ট্য অঞ্চলভেদে মোটা দাগে মোটামুটি স্থির থাকে। ঢাকার মাটি প্রধানত দুই রকম। ঢাকা নগরের প্রায় ৬০ শতাংশ মাটি হলো শক্ত লাল মাটি (মধুপুর ক্লে) আর বাকি ৪০ শতাংশ হলো ভরাট মাটি (ফিল)। অবশ্য নগরায়ণের ফলে এই ভরাট মাটির পরিমাণ ক্রমেই বাড়ছে। ভরাট মাটির এলাকাগুলো স্থানভেদে ৪০ থেকে ১০০ ফুট গভীরতা পর্যন্ত নরম মাটি বা লুস বালু দিয়ে ভরাট করা। ১৮৯৭ সালে সংঘটিত রিখটার স্কেলে ৮ দশমিক ৭ মাত্রার ভূমিকম্পটির মতো কোনো ভূমিকম্পের পুনরাবৃত্তি ঘটলে, শক্ত মাটির এলাকায় ক্ষতির তীব্রতা সর্বোচ্চ ৮ এবং ভরাট মাটির এলাকায় স্থানভেদে ৯ থেকে ১০ পর্যন্ত হতে পারে। সংযুক্ত মানচিত্রে ঢাকার ক্ষেত্রে এলাকাভেদে এই ক্ষতির তীব্রতা কোথায় কত হতে পারে, তার ধারণা পাওয়া যাবে।
ক্যান্টনমেন্ট এলাকা বাদে মোটামুটিভাবে ঢাকা মহানগরের সব থানার জন্যই এই মানচিত্র প্রযোজ্য। এখানে দেখা যাবে, সব ভরাট করা অঞ্চলই ৯-১০ তীব্রতার অংশে আছে।
ভরাট করা মাটিকে ভূমিকম্প-ঝুঁকির দিক দিয়ে সবচেয়ে ঝুঁকিপূর্ণগুলোর একটি বলে গণ্য করা হয়। এর তিনটি কারণ রয়েছে—মাটির লিক্যুইফেকশন (তরল-আচরণ), ভূমিধস (গ্রাউন্ড সাবসিডেন্স) এবং মাটি ও স্থাপনার মধ্যে অনুরণন ও কম্পনবৃদ্ধি। লিক্যুইফেকশন আক্ষরিকভাবেই মাটির তরলের মতো আচরণ করাকে বোঝায়। শুধু বালুমাটিতে অর্থাৎ যে মাটির দানাগুলো একে অন্যের সঙ্গে লেগে থাকতে পারে না, তাতে এ রকম হতে পারে। সবচেয়ে সহজবোধ্য উদাহরণ দেওয়া যেতে পারে রাস্তার নিচের পানির পাইপ ফেটে গেলে পানির চাপে তার ওপরের বালুর উথলে ওঠা দিয়ে। ভূমিকম্পের সময় যে ধাক্কা আসে তার কারণে বালু ও এর সংলগ্ন পানির ওপর চাপ তৈরি হয়, যা বালুকে অনেকটা ভাসিয়ে তোলে। এতে ওই মাটির কোনো রকম ভার বহনের ক্ষমতা নষ্ট হয়ে যায়। ফলে এর ওপরের স্থাপনা আক্ষরিকভাবেই মাটির ভেতরে ডুবে যায়। লিক্যুইফেকশন হওয়ার জন্য বালুর পাশাপাশি আরেকটি গুরুত্বপূর্ণ শর্ত হলো বালুতে যথেষ্ট পানি থাকতে হবে। এই শর্তটি ঢাকার জন্য কিছুটা হলেও শাপে বর হয়েছে, কেননা মূল ঢাকাতে অতিরিক্ত পানি উত্তোলনের কারণে পানির স্তর অনেক নিচে চলে গেছে। ফলে ঢাকার মূল অংশে লিক্যুইফেকশনের সম্ভাবনা কিছুটা হলেও কম। তবে বর্ষার সময় বা যেসব এলাকা কোনো জলাধার বা নদীর কাছে অবস্থিত, সে ক্ষেত্রে এ রকম ঘটার প্রবল সম্ভাবনা রয়েছে।
আবার পানির স্তরের নেমে যাওয়া আরেক দিক দিয়ে ভূমিধসের আশঙ্কা তৈরি করে। মাটির পানিবাহী স্তরটিকে অনেকটা পানিভর্তি স্পঞ্জের মতো ভাবা যায়। পানি বের হয়ে গেলে ওপরের ওজনের চাপে এই স্তর বসে যেতে পারে।
তৃতীয় যে ঘটনাটি ভয়াবহতা তৈরি করতে পারে, তা হলো মাটি আর স্থাপনার মধ্যে অনুরণন। অনুরণন হয় তখনই, যখন দুটি জিনিসের কম্পনের হার এক হবে। প্রকৃতপক্ষে, প্রতিটি জিনিসেরই নিজ নিজ স্বাভাবিক কম্পনকাল রয়েছে। মাটির কম্পনকাল এর গঠন, উপাদান আর ঘনত্বের ওপর নির্ভর করে। একইভাবে, কোনো স্থাপনার ক্ষেত্রে অন্যান্য বিষয়ের পাশাপাশি প্রধানত এর উচ্চতা কম্পনকাল নির্ধারণ করে দেয়। ছয়ের কম ও ১৫-এর বেশি তলাবিশিষ্ট ভবনের কম্পনকাল যথাক্রমে এক সেকেন্ডের কম ও দুই সেকেন্ডের বেশি এবং এ কারণে এদের ক্ষতি অনেক কম হয়েছিল। আবার নরম মাটি তথা ভরাট করা মাটি যেকোনো কম্পনকেই বাড়িয়ে তোলে। বাংলাদেশের ভরাট মাটির ক্ষেত্রে এ কথাগুলো একইভাবে প্রযোজ্য। বিশেষ করে, দুর্বল স্থাপনাগুলো অনুরণনের জন্য সৃষ্ট বড় মাপের কম্পনকে প্রতিহত করতে পারবে না। দুর্বল মাটিকে (নরম কাদা বা লুস বালু) ভূমিকম্প-সহনীয় করার অনেক পদ্ধতি আছে। সাধারণভাবে ভরাট মাটিতে পাইলিং ছাড়া কোনো স্থাপনা করা উচিত নয়।
সবশেষে কিছু আশার কথা। প্রথমত, ঢাকার অধিকাংশ ভবনই শক্ত লাল মাটিতে রয়েছে, দ্বিতীয়ত, ঢাকার ভরাট করা অংশে এখনো তুলনামূলকভাবে অনেক কমসংখ্যক উঁচু ভবন রয়েছে। এ জন্য বর্তমানে ঝুঁকির পরিমাণ কিছুটা হলেও কম। কিন্তু প্রয়োজনের তাগিদে ভরাট করা এলাকা যেমন বাড়বে, তেমন ভরাট করা মাটিতে উঁচু ভবনও তৈরি হবে। তাই এসব অংশে জনবসতি আরও বাড়ার আগেই সবার মধ্যে সচেতনতা তৈরি হওয়া দরকার, যেন তাঁরা ভরাট করা মাটিতে বাড়ি তৈরির আগে যথাযথ ব্যবস্থা নেন।
রাজউকসহ অন্যান্য নিয়ন্ত্রক সংস্থারও এ ব্যাপারে এগিয়ে আসা উচিত। আমরা সময়ের কাজ সময়ে করি না, এ জন্য আমাদের অনেক বেশি মূল্য দিতে হয়। কিন্তু এই বিষয়ে কাজ করার সময় এখনো শেষ হয়ে যায়নি। তাই সময় থাকতে সবারই ভূমিকম্পের প্রতিরোধ বা ক্ষয়ক্ষতি কমানোর বিষয়ে সচেতন হতে হবে।
নাজমুস সাকিব: প্রভাষক, ইসলামিক ইউনিভার্সিটি অব টেকনোলজি (আইইউটি), গাজীপুর।
ড. মেহেদী আনসারী ও ড. এ এম এম সফিউল্লাহ: অধ্যাপক, পুরকৌশল বিভাগ, বাংলাদেশ প্রকৌশল 
লেখকদের ধন্যবাদ জানাই, বাস্তব সত্যটি তুলে ধরার জন্য । জাপানের সাম্প্রতিক ভূমিকম্পে এমনটি ঘটেছে টোকিও-র প্রতিবেশী চিবা জেলায় যার অবস্থান ভূমিকম্পের কেন্দ্রবিন্দু থেকে প্রায় ৩০০ কিলোমিটার দূরে । চিবার উপকূলে সমুদ্র ভরাট করে তৈরি আবাসিক এলাকায় ভূমিকম্পে যে অকল্পনীয় ব্যাপারগুলো ঘটেছে তা রেডিও জাপান থেকে গত ১৩ ও ১৪ই এপ্রিলের প্রতিবেদনে বিস্তারিত প্রচারিত হয়েছে । প্রতিবেদনদুটি এখনও ইন্টারনেটে শোনার সুযোগ রয়েছে । কেউ আগ্রহী হলে রেডিও জাপান বাংলা বিভাগের ওয়েবসাইটে গিয়ে ১৩ ও ১৪ই এপ্রিলের অনুষ্ঠান থেকে শুনতে পারেন ।
</doc>

<doc>
গন্তব্য ঢাকা
‘আর ঢাকায় থাকতে চাই না’
মাথার ওপর সূর্যটা যেন আরও বেয়াড়া হয়ে উঠছে দিনে দিনে। কিছুতেই বারণ শোনে না। দিনকে দিন হয়ে উঠছে আরও বেশি উত্তপ্ত; যেন জ্বলন্ত অগ্নিপিণ্ড। পথচারীর তো তৃষ্ণায় প্রাণ যাওয়ার জোগাড়! তবে এই তপ্ত রোদই হাসি ফোটায় কিছু কিছু মানুষের মুখে। এই যেমন হাসিম উদ্দিনের কথাই বলা যাক; রাস্তার পাশে দাঁড়িয়ে তিনি বিক্রি করেন শরবত। পেঁপে, কলা, বেল, আপেল, কমলা—সব ধরনের ফল একসঙ্গে ব্লেন্ডারে ব্লেন্ড করেন। সঙ্গে মিশিয়ে দেন কয়েক টুকরো ঠান্ডা বরফ। এক গ্লাস শরবত খেলে এই তীব্র রোদে পথচারীর তৃপ্তি আসে। তাই গনগনে রোদে কিছুটা জটলা দেখা যায় শরবত বিক্রেতার আশপাশে। কিন্তু যদি প্রকৃতি হয় ঠান্ডা, তাহলে হাসিম উদ্দিনকে পথ চেয়ে দাঁড়িয়ে থাকতে হয় ক্রেতার জন্য।
গ্রাম ছেড়েছেন অনেক বছর। তাই বলে ঢাকাকেও ঠিক মেনে নেওয়া হয়নি। তাই এক মাস, দুই মাস পর; আবার কখনো কখনো সুযোগ হলেই চলে যান গ্রামে। গ্রামেই তো সবাই থাকে। তাই ঢাকা আরও বেশি অসহ্য হয়ে পড়ে কয়েক দিন গেলেই। হাসিম উদ্দিন বলেন, ‘গ্যারামে অনেক ভালো লাগে। ধরেন, ওখানে ঘুরতে-ফিরতেও ভালো লাগে। তয় আয়-ইনকাম হয় না তো, তাই ঢাকায় থাকতে হয়। আমার এই শরবত বিক্রি হয় কেবল গরমের সিজনে। শীত আইলে কেউ খাইতে চায় না। তখন অন্য কিছু করন লাগে। কহনো গ্রামে চলে যাই। খেতে কামকাজ করি। আবার প্যাটে টান পড়লে ঢাকায় আহি। রিশকা চালাই।’
হাসিম উদ্দিনের বয়স তখন ১০। পড়াশোনা তাঁকে দিয়ে হয়ে ওঠেনি। তাই একদিন ভাতিজা সালামের সঙ্গে চলে এলেন ঢাকায়। তার পরই লিপ্ত হওয়া জীবনসংগ্রামে। ‘মনে হয় পড়াশুনা করলে ভালোই হতো। ভালো কোনো চাকরি করতে পারতাম। মা, বউ, বাচ্চা—ওগো জন্যে অনেক কিছু করতে মন কয়; পারি না টাকার অভাবে। এহন ছেলেমেয়েগুলারে পড়াশুনা করাব। তাইলে আমি খুশি।’
হাসিম উদ্দিনের বাবা কসুম উদ্দিন মারা গেছেন ১০ বছর আগে। মা নূরজাহান থাকেন সেই গ্রামে। আছে ছোট ছোট ভাইবোন। ‘ওগো কথা খুব মনে হয়। ওরা কেউ ঢাকা পছন্দ করে না। আমিও চাই না, ওরা ঢাকায় আসুক। আমি নিজেই আর ঢাকায় থাকতে চাই না।’ গ্রামটা অনেক বেশি প্রিয় হাসিম উদ্দিনের কাছে। এক মাস পর বাড়ি গেলে মা আর বউয়ের নতুন নতুন খাবার খাওয়ানোর ধুম পড়ে যায়। ‘বাড়িত গেলেই পারুল (স্ত্রী) আর মা দুজনে মিলে অনেক মজার মজার খাবার তৈয়ার করে। জোর করে করে খাওয়ায়।’
গ্রাম শব্দটি বললেই চোখের সামনে ভেসে আসে একটি ছবি; যেখানে ছোট ছোট কয়েকটি বাড়ি পাশাপাশি দাঁড়িয়ে আছে। অনেকগুলো গাছ এখানে-সেখানে। সামনে একটা বড় খেত, যেখানে ফলে আছে কোনো মৌসুমি ফসল। আর একপাশে একটু দূর দিয়ে বয়ে গেছে একটা খরস্রোতা নদী। হাসিম উদ্দিনের গ্রামের বর্ণনাও অনেকটা এই রকম। পাশ দিয়ে বয়ে চলা ব্রহ্মপুত্র নদও অনেক টানে হাসিম উদ্দিনকে। আরেকটা জিনিস হাসিম উদ্দিনকে গ্রামের দিকে টানে, সেটি হলো ক্লাব। ‘আমরা অনেক দিন আগে গ্রামে একটা ক্লাব করছিলাম। অন্য কোনো কামে না, কেবল সবাই সেহানে একসাথে আড্ডা দেবার জন্য। এখনো সেই ক্লাবটা আছে। আমরা মাসে মাসে ৫০ টাকা করে চাঁদা দিই ঘরভাড়া আর বিদ্যুৎ-বিল দেবার জন্য। যখনই গ্যারামে যাই, তহন ওই খানে আমার বন্ধু লোকমান, আমানুল্লাহ, শিপলুদের সাথে আড্ডা দিই। এইটা অনেক ভালো লাগে।’
তেজগাঁও শিল্প এলাকার তেজগাঁও ট্রাক টার্মিনাল বায়তুন নূর জামে মসজিদের পাশে প্রতিদিন বেলা ১১টা থেকে রাত ১০-১১টা পর্যন্ত শরবত বিক্রি করেন হাসিম উদ্দিন। অবশ্য বৃষ্টি হলে সেদিনের মতো বেচা-বিক্রি বন্ধ থাকে। তিন মাস থেকে এখানে ব্যবসা করেন তিনি। আগে ব্যবসা করতেন সায়েদাবাদ বাসস্ট্যান্ডে, অন্য এক লোকের সঙ্গে। পরে ভাইয়ের মেয়ের জামাইয়ের সঙ্গে এই কাজ শুরু করলেন। প্রতিদিন এক হাজার টাকার ফল এনে আজকাল দিনের শেষে দুজনের লাভ থাকে প্রায় ৩০০ থেকে ৩৫০ টাকা। এই নিয়েই চলতে হয় তাঁকে। বাড়ির বড় ছেলে, তাই দায়িত্ব অনেক বেশি। মাসের শেষে বাড়িতে কিছু টাকা পাঠাতে হয়। আর বাড়িতে গেলে স্ত্রী, মা ও তিন ছেলেমেয়ের জন্য কিছু নিয়ে যেতে ইচ্ছা করে। এদিকে ঢাকায় থাকতে নিজের কিছু খরচ তো লাগেই। আর প্রতিনিয়ত চোখে ভাসে প্রিয়জনের মুখ। তাই আর ঢাকায় থাকতে ইচ্ছে করে না। কিছু টাকা জমাতে পারলেই গ্রামে চলে যাওয়ার ইচ্ছা হয়। ময়মনসিংহের ঈশ্বরগঞ্জের সেই ঘাঘরা গোপালপুর নামের গ্রামটিতেই নিজের ছোট্ট-সুখের নীড়ে সবাইকে নিয়ে সুখে-শান্তিতে থাকতে চান হাসিম উদ্দিন।
</doc>

<doc>
উৎসব
নারায়ণগঞ্জ হাইস্কুলের ১২৫ বছর উদ্যাপন
১৮৮৫ সালে সরকারি উদ্যোগে নারায়ণগঞ্জ শহরে সর্বপ্রথম ইংরেজি শিক্ষার প্রতিষ্ঠান নারায়ণগঞ্জ হাইস্কুল প্রতিষ্ঠিত হয়। সে সময় স্কুলটি বর্তমান আদর্শ বালিকা উচ্চবিদ্যালয়ের কাছাকাছি ছিল। ১৮৮৬ সালের মার্চ মাস থেকে নারায়ণগঞ্জ হাইস্কুলের দায়িত্বভার পৌর কমিশনারদের ওপর ন্যস্ত হয়। ১৮৮৮ সালে স্কুলটি পরিচালনার জন্য দুজন কমিশনার, চারজন শিক্ষানুরাগী ও মুনসেফকে নিয়ে একটি এডুকেশন কমিটি গঠন করা হয়। ১৯০৫ সালে নারায়ণগঞ্জ পৌরসভার নিজস্ব ভূমি বর্তমান স্থানে স্কুলটি স্থানান্তরিত করা হয়। শুরুতে এ স্কুলের প্রধান শিক্ষক ছিলেন মহিম গাঙ্গুলী।
১৮৮৫ সালে নারায়ণগঞ্জ হাইস্কুলই ছিল এই অঞ্চলের একমাত্র এনট্রান্স স্কুল। কলকাতা বিশ্ববিদ্যালয়ের অধীনে এ স্কুল থেকে প্রথম এনট্রান্স পরীক্ষায় প্রথম স্থান অধিকার করেন শচীভূষণ দত্ত। পরবর্তীকালে সুধীর চন্দ্র মজুমদার, করুণা কেতন সেন, সুনীল গুহ, সুভাষ ভট্টাচার্য এনট্রান্স পরীক্ষায় মেধাতালিকায় কৃতিত্বের স্বাক্ষর রেখে ভারতবর্ষে স্কুলটির সুনাম গড়ে তোলেন। পরবর্তী সময়ে করুণা কেতন সেন পশ্চিমবঙ্গ সরকারের মুখ্য সচিবের দায়িত্ব পালন করেছেন।
বিভিন্ন সময়ে এ স্কুলে এসেছেন বিশ্বকবি রবীন্দ্রনাথ ঠাকুর, নেতাজি সুভাষ বসু, শেরেবাংলা এ কে ফজলুল হক, মুহম্মদ শহীদুল্লাহ, মুহম্মদ কুদরাত-এ-খুদা, জ্যোতি বসুসহ অনেকে। এ স্কুলের সঙ্গে জড়িয়ে আছে নারায়ণগঞ্জের দীর্ঘ ইতিহাস। এ স্কুলের কৃতী ও খ্যাতিমান ছাত্রদের তালিকায় রয়েছেন চিত্রশিল্পী মুস্তাফা মনোয়ার, বাংলাদেশ ব্যাংকের প্রথম গভর্নর নূরুল ইসলাম, বাংলাদেশ সরকারের সাবেক মুখ্য সচিব কামাল সিদ্দিকী, বর্তমান সরকারের প্রধানমন্ত্রীর প্রতিরক্ষাবিষয়ক উপদেষ্টা জে. (অব.) তারেক সিদ্দিকী, বঙ্গবন্ধুর কন্যা শেখ রেহানার স্বামী শফিক সিদ্দিকী, বাংলাদেশ বিমানবাহিনীর বর্তমান প্রধান এয়ার মার্শাল শাহ এম জিয়াউর রহমান, সাবেক সচিব ও পিএসসির সদস্য নুরুন্নবীসহ অনেকেই।
সাহিত্য-সংস্কৃতি ও ক্রীড়ার ক্ষেত্রে এ স্কুলের যথেষ্ট সুনাম ছিল। দেশে ও দেশের বাইরে এ স্কুলের ছাত্ররা ক্রীড়া ক্ষেত্রে গুরুত্বপূর্ণ ভূমিকা এখন পর্যন্ত পালন করে আসছে। আশির দশকে এ স্কুলের খুদে ছাত্ররা কয়েকবার পশ্চিমবঙ্গের বিভিন্ন স্থানে খেলতে গিয়ে কৃতিত্বের স্বাক্ষর রেখেছে। পশ্চিমবঙ্গের তৎকালীন মুখ্যমন্ত্রী জ্যোতি বসু নারায়ণগঞ্জ হাইস্কুলের ফুটবল দলের ভূয়সী প্রশংসা করেছিলেন। তখন কলকাতা ও ভারতের বিভিন্ন রাজ্যের বাংলা ও ইংরেজি সংবাদপত্রে স্কুলের ফুটবল দলটি নিয়ে প্রতিবেদন প্রকাশ করে। পরে নব্বই দশকেও এ স্কুলের ফুটবল, হকি, ক্রিকেট ও দাবা খেলোয়াড়েরা আন্তস্কুল প্রতিযোগিতায় জাতীয়ভাবে হ্যাটট্রিক চ্যাম্পিয়ন হওয়ার গৌরব অর্জন করেছিল। পরবর্তী সময়ও এ ধারাবাহিকতা অক্ষুণ্ন থেকেছে।
আজ এ স্কুলটি ১২৫ বছর অতিক্রম করেছে। ১২৫ বছর মহাকালের হিসেবে ক্ষুদ্রাতিক্ষুদ্র হলেও জীবনপ্রবাহে এর পরিসীমা নিতান্তই কম নয়। চারটি প্রজন্ম এ সময়ে এই স্কুল থেকে শিক্ষা গ্রহণ করে ছড়িয়ে পড়েছে দেশ ও দেশের বাইরে।
২২ ও ২৩ এপ্রিল ২০১১ আমাদের প্রিয় স্কুলটির ১২৫ বছর পূর্তি অনুষ্ঠান। শিক্ষামন্ত্রী নুরুল ইসলাম নাহিদ উৎসবটি উদ্বোধন করবেন। সমাপনী দিনে থাকছেন কৃষিমন্ত্রী বেগম মতিয়া চৌধুরী। এ অনুষ্ঠানকে কেন্দ্র করে ইতিমধ্যে দেশ ও দেশের বাইরের অনেকেই নাম নিবন্ধন করেছেন। ইতিমধ্যে এ উৎসবে যোগ দেওয়ার জন্য দেশের বাইরে থেকেও অনেকে দেশে চলে এসেছেন। কয়েক প্রজন্মের সাবেক ছাত্রদের প্রীতি সম্মিলন ও মিলনমেলা ঘটবে স্কুল প্রাঙ্গণে। এ উৎসব-অনুষ্ঠান আজকের ছাত্রদের মধ্যে আরও প্রাণসঞ্চার করবে। এ অনুষ্ঠানের দ্যুতি ছড়িয়ে পড়বে সারা দেশে—এটাই আমাদের সবার প্রত্যাশা।
</doc>

<doc>
চলতি পথে
বিজয়পুরের সাদা মাটির পাহাড়
দুর্গমতার জন্য পাহাড়ের প্রতি অহেতুক ভীতি কাজ করে আমার ভেতর। স্পর্শাতীত দূরত্ব বজায় রাখার জন্য আকাশের প্রতি ক্রিয়াশীল থাকে একরাশ অভিমান। সমুদ্রের প্রতি মুগ্ধতা মেশানো শ্রদ্ধা আজন্মলালিত থাকলেও আমার ভালোবাসা কিন্তু নদীর প্রতি। নদীর স্নিগ্ধ রূপ, আকস্মিক রুদ্ররোষ, সাময়িক গাম্ভীর্য, সুললিত হাস্যরস—সব মিলিয়ে নদীকেই মানবিক গুণসম্পন্ন সজীব সত্তা মনে হয় আমার কাছে!
বিরিশিরির সঙ্গে সোমেশ্বরীর সম্পর্ক অবিচ্ছেদ্য। নেত্রকোনা জেলার দুর্গাপুর উপজেলার বিরিশিরি নামের প্রত্যন্ত এলাকার কথা ভাবলে প্রথমেই যে নদীটির ছবি ভেসে ওঠে মানসপটে, তার নাম সোমেশ্বরী। বিরিশিরি পৌঁছে সেই সোমেশ্বরীর সঙ্গে দেখা হবে না, তা কি হয়! দুর্গাপুর সদরে যাওয়ার প্রচলিত পথ এড়িয়ে একটু ভিন্ন রাস্তায় সোমেশ্বরীর কাছে এলাম আমরা। এঁকেবেঁকে বয়ে চলা এই পাহাড়ি নদীর প্রকৃতি এখন শান্ত। চকচকে বালিতে ঢেকে আছে নদীর সর্পিল প্রবাহ খাতের সিংহভাগ। দূরে-বহুদূরে প্রবাহ খাতের প্রাণকেন্দ্রে রুপালি ফিতের মতো বয়ে চলেছে সোমেশ্বরীর স্বচ্ছ জল। নদীর এ অংশে জলের গভীরতা এখন হাঁটু অবধি। তলদেশ বালুচরে আটকে যাওয়ার আশঙ্কা সত্ত্বেও এই সামান্য জলটুকু পেরোনোর জন্যও রয়েছে নৌকার ব্যবস্থা। পাদুকাজোড়া হাতে ঝুলিয়ে নৌকায় উঠলাম আমরা। মিনিট কয়েকের মধ্যে সোমেশ্বরীর ক্ষীণ প্রবাহ অতিক্রম করে পা রাখলাম ওপারে। এবার? এবার অভিযাত্রা বিজয়পুরের পথে।
কিন্তু কী রয়েছে বিজয়পুরে? রয়েছে সাদা মাটির পাহাড়। নেত্রকোনা জেলার উল্লেখযোগ্য প্রাকৃতিক সম্পদের মধ্যে অন্যতম বিজয়পুরের সাদা মাটি। এই সাদা মাটি দিয়েই বাংলাদেশে তৈরি হচ্ছে সিরামিকের বাসন। শুধু তা-ই নয়, টাইলস ও বিভিন্ন ধরনের বৈদ্যুতিক সামগ্রী তৈরিতেও অত্যাবশ্যক উপাদান হিসেবে ব্যবহূত হচ্ছে বিজয়পুরের পাহাড় থেকে আহরিত সাদা মাটি। সাদা মাটির সেই পাহাড় দেখতেই আমরা রিকশা নিলাম। ধীরে ধীরে পার হলাম শিবগঞ্জ বাজার, গারোবাজার, ধানীপাড়া। নানা রকম ফসল ভরা খেতের গন্ধ নিতে নিতে উপস্থিত হলাম ভূমি সমতল থেকে খানিকটা উঁচু এলাকার পাদদেশে। চালক রিকশা থামালেন এবার। জানালেন, এখান থেকেই শুরু বিজয়পুর সাদা মাটির পাহাড়ের সীমানা।
রিকশা থেকে নেমে এলাম আমরা। পরবর্তী পথটুকু এগোলাম পদব্রজে। এগোতে এগোতে লক্ষ করলাম, পাহাড় হিসেবে পরিচিতি পেলেও সাদা মাটি আহরণের স্থানটির ভূপ্রকৃতি টিলাসদৃশ। প্রথম টিলাটি অতিক্রম করতে না করতেই স্তূপাকারে সাজিয়ে রাখা সাদা মাটির টুকরো চোখে পড়ল আমাদের। যদিও পুরোপুরি সাদা নয় মাটিগুলো, তবু লোকমুখে সাদা হিসেবেই প্রতিষ্ঠিত হয়েছে আহরিত এই মাটির রং। সামনেই একটা প্রমিত আকারের সাইনবোর্ড। বিসিআইসির একটি প্রতিষ্ঠান ‘বাংলাদেশ ইনসুলেটর অ্যান্ড স্যানিটারি ওয়্যার ফ্যাক্টরি লিমিটেড’-এর সাদা মাটি কোয়ারি প্রকল্পের নাম লেখা সেই বোর্ডটিতে। মাইজপাড়া ও পাঁচকাহনীয়া মৌজার ৩০ হেক্টর জমি নিয়ে সাদা মাটি খননকাজ পরিচালনা করছে প্রতিষ্ঠানটি। ‘স্বাধীনতার আগে এই খননক্ষেত্র থেকে সাদা মাটি আহরণ করত কোহিনূর কোম্পানি। এলাকার পুরোনো মানুষের কাছে এখনো এই খননক্ষেত্রটি কোহিনূর কোম্পানির পাহাড় হিসেবে পরিচিত,’ বললেন খননক্ষেত্রের পাহারার কাজে নিযুক্ত মো. ইউনুস আলী। তিনি আরও জানালেন, ১৯৫৭ সালের ভূতাত্ত্বিক জরিপে দুর্গাপুর উপজেলার বিজয়পুরে সর্বপ্রথম সাদা মাটির সন্ধান পাওয়া যায়। ১৯৬৪ থেকে ১৯৬৫ সাল পর্যন্ত সরকারের খনিজ সম্পদ বিভাগ এই অঞ্চলে সাদা মাটির পরিমাণ নির্ধারণের জন্য ১৩টি কূপ খনন করে। আবিষ্কৃত হয় সাদা মাটির বিশাল মজুদ। স্বাধীনতার পর দেশে সাদা মাটির ব্যবহার বাড়তে থাকে। সরকারি-বেসরকারি বিভিন্ন প্রতিষ্ঠান এগিয়ে আসে সাদা মাটির জিনিসপত্র তৈরির কারখানা স্থাপনে। প্রাকৃতিক এই খনিজ সম্পদ উত্তোলনের জন্য ইজারা দেওয়া হয় খননক্ষেত্র। বর্তমানে ১১টি প্রতিষ্ঠান খননক্ষেত্র ইজারা নিয়ে সাদা মাটি আহরণ করছে দুর্গাপুরে। মাটি আহরণকাজের তত্ত্বাবধানে নিযুক্ত মো. আবুল কাশেমের সঙ্গেও কথা হলো আমাদের। তিনি জানালেন, বিজয়পুরের সাদা মাটির রং হালকা সাদা থেকে ধূসর রঙের হয়। কোথাও কোথাও মাটির রং গোলাপি, হালকা সবুজ, নীলাভ ও বেগুনি। তবে হালকা সাদা মাটিই শিল্পকারখানার কাঁচামাল হিসেবে সর্বোৎকৃষ্ট। ধূসর রঙের মাটি শুকিয়ে মসৃণ করে কিছুটা কার্যোপযোগী করা গেলেও অন্যান্য রঙের মাটির কোনো উপযোগিতা নেই সিরামিকশিল্পে। তাঁর সঙ্গে কথা বলতে বলতে টিলার ওপর উঠে এলাম আমরা। নিচে তাকালাম। অনেক অনেক নিচে পৃথিবীর বুক বিদীর্ণ করে সাদা মাটি তুলে আনছে পুরুষ শ্রমিকের দল। মাটি তুলে ঝুড়িতে সাজিয়ে দিচ্ছে তারা। ঝুড়িভর্তি সেই মাটি পৃথিবীর উপরিতলে তুলে আনছে একদল নারী শ্রমিক। গাঁইতি কোদাল দিয়ে সেগুলো স্তূপাকারে গুছিয়ে রাখছে অন্যরা। আচ্ছা, এই খননক্ষেত্রের মাটি উত্তোলন-প্রক্রিয়াটি কি পরিবেশবান্ধব প্রকৃত অর্থে? যথাযথ নিয়মনীতি মেনেই কি সম্পন্ন হচ্ছে ভূগর্ভস্থ খনিজ সম্পদ আহরণের কাজ? খননকাজ দেখতে দেখতে প্রশ্ন তৈরি হয় আমাদের মনে। উত্তরের প্রত্যাশায় যথাযথ কর্তৃপক্ষের সন্ধান করি আমরা। কিন্তু এসব ক্ষেত্রে কী হয় শেষ পর্যন্ত? হ্যাঁ, উত্তরের পরিবর্তে জন্ম নেয় প্রশ্নের এক নাতিদীর্ঘ মিছিল!
</doc>

<doc>
শেয়ারবাজার
একটি ‘নিষ্ঠুর’ রসিকতা 
পুঁজিবাজারের অবস্থা খুবই খারাপ। কালও (সোমবার) দরপতন হয়েছে। বিনিয়োগকারীরা রাস্তায় নেমে বিক্ষোভ দেখিয়েছেন। তবে পুঁজিবাজারের পতন হলেও ঘুরে দাঁড়িয়েছে এসইসি। এসইসি মানে পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন। শেয়ারবাজার ধসের পর যে তদন্ত কমিটি গঠিত হয়েছিল, সেই কমিটি তাদের রিপোর্টে ‘সব দুর্নীতি ও অনিয়মের বৈধতা’ দেওয়ার জন্য দায়ী করেছিল এসইসিকে। এখন সেই এসইসি চড়াও হয়েছে তদন্ত কমিশনের ওপর। এমন যে হবে, তা অনেকটা জানাই ছিল। সরকার যখন কাটছাঁট করে তদন্ত রিপোর্ট প্রকাশ করার কথা বলল আর সেটাও যখন ঝুলিয়ে রাখতে শুরু করল, তখনই আমরা টের পেয়েছিলাম—যাঁদের বিরুদ্ধে অভিযোগ, তাঁদের শক্তি সঞ্চয় করতে দিতে চায় সরকার। আদালতও নির্দেশ দিয়েছেন যৌক্তিক সময়ের মধ্যে রিপোর্টটি প্রকাশ করতে। কিন্তু সেই ‘যৌক্তিক’ সময় সরকারের এখনো হয়নি। ১৭ এপ্রিল প্রথম আলোয় ছাপা হওয়া এক প্রতিবেদনে বলা হয়েছিল, বাজার কারসাজির সঙ্গে জড়িত হিসেবে অভিযুক্ত ব্যক্তিরা একজোট হচ্ছেন। এখন দেখা যাচ্ছে, তাঁরা সত্যিই সংগঠিত হয়েছেন এবং হচ্ছেন।
তদন্ত কমিশনের প্রধান খোন্দকার ইব্রাহিম খালেদ তখন আশঙ্কা করেছিলেন, তদন্ত কমিশন ও এর সদস্যদের বিরুদ্ধে ষড়যন্ত্র শুরু হয়েছে। সদস্যদের সামাজিকভাবে হেয় করতে নানা চেষ্টা চলছে (প্রথম আলো, ১৭ এপ্রিল)। বাস্তবেও তা-ই ঘটতে শুরু করেছে। এরই মধ্যে ক্ষতিপূরণ দাবি করে তদন্ত কমিটির প্রধানসহ চারজনকে আইনি নোটিশ দেওয়া হয়েছে। এখন খবর পাওয়া যাচ্ছে, তদন্ত কমিটিকে যাঁরা নানা তথ্য দিয়ে সাহায্য-সহযোগিতা করছেন, তাঁদেরও নাকি নানাভাবে হয়রানি করে হুমকি দেওয়া হচ্ছে। তদন্ত কমিটির রিপোর্টে আমরা ‘মার্কেট প্লেয়ারদের’ কথা শুনেছি, যাঁরা কারসাজি করে বাজার থেকে ২০ হাজার কোটি টাকা তুলে নিয়েছেন। এই মার্কেট প্লেয়াররা যে সব ধরনের খেলাতেই ভালো হবেন, এটাই তো স্বাভাবিক। আর এই খেলার মূল শক্তি তো টাকা, যা তাঁরা বাজার থেকে এরই মধ্যে হাতিয়ে নিয়েছেন। আসলে ‘টাকায় করে কাম, মিছা মর্দের নাম’। টাকা কাজ করা শুরু করে দিয়েছে!
তদন্ত কমিটির রিপোর্টে অনিয়ম ও দুর্নীতির সঙ্গে এসইসির জড়িত থাকার কথা উল্লেখ করে এর চেয়ারম্যান ও দুজন ঊর্ধ্বতন কর্মকর্তাকে সরিয়ে দেওয়ার সুপারিশ করা হয়েছে। কারও বিরুদ্ধে অভিযোগ ওঠা মানেই তিনি দায়ী নন। কিন্তু যাঁদের বিরুদ্ধে অভিযোগ ওঠে, তাঁদের সরিয়ে দিয়ে তদন্ত করাই রীতি। সরকার তা করেনি। অভিযুক্ত এসইসির কাছেই তদন্ত প্রতিবেদন সম্পর্কে মতামত চেয়েছে সরকার। অভিযুক্ত হলে সবাই যা বলেন, এসইসির চেয়ারম্যানও তা-ই বলেছেন। তিনি তদন্ত প্রতিবেদনকে ‘পক্ষপাতমূলক’ বলেছেন। আত্মপক্ষ সমর্থন খারাপ কিছু নয়। কিন্তু তদন্ত প্রতিবেদন সম্পর্কে আরও একটি বিশেষণ ব্যবহার করেছেন তিনি। বলেছেন, তদন্ত প্রতিবেদনটি ‘নিষ্ঠুর’। এর একটি ব্যাখ্যাও দিয়েছেন তিনি, ‘প্রতিবেদনে এসইসিতে কর্মরত কেবল একজনের বিরুদ্ধে তথ্য-উপাত্তসহ সুনির্দিষ্ট অভিযোগ করা হয়েছে। অথচ প্রতিবেদনে পুরো প্রতিষ্ঠানকে ঢালাওভাবে দুর্নীতির দায়ে অভিযুক্ত করা হলো। গণমাধ্যমে কোনো প্রমাণ ছাড়া দুর্নীতির দায়ে অভিযুক্ত করার ফলে প্রতিষ্ঠানটিতে কর্মরত সৎ ও যোগ্য কর্মকর্তা-কর্মচারীদের মনোবলের ওপর কী ধরনের প্রভাব পড়বে, তা বিবেচনা করার বিষয়টি খুবই নিষ্ঠুরতার পর্যায়ে পড়ে।’
এসইসি পুঁজিবাজার নিয়ন্ত্রণ করে, আর সেই বাজারে বিনিয়োগ করে লাখ লাখ বিনিয়োগকারী হারালেন ২০ হাজার কোটি টাকা। তদন্ত কমিটির পর্যবেক্ষণেও ধরা পড়েছে, ‘মার্কেট প্লেয়ারদের’ অনৈতিক সাহায্য-সহযোগিতা করেছে এসইসি। এই প্রতিষ্ঠানে নিশ্চয় অনেক সৎ ও যোগ্য কর্মচারী আছেন। কিন্তু ‘মার্কেট প্লেয়ারদের’ স্বার্থ রক্ষায় যাঁরা এসইসিকে ব্যবহার করেছেন, তাঁদের কাছে নিশ্চয়ই এই সৎ ও যোগ্য কর্মচারীরা অসহায় হয়ে পড়েছিলেন। ২০ হাজার কোটি টাকা লোপাটে এসইসিকে যখন ব্যবহার করা হয়েছে, তখন এর দায় তো প্রতিষ্ঠানটিকেই নিতে হবে, বিশেষ করে প্রতিষ্ঠানের চেয়ারম্যানকে। তদন্ত কমিটির প্রতিবেদন বলছে, ‘সংস্থাটির চেয়ারম্যান জিয়াউল হক খোন্দকারের আনুকূল্য ও সম্মতি ছাড়া কোনো কিছুই করা সম্ভব নয়।’ এসইসিকে দুর্নীতিগ্রস্ত প্রতিষ্ঠানে পরিণত করা এবং সৎ ও যোগ্য কর্মকর্তা-কর্মচারীদের ‘মনোবল ভাঙার’ দায়টি আসলে কার? এসইসির কর্তাব্যক্তিদের, নাকি তদন্ত কমিটির?
এবার ‘নিষ্ঠুরতা’ প্রসঙ্গ। একটি প্রতিষ্ঠান যদি দুর্নীতিগ্রস্ত হয়, সেখানে কাজ করেন এমন সৎ ও যোগ্য কর্মকর্তা-কর্মচারীদের জন্য বিষয়টি খুবই দুর্ভাগ্যের। সত্যিই তাঁরা এক নিষ্ঠুর পরিস্থিতির শিকার। ধরে নিলাম, তদন্ত কমিটির রিপোর্ট এসইসির কিছু সৎ ও দক্ষ কর্মকর্তা-কর্মচারীর ‘মনোবল’ ভেঙে দিয়ে কিছুটা ‘নিষ্ঠুরতার’ পরিচয় দিয়েছে! যেসব সৎ ও যোগ্য কর্মকর্তা-কর্মচারী এই পরিস্থিতির শিকার, তাঁদের প্রতি রইল আমাদের সমবেদনা। কিন্তু ‘সব ধরনের দুর্নীতি ও অনিয়মে’ বৈধতা দিয়ে লাখ লাখ বিনিয়োগকারীর ওপর এসইসি যে নিষ্ঠুরতা করল, তার কী হবে? এই ক্ষুদ্র বিনিয়োগকারীদের তো শুধু ‘মনোবল’ ভাঙেনি, তাঁদের অনেকে বিধ্বস্ত, বিপর্যস্ত ও সর্বস্বান্ত। এসইসির চেয়ারম্যান কি বলবেন, নিষ্ঠুরতাটা কাদের প্রতি বেশি হলো, আর এটি করল কারা? ক্ষুদ্র বিনিয়োগকারীদের সঙ্গে আপনি কি একটু বেশি নিষ্ঠুর রসিকতা করে ফেললেন না?
এসইসির চেয়ারম্যানের একটি কথা অবশ্য আমরা শ্রদ্ধার সঙ্গে মেনে নিতে চাই। তিনি বলেছেন, ‘তদন্ত প্রতিবেদন অনুযায়ী কারও বিরুদ্ধে আইনি ব্যবস্থা নেওয়া খুব সহজ হবে না।’ খুব সত্য কথা। তা তো আমরা দেখতেই পাচ্ছি। যদি তদন্ত কমিটির রিপোর্টে কাজ হতো, তবে তো এসইসির চেয়ারম্যানেরই চাকরি থাকার কথা নয়। যাঁদের বিরুদ্ধে অভিযোগ, তাঁদের রক্ষার দায়িত্ব নিয়েছে সরকার, আছে শেয়ারবাজার থেকে তুলে নেওয়া ২০ হাজার কোটি টাকা। তাঁদের বিরুদ্ধে ব্যবস্থা কে নেবে? ‘মার্কেট প্লেয়ার’ ভাইয়েরা, আপনাদের ভয় নেই, আপনাদের বিজয় সুনিশ্চিত!
</doc>

<doc>
পারমাণবিক জ্বালানি
চেরনোবিল দুর্ঘটনার ২৫ বছর
চেরনোবিল দুর্ঘটনা মানবজাতিকে জাগিয়ে তুলতে পারত। ২৫ বছর আগে, ১৯৮৬ সালের ২৬ এপ্রিল সাবেক সোভিয়েত ইউনিয়নের ইউক্রেন প্রজাতন্ত্রে অবস্থিত চেরনোবিল পারমাণবিক স্থাপনার চতুর্থ চুল্লিতে দুর্ঘটনা ঘটে। আসলে বিপর্যয় কুণ্ডলী পাকাতে থাকে আগের রাতেই, যখন পারমাণবিক কেন্দ্রটির কর্মীরা টারবাইন পরীক্ষা করতে যান। তখন কেন্দ্রের স্বয়ংক্রিয় জরুরি ব্যবস্থা বন্ধ হয়ে চুল্লির নিরাপত্তা দুর্বল হয়ে পড়ে। অভূতপূর্ব সব ঘটনা ঘটতে থাকে। শক্তিশালী দুটি বিস্ফোরণ ঘটে। অতি তাপে কিছুক্ষণের মধ্যে চুল্লি গলে যায় এবং তেজস্ক্রিয়তার বিশাল মেঘ ক্ষতিকর প্রভাব ফেলতে শুরু করে সোভিয়েত ইউনিয়ন ও তার সীমানা ছাড়িয়ে বহুদূর পর্যন্ত। চেরনোবিল দুর্ঘটনার পর সিকি শতাব্দী অতিক্রান্ত হয়েছে। গত মাসে জাপানের ফুকুশিমা-দাইচি পারমাণবিক কেন্দ্রে দুর্ঘটনার আগ পর্যন্ত চেরনোবিলকে গণ্য করা হতো এ খাতের ইতিহাসে সবচেয়ে ভয়াবহ দুর্ঘটনা। একটি সাম্প্রতিক প্রতিবেদন নিশ্চিত করেছে যে চেরনোবিল বিপর্যয়ের এখনো অবসান হয়নি। তাই সেই ঘটনার ওপর দৃষ্টিপাত নিশ্চয়ই প্রাসঙ্গিক। অন্যদিকে জাপানি কর্তৃপক্ষ ফুকুশিমা দুর্ঘটনাকে চেরনোবিল বিপর্যয়ের সমপর্যায়ের গণ্য করার পরিপ্রেক্ষিতে তা এখন আরও প্রাসঙ্গিক।
প্রথমত, সোভিয়েত ইউনিয়নের গ্রানাইট-চালিত চুল্লি থেকে বায়ুমণ্ডলে এত বিপুল তেজস্ক্রিয় কণা ছড়িয়ে পড়ার ঘটনা আগে কখনো ঘটেনি। আনুষ্ঠানিকভাবে তেজস্ক্রিয় বিকিরণের পরিমাণ বলা হয়েছিল পাঁচ কোটি কিউরি। কিন্তু আসলে তার পরিমাণ হয়তো কয়েক গুণ বেশি ছিল। ইতিহাসে জানা-অজানা যেসব পারমাণবিক দুর্ঘটনা ঘটেছে, সেগুলোর মধ্যে চেরনোবিলেই কেবল বড় মাপের তেজস্ক্রিয় বিকিরণ ঘটেছে এমন নয়। ১৯৫৭ সালে চেলিয়াবিনস্ক নগরে অবস্থিত একটি পারমাণবিক-সামরিক প্রক্রিয়াজাত কারখানায় উচ্চ তেজস্ক্রিয় বর্জ্য মজুদ রাখার ট্যাংকে বিস্ফোরণ ঘটে কোটি কোটি কিউরি তেজস্ক্রিয় বিকিরণ ছড়ায়। ১৯৪৫ সালে জাপানের হিরোশিমা ও নাগাসাকি নগর দুটিতে মার্কিন আণবিক বোমা ফেলার ফলে যে পরিমাণ তেজস্ক্রিয় বিকিরণ ঘটেছিল, তার থেকে অনেক বেশি বিকিরণ ঘটে চেরনোবিল ও চেলিয়াবিনস্কের দুর্ঘটনায়। চেরনোবিল স্থাপনা ঘনবসতিপূর্ণ এলাকায় স্থাপিত হওয়ায় ক্ষতিগ্রস্ত বেসামরিক চুল্লি থেকে তেজস্ক্রিয় বিকিরণের ভয়াবহ প্রভাব পড়তে বাধ্য। চেরনোবিলের কাছাকাছি বসবাসরত ৫০ হাজার অধিবাসীকে সরিয়ে নেওয়া হয়। বিরাট গ্রামীণ এলাকা বসবাসের অনুপযোগী হয়ে পড়ে স্থায়ী অথবা সাময়িকভাবে। ইউরোপের ১৫টি দেশের অর্ধেক এলাকা তেজস্ক্রিয় মেঘে দূষিত হয়ে পড়ে।
চেরনোবিল বিপর্যয়ের প্রভাবে ও জনমনে ব্যাপক নেতিবাচক প্রতিক্রিয়া তৈরি হওয়ায় বিপর্যয়ের পর পর যুক্তরাষ্ট্র ও ইউরোপে পারমাণবিক জ্বালানি উৎপাদন বিস্তারের পরিকল্পনায় লাগাম টেনে ধরা হয়। তবে সেই দুর্ঘটনার স্মৃতি মানুষের মন থেকে যতই হারিয়ে যেতে থাকে, ততই নব-উদ্যমে ঝাঁপিয়ে পড়তে থাকেন পারমাণবিক জ্বালানির সমর্থকেরা। তাঁরা এখন বলতে শুরু করেছেন, পারমাণবিক বিপর্যয়ে নিহত মানুষের সংখ্যা নগণ্য। এমনকি ইউরোপের নামজাদা কয়েকজন বুদ্ধিজীবী উদ্বেগ প্রকাশ করে বললেন, জলবায়ু পরিবর্তন নিয়ে প্রচারণা পক্ষপাতমূলক। প্রখ্যাত ব্রিটিশ চিন্তক জেমস লাভলক কয়েক বছর আগে সবাইকে তাজ্জব করে দিয়ে বললেন, চেরনোবিল দুর্ঘটনার কারণে নিহতের যে সংখ্যা হাজির করা হয়, সেই দাবি ‘এক সাংঘাতিক মিথ্যা’। পারমাণবিক স্বার্থের প্রতিনিধিত্বকারী বিভিন্ন প্রতিষ্ঠান কেবল এই স্বীকৃতি দিয়েছে যে দুর্ঘটনাটির ফলে শিশুদের থাইরয়েড ক্যানসার বেড়ে গেছে। তাদের মতে, এর ফলে মাত্র কয়েক হাজার মানুষের মৃত্যু ঘটে থাকতে পারে। চেরনোবিলের ক্ষতিসাধন-ক্ষমতা নিয়ন্ত্রণ করার কাজে যে হাজার হাজার তরুণ ও স্বাস্থ্যবান মানুষ বীরোচিত ভূমিকা নিয়েছিলেন, তাঁদের অকালমৃত্যুর বিষয়টিও তাঁরা স্বীকার করেন না। ২০০৬ সালে আন্তর্জাতিক সংস্থা গ্রিনপিস প্রকাশিত প্রতিবেদনে বলা হয়, চেরনোবিলের কারণে ক্যানসারে আক্রান্ত হওয়া মানুষের সংখ্যা সাড়ে সাত লাখ পর্যন্ত হতে পারে, আর প্রায় এক লাখ মানুষকে মরতে হয়েছে জীবনঘাতী ক্যানসারে আক্রান্ত হয়ে।
আবার ২০০৯ সালে নিউইয়র্ক একাডেমি অব সায়েন্সেস পরিচালিত এক গবেষণায় রুশ বিজ্ঞানীরা সাবেক সোভিয়েত ইউনিয়নের অত্যন্ত দূষিত এলাকাগুলোর সঙ্গে অপেক্ষাকৃত কম দূষিত এলাকার তুলনা করে সিদ্ধান্তে পৌঁছান যে ২০০৪ সালের শেষ নাগাদ নিহতের সংখ্যা গ্রিনপিসের দেওয়া সংখ্যার নয় থেকে দশ গুণ। ১৯৮৬ সালের তেজস্ক্রিয় বিকিরণে নিহত বিপুল মানুষের সংখ্যা হয় হিসাবে আসেনি, নয়তো আড়ালে থেকে গেছে। তবু সংবেদনশীল মানুষ সহজেই চেরনোবিলের ভয়ানক প্রভাব দেখতে পারেন। সাবেক সোভিয়েত ইউনিয়নের কিছু কিছু এলাকার সুস্থ-সবল শিশু ২০ শতাংশেরও কম। বহু শিশু বিকলাঙ্গতা অথবা স্নায়ুতন্ত্রের গোলযোগ নিয়ে জন্মে। গবেষিত নানা প্রজাতির প্রাণীতে বিজ্ঞানীরা জিনগত অসংগতি পান।
চেরনোবিল দুর্ঘটনার শুধু তাৎক্ষণিক প্রভাবই পড়েছে, দীর্ঘ মেয়াদে কোনো প্রভাব পড়েনি—এমন মনে করলে ভুল হবে। পারমাণবিক বিপর্যয়ের তাৎপর্য বুঝতে হলে সোভিয়েত কর্তৃপক্ষ দুর্ঘটনার পরপরই ক্ষতিকর দ্রব্য দূরীকরণে যে অভিযান পরিচালনা করে, তার পরিণতির দিকে দৃষ্টি দেওয়াও জরুরি। প্রথমত, ক্ষতিগ্রস্ত চুল্লি পুনরুদ্ধার করতে হেলিকপ্টার থেকে পাঁচ হাজার টন দ্রব্য ফেলা হয়। তারপর ছয় লাখ শ্রমিককে নিযুক্ত করা হয় অত্যন্ত অল্প সময়ের মধ্যে কংক্রিট ও ধাতব পদার্থে একটি আধার নির্মাণের কাজে। ছয় মাসব্যাপী এই অভিযান অত্যন্ত সমস্যাসংকুল ছিল। আর এর ফলেই হয়তো তেজস্ক্রিয়াজনিত অসুস্থতা ও মৃত্যুর বেশির ভাগ ঘটনা ঘটেছে। তা ছাড়া নবনির্মিত বহিরাবরণ তেজস্ক্রিয়তা নির্গমনে কখনো কোনো কার্যকর প্রতিবন্ধক হিসেবে কাজ করেনি। বছরের পর বছর সেটা ধসে পড়ার ঝুঁকিতে ছিল! এ কারণেই নতুন খিলান তৈরির ব্যাপারে আলোচনা নব্বইয়ের দশক থেকেই চলছিল। এই অভিযান পরিচালনা করতে যে তহবিল প্রয়োজন, তার বড় অংশ এই ২০১১ সালেও সংগ্রহ করে ওঠা সম্ভব হয়নি। চেরনোবিল বিপর্যয়ের ফলে সৃষ্ট গোলযোগ যদি চিরস্থায়ী না-ও হয়, তবু তা নিঃসন্দেহে দীর্ঘমেয়াদি। ২৫ বছর আগের সোভিয়েত ইউনিয়নের চেয়ে আজকের জাপান প্রযুক্তিগত দিক থেকে এগিয়ে থাকলেও পারমাণবিক গোলযোগ মেটানোর কাজ সম্পন্ন করতে তাদেরও বহু বছর লাগবে, তা নিঃসন্দেহে বলা যায়।
চেরনোবিল থেকে আমাদের কী শিক্ষা নেওয়ার আছে? ২৫ বছর আগের দুর্ঘটনা থেকে অর্জিত অভিজ্ঞতা সে সময় পারমাণবিক জ্বালানিবিরোধীদের সমালোচনারই ন্যায্যতা দেয়। চেরনোবিল দুর্ঘটনার সঙ্গে সঙ্গে প্রতিবাদে মুখর হয় সারা বিশ্ব। পারমাণবিক জ্বালানির বিস্তারের বিরোধিতাই শুধু নয়, এমন জ্বালানির ওপর যেকোনো ধরনের নির্ভরতার বিরুদ্ধেই প্রতিরোধ গড়ে ওঠে। বিরোধীদের সবচেয়ে বড় যুক্তি হলো, পারমাণবিক প্রযুক্তি এমন এক ধরনের প্রযুক্তি, যা এত ঝুঁকিপূর্ণ, এত বিধ্বংসী যে এ প্রযুক্তি সম্পূর্ণরূপে পরিত্যাগ করাই হবে মানবজাতির জন্য মঙ্গলজনক। তবু নব্বইয়ের দশক থেকে পারমাণবিক জ্বালানির সমর্থকেরা এর ‘রেনেসাঁ’ ঘটাতে, সারা বিশ্বে পারমাণবিক শক্তির বিস্তার ঘটাতে বিপুল বিক্রমে লেগে পড়েছেন। অত্যন্ত দুঃখজনক ব্যাপার হলো, কিছু কিছু লেখক ও বুদ্ধিজীবী, যাঁরা জলবায়ু পরিবর্তনের বিরুদ্ধে উচ্চকণ্ঠ, তাঁরা এমন ভাষায় কথা বলছেন, যাঁদের কথা ও যুক্তি মিলে যাচ্ছে পারমাণবিক প্রযুক্তির প্রত্যাবর্তনপ্রত্যাশী পারমাণবিক লবির প্রতিনিধিদের সঙ্গে। চেরনোবিল দুর্ঘটনার ওপর সিকি শতাব্দী পর দৃষ্টিপাত করলে সহজেই বোঝা যায়, এক বিপর্যয়ের বদলে আরেক বিপর্যয়ের বিনিময় চলে না। জলবায়ু বিপর্যয়ের সঙ্গে পারমাণবিক বিপর্যয়ের বিনিময় করা যায় না। চেরনোবিল দুর্ঘটনার ২৫তম বার্ষিকীতে আজ বিশ্ববাসীর প্রতিজ্ঞা করা উচিত, উৎপাদনশীল প্রযুক্তির ওপর আমরা নির্ভরতা বাড়াব, যা পৃথিবী নামক গ্রহটির সব ধরনের প্রাণকে টিকিয়ে রাখতে প্রত্যক্ষ ভূমিকা পালন করে।
লেইডেন, হল্যান্ড
</doc>

<doc>
নারী উন্নয়ন নীতি
নারীর সম-অধিকার প্রতিষ্ঠায় কী ভূমিকা রাখবে?
জাতীয় নারী উন্নয়ন নীতি নিয়ে একটি স্বার্থান্বেষী মহল বিভ্রান্তি ছড়াচ্ছে। দেশের প্রগতিশীল মানুষ তথা নারীসমাজ যখন নতুন নারীনীতিতে তাদের আশা-আকাঙ্ক্ষার যথাযথ প্রতিফলন ঘটেনি বলে আক্ষেপ করছে, তখন এ নিয়ে প্রতিক্রিয়াশীল চক্রের অপপ্রচারের উদ্দেশ্য বুঝতে অসুবিধা হয় না। তারা চাইছে যেটুকু প্রগতির কথা আছে, তা নস্যাৎ করতে পুরুষতান্ত্রিক সমাজে নারীর দুর্বল আবস্থানকে আরও দুর্বল করে দিতে। কেবল নারীনীতি নয়, নারীর পক্ষে যেকোনো ভালো উদ্যোগ নেওয়া হলে তারা অযথা হইচই করে।
এখন দেখা যাক নারী উন্নয়ন নীতি, ২০১১-এ কী আছে। এর সূচিপত্র থেকে জানা যায়, এই নীতি তিনটি ভাগে সাজানো হয়েছে। প্রথম ভাগে আছে ভূমিকা, পটভূমি, উন্নয়ন পরিকল্পনা ও নারী, বিশ্ব প্রেক্ষাপট ও বাংলাদেশ, নারীর মানবাধিকার ও সংবিধান, বর্তমান প্রেক্ষাপট, নারী ও আইন, নারী নির্যাতন প্রতিরোধ, নারী মানবসম্পদ, রাজনীতি ও প্রশাসন, দারিদ্র্য, নারী উন্নয়নে সাংগঠনিক ও প্রাতিষ্ঠানিক উত্তরণ, সরকারি ও বেসরকারি কার্যক্রমের মধ্যে সমন্বয় ও সহযোগিতা, সম্পদ ও অর্থায়ন, মহিলা ও শিশুবিষয়ক মন্ত্রণালয়ের দায়িত্ব।
দ্বিতীয় ভাগে আছে জাতীয় নারী উন্নয়ন নীতির লক্ষ্য, নারীর মানবাধিকার ও মৌলিক স্বাধীনতা নিশ্চিতকরণ, কন্যাশিশুর উন্নয়ন, নারীর প্রতি সব নির্যাতন দূরীকরণ, সশস্ত্র সংঘর্ষ ও নারীর অবস্থা, শিক্ষা ও প্রশিক্ষণ, ক্রীড়া ও সংস্কৃতি, জাতীয় অর্থনীতির সব কর্মকাণ্ডে নারীর সক্রিয় ও সম-অধিকার নিশ্চিতকরণ, নারীর দারিদ্র্য দূরীকরণ, নারীর অর্থনৈতিক ক্ষমতায়ন, নারীর কর্মসংস্থান, জেন্ডার সংবেদনশীল বাজেট ও জেন্ডার বিভাজিত ডেটাবেইস প্রণয়ন, সহায়ক সেবা, নারী ও প্রযুক্তি, নারীর খাদ্যনিরাপত্তা, নারী ও কৃষি, নারীর রাজনৈতিক ক্ষমতায়ন, নারীর প্রশাসনিক ক্ষমতায়ন, স্বাস্থ্য ও পুষ্টি, গৃহায়ণ ও আশ্রয়, নারী ও পরিবেশ, দুর্যোগ-পূর্ববর্তী, দুর্যোগকালীন ও দুর্যোগ-পরবর্তী সময়ে নারী ও শিশুর সুরক্ষা, অনগ্রসর ও ক্ষুদ্র নৃগোষ্ঠীর নারীর জন্য বিশেষ কার্যক্রম, নারী ও গণমাধ্যম, বিশেষ দুর্দশাগ্রস্ত নারী।
তৃতীয় ভাগে আছে প্রাতিষ্ঠানিক ব্যবস্থা ও কৌশল—জাতীয় পর্যায়ে, জেলা ও উপজেলা পর্যায়ে, তৃণমূল পর্যায়ে। নারী উন্নয়নে এনজিও ও সামাজিক সংগঠনের সঙ্গে সহযোগিতা, নারী ও জেন্ডার সমতাবিষয়ক গবেষণা, কর্মপরিকল্পনা ও কর্মসূচিগত কৌশল, আর্থিক ব্যবস্থা, সরকারি ও বেসরকারি প্রতিষ্ঠানের মধ্যে সহযোগিতা, নারীর ক্ষমতায়ন ও আন্তর্জাতিক সহযোগিতা।
জাতীয় নারী উন্নয়ন নীতির ৪৯টি ধারায় আরও ব্যাখ্যা করে প্রাসঙ্গিক সূত্রসহ, প্রেক্ষাপটসহ, বাস্তবায়নের পরিকল্পনাসহ বর্ণনা করা হয়েছে। রাষ্ট্রের আদর্শগত, শাসনগত, পরিকল্পনাগত বিভিন্ন নীতি রয়েছে। প্রতিটি মন্ত্রণালয়কে কেন্দ্র করে তাদের কাজের সুদূরপ্রসারী লক্ষ্য বাস্তবায়নের জন্য সেসব নীতি সামগ্রিকভাবে পরস্পরের পরিপূরকভাবেই কাজ করবে, সেটাই সরকারের প্রশাসনের লক্ষ্য হওয়া উচিত। শিক্ষা, প্রযুক্তি, কৃষি, শিল্প, বাণিজ্য, অর্থ, আইন ও বিচার বিভাগ, শ্রম ও কর্মসংস্থান, স্বাস্থ্য, পরিবেশ, সমাজকল্যাণ, তথ্য ও গণমাধ্যম, দুর্যোগ প্রতিরোধ, গৃহায়ণ, ভূমি, পররাষ্ট্র, মহিলা ও শিশু, মানবাধিকার, প্রশাসন, স্বরাষ্ট্রসহ সব বিষয়ে সরকারের বিভিন্ন মন্ত্রণালয়ের কাজ পরস্পরের পরিপূরকভাবে কতটা হচ্ছে, তা-ও ভেবে দেখা দরকার। দেশের সব জনগোষ্ঠীর নারী-পুরুষ যেমন এর অভীষ্ট লক্ষ্য হওয়া প্রয়োজন, তেমনি মনোযোগ দিতে হবে আদিবাসীসহ সব দলিত জনগোষ্ঠী, সব প্রতিবন্ধী ও সব ধর্মাবলম্বী মানুষের উন্নয়ন অগ্রগতির প্রতি।
দেশের জনগোষ্ঠীর প্রায় ৫০ শতাংশ নারী। শ্রেণীগতভাবে, জাতিগতভাবে এবং ধর্মীয় দৃষ্টিতে নািরী ও পুরুষের রয়েছে অসম অবস্থান। শিক্ষা, স্বাস্থ্য, অর্থনীতি, কৃষি, ভূমি, সম্পদ, রাজনীতি, কর্মসংস্থান, তথ্য ও গণমাধ্যম, আইন ও বিচার, পররাষ্ট্র, রাজনীতি, মানবাধিকার, স্বরাষ্ট্রসহ অন্য সব ক্ষেত্রে নারী বৈষম্যের শিকার। সামাজিক ও পারিবারিক পর্যায়ে নারীর ওপর নানাবিধ নির্যাতনের তথ্য প্রতিদিন পাওয়া যাচ্ছে পত্রপত্রিকা, টেলিভিশন, আইন-আদালতের মামলার মাধ্যমে। আলোচ্য নারীনীতিতে এসব বিষয়ে আলোচনা করা হয়েছে, তথ্য দেওয়া হয়েছে এবং প্রতিকারের লক্ষ্যে বিভিন্ন পদক্ষেপের কথাও বলা হয়েছে।
অস্বীকার করার উপায় নেই, যুগ যুগ ধরে এ দেশের নারীর প্রতি সামাজিক-পারিবারিক-রাষ্ট্রীয় অসাম্য-বৈষম্য চলে আসছে। সামগ্রিক বিচারে বলা যায়, ব্রিটিশ শাসনামলে এ দেশের মুসলিম নারীরা ব্যাপকভাবে অবরোধে-নিরক্ষরতায়-সংস্কৃতিচর্চায় পশ্চাদপদতার মধ্যে পরিবারে ও সমাজে অবদমিত, প্রায় শৃঙ্খলিত ছিল। হিন্দু নারীরা শিক্ষা-সংস্কৃতিচর্চায় তুলনামূলকভাবে অগ্রসর ছিল। কিন্তু সামাজিক-পারিবারিক অবরোধ ও বৈষম্যপূর্ণ অবস্থানের কারণে তারাও অনেকটা অধিকারবঞ্চিত ছিল। ব্রিটিশ যুগে সব নাগরিক পরাধীন হলেও নারীকেই বেশি সামাজিক-পারিবারিক কুসংস্কার, ধ্যান-ধারণা, অবদমন, বৈষম্য-নির্যাতনের শিকার হতে হয়েছে, যদিও সেই যুগেও বীরত্বপূর্ণ রাজনৈতিক-সামাজিক আন্দোলনে প্রগতিশীল পুরুষ নেতৃত্বের পাশাপাশি নারীর অংশগ্রহণ, অবদানও কম ছিল না। লীলা নাগ, প্রীতিলতা, কল্পনা দত্ত, মনোরমা বসুসহ বহু নারীর অবদানের কথা আমরা জানি। মুসলিম নারীর অংশগ্রহণ মুষ্টিমেয় হলেও সমাজপ্রগতিতে রোকেয়া সাখাওয়াত হোসেন, শামসুন্নাহার মাহমুদ, সুফিয়া কামাল, জোবেদা খাতুন চৌধুরী, হোসনে আরা মোদাব্বের, দৌলতননেসা খাতুন অনন্য ভূমিকা রেখেছেন।
ধর্মভিত্তিক দেশভাগ যেমন ব্রিটিশ শাসকদের অপকৌশল ছিল, তেমনি দেশীয় রাজনীতিবিদদের স্বার্থপরতাও কম ছিল না। সব ধর্মের নারী-পুরুষ এর শিকার হয়েছে। নারীসমাজ সেই সময়েও পুরুষের তুলনায় বেশি মাত্রায় নিপীড়িত, বৈষম্যপীড়িত ছিল এবং এখনো আছে।
ব্রিটিশ শাসক তৈরি করে গেছে পার্সোনাল ল। ব্যক্তি আইনে বিভাজন সৃষ্টি করেছে ধর্মভিত্তিক পারিবারিক আইন। পাকিস্তান সৃষ্টির পর মুসলিম নারী আন্দোলনের ফলে ‘মুসলিম পারিবারিক আইন, ১৯৬১’ বিধিবদ্ধ হয়েছিল, যা এখনো চালু আছে। মুক্তিযুদ্ধোত্তর গণতান্ত্রিক, অগণতান্ত্রিক—কোনো সরকার ১৯৬১ সালের মুসলিম পারিবারিক আইনকে সংশোধন করে সম-অধিকার প্রতিষ্ঠার উদ্যোগ নেয়নি। অন্যদিকে হিন্দু ও অন্যান্য ধর্মাবলম্বী নারীর জন্য পাকিস্তান শাসনামলে কিংবা স্বাধীনতার পর গত ৪০ বছরে পারিবারিক আইন করা হয়নি। ফলে তারা পারিবারিক সহিংসতা প্রতিরোধ ও সুরক্ষা আইন, পারিবারিক অধিকার আদালত আইন, যৌতুকবিরোধী আইনের অধিকার থেকে বঞ্চিত। হিন্দু বিয়েতে রেজিস্ট্রেশন ও তালাকের বিধান নেই। ফলে স্ত্রীকে তালাক না দিয়েও স্বামী একাধিক বিয়ে করতে পারে। আবার হিন্দু নারীর তালাক দেওয়ার অধিকার না থাকায় স্বামীর পরিবারে আমৃত্যু অবদমিত, নির্যাতিত হয়ে থাকতে বাধ্য হয়। এ ছাড়া উত্তরাধিকার সম্পত্তিতে হিন্দু নারীর অধিকার নেই।
পাকিস্তান শাসনামলে এ দেশের নারীসমাজ সামাজিক-পারিবারিক কূপমণ্ডূকতার বিরুদ্ধে, উত্তরাধিকারে ছেলেমেয়ের সম-অধিকারের দাবিতে আন্দোলন করেছে। মুক্তিযুদ্ধে তাদের সক্রিয় অংশগ্রহণের লক্ষ্যও ছিল সম-অধিকার প্রতিষ্ঠা। স্বাধীনতার পর ১৯৭২ সালে রচিত সংবিধানেও ধর্ম-জাতি-বর্ণনির্বিশেষে নারী-পুরুষের সম-অধিকার ঘোষিত হয়েছে। কিন্তু সেই বিধান অনুযায়ী আইন করা হয়নি। উত্তরাধিকার সম্পত্তিসহ সব ক্ষেত্রে তারা বৈষম্যের শিকার।
স্বাধীনতার পর এ দেশের নারীরা সম-অধিকারের আন্দোলন করলেও প্রতিনিয়ত বাধা পেয়েছে পুরুষতান্ত্রিক সমাজ, নিজের পরিবার, প্রতিষ্ঠান, প্রশাসন ও সরকারের কাছ থেকে। নানা চড়াই-উতরাই পেরিয়ে নারীসমাজের দাবির পরিপ্রেক্ষিতে ১৯৯৭ সালে প্রথম নারী উন্নয়ন নীতি ঘোষিত হয়। কিন্তু ২০০৪ সালে চারদলীয় জোট সরকার সেই নারীনীতির প্রগতিশীল ধারাগুলো বাদ দিয়ে একটি পশ্চাদপদ নারীনীতি ঘোষণা করে, যা নারীসমাজের কাছে গ্রহণযোগ্য হয়নি। এরপর ২০০৮ সালে তত্ত্বাবধায়ক সরকারের আমলে আরেকটি নারীনীতি প্রণীত হলেও তা কার্যকর হয়নি। বিপুল জনসমর্থন নিয়ে ক্ষমতায় আসা বর্তমান সরকারের কাছে নারীসমাজের প্রত্যাশা ছিল একটি অধিকতর প্রগতিশীল নারীনীতি; অন্তত ১৯৯৭ সালের নারীনীতিতে যেসব ধারা ছিল, সেগুলো বহাল থাকবে। কিন্তু বর্তমান নীতিটি তা ধরে রাখতে ব্যর্থ হয়েছে।
জাতীয় নারী উন্নয়ন নীতি নারীর ক্ষমতায়নের গাইডলাইন হিসেবে সরকার বিবেচনা করছে। নানা সীমাবদ্ধতা সত্ত্বেও এটিকে আমরা ভালো উদ্যোগ বলে মনে করি। হীন উদ্দেশ্যেই প্রতিক্রিয়াশীল গোষ্ঠী এর বিরোধিতা করে আসছে। সেই সঙ্গে আমরা এ-ও দেখছি যে নারীর উন্নয়ন, সম-অধিকার ও ক্ষমতায়নের বিষয়টি তথাকথিত প্রগতিবাদী পুরুষেরাও ভালোভাবে নিচ্ছে না। তাদের মৌনতা প্রতিক্রিয়াশীল গোষ্ঠীর পক্ষেই যাচ্ছে। বিশেষ করে সন্তানের অভিভাবকত্ব, স্ত্রীর সমমর্যাদা, যৌতুক, বাবার সম্পত্তিতে ছেলেমেয়ের সম-অধিকার, নারীর জন্য শ্রমবিভাজনের প্রচলিত ধ্যান-ধারণার ক্ষেত্রে তাদের মনোভাব নারীর ক্ষমতায়নে বড় বাধা। জাতিগত, ধর্মগত অনুদারতা সম-অধিকারের দাবিকে করছে ভূলুণ্ঠিত।
ঘোষিত নারীনীতির অনেক দুর্বলতা থাকা সত্ত্বেও দেশের নারীসমাজ এটিকে মন্দের ভালো হিসেবে মেনে নিয়েছে এবং তারা ধর্মান্ধ গোষ্ঠীর যেকোনো আক্রমণ মোকাবিলা করতে প্রস্তুত। এ ব্যাপারে সরকারকে দুর্বল হলে চলবে না। মৌলবাদী গোষ্ঠীর সঙ্গে আপস করারও প্রয়োজন নেই। নারী উন্নয়ন নীতি দেশ ও সমাজের জাতীয় উন্নয়ন নীতির অবিচ্ছেদ্য অংশ। তাই এর বাস্তবায়নে নারী-পুরুষনির্বিশেষে সবাইকে যার যার অবস্থান থেকে কাজ করতে হবে।
সরকারকে এটা উপলব্ধি করতে হবে যে এই নারীনীতি একটি অব্যাহত প্রক্রিয়া। কেবল নীতি প্রণয়ন করলেই হবে না, এর বাস্তবায়নের বাধাগুলোও দূর করতে হবে। নারী-পুরুষের বৈষম্যমূলক সব আইন রদ করতে হবে। সম-অধিকারভিত্তিক একটি প্রগতিশীল ও প্রাগ্রসর নারীনীতিই দেশ ও সমাজের সর্বস্তরে গণতন্ত্রের ভিত্তি সুদৃঢ় করতে পারে।
সমাজ
উন্নয়ন-অনুকূল সংস্কৃতির সন্ধানে
পৃথিবীর এক সহস্রাংশ ভূখণ্ডের বাংলাদেশে চব্বিশ সহস্রাংশ মানুষের বাস। পৃথিবীর গড় জনঘনত্বের ২৪ গুণ বেশি জনঘনত্ব। প্রাকৃতিক সম্পদের ছড়াছড়ি নেই। যাও বা কিছু প্রাকৃতিক গ্যাস আছে, তা নিজেদের দক্ষতার অভাবে বিদেশি কোম্পানিগুলো টেংরাটিলায় আর মাগুরছড়ায় পুড়িয়ে নষ্ট করলেও কার্যকরভাবে ক্ষতিপূরণ দাবি করার ক্ষমতাও আমাদের নেই। একবিংশ শতাব্দীর বিশ্বায়নের চ্যালেঞ্জ সফলভাবে মোকাবিলা করার জন্য জ্ঞান-বিজ্ঞান-প্রকৌশল আর প্রযুক্তিতে বিশ্বমানের হওয়ার আর কোনো বিকল্প নেই। সীমিত সম্পদের দেশে এই বিশাল জনগোষ্ঠীর চাহিদা পূরণ সহজ নয়। এ জন্য প্রতি ক্ষেত্রেই আমাদের উৎপাদনশীলতা বৃদ্ধি করতে হবে, আবার একই সঙ্গে ভোগবিলাসও হ্রাস করতে হবে। জিডিপির হিসাবে আমাদের দেশের অগ্রগতি হলেও একসময় সমকাতারে থাকা অনেক দেশের তুলনায়ই আমরা পিছিয়ে যাচ্ছি, যার উদাহরণ কোরিয়া, মালয়েশিয়া ও যুদ্ধবিধ্বস্ত ভিয়েতনাম।
দেশকে অগ্রগতির পথে নিয়ে যেতে হলে অবশ্যই উৎপাদনের পরিমাণ ভোগের থেকে বেশি হতে হবে। এক দিন হরতালে যেমন উৎপাদন ব্যাহত হয়, একই সঙ্গে সম্ভবত ভোগের মাত্রা বৃদ্ধি পায়, ঠিক তেমনি ক্রিকেটের জন্য এক দিন ছুটি ঘোষণা করলেও অর্থনীতিতে ঋণাত্মক প্রভাব পড়ে। যেকোনো বিষয় উপলক্ষ করে ভোগবিলাস ও উৎপাদনবিমুখতা একটি উন্নয়নকামী দেশের জন্য যথেষ্ট বেমানান। দেশকে এগিয়ে নেওয়ার জন্য প্রতিটি উপলক্ষ কেন্দ্র করে উন্নয়ন-অনুকূল সংস্কৃতির সূচনা করতে হবে। যেসব দেশ দোর্দণ্ড প্রতাপে উন্নয়নের সিঁড়ি বেয়ে আমাদের পেছনে ফেলে এগিয়ে যাচ্ছে, তারা প্রতিটি সুযোগে উন্নয়ন-অনুকূল সংস্কৃতি সূচনা করছে। দেশ-বিদেশের নানা উদাহরণ এবং সম্ভাবনা নিয়েই আজকের লেখা।
১. শুনেছি মহাসম্পদশালী জাপানেও বিশ্বকাপ ফুটবল নিয়ে এত মাতামাতি নেই, যদিও তাদের দলের ও জাতীয় সংগীতের উপস্থিতি সেখানে রয়েছে। আমাদের দল ওই বিশ্বকাপে কবে খেলবে, তা নিয়ে একজন আশাবাদীও আশার কথা শোনাতে পারবে না। তবে আমরা যাতে নির্বিঘ্নে খেলা দেখতে পারি, এ জন্য সদাশয় সরকার বিদ্যুৎ সরবরাহ নিশ্চিত করতে সদাতৎপর, যদিও হাসপাতালে বিদ্যুতের অভাবে রোগীদের সমস্যা, কারখানার উৎপাদন ব্যাহত কিংবা জমির সেচব্যবস্থা ক্ষতিগ্রস্ত হলে সরকারকে ততটা তৎপর মনে হয় না। একটি হলো ভোগের জন্য সম্পদের বিনিয়োগ, আরেকটি হলো উৎপাদনের জন্য বিনিয়োগ। কোনো অবস্থাতেই উৎপাদনকে উপেক্ষা করা আমাদের মতো উন্নয়নশীল দেশের জন্য ঠিক হবে না।
২. কথিত আছে, অধুনালুপ্ত সোভিয়েত ইউনিয়নে মহামতি লেনিনের জন্মদিন পালন করার প্রস্তাব নিয়ে কমিউনিস্ট পার্টির একদল নেতা অনুরোধ করলে তিনি সঙ্গে সঙ্গে রাজি হন এবং বলেন, তাঁর জন্মদিনের নিকটবর্তী শনিবার ছুটির দিন পার্ক ও রাস্তাঘাট পরিষ্কার করতে হবে। নেতার জন্মদিন পালনের কী উন্নয়ন-অনুকূল সংস্কৃতি! আমাদের আর আবিষ্কার করতে হবে না, শুধু অনুসরণ করলেই চলবে।
৩. এবার পয়লা বৈশাখে মওলানা ভাসানী বিজ্ঞান ও প্রযুক্তি বিশ্ববিদ্যালয়ে গিয়েছিলাম। এ উপলক্ষে শোভাযাত্রা, দেশের গানের আসর, সাজ দিয়ে নানা রকম পিঠা খাওয়ার আসর যেমন ছিল, তার সঙ্গে ছিল কম্পিউটার প্রোগ্রামিং প্রতিযোগিতা, যাতে অংশগ্রহণের জন্য কুমিল্লা ও গাজীপুর থেকে ছাত্রদের দল এসেছিল। পয়লা বৈশাখের আমোদ-প্রমোদের পাশাপাশি ডিজিটাল বাংলাদেশ প্রতিষ্ঠায় প্রত্যয়ী দেশের তরুণ সম্প্রদায় প্রোগ্রামিং দক্ষতা বৃদ্ধি করছে। এ এক অসাধারণ উন্নয়ন-অনুকূল সংস্কৃতি। আশা করি, আগামী দিনগুলোতে এই সংস্কৃতির সম্প্রসারণ ঘটবে। ভাসানী বিশ্ববিদ্যালয়ের ছাত্র-শিক্ষকদের অভিনন্দন!
৪. শুনেছি কোরিয়াতে দেশের প্রত্যেক নাগরিককেই প্রতিরক্ষা বাহিনীতে কাজ করতে হয়। সবাইকে যে গুলি-বন্দুক ব্যবহার করতে হবে, এমন নয়। যেসব তরুণ পড়ালেখায় ভালো, তাঁরা পাস করার পর নামমাত্র বেতনে প্রতিরক্ষা বাহিনীতে গবেষণা করেন। এই স্বার্থ ত্যাগের মাধ্যমে দেশের প্রতি তাঁদের মমত্ব ও ভালোবাসা তৈরি হয়। দুর্ভাগ্যজনকভাবে আমাদের দেশের তরুণ কিংবা প্রবীণ কোনো নাগরিকেরই দেশের জন্য ভালোবাসা তৈরিতে ত্যাগের তেমন উদাহরণ নেই। এসএসসি কিংবা এইচএসসি পরীক্ষার পর যে সময়টি অবসর থাকে অথবা স্নাতক পরীক্ষার পর ওই সময়টিতে লাখ লাখ তরুণের অফুরন্ত প্রাণশক্তি দেশের কাজে লাগানোর জন্য সরকারের একটি পরিকল্পনা থাকা উচিত। শুধু কোরিয়াতেই নয়, নানা দেশেই এ ধরনের উন্নয়ন-অনুকূল কর্মসূচি রয়েছে।
৫. অধুনালুপ্ত সোভিয়েত ইউনিয়নে গ্রীষ্মের লম্বা ছুটিতে প্রতিটি বিশ্ববিদ্যালয়ের ছাত্ররা পরিকল্পনা অনুযায়ী সাইবেরিয়ার দুর্গম অঞ্চলে যাওয়ার রাস্তা ও রেলপথ তৈরি করতেন, তারপর ছোট ছোট শহরও। আমাদের দেশে বনায়ন, রাস্তাঘাট কিংবা বাঁধ নির্মাণে তরুণ সম্প্রদায়কে পরিকল্পিতভাবে ব্যবহার করে দেশের উন্নয়নে অবদান রাখা যায়। দেশের উন্নয়নে প্রতিশ্রুতিশীল দল-গোষ্ঠী নিজেদের নিবেদিতপ্রাণ কর্মীদের এসব কাজে অংশগ্রহণে উৎসাহিত করতে পারলে একদিন নিশ্চয়ই সাধারণ মানুষও এ রকম উন্নয়ন-অনুকূল কর্মকাণ্ডে অবদান রাখবে। একই সঙ্গে দেশের কাজে ভবিষ্যৎ নেতাদের এই ত্যাগ সাধারণ মানুষকে উৎসাহিত করবে।
৬. রাজধানীর দুর্বিষহ যানজটকে বিবেচনায় রেখে স্কুল-কলেজে ভর্তিগুলো অন্তত এলাকাভিত্তিক করা উচিত। আমাদের পার্শ্ববর্তী দেশেও এই পদ্ধতি চালু আছে, যেখানে সহোদরের উপস্থিতিকেও বিবেচনায় আনা হয়। এই একই পদ্ধতি অস্ট্রেলিয়া, জার্মানি, কানাডা কিংবা যুক্তরাষ্ট্রের মতো গণতান্ত্রিক দেশে যেহেতু চালু আছে, আমাদের গণতান্ত্রিক অধিকার ক্ষুণ্ন হওয়ার অভিযোগ ধোপে টিকবে না। তা ছাড়া এ পদ্ধতি চালু হলে তো ভিকারুননিসা আর নটর ডেম কলেজে ভারত আর পাকিস্তান থেকে ভর্তি হবে না, কোনো না কোনো বাংলাদেশি ছেলেমেয়েরা ভর্তি হবে। এতে রাজধানীর যানজট যেমন হ্রাস পাবে, ঠিক তেমনি ছাত্রদের রাস্তায় অলস সময় এবং ভোগান্তিও। যাত্রীদের উৎপাদনশীল সময় বৃদ্ধি পাবে, সঙ্গে সঙ্গে যানবাহনের খরচ হ্রাস পাবে।
৭. সরকারের সিদ্ধান্তের বিরোধিতা করার জন্য সংসদে যোগদান না করা কিংবা হরতাল ডাকার উন্নয়ন-প্রতিকূল সংস্কৃতি আমাদের দেশে যুগের পর যুগ চালু রয়েছে। সরকারি কর্মকাণ্ডে বিরোধী দলের ক্ষোভ প্রকাশের একটি উন্নয়ন-অনুকূল ভাষা আবিষ্কারের প্রয়োজন। আরও দুঃখজনক হলো, সাধারণ মানুষের প্রতিনিধিরা মহান জাতীয় সংসদে উপস্থিত না থাকলেও সব সুযোগ-সুবিধা নিশ্চিত করেন, ভোগে এক বিন্দু কমতি নেই, ত্যাগ করারও বাসনা নেই। দেশের সাধারণ মানুষ যাঁদের জনপ্রতিনিধি করে, তাঁরা নিজেদের দেশপ্রেম দিয়ে আমাদের উজ্জীবিত করবেন—এটাই সবার প্রত্যাশা। আমাদেরই দেশে তত্ত্বাবধায়ক সরকারের ধারণা জন্ম ও বাস্তবায়ন হয়েছে; আশা করি, এবার হরতাল ও কর্মবিমুখ কর্মসূচির পরিবর্তে উন্নয়ন-অনুকূল কোনো সংস্কৃতিরও সূচনা হবে ।
৮. বেশ কয়েক বছর ধরে বাসের জন্য লাইন ধরে দাঁড়ানোর যে নিয়ম চালু হয়েছে, তা নিঃসন্দেহে একটি ইতিবাচক সংস্কৃতি। সাধারণ মানুষ আইনের প্রতি শ্রদ্ধাশীল। তবে অসাধারণ মানুষের গাড়িগুলো যখন লাইন ভেঙে সিএনজি নেয়, তখন এই অশুভ সংস্কৃতি নিশ্চয়ই একদিন সাধারণ মানুষকেও আইনের প্রতি অশ্রদ্ধাশীল করে তুলবে। সমাজের নেতৃস্থানীয় মানুষ সাধারণ মানুষকে আইনের প্রতি শ্রদ্ধাশীল হতে অনুপ্রাণিত করবে আইন পালন করেই—এই আমাদের কাম্য।
৯. সরকারি দল কিংবা বিরোধী দলের জনসভাকে কেন্দ্র করে পথিক কিংবা যাত্রীদের দুর্ভোগ কম নয়। সেই দুর্ভোগ অবশ্য জাতিরও। কারণ, নাগরিকেরা যখন তাদের উৎপাদনশীলতা রাস্তার যানজটে হারায়, তখন দেশ উন্নয়ন তৎপরতা বঞ্চিত হয়। নাগরিকদের যা বলার, উদ্বুদ্ধ করার, বোঝানোর থাকে, তা বিভিন্ন স্টেডিয়াম অথবা পার্ককে জনসভার স্থান হিসেবে নির্বাচন করলে জনভোগান্তি অনেকখানি কমে আসবে।
১০. বিগত কয়েক বছর অবৈধ স্থাপনা উচ্ছেদের নানা কর্মতৎপরতা লক্ষ করা যাচ্ছে। দুর্ভাগ্যজনকভাবে আইনের শাসন প্রতিষ্ঠায় ধ্বংসকে একমাত্র হাতিয়ার হিসেবে গ্রহণ করা হয়েছে। আমাদের মতো উন্নয়নকামী দেশে সম্পদ ধ্বংস করে আইনের শাসন প্রতিষ্ঠার আগে ভাবা উচিত, দেশে কি এটাই বেআইনি কাজের সর্বশেষ নজির? নদীর তীরে অবৈধভাবে গড়ে ওঠা হালকা স্থাপনা, বেআইনিভাবে নদীর বালু উত্তোলনসহ অনেক অবৈধ কাজে অথবা নানা উপলক্ষে, নানা স্থানে চাঁদাবাজি কিংবা টেন্ডারবাজি থেকে দেশকে মুক্ত করতে বিশাল মাপের ধ্বংসের প্রয়োজন হবে না। বিমানবন্দর দিয়ে যাত্রীরা যখন অবৈধ মালামাল নিয়ে প্রবেশ করে, তখন সরকার তা ক্রোক করে নেয়, ধ্বংস করে না। এ রকম ধ্বংস না করে, বাংলাদেশকে অধিকতর দরিদ্র না করে, আইনের শাসন প্রতিষ্ঠার বিকল্প ও অভিনব পদ্ধতি কাম্য।
আসুন, বাংলা বর্ষের শুরুতে আমরা সবাই উন্নয়ন-অনুকূল সংস্কৃতির সূচনায় মেতে উঠি, উন্নয়ন-প্রতিকূল সংস্কৃতি পরিহার করি। এমন সংস্কৃতির সূচনায় সরকার অগ্রপথিক হয়ে সাধারণ মানুষকে উদ্বুদ্ধ করুক, উজ্জীবিত করুক, উৎসাহিত করুক। 
জবাবদিহি
গোয়েন্দা সংস্থাগুলো কবে পেশাদার হয়ে উঠবে?
সাম্প্রতিককালে যে খবরটি আমাদের মনে কৌতূহল সৃষ্টি করেছে, তা হলো ২১ আগস্ট গ্রেনেড হামলা ও ১০ ট্রাক অস্ত্র আটক মামলায় গোয়েন্দা বিভাগের সাবেক শীর্ষ কর্মকর্তাদের আটক ও জিজ্ঞাসাবাদের ঘটনা। যেকোনো দেশে গোয়েন্দা সংস্থার দায়িত্ব দেশ ও জনগণের নিরাপত্তার বিরুদ্ধে হুমকি বা নাশকতা মোকাবিলা করা। সেখানে গোয়েন্দা বিভাগের লোকজনই যদি এ ধরনের গুরুতর অপরাধের দায়ে অভিযুক্ত হন, জনমনে তা গভীর উদ্বেগ সৃষ্টি করে বৈকি।
বাংলাদেশ প্রতিষ্ঠিত হওয়ার কয়েক বছরের মধ্যেই আমরা রাষ্ট্রের সর্বোচ্চ পর্যায়ে একের পর এক নৃশংস সব হত্যাকাণ্ড হতে দেখলাম। ১৯৭৫ সালের ১৫ আগস্ট সপরিবারে বঙ্গবন্ধু শেখ মুজিবুর রহমান নৃশংসভাবে খুন হলেন। কারাগারের অভ্যন্তরে নিষ্ঠুরভাবে হত্যা করা হলো জাতীয় চার নেতাকে। চট্টগ্রামে নিহত হলেন সাবেক রাষ্ট্রপতি জিয়াউর রহমান। ’৭৭ সালে এক ব্যর্থ অভ্যুত্থানের দায়ে বিমানবাহিনীর অনেক সদস্যকে জীবন দিতে হয়েছে। এর পরও নানা অভ্যুত্থান ও পাল্টা অভ্যুত্থানে বিমানবাহিনী ও সেনাবাহিনীর অনেক সদস্যকে নির্বিচারে হত্যা করা হলো। কিছুদিন আগে, অর্থাৎ ২০০৯ সালের ২৫ ও ২৬ ফেব্রুয়ারি, পিলখানায় বিডিআর বিদ্রোহে নৃশংসভাবে হত্যা করা হলো ৫৭ জন সেনা কর্মকর্তাকে। এসব ঘটনার মধ্য দিয়ে একদিকে বাংলাদেশের প্রশাসন, রাজনীতি, রাজনৈতিক সংগঠন ও সামরিক বাহিনীর অন্তর্গত ও সাংগঠনিক দুর্বলতাগুলো যেমন প্রকাশ পেয়েছে, তেমনি স্পষ্ট হয়ে উঠেছে গোয়েন্দা সংস্থাগুলোর চরম ব্যর্থতা।
রাষ্ট্রের সর্বোচ্চ পর্যায়ে নৃশংস সব হত্যাকাণ্ডের আগাম তথ্য দিতে না পারা, ১০ ট্রাক অস্ত্র আটক মামলায় জাতীয় নিরাপত্তা সংস্থার (এনএসআই) কর্মকর্তাদের সংশ্লিষ্টতা, বিডিআর বিদ্রোহের আগাম তথ্য দিতে ব্যর্থতা এবং রমনা বটমূল ও উদীচী বোমা হামলার ব্যাপারে কোনো তথ্য দিতে না পারা বাংলাদেশে সক্রিয় বিভিন্ন গোয়েন্দা সংস্থার জবাবদিহি ও তাদের কর্মপদ্ধতিকে প্রশ্নবিদ্ধ করেছে। সামরিক ও অনির্বাচিত সরকারের আমলেই নয়, নির্বাচিত সরকারের আমলেও গোয়েন্দা সংস্থাগুলো হয়ে উঠেছে ‘রাষ্ট্রের মধ্যে রাষ্ট্র’। দুটি উদাহরণ এ ক্ষেত্রে প্রাসঙ্গিক হবে। বিডিআর বিদ্রোহের ঘটনা তদন্তে গঠিত সরকারের কমিটি ঘটনার পেছনের মূল কারণ উদ্ঘাটন করতে পারেনি। এর অন্যতম কারণ হিসেবে কমিটি গোয়েন্দা সংস্থাগুলোর কাছ থেকে পর্যাপ্ত সহযোগিতা না পাওয়ার কথা উল্লেখ করেছে। (প্রথম আলো, ২৪ মে, ২০০৯) গোয়েন্দা কর্মকর্তাদের কর্মপরিধি এবং কর্মপদ্ধতি নিয়েও দেখা দিয়েছে নানা প্রশ্ন। গোয়েন্দা সংস্থার একের পর এক ব্যর্থতা ও তাদের জবাবদিহিহীনতা বাংলাদেশের গোয়েন্দা সংস্থাগুলো সম্পর্কে ঔৎসুক্য তৈরি করে। প্রাপ্ত তথ্যের ভিত্তিতে আমি দুটি কলাম লিখি, যা ২০০৯ সালে প্রথম আলো পত্রিকায় ছাপা হয়। একটি লেখার শিরোনাম ছিল ‘গোয়েন্দা সংস্থাগুলোকে ঢেলে সাজাতে হবে’। অপরটির শিরোনাম ছিল ‘গোয়েন্দা সংস্থাগুলো যেন রাষ্ট্রের মধ্যে রাষ্ট্র হয়ে না ওঠে’।
১৯৭৪ সাল পর্যন্ত ডিরেক্টরেট অব ফোর্সেস ইন্টিলিজেন্স বা ডিএফআই সশস্ত্র বাহিনীর অধীনে ছিল। পরে এটি রাষ্ট্রপতির কার্যালয়ের অধীনে নিয়ে আসা হয়। ১৯৯১ সালে তত্ত্বাবধায়ক সরকার ব্যবস্থা চালু হলে এটি প্রধানমন্ত্রীর কার্যালয়েরও অধীনে চলে যায়। ১৯৭৭ সালে এর নাম পরিবর্তন করে রাখা হয় ডিরেক্টরেট জেনারেল অব ফোর্সেস ইন্টিলিজেন্স বা ডিজিএফআই। প্রথম মহাপরিচালক ছিলেন এয়ারভাইস মার্শাল কেএম আমিনুল ইসলাম।
২০০৯ সালের নভেম্বর মাসে আমি যখন সুইজারল্যান্ডে উচ্চশিক্ষা গ্রহণ করছিলাম, তখন লন্ডনভিত্তিক মুক্তাঙ্গন ব্লগে প্রকাশিত ডিজিএফআই-সম্পর্কিত একটি ছোট প্রবন্ধ আমার দৃষ্টি আকর্ষণ করে। এর লেখক মাসুদ করিম লিখেছেন, ‘১৯৭৭ সালে পাকিস্তানের সেনা কর্মকর্তা লেফটেন্যান্ট জেনারেল গোলাম জিলানি খান বাংলাদেশ সফরে আসেন। তিনি ১৯৭১ সাল থেকে ১৯৭৮ সাল পর্যন্ত পাকিস্তানের সর্বোচ্চ গোয়েন্দা সংস্থা আইএসআইয়ের প্রধান হিসেবে দায়িত্ব পালন করেন। ১৯৭১ সালে গোলাম জিলানী খান ইস্টার্ন কমান্ডের চিফ অব স্টাফ ছিলেন। সামরিক পদবিতে তখন তিনি ব্রিগেডিয়ার। তিনি ছিলেন বাংলাদেশের গণহত্যার অন্যতম পরিকল্পনাকারী এবং বাংলাদেশে সংঘটিত গণহত্যা, যুদ্ধাপরাধ ও মানবতাবিরোধী অপরাধে তাঁর ছিল সক্রিয় ভূমিকা। ১৯৭১ সালের মাঝামাঝি সময়ে তাঁকে মেজর জেনারেল পদে পদোন্নতি দিয়ে
পাকিস্তানের সর্বোচ্চ গোয়েন্দা সংস্থা আইএসআইয়ের মহাপরিচালক পদে নিয়োগ দেওয়া হয়।’ (http://warcriminalin bangladesh.blogspot.com)
মাসুদ করিম আরও লিখেছেন, ‘শুরুতে ডিএফআইয়ের (অর্থাৎ ডিজিএফআই) সকল অফিসারের প্রশিক্ষণের দায়িত্বে ছিল পাকিস্তানের আইএসআই। এখন ডিজিএফআইয়ের কর্মকর্তাদের প্রশিক্ষণ হয় মার্কিন যুক্তরাষ্ট্র ও ইংল্যান্ডে।’ ডব্লিউ ডব্লিউ ডব্লিউ ডট বিডি মিলিটারি ডট কম থেকে মাসুদ করিমের দেওয়া তথ্যের সমর্থন পাচ্ছি। তবে ডিজিএফআই আইএসআইয়ের আদলে প্রতিষ্ঠিত কি না, ডিজিএফআইয়ের ওপর আইএসআইয়ের কতটা নিয়ন্ত্রণ রয়েছে, এ ব্যাপারে এ ওয়েবসাইটে কোনো তথ্য নেই। তবে ডিজিএফআইয়ের ঘাড়ে পাকিস্তানের ভূত রয়েছে বলে মাসুদ করিম যে তথ্য দিয়েছেন, তার সমর্থন পাই প্রধানমন্ত্রী শেখ হাসিনার লেখা একটি বইয়ে।
১৯৯৩ সালে আগামী প্রকাশনী থেকে বর্তমান প্রধানমন্ত্রী শেখ হাসিনার বাংলাদেশে স্বৈরতন্ত্রের জন্ম শীর্ষক একটি গ্রন্থ প্রকাশিত হয়। ওই গ্রন্থের ৩০ পৃষ্ঠায় শেখ হাসিনা লিখেছিলেন, ‘(রাষ্ট্রপতি জিয়া) গোয়েন্দা সংস্থাকে দিয়ে দল গঠন করা এবং রাজনীতিকে নিয়ন্ত্রণে রাখার প্রক্রিয়া শুরু করেন... এবং এনএসআই ও ডিজিএফআইকে পাকিস্তানের গোয়েন্দা সংস্থা আইএসআইয়ের মডেলে তৈরি করেন।’ তিনি আরও লিখেছেন, ‘আজও দেশের রাজনীতি গোয়েন্দা সংস্থার নিয়ন্ত্রণে। স্বৈরশাসকদের চরিত্র হচ্ছে কাউকে বিশ্বাস না করা। জিয়া ও এরশাদ কাউকে বিশ্বাস করতেন না বলেই গোয়েন্দা সংস্থার ওপর নির্ভর করতেন।’
সামরিক বাহিনীর সর্বোচ্চ গোয়েন্দা সংস্থা হিসেবে ডিজিএফআইয়ের দায়িত্ব হচ্ছে সশস্ত্র বাহিনীর ভেতরে গোয়েন্দা তথ্য সংগ্রহ ও বিশ্লেষণ করে সরকারকে পরামর্শ প্রদান করা। কিন্তু আমরা দেখলাম যে সাবেক রাষ্ট্রপতি জিয়াউর রহমান হত্যাকাণ্ড, এক ডজন সেনা অভ্যুত্থান, সাম্প্রতিক বিডিআর বিদ্রোহের আগাম তথ্য প্রদান করতে ডিজিএফআই চরমভাবে ব্যর্থ হয়েছে। উপরন্তু বিভিন্ন সরকারের আমলে ডিজিএফআই নানা বিতর্কের জন্ম দিয়েছে। জিয়াউর রহমানের সামরিক শাসনামলে ডিজিএফআইয়ের প্রধান কাজ ছিল তাঁর ক্ষমতার ভিত পাকা করতে একটি রাজনৈতিক দল গঠনে সাহায্য করা। ১৯৭৮ সালে তিনি ডানপন্থী ও বামপন্থী রাজনৈতিক নেতাদের সমন্বয়ে গড়ে তোলেন একটি নতুন দল। শুরু হয় বিএনপির পদযাত্রা। জিয়াউর রহমানের বিয়োগান্ত মৃত্যুর কয়েক মাস পর ক্ষমতার রঙ্গমঞ্চে জেনারেল হুসেইন মুহম্মদ এরশাদের আগমন ঘটে। তিনিও ডিজিএফআইয়ের সহায়তায় বিভিন্ন দল থেকে লোক ভাগিয়ে নিয়ে জাতীয় পার্টি প্রতিষ্ঠা করেন।
১৯৯০ সালে সংসদীয় গণতন্ত্রের যাত্রা শুরু হওয়ার পর জাতীয় রাজনীতিতে সামরিক বাহিনী ও ডিজিএফআইয়ের আগের প্রাধান্য কিছুটা খর্ব হলেও তাদের প্রভাব থেকে যায়। প্রধান দুটি রাজনৈতিক দলের বিরোধের সূত্র ধরে ২০০৭ সালে সেনা-সমর্থিত তত্ত্বাবধায়ক সরকার ক্ষমতায় আসার পর ডিজিএফআই আবার আলোচনায় চলে আসে। তাদের উদ্ভাবিত ‘মাইনাস টু থিওরি’ বাংলাদেশের রাজনৈতিক ইতিহাসে দীর্ঘদিন আলোচনা ও সমালোচনার বিষয় হয়ে থাকবে।
আমরা যে কথাটি বলতে চাই, তা হচ্ছে, সশস্ত্র বাহিনীর গোয়েন্দা সংস্থা হিসেবে ডিজিএফআই তাদের ওপর অর্পিত দায়িত্ব দক্ষতার সঙ্গে পালনের চেষ্টা করবে। আমরা চাইব, ডিজিএফআই সশস্ত্র বাহিনীর ভেতরে গোয়েন্দা তথ্য সংগ্রহ ও বিশ্লেষণ করে সরকারকে পরামর্শ দেবে। আমরা চাইব, তাদের গোয়েন্দা তৎপরতা ও আগাম তথ্য প্রদানের ফলে কোনো রাষ্ট্র বা সরকারপ্রধান আর খুন হবেন না, আর কোনো সেনা অভ্যুত্থান ঘটবে না কিংবা ব্যর্থ করা সম্ভব হবে বিডিআর বিদ্রোহের মতো নৃশংস ও বিয়োগান্ত ঘটনা। কিন্তু আমরা কোনোভাবেই চাইব না, ডিজিএফআই জবাবদিহিহীন একটি সংস্থা হয়ে থাকুক।
</doc>
<doc>
সময়ের প্রেক্ষিত
জাপানের দুর্যোগে ক্ষয়ক্ষতির খতিয়ান
১১ মার্চের প্রলয়ংকরী ভূমিকম্প ও সুনামির জলোচ্ছ্বাস যে ছিল জাপানের স্মরণকালের সবচেয়ে বড় একটি প্রাকৃতিক দুর্যোগ, সেই বাস্তবতা ইতিমধ্যে অনেক ক্ষেত্রেই এর প্রকাশ ফুটিয়ে তুলতে শুরু করেছে। প্রাণহানির সংখ্যার দিক থেকে সবচেয়ে বড় যে দুর্যোগ জাপানকে এ পর্যন্ত সামাল দিতে হয়েছে, সেটা হচ্ছে ১৯২৩ সালের বিধ্বংসী কান্ত ভূমিকম্প; টোকিও ও আশপাশের এলাকার ওপর আঘাত হানা ওই ভূমিকম্পে মৃত্যুর সংখ্যা এক লাখ ছাড়িয়ে গিয়েছিল। ধ্বংসাত্মক শক্তির মাত্রার দিক থেকে কান্ত ভূমিকম্পটি ছিল সর্বশেষ ভূমিকম্পের চেয়ে কিছুটা দুর্বল। তবে তা সত্ত্বেও প্রাণহানির সংখ্যা এত বেশি হওয়ার প্রধান কারণ হচ্ছে, সেই সময়ের বাড়িঘর ও অন্যান্য স্থাপনার ঝুঁকিপূর্ণ কাঠামো। ১৯২৩ সালের ভূমিকম্পে প্রাণহানি ও ক্ষয়ক্ষতির পেছনে সবচেয়ে বড় ভূমিকা রেখেছিল ভূমিকম্পের পর শহরজুড়ে ছড়িয়ে পড়া দাবানল, যা আয়ত্তে আনতে অনেক সময় লেগে যায়। সেবার অবশ্য ভূমিকম্পের পরপর সুনামি-জলোচ্ছ্বাসের আগমন ঘটেনি।
অন্যদিকে সাম্প্রতিক ভূমিকম্পে নিহত ও নিখোঁজ লোকজনের মোট সংখ্যা ৩০ মার্চ দুপুর ১২টায় প্রচারিত সরকারি হিসাবে ২৭ হাজার ছাড়িয়ে গেছে, যার মধ্যে নিশ্চিত হতে পারা নিহত ব্যক্তির সংখ্যা ১১ হাজারের বেশি। আগামী দিনগুলোয় এই সংখ্যা আরও বাড়তে পারে। প্রযুক্তিগত অগ্রগতির এই যুগে জাপানের মতো অগ্রসর একটি দেশে প্রাকৃতিক দুর্যোগে এত প্রাণহানি নজিরবিহীন ঘটনা। নিহত ব্যক্তিদের মধ্যে অনেকেই সুনামির ঢেউয়ে ভেসে গিয়ে চিরদিনের জন্য তলিয়ে গেছেন সাগরের গভীরে।
অন্যদিকে ভূমিকম্প ও সুনামির বাইরে অন্য যে তাণ্ডব ভয়াবহ প্রাকৃতিক দুর্যোগ নিয়ে আসে, সেটি হলো পারমাণবিক বিদ্যুৎকেন্দ্রে ঘটে যাওয়া দুর্ঘটনা, যা সামাল দেওয়া এখনো পুরোপুরি সম্ভব হয়নি। আশঙ্কা করা হচ্ছে, বিধ্বংসী শক্তির তৃতীয় এই সর্বনাশা হামলার ব্যাপকতাও শেষ পর্যন্ত হয়তো সুদূরপ্রসারী হয়ে দেখা দিতে পারে। এর ক্ষয়ক্ষতির সার্বিক হিসাব সম্ভবত ভবিষ্যতে কোনো একসময় করা সম্ভব হবে। দুর্যোগের ক্ষয়ক্ষতির যে হিসাব এখন পর্যন্ত দেওয়া হচ্ছে, তার সবই হলো ভূমিকম্প ও সুনামিতে ভৌত কাঠামোর ক্ষয়ক্ষতির আর্থিক মূল্যায়নের খতিয়ান।
জাপান সরকারের আনুমানিক এক হিসাবে বলা হয়েছে, ক্ষয়ক্ষতির সর্বিক পরিমাণ ২৫ লাখ কোটি ইয়েনে দাঁড়াতে পারে; ডলারের হিসাবে যা হবে ৩০ হাজার কোটি ডলারের বেশি। সন্দেহ নেই, ক্ষতির এই বিরাট বোঝা কাটিয়ে ওঠা জাপানের পক্ষে মোটেও সহজ হবে না এবং তা দেশের অর্থনীতির ওপর মারাত্মক ক্ষতিকর প্রভাব হয়তো ফেলবে। সরকারও সে রকম নেতিবাচক প্রভাবের সম্ভাবনাকে হিসাবে রেখেই বলছে, সার্বিক ক্ষয়ক্ষতির কারণে দেশের এ বছরের প্রবৃদ্ধির হার প্রত্যাশিত হিসাবের চেয়ে শূন্য দশমিক ৫ শতাংশ নিচে নেমে যাবে। এসব হিসাব দীর্ঘস্থায়ী অর্থনৈতিক মন্থরতা থেকে বের হয়ে আসার চিহ্নমাত্র দেখা দেওয়ার মুখে জাপানের জন্য নতুন করে সংকটে পতিত হওয়ার ইঙ্গিত দিচ্ছে।
অন্যদিকে বিশ্বব্যাংকের প্রকাশিত হিসাবে বলা হয়েছে, সাম্প্রতিক এই প্রাকৃতিক দুর্যোগের যে মাশুল জাপানকে হয়তো শেষ পর্যন্ত দিতে হবে, তার মোট পরিমাণ সম্ভবত ১২ হাজার ২০০ কোটি থেকে ২৩ হাজার ৫০০ কোটি মার্কিন ডলারের মধ্যে কোনো এক পর্যায়ে গিয়ে দাঁড়াবে। অন্য হিসাবে যা কিনা দেশের মোট অভ্যন্তরীণ উৎপাদনের আড়াই থেকে চার শতাংশ এবং এতে ২০১১ সালে জাপানের প্রবৃদ্ধি ব্যাপকভাবে ক্ষতিগ্রস্ত হবে। এবার দেখা যাক অর্থনীতির কোন দিকগুলোতে ক্ষতির পরিমাণ চোখে পড়ার মতো হয়ে দেখা দিতে পারে।
সাম্প্রতিক দুর্যোগের কারণে জাপানের উৎপাদনশীলতা ইতিমধ্যে ক্ষতির হিসাব গুনতে শুরু করেছে। যে উচ্চপ্রযুক্তি ও কারিগরি দক্ষতার কল্যাণে জাপানে তৈরি মোটরগাড়ি, বৈদ্যুতিক সরঞ্জাম ও কম্পিউটারের মতো সামগ্রীর কাটতি বিশ্বজুড়ে, জাপানের দক্ষ সেসব খাত হঠাৎ করেই যেন এখন স্থবির হয়ে পড়েছে। টয়োটা মোটর কোম্পানিসহ জাপানের সব কটি মোটরগাড়ির উৎপাদককে দেশে তাদের বিভিন্ন কারখানায় গাড়ি সংযোজনের কাজ বেশ কয়েক দিন বন্ধ রাখতে হয়, যদিও অনেকেরই জানা আছে যে জাপানের মোটরগাড়ির শিল্প দেশের যেসব জায়গায় কেন্দ্রীভূত, তার কোনোটাই ভূমিকম্প কিংবা সুনামিতে ক্ষতিগ্রস্ত হয়নি। তাই জাপানের মোটরগাড়ির শিল্প সেভাবে সাময়িক স্থবির হয়ে পড়ার কারণ অনেকের কাছে বোধগম্য না-ও হতে পারে। আর তাই বিষয়টি সহজভাবে বোঝানোর জন্য মোটরগাড়িসহ জাপানের অন্যান্য নেতৃস্থানীয় শিল্প খাত কীভাবে কাজ করে, তার সংক্ষিপ্ত ব্যাখ্যা এখানে দেওয়া দরকার।
একটি গাড়ি তৈরি করার বিভিন্ন পর্যায়, অর্থাৎ নাট-বোল্ট লাগানো থেকে শুরু করে ইঞ্জিন বসানো পর্যন্ত পুরো প্রক্রিয়ায় কয়েক হাজার যন্ত্রাংশের দরকার হয়। জাপানের মোটরগাড়ির উৎপাদকেরা অনেক আগে থেকেই দেশজুড়ে যন্ত্রাংশ সরবরাহকারীদের একটি নেটওয়ার্ক গড়ে নিয়েছে। গাড়ির বিভিন্ন ছোটখাটো যন্ত্রাংশ এই নেটওয়ার্কের মাধ্যমে নিয়মিত সংগ্রহ করা হয় এবং বিভিন্ন কোম্পানি থেকে আসা সেসব যন্ত্রপাতি সংযুক্ত করে নেওয়ার পরই কেবল নতুন তৈরি করা একটি গাড়ি সচল হয়ে ওঠে। যন্ত্রাংশ সরবরাহকারীদের বড় একটি অংশ ভূমিকম্প ও সুনামি যেখানে ব্যাপক ক্ষতিসাধন করে, সেই তিহোকু অঞ্চলে অবস্থিত। প্রাকৃতিক দুর্যোগের পর সে রকম অধিকাংশ কারখানা বন্ধ হয়ে যাওয়ায় জাপানের মোটরগাড়ির নির্মাতারা এখন যন্ত্রাংশের নিয়মিত সরবরাহ পাওয়ার ব্যাপারে নিশ্চিত হতে পারছেন না। এতে অনেক কারখানাতেই উৎপাদন ব্যাহত হচ্ছে; এ অবস্থা আরও কিছুদিন অব্যাহত থাকবে বলে ধারণা করা হয়। আর তাই মোটরগাড়ি নির্মাতাদের মুখোমুখি হওয়া এ রকম অপ্রত্যাশিত ক্ষতিও ভূমিকম্পের ক্ষয়ক্ষতির হিসাবে ধরে নেওয়া দরকার এবং সরকারের হিসাবে সে রকমই করা হয়েছে। বৈদ্যুতিক সরঞ্জাম নির্মাণের প্রক্রিয়ায়ও অনেক ক্ষেত্রে একই ধরনের সরবরাহব্যবস্থা কার্যকর বলে তাদের বেলায়ও উৎপাদনপ্রক্রিয়া বিঘ্নিত হচ্ছে।
অন্যদিকে ভূমিকম্পে কারখানার ক্ষতি হওয়ায় নেতৃস্থানীয় বৈদ্যুতিক সামগ্রী নির্মাতা সনিকে ফুকুশিমা জেলায় তাদের দুটি লিথিয়ান আয়ন ব্যাটারি তৈরির কারখানা বন্ধ করে দিতে হয়। এর ঠিক পরপর পারমাণবিক বিদ্যুৎকেন্দ্রে দুর্ঘটনা ঘটে যাওয়ায় কেন্দ্রের ৩০ কিলোমিটার পরিধি থেকে সবাইকে সরে যাওয়ার নির্দেশ দেওয়া হলে সনির সেই দুটি কারখানা এখন বলা যায় বেশ কিছুদিনের জন্য উৎপাদন-প্রক্রিয়ার বাইরে থাকবে। এ কারণেই হাইব্রিড ও ইলেকট্রিক গাড়ি তৈরির জন্য প্রয়োজনীয় লিথিয়াম আয়ন ব্যাটারির সরবরাহ এখন সীমিত হয়ে আসায় জাপানের মোটরগাড়ির শিল্পকে হঠাৎ করেই অপ্রত্যাশিত এক অনিশ্চিত অবস্থার মুখোমুখি হতে হচ্ছে।
ফুকুশিমা পারমাণবিক বিদ্যুৎকেন্দ্রে দুর্ঘটনা ঘটায় জাপানের ৫৪টি পরমাণবিক চুল্লির মধ্যে ১০টি এখন বন্ধ করে দেওয়া হয়েছে। কবে নাগাদ এসব বিদ্যুৎকেন্দ্র আবার চালু হবে, কিংবা আদৌ চালু হবে কি না, তা এখনো নিশ্চিত নয়। পারমাণবিক বিদ্যুৎ জাপানের বিদ্যুতের মোট চাহিদার এক-তৃতীয়াংশের কাছাকাছি সরবরাহ করে থাকে বলে ১০টি চুল্লি হঠাৎ বন্ধ করে দিতে বাধ্য হওয়ায় জাপানে এখন বিদ্যুতের ঘাটতি দেখা দিয়েছে। ঘাটতি পূরণ করে নিতে টোকিও ইলেকট্রিক পাওয়ার কোম্পানি দিনের বিশেষ সময়ে এলাকাভিত্তিতে বিদ্যুৎ সরবরাহ বন্ধ রাখার যে ব্যবস্থা এখন রাজধানী টোকিও ও পাশের কয়েকটি জেলায় প্রবর্তন করেছে, তা শিল্প খাতের ওপর বড় ধরনের নেতিবাচক প্রভাব ফেলে চলেছে। দিনে প্রায় তিন ঘণ্টা পর্যায়ক্রমে বিভিন্ন এলাকায় বিদ্যুতের সরবরাহ বন্ধ থাকলেও অনেক কলকারখানাই প্রায় সারা দিনের জন্য বন্ধ রাখতে হচ্ছে, যে প্রক্রিয়া দেশের অর্থনীতির ওপর নেতিবাচক প্রভাব ফেলছে।
অন্যদিকে নিহত লোকজনের সার্বিকভাবে যে আর্থিক অবদান দেশের অর্থনীতিতে রাখার কথা ছিল, মৃত্যুতে তা হঠাৎ বন্ধ হয়ে যাওয়ায় পরোক্ষ যে আর্থিক ক্ষতির মুখোমুখি দেশকে পড়তে হয়েছে, সেই হিসাবও একেবারে কম কিছু নয়। হতাহতের সঠিক সংখ্যা চূড়ান্তভাবে নির্ধারিত হওয়ার পরই কেবল এর ব্যাপ্তির বিস্তৃতি সম্পর্কে পরিষ্কার ধারণা পাওয়া সম্ভব হবে।
অন্যদিকে রাজনৈতিক অঙ্গনে উগ্র ডানপন্থী জাতীয়তাবাদী চেতনায় বিশ্বাসী রাজনীতিবিদেরা এখন উল্টোভাবে আবার পরিস্থিতির ফায়দা লুটতে ইতিমধ্যে ময়দান গরম করতে শুরু করেছেন। সেই দলে অন্তর্ভুক্ত রাজনীতিবিদদের মধ্যে শুরুতেই যার নাম করতে হয়, তিনি হলেন টোকিওর গভর্নর শিনতারো ইশিহারা। দুই দফায় গভর্নরের দায়িত্ব পালনের পর এখন তিনি আগামী নির্বাচনে আবারও প্রতিদ্বন্দ্বিতা করছেন। ভূমিকম্প ও সুনামি, বলা যায়, জুতসই নির্বাচনী প্রচারের সুযোগ তাঁর জন্য করে দিয়েছে। সাম্প্রতিক এক ভাষণে তিনি যেমন বলেছেন, ‘ভূমিকম্প, সুনামি ও পারমাণবিক বিদ্যুৎকেন্দ্রের দুর্ঘটনার সবটাই হচ্ছে ঈশ্বর প্রদত্ত শাস্তি। জাপানের লোকজন লোভী, অর্থলিপ্সু ও অহংকারী হয়ে ওঠায় ঈশ্বর তাদের শায়েস্তা করেছেন।’
আসন্ন গভর্নর নির্বাচনে ভোটার আকৃষ্ট করাই যে এ রকম মন্তব্যের মূল লক্ষ্য, তা সহজেই ধরে নেওয়া যায়। তবে কথা হচ্ছে, টোকিওবাসীর মধ্যে কিন্তু সে রকম যুক্তি ক্রমেই গ্রহণযোগ্যতা পেতে শুরু করেছে। একেও ভূমিকম্পের পরোক্ষ এক ক্ষতি হিসেবে দেখা যেতে পারে, যা কিনা ভবিষ্যতে জাপানের জাতীয় রাজনীতিকে প্রভাবিত করবে। 
</doc>
<doc>
প্রধান উপদেষ্টা: দুটি বিকল্প প্রস্তাব
তত্ত্বাবধায়ক সরকারের সঙ্গে আদালতের সম্পৃক্ততা থাকলে সেখানে দলীয়করণের প্রবণতা দেখা যায়। তাই আদালতের ভাবমূর্তি রক্ষায় এ দুটিকে বিযুক্ত করার একটি কথা উঠেছে। এত দিন ভালোই চলছিল। ‘সর্বশেষ অবসরপ্রাপ্ত প্রধান বিচারপতি’ প্রধান উপদেষ্টা হয়ে আসছিলেন। কিন্তু বিগত বিএনপি সরকারের সময় ২০০৪ সালে সংবিধান সংশোধন করে বিচারপতিদের অবসরের বয়সসীমা হঠাৎ ৬৫ থেকে বাড়িয়ে ৬৭ বছর করায় প্রশ্ন দেখা দেয়। বিএনপি তাদের দলের সমর্থক (?) একজন বিচারপতিকে প্রধান উপদেষ্টা বানানোর চক্রান্ত করছে বলে অভিযোগ ওঠে। শেষ পর্যন্ত পরিস্থিতি জটিল হলো। জরুরি আইন জারি ও ‘সেনা সমর্থিত’ তত্ত্বাবধায়ক সরকার কায়েম হলো।
কিন্তু এত কিছুর পরও তত্ত্বাবধায়ক সরকারব্যবস্থা নিয়ে প্রশ্ন ওঠেনি, উঠেছে প্রধান উপদেষ্টা নিয়োগের ব্যাপারে। কারণ, দলের সমর্থক বলে বিবেচিত বিচারপতিকে প্রধান বিচারপতি হিসেবে নিয়োগ দিয়ে তাঁকে প্রধান উপদেষ্টা হিসেবে পাওয়ার চেষ্টা সব সরকারই করতে চায়। সে জন্য সবাই বলছেন, সাবেক প্রধান বিচারপতিকে উপদেষ্টা নিয়োগের বিধানটি বদলানো দরকার।
১৯৯১ সালে বিচারপতি সাহাবুদ্দীন আহমদের তত্ত্বাবধায়ক সরকার সবার আস্থা অর্জন করেছিল। তখন সবার কাছে গ্রহণযোগ্য একটি অনন্যসাধারণ নির্বাচন হয়েছিল। এরপর ১৯৯৬ ও ২০০১ সালে এবং ২০০৮ সালের নির্বাচন তত্ত্বাবধায়ক সরকারের অধীনে সুষ্ঠু ও সুন্দরভাবে সম্পন্ন হয়েছে, যদিও নির্বাচনে পরাজিত দল ও জোট তা স্বীকার করে না। প্রশ্ন উঠেছে ২০০৬ সালে গঠিত ও স্বল্প সময়েই পরিবর্তিত তত্ত্বাবধায়ক সরকার, সুনির্দিষ্টভাবে বলতে হয়, সেই সরকারের প্রধান উপদেষ্টা নিয়োগ নিয়ে। সুতরাং গলদ তত্ত্বাবধায়ক সরকারে নয়, প্রধান উপদেষ্টা নিয়োগপদ্ধতিতে।
আদালতে অ্যামিকাস কিউরিদের (আদালতের আইনি সহায়তাকারী) প্রায় সবাই একবাক্যে বলছেন, তত্ত্বাবধায়ক সরকারব্যবস্থা থাকতেই হবে, এটি না হলে গণতন্ত্র বিপন্ন হতে পারে। এমনকি যাঁরা আগে বলতেন এ ব্যবস্থা অগণতান্ত্রিক, সংবিধানের সঙ্গে অসংগতিপূর্ণ, বিশ্বে নজির নেই ইত্যাদি, তাঁরাও বলছেন, এটা না হলে চলবে না। বিএনপি এ ব্যবস্থার ঘোরবিরোধী ছিল। এখন বলছে, এটা বাতিল করলে তারা মানবে না! এর একটি কারণ এই হতে পারে, তত্ত্বাবধায়ক সরকারব্যবস্থা না থাকলে মহাজোট অর্থাৎ আওয়ামী লীগের নেতৃত্বাধীন সরকারের অধীনে নির্বাচন হবে এবং তাতে বিএনপির নির্বাচিত হওয়ার সম্ভাবনা ধূলিসাৎ হয়ে যাবে। সুতরাং তত্ত্বাবধায়ক সরকার চাই-ই চাই!
খুব ভালো কথা। তার মানে হলো, দলীয় সরকারের অধীনে বিশ্বাসযোগ্য নির্বাচনের কথা এখনো কেউ ভাবতে পারছেন না, যদিও নির্বাচন কমিশন এখন অনেক স্বাধীন। বিশ্বাসযোগ্য ভোটার তালিকা ও ভোটার আইডি কার্ড হয়ে গেছে। এমনকি বর্তমান দলীয় সরকারের অধীনেও উপনির্বাচন, উপজেলা, পৌরসভা প্রভৃতি নির্বাচন মোটামুটি সুষ্ঠু হয়েছে। কিন্তু তার পরও আশঙ্কা থেকেই যাচ্ছে।
১৯৯৮ সালে এক অনুষ্ঠানে ইউএনডিপির ঢাকার আবাসিক সমন্বয়কারী ইয়র্গান লিজনারের সঙ্গে দেখা হলে রাজনৈতিক বিষয় আলোচনায় আসে। লিজনার বিস্ময়কর দৃঢ়তার সঙ্গে বলেন, বাংলাদেশ অদূর ভবিষ্যতে তাদের দুটি নতুন আবিষ্কার বিশ্বের বিভিন্ন দেশে রপ্তানি করবে। একটি হলো খাওয়ার স্যালাইন আর অপরটি তত্ত্বাবধায়ক সরকারের ধারণা। প্রথমটি ইতিমধ্যে বিশ্ব লুফে নিয়েছে। দ্বিতীয়টি হয়তো বেশ কিছুটা এগিয়ে আছে। লিজনার অবসরে গেছেন। জানি না এখন তিনি কী ভাবছেন।
লিজনার বা আজকের উচ্চ আদালতে বড় বড় ব্যারিস্টার কেন তত্ত্বাবধায়ক সরকারব্যবস্থার পক্ষে অবিচল অবস্থান নিয়েছেন। তার প্রধান কারণ হলো, এ ব্যবস্থাটি কোনো ব্যক্তিবিশেষের মাথা থেকে আসেনি, এটা এসেছে রাজপথে গণমানুষের আন্দোলনের অভিজ্ঞতা থেকে। আশির দশকে এরশাদবিরোধী আন্দোলনের একপর্যায়ে এরশাদের বিরুদ্ধে দুই জোট অভিন্ন রূপরেখা ঘোষণা করে। এর প্রথম দফাটি ছিল এরশাদের পদত্যাগ ও নির্দলীয় নিরপেক্ষ তত্ত্বাবধায়ক সরকারের অধীনে নির্বাচন। পরে অনেক ঝড়ঝাপটার মধ্য দিয়ে এটা সংবিধানে অন্তর্ভুক্ত হয়েছে।
বিগত কয়েক মেয়াদে তত্ত্বাবধায়ক সরকারের ভূমিকার অভিজ্ঞতায় এখন কিছু সংশোধনীর কথা উঠেছে। এ ব্যাপারে সংবিধান সংশোধনে গঠিত বিশেষ সংসদীয় কমিটির কো-চেয়ারম্যান সুরঞ্জিত সেনগুপ্তের সঙ্গে আলোচনা করলে তিনি ব্যক্তিগতভাবে কোনো মত না দিয়ে বলেন, ‘আমি “শত ফুল ফুটতে দাও” নীতিতে বিশ্বাস করি। সবার মতামত জানতে চাই।’ তিনি বলেন, বিরোধী দলের সদস্যদের কমিটির সভায় আসা দরকার, তাঁরা তাঁদের মতামত তুলে না ধরলে কোনো সংশোধনী আনা কঠিন হবে। তিনি ঠিক কথাই বলেছেন। তত্ত্বাবধায়ক সরকারব্যবস্থায় যেকোনো পরিবর্তন, সেটা যত ভালোর জন্যই করা হোক না কেন, যদি অন্তত বিএনপির সঙ্গে মতৈক্যের ভিত্তিতে করা না হয়, তাহলে কোনো কাজে লাগবে না। সুতরাং প্রথম কাজ হলো মূল রাজনৈতিক দলগুলোকে বসে মতৈক্যে আসা।
কিন্তু মতটা কী হবে? প্রধান বিচারপতির বদলে অন্য কাউকে কি পাওয়া যাবে, যিনি সবার আস্থাভাজন হবেন? অনেকে নানা ফর্মুলা দিচ্ছেন। কোনোটিই ফেলে দেওয়া যায় না। ব্যারিস্টার তানজিব-উল-আলমের মতামত জানতে চাইলে তিনি সংসদে সরকার ও বিরোধী দলের মতৈক্যের ভিত্তিতে একটি ‘সার্চ’ কমিটি গঠনের কথা বলেন, যাঁরা প্রধান উপদেষ্টা নির্বাচন করবেন। সুপ্রিম কোর্ট বার অ্যাসোসিয়েশনের নির্বাচিত সভাপতি খন্দকার মাহবুব হোসেনের সঙ্গে কথা বললে তিনিও এ রকম প্রস্তাব করেন। তাঁরা এ রকম মতও দেন, সাবেক তিনজন প্রধান বিচারপতি সমন্বিতভাবে একজন প্রধান উপদেষ্টা নির্বাচন করতে পারেন। ব্যারিস্টার রফিক-উল হকের চিন্তাও অনেকটা এ রকম। প্রকৌশল বিশ্ববিদ্যালয়ের অধ্যাপক কায়কোবাদ এক নিবন্ধে লিখেছিলেন, আওয়ামী লীগ ও বিএনপি তাদের মনোনীত ব্যক্তিদের নামের অগ্রাধিকারভিত্তিক তালিকা দেবে, তাদের মধ্যে প্রথম যে ব্যক্তির নাম দুই তালিকায়ই থাকবে, তিনিই হবেন প্রধান উপদেষ্টা। এ রকম নানা চিন্তা আসছে।
আমরা কি একটি সহজ উপায়ের কথা চিন্তা করতে পারি না? অন্তত দুটি বিকল্প নিয়ে ভাবতে পারি। প্রথমটি এ রকম: প্রধান বিচারপতি নিয়োগে কখনো জ্যেষ্ঠতা লঙ্ঘন করা যাবে না এবং বিচারপতি বা প্রধান বিচারপতি নিয়োগ প্রভাবিত করার কোনো কলাকৌশল, অবসরের বয়স পরিবর্তন প্রভৃতি করা যাবে না—এ রকম একটি বিধান যদি করা হয়, তাহলে রাজনৈতিক সম্পৃক্ততা থেকে আদালতও বাঁচবে, আর প্রধান উপদেষ্টা নিয়োগপ্রক্রিয়াটিও রক্ষা পাবে। এ চিন্তাটি ব্যারিস্টার তানজিব-উল-আলমের সঙ্গে কথা প্রসঙ্গে এসেছে। কিছু আপত্তি সত্ত্বেও তিনি এটা সমর্থন করেন।
তবে ড. শাহদীন মালিক মনে করেন, প্রধান বিচারপতিকে প্রশাসনিক কাজেও দক্ষ হতে হয়। তাই জ্যেষ্ঠতা অলঙ্ঘনীয় করা হলে হয়তো উচ্চ আদালত অনেক সময় ক্ষতিগ্রস্ত হতে পারে। এটা ঠিক। কিন্তু এটাও ঠিক, সাধারণত জ্যেষ্ঠতা লঙ্ঘনও আদালত সমর্থন করেন না। ১৯৭৭ সালে ভারতে বিচারপতি খান্না রাজনৈতিক কারণে অতিক্রান্ত হলে তিনি পদত্যাগ করেন। এর পর থেকে সাধারণত প্রধান বিচারপতি নিয়োগে জ্যেষ্ঠতা লঙ্ঘন করা হয় না। এ ব্যাপারে ভারতীয় আদালতের একটি রায়ও আছে।
আদালত, তত্ত্বাবধায়ক সরকারব্যবস্থা ও সার্বিক বিবেচনায় গণতন্ত্রের কথা মনে রেখে প্রধান বিচারপতি নিয়োগের ক্ষেত্রে জ্যেষ্ঠতা অলঙ্ঘনীয় করে কি একটি সংশোধনী গ্রহণ করা যায় না? অনেকেই আপত্তি করবেন। কারণ এ ধরনের বাঁধাধরা আইন করা নীতি ও রীতিবিরুদ্ধ। সংবিধান অনুযায়ী প্রধান বিচারপতি নিয়োগ দেন রাষ্ট্রপতি নিজে। কিন্তু সে ক্ষেত্রে তিনি সাধারণত জ্যেষ্ঠতাকেই প্রাধান্য দিয়ে থাকেন। এটাই কনভেনশন (প্রচলিত রীতি)। সুতরাং জ্যেষ্ঠতা অলঙ্ঘনীয় করা হলে সেটা খুব একটা রীতিবহির্ভূত হবে না।
এখানে কথা উঠবে, বিচারপতি নিয়োগে এত দিন যে রাজনৈতিক পক্ষপাত করা হয়েছে, তাতে এখন জ্যেষ্ঠতা অলঙ্ঘনীয় করলে তো দলীয় বিবেচনায় নিয়োগপ্রাপ্ত কেউ প্রধান উপদেষ্টা হয়ে যেতে পারেন। সে ক্ষেত্রে তত্ত্বাবধায়ক সরকার ‘নির্দলীয়’ হবে কি? হ্যাঁ, এই সমস্যা হতে পারে। কিন্তু এটাও মনে রাখা দরকার, একজন ব্যক্তি যখন কোনো উচ্চপদে বসেন, তখন তাঁর চিন্তাভাবনায় পরিবর্তন আসে। পদ তাঁকে নতুন অবস্থানে নিয়ে যায়। সুতরাং কোন বিচারপতিকে কোন সরকারের আমলে কেন নিয়োগ দেওয়া হয়েছিল, সেসব বিবেচনা প্রধান উপদেষ্টা নিয়োগের ক্ষেত্রে প্রাধান্য পাওয়া উচিত নয়। কারণ দায়িত্বশীল পদ ব্যক্তির ধ্যান-ধারণা ও চিন্তাভাবনায় পরিবর্তন আনে, এটা প্রকৃতিরই নিয়ম।
তার পরও বলব, এ ব্যবস্থায় যদি খুব আপত্তি ওঠে, তাহলে দ্বিতীয় একটি বিকল্প আছে। প্রধান বিচারপতির পরিবর্তে আমরা সংশোধনী এনে বলতে পারি, ‘সর্বশেষ অবসরপ্রাপ্ত বয়োজ্যেষ্ঠ বিচারপতি’ হবেন প্রধান উপদেষ্টা। তিনি প্রধান বিচারপতি ছিলেন কি না, সেটা বিবেচনায় আনা হবে না। রাজনৈতিক কারণে বা উদ্দেশ্যমূলকভাবে যদি যোগ্যতা সত্ত্বেও তাঁকে প্রধান বিচারপতি নিয়োগ করা না-ও হয়ে থাকে, প্রধান উপদেষ্টা হতে তাঁর বাধা থাকবে না। এ দুটি বিকল্প নিয়ে আরও চিন্তাভাবনার অবকাশ আছে।
তবে শুধু প্রধান উপদেষ্টা নয়, নির্দলীয় তত্ত্বাবধায়ক সরকারবিষয়ক সংবিধানের ২ক পরিচ্ছেদের ৫৮খ থেকে ৫৮ঙ পর্যন্ত অনুচ্ছেদগুলোর বেশ কয়েকটিতে সংশোধনী দরকার। সেসব বিষয়ে অনেক আলোচনা হচ্ছে, সুপারিশ আসছে। বিশেষভাবে একটি বিধান করা উচিত, তত্ত্বাবধায়ক সরকার ৯০ দিনের বেশি থাকতে পারবে না, তবে যুদ্ধাবস্থা বা ওই ধরনের পরিস্থিতিতে আরও ৯০ দিন সময় বাড়ানো যেতে পারে। আরেকটি, এক-এগারোর আবির্ভাব রোধে এটা দরকার। দ্বিতীয়ত, দেখা গেছে, তত্ত্বাবধায়ক সরকারের মেয়াদকালে রাষ্ট্রপতির কাছে যে কয়েকটি বিষয়ে নির্বাহী ক্ষমতা অর্পণের বিধান রয়েছে, তা সংসদীয় সরকারব্যবস্থার প্রচলিত বিধানের সঙ্গে সাংঘর্ষিক হয়ে দাঁড়ায়। সরকারের পাঁচ বছর মেয়াদকালে কেবল প্রধানমন্ত্রী ও প্রধান বিচারপতি নিয়োগের ক্ষেত্র ছাড়া রাষ্ট্রপতি তাঁর অন্য সব দায়িত্ব পালনে প্রধানমন্ত্রীর পরামর্শ অনুযায়ী কাজ করেন। তত্ত্বাবধায়ক সরকারের মেয়াদেও একই বিধান বলবত রাখা হোক, যেখানে ‘প্রধানমন্ত্রী’ শব্দটি প্রতিস্থাপিত হবে ‘প্রধান উপদেষ্টা’ দ্বারা।
এ কয়েকটি সংশোধনী আনা হলে তত্ত্বাবধায়ক সরকারব্যবস্থার প্রধান সমস্যাগুলো দূর হবে, আবার বিচার বিভাগও রাজনৈতিক সম্পৃক্ততার হাত থেকে রেহাই পাবে। এ মুহূর্তে এর চেয়ে ভালো বিকল্পের কথা ভাবা যায় না। 
</doc>

<doc>
মানুষের মুখ
মনের আলো দিয়ে দেখা
পায়ে চাপ দিলে মাথা, পিঠ বা কোমরের ব্যথা ভালো হয়। হাতে চাপ দিলেও শরীরের বিভিন্ন জায়গার ব্যথা কমে। এ কাজটি শুধু আঙুল ও হাতের তালু দিয়ে করতে হয়। ওষুধ ও যন্ত্রপাতি ছাড়াই চলে চিকিৎসা। এ পর্যন্ত সবই ঠিক আছে। কিন্তু কাজটি যিনি করেন, তিনি চোখে না দেখে অন্যের শরীরের সমস্যার সমাধান করতে চাচ্ছেন। মনে হাজারো প্রশ্ন নিয়ে হাজির হলাম দৃষ্টিপ্রতিবন্ধী মাহবুব আহসানের ক্লিনিকে।
গুলশানের নিকেতনে এক রুমের ক্লিনিকে রোগী দেখেন মাহবুব। ঘরে আসবাব বলতে চাদর বিছানো শক্ত চৌকি আর টেবিল-চেয়ার। একদমই সাদামাটা। তবে মানুষটির শৈশব, কৈশোর এবং জীবনের বিভিন্ন অলিগলি ও ভবিষ্যৎ স্বপ্নগুলো মোটেই সাদামাটা নয়।
এ ধরনের পেশা বেছে নিলেন কেন, প্রশ্নটি করেই ফেললাম তাঁকে। আড়াই বছর বয়সী এক সন্তানের বাবা মাহবুব বলেন, ‘দৃষ্টিপ্রতিবন্ধী বলে কখনো পিছিয়ে থাকতে চাইনি। নিজে কিছু একটা করে স্বনির্ভর হতে চেয়েছি। প্রশিক্ষণ নেওয়ার সুযোগ পেয়ে চ্যালেঞ্জটা গ্রহণ করে ফেলি।’
বাংলাদেশ আকুপ্রেশার অ্যান্ড ট্রেনিং সেন্টারে মাহবুব আহসান প্রতিদিন দেশি-বিদেশি রোগী দেখেন। গড়ে প্রতিদিন পাঁচজন রোগী আসে। শুধু দৃষ্টিপ্রতিবন্ধী হওয়ার অপরাধে গত দেড় বছরের বেশি সময়ে দুজন রোগী চিকিৎসা না নিয়ে চলে গেছেন। তবে মাহবুব দৃঢ় কণ্ঠেই বললেন, ‘আমার ওপর ভরসা করে কেউ চিকিৎসা শুরু করলে তিনি শেষ পর্যন্ত থাকেন। পরবর্তী সময়ে সেই রোগীই অন্যদের আমার ঠিকানা দেন। এভাবেই পরিচিতি বাড়ছে।’
আলাপ চলছে, কিন্তু মনে সন্দেহ রয়েই গেছে। এ মনোভাব বুঝতে পেরেই কি না, হঠাৎ মাহবুব আহসান বললেন, ‘আপা, আপনার পা-টা একটু দেন। কিছু বলার আগেই প্রায় লোহার মতো শক্ত হয়ে যাওয়া হাত দিয়ে পায়ে চাপ দিতে লাগলেন। ব্যথায় অবস্থা কাহিল হয়ে যাচ্ছিল। বেশি ব্যথা হওয়া মানে নাকি সমস্যা থাকার লক্ষণ। হঠাৎ এই আকুপ্রেশার চিকিৎসক পায়ের একটি জায়গায় চাপ দিলেন। চাপ দিয়েই একটি সমস্যার কথা জানতে চাইলেন। যে সমস্যায় দীর্ঘদিন ধরে ভুগছি, কেন জানি না, আস্তে আস্তে তাঁর প্রতি অবিশ্বাস কমতে শুরু করল। ততক্ষণে এই চিকিৎসা-পদ্ধতিটি সম্পর্কে জানার ইচ্ছাও ডালপালা মেলতে শুরু করল।
আকুপ্রেশার বিষয়ে মাহবুব জাপান ও চীন থেকে প্রশিক্ষণ নিয়েছেন। এ বিষয়ে মিরপুরের দৃষ্টিপ্রতিবন্ধীদের একটি কারিগরি প্রশিক্ষণকেন্দ্রে প্রশিক্ষকেরও দায়িত্ব পালন করছেন।
আকুপাংচারের (সুঁই দিয়ে করতে হয়) জন্ম সুদূর চীনে। জাপান এ পদ্ধতিকে আরও উন্নততর পর্যায়ে নিয়ে যাওয়ার চেষ্টা চালাচ্ছে। জাপানি ‘শিয়াটসু’ (SHIATSU) শব্দের ‘শি’ মানে হচ্ছে আঙুল আর ‘আটসু’ মানে হচ্ছে চাপ দেওয়া। অর্থাৎ আঙুল দিয়ে চাপ দেওয়া চিকিৎসা-পদ্ধতিকে আকুপ্রেশার বলা হচ্ছে।
এ পদ্ধতিতে শরীরের কোনো হাড়ে, দুই হাড়ের সংযোগস্থলে, মাংসপেশিতে ব্যথা থাকলে, হজমে সমস্যা থাকলে উপকার পাওয়া যায়। একইভাবে শ্বাস-প্রশ্বাসে কষ্ট, মানসিক রোগ, অনিদ্রায় ওষুধের পাশাপাশি পদ্ধতিটি কার্যকর ভূমিকা রাখে। শরীরের ওজন কমাতে, রক্ত চলাচল বাড়াতে, শুধু অসুস্থ নয় সুস্থ ব্যক্তিকে নিরোগ ও কর্মক্ষম রাখতে বা নিজেকে আরও দক্ষ করে তুলতে চাইলেও যে কেউ এ চিকিৎসা নিতে পারেন। পদ্ধতিটির প্রায় কোনোই পার্শ্বপ্রতিক্রিয়া নেই। তবে একেকজন রোগীর পেছনে এক থেকে দেড় ঘণ্টা সময় দিতে হয়।
মাহবুব আহসানের সঙ্গে কথা বলার সময় সেখানে চিকিৎসা নিতে আসেন বিদেশি প্রতিষ্ঠানে কর্মরত নাজমুল হাসান। এর আগে ব্যাক পেইন নিয়ে দেশে-বিদেশে অনেক জায়গায় ঘুরেছেন তিনি। কিন্তু লাভ হয়নি। সুঁই দিয়ে আকুপাংচারও করান। অফিসের একজন সহকর্মীর মাধ্যমে এ চিকিৎসকের কথা জানতে পারেন। নাজমুল বলেন, ‘ব্যথায় শরীর সব সময় আড়ষ্ট হয়ে থাকত। আকুপ্রেশার নেওয়ার পর থেকে শরীরটা অনেকটা জীবন্ত মনে হচ্ছে।’
মাহবুব একসময় চোখে দেখতেন। কিন্তু রেটিনার সমস্যায় নবম শ্রেণীতে পড়ার সময় থেকে দেখতে পাচ্ছেন না। সময়টি ছিল ১৯৮৫ সাল। এরপর নারায়ণগঞ্জে সরকারের দৃষ্টিপ্রতিবন্ধীদের জন্য সমন্বিত শিক্ষা কার্যক্রম থেকে এসএসসি এবং জাতীয় বিশ্ববিদ্যালয়ের অধীনে ঢাকা কলেজ থেকে ইসলামের ইতিহাসে এমএ পাস করেন।
মাহবুব বলেন, ‘দৃষ্টিপ্রতিবন্ধীরা পড়তে পারে, তা-ই জানা ছিল না। চোখে দেখি না, বাইরে গিয়ে যদি বিপদে পড়ি, তাই বাবাও চাইতেন না আমি পড়াশোনা করি। নিজের ইচ্ছায় শেষ পর্যন্ত যাত্রাবাড়ীর বাসা থেকে ঢাকা কলেজে একাই যাতায়াত করে পড়াশোনা শেষ করি। একা বিদেশে গিয়ে প্রশিক্ষণও নিই।’
২০০৩ সালে জাপানের জাইকার সহায়তায় আকুপ্রেশার কর্মসূচিতে মাহবুব সমন্বয়কারীর দায়িত্ব পালন করেন। জাইকার সহায়তায় বিভিন্ন দেশের মোট ১০ জন দৃষ্টিপ্রতিবন্ধীর মধ্যে বাংলাদেশ থেকে একমাত্র মাহবুবই জাপানে প্রশিক্ষণ নেওয়ার সুযোগ পান। তারপর বিষয়টিকে পেশা হিসেবে বেছে নেন তিনি। মাহবুব বলেন, ‘চীন-জাপানে প্রাকৃতিক এ চিকিৎসা বেশ জনপ্রিয়। তবে দেশে বিষয়টি এখনো পেশা হিসেবে গ্রহণ করার পরিস্থিতি আসেনি। তবে আমি আশাবাদী।’ তিনি জানান, এশিয়া প্যাসিফিক রিজিওনাল মাসাজ কমিশন বোর্ডের সদস্য হিসেবে বর্তমানে আকুপ্রেশার চিকিৎসাকে আরও উন্নততর করার প্রচেষ্টা চালাচ্ছেন।
মাহবুব আহসানের কাছ থেকে এ পর্যন্ত প্রশিক্ষণ নিয়ে দেশের বিভিন্ন জায়গায় কাজ করছেন প্রায় ৩০ জন দৃষ্টিপ্রতিবন্ধী ছেলেমেয়ে। যাঁদের দৃষ্টি আছে, তাঁরাও আগ্রহী হলে বিষয়টি শেখার সুযোগ পাচ্ছেন।

ক্রিকেট কূটনীতি
২২ গজি সম্পর্কের সেতু
পারভেজ মোশাররফ তখন পাকিস্তানের প্রেসিডেন্ট, ২০০৫ সালের ঘটনা। দিল্লিতে পাকিস্তান-ভারত ক্রিকেট ম্যাচ। সেখানে গিয়ে খেলাটি দেখার শখ মোশাররফের। ভারতের উদ্দেশে খোলাখুলিভাবেই বললেন, আমন্ত্রণ পেলে খেলা দেখতে যেতে চান তিনি। কী করবে ভারত? দুই দেশের সম্পর্ক তখন খুবই খারাপ। সেখানকার গণমাধ্যমে তখন এ নিয়ে জল্পনাকল্পনার শেষ নেই। প্রায় মাসখানেক আগেই ভারতের প্রধানমন্ত্রীর দপ্তর মোশাররফকে আমন্ত্রণ জানানোর বিষয়টি নিশ্চিত করেছিল। এই ‘ক্রিকেট কূটনীতি’ খেলা দেখতে মোশাররফের দিল্লি যাওয়াকে ভারত-পাকিস্তান শীর্ষ বৈঠকের রূপ দিয়েছিল। মনমোহন সিং তখনো ভারতের প্রধানমন্ত্রী। কাশ্মীর সীমান্তে তখন যুদ্ধ-পরিস্থিতি। শীর্ষ বৈঠকে দুই নেতা তখন সেই সীমান্ত খুলে দিতে রাজি হয়েছিলেন।
এবারের উপলক্ষও ক্রিকেট, তবে এবারের এই কূটনীতিকে ক্রিকেট কূটনীতি না বলে ‘মনমোহনীয় কূটনীতি’ হিসেবেই দেখতে চাইছেন অনেকে। কূটনীতি নিয়ে যাদের কাজকারবার সেই পররাষ্ট্র মন্ত্রণালয়ের কোনো ভূমিকাই ছিল না এতে। এমনকি তারা জানতও না বিষয়টি। এবারের বিশ্বকাপে যখন ভারত-পাকিস্তান সেমিফাইনালের বিষয়টি নিশ্চিত হলো, আর খেলাটিও ভারতে, প্রধানমন্ত্রী মনমোহন সিং নিজের উদ্যোগেই খেলা দেখতে আমন্ত্রণ জানালেন পাকিস্তানের প্রেসিডেন্ট ও প্রধানমন্ত্রীকে। প্রধানমন্ত্রী ইউসুফ রাজা গিলানি এই ‘সুযোগ’ গ্রহণ করতে ভুল করেননি। ২০০৮ সালের মুম্বাই হামলার ঘটনায় পাকিস্তানভিত্তিক জঙ্গি সংগঠন লস্কর-ই-তাইয়েবা জড়িত—এ ব্যাপারে নিশ্চিত হওয়ার পর দুই দেশের যোগাযোগের দরজাটিতে সিটকানি তুলে দেয় ভারত। দীর্ঘদিন পর সেই দরজার অন্তত সিটকানি খুলতে দেশ দুটি একমত হয়েছিল এ বছরের ফেব্রুয়ারিতে। ক্রিকেট অথবা ‘মনমোহনীয় কূটনীতি’—যা-ই বলি না কেন, ভারত-পাকিস্তানের খেলা দরজাটি পুরো খোলার একটি সুযোগ এনে দিল। ‘এটা অত্যন্ত সময়োপযোগী একটা সুযোগ। এখানে দুই দেশের সরকার সারা দুনিয়াকে দেখাতে পারবে যে তারা একসঙ্গে যেমন খেলা দেখতে পারে, তেমনি একই সঙ্গে বসে এমন বিষয় নিয়ে আলোচনা করতে পারে, যার সঙ্গে জাতীয় স্বার্থ জড়িত।’ ভারত সফরের আগে মন্ত্রিসভার বৈঠকে আলোচনার সময় এমন বক্তব্য দিয়ে মনমোহন সিংকে ধন্যবাদ জানান গিলানি। বলেন, ‘জাতীয় স্বার্থেই এই সুযোগ নিতে চাইছি।’
গিলানি সে সুযোগ নিয়েছেন। মনমোহনের সঙ্গে তিনি মাঠে নেমেছেন। দুই প্রধানমন্ত্রী হাত মিলিয়েছেন দুই দেশের খেলোয়াড়দের সঙ্গে। এরপর মহেন্দ্র সিং ধোনি ও শহীদ আফ্রিদি যখন ক্রিকেট লড়াই শুরু করে দিয়েছেন মোহালির মাঠে তখন পাশাপাশি বসে মনমোহন ও গিলানি। ভারত-পাকিস্তান বিরোধের নানা দিক সরিয়ে রেখে তাঁরা হাত মিলিয়েছেন, দুই দেশের জাতীয় সংগীতের পর তালি বেজেছে দুজনের হাতেই। টিভির পর্দায় ভারতের ‘সবচেয়ে ক্ষমতাধর’ সোনিয়াকে দেখা গেছে সাধারণ গ্যালারিতে বসে খেলা দেখতে, কিন্তু এর আগেই তিনি কথাবার্তা ও দেখা-সাক্ষাৎ সেরে এসেছেন গিলানির সঙ্গে। ছিলেন রাহুলও। রাতে নৈশভোজ। পুত্র রাহুলকে নিয়ে সেখানেও উপস্থিত ছিলেন সোনিয়া। মনমোহন ও সোনিয়া দুজনকেই পাকিস্তান সফরের আমন্ত্রণ জানালেন গিলানি। নৈশভোজের ভাষণে আশার কথাই শোনালেন মনমোহন। ‘অতীতের বিদ্বেষ ভুলে আমাদের বর্তমান সমস্যার দিকে নজর দিতে হবে। আমাদের ধৈর্য আছে, ইচ্ছাশক্তিও আছে। এখন আমাদের উচিত পারস্পরিক সহযোগিতার ভিত্তিতে সমাধানের পথ খুঁজে বের করার চেষ্টা করা। একটা স্থায়ী সমাধানের সূত্র বের করা, যাতে আমরা সম্মানের সঙ্গে মিলেমিশে থাকতে পারি।’ ভারত থেকে দেশে ফেরার পথে গিলানিও ভারতে প্রধানমন্ত্রীর সঙ্গে ‘প্রধান আলোচ্য বিষয়গুলো’ নিয়ে ‘ইতিবাচক’ আলোচনার কথা জানিয়ে গেছেন।
‘ক্রিকেট কূটনীতি’র আপাতত অগ্রগতি এটুকুই। ‘কূটনীতি হচ্ছে দুটি গোষ্ঠী বা দেশের প্রতিনিধিদের মধ্যে সমঝোতার একটি আর্ট ও চর্চা’—কূটনীতির একটি সাধারণ সংজ্ঞা অনেকটা এ রকম। ভারত-পাকিস্তান সম্পর্কের অবস্থাটা এমনই যে ‘সাধারণ কূটনীতি’ এখানে সব সময় কাজ করে না। সাধারণ কূটনীতি শুরুর আগে তাই মাঝেমধ্যে ক্রিকেট কূটনীতির ওপর সওয়ার হতে হয়। ২০০৫ সালে মোশাররফ-মনমোহন ক্রিকেট কূটনীতির আগেও সাম্প্রতিক সময়ে দুই দেশের মধ্যে আরও এক দফা ক্রিকেট কূটনীতি হয়েছিল ১৯৮৭ সালে। সেই কূটনীতির দুই নেতা ছিলেন জিয়াউল হক ও রাজীব গান্ধী। তখনো সীমান্তে দুই দেশের সেনারা ছিল অনেকটা মুখোমুখি অবস্থায়। ক্রিকেট কূটনীতি তখন দুই দেশের মধ্যে উত্তেজনা কমাতে কিছুটা হলেও ভূমিকা রেখেছিল।
এ বছর ফেব্রুয়ারিতে ভারত-পাকিস্তান সম্পর্ককে আবার স্বাভাবিক করার উদ্যোগ নিতে একমত হয় দেশ দুটি। সেই অনুযায়ী মোহালির এই খেলার আগেই সফলভাবে শেষ হয়েছে দুই দেশের স্বরাষ্ট্রসচিব পর্যায়ের বৈঠক। বৈঠক শুরুর আগেই সবাই জেনে গিয়েছিল যে ভারতে আসছেন গিলানি। বৈঠকের যা ফলাফল তাতে এটা মানতেই হবে যে পাকিস্তানের প্রধানমন্ত্রীর ভারত সফরে আসার সিদ্ধান্ত প্রভাব ফেলেছিল আলোচনায়। ২০০৮ সালের মুম্বাই হামলার ঘটনা তদন্তে পাকিস্তানে বিচার বিভাগীয় তদন্ত কমিশন পাঠানোর যে প্রস্তাব ভারত অনেক দিন ধরেই দিয়ে আসছিল, তাতে রাজি হয়েছে পাকিস্তান। এ ছাড়া হামলার সঙ্গে জড়িত পাকিস্তানে ঘাঁটি গাড়া জঙ্গিদের কণ্ঠস্বরের নমুনা ভারতকে দেওয়ার ব্যাপারে আদালতের কাছে যাওয়ার আশ্বাসও দিয়েছে পাকিস্তান। আলোচনার পর প্রকাশিত যৌথ বিবৃতিতে জঙ্গি হামলা নিয়ে দ্রুত তথ্যবিনিময় করতে ‘হটলাইন’ চালুর প্রসঙ্গটিও স্থান পেয়েছে। ভারতের জন্য এগুলো পাকিস্তানের কাছ থেকে বড় পাওয়া। বিনিময়ে ভারতও সমঝোতা এক্সপ্রেসে (ভারতে দিল্লি ও পাকিস্তানের মধ্যে চলাচলকারী ট্রেন) ২০০৭ সালে ঘটা বিস্ফোরণের ব্যাপারে পাকিস্তানকে তথ্য দিতে রাজি হয়েছে। শুভেচ্ছার নিদর্শন হিসেবে ভারতের জেলে বন্দী ২৯ পাকিস্তানি নাগরিককে মুক্তি দিয়েছে গিলানি ভারত পৌঁছানোর আগেই। দুই দেশের স্বরাষ্ট্রসচিব পর্যায়ের এই বৈঠকের পর ভারতে কূটনৈতিক সূত্রে বলা হয়েছে, এমন ইতিবাচক আলোচনা ও যৌথ বিবৃতি সাম্প্রতিক সময়ে হয়নি। সচিব পর্যায়ের এই বৈঠক আগেই ঠিক করা ছিল, কিন্তু এ ধরনের একটি বৈঠকের পরপরই সরাসরি প্রধানমন্ত্রী পর্যায়ের কোনো যোগাযোগের বা দেখা-সাক্ষাতের সম্ভাবনার কথা এর সপ্তাহখানেক আগেও কেউ ভাবেনি। ক্রিকেট সেই সুযোগ এনে দিয়েছে। পাকিস্তানের প্রধানমন্ত্রী ইউসুফ রাজা গিলানির কাছে ক্রিকেট পিচের ২২ গজ তো এখন বিবেচিত ‘দ্বিপক্ষীয় সম্পর্কের সেতু’ হিসেবে।
ক্রিকেট কূটনীতি নিয়ে যাঁরা আশাবাদী তাঁরা বলছেন, এটা দীর্ঘমেয়াদি আলোচনার পথ তৈরি করল। এই প্রক্রিয়া অবশ্য আগেই শুরু হয়েছিল। আগের সময়সূচি অনুযায়ী এ মাসেই বাণিজ্যসচিব পর্যায়ে দুই দেশের মধ্যে বৈঠক হওয়ার কথা। এরপর পররাষ্ট্রসচিব পর্যায়ে। এসব শেষ হলে পাকিস্তান যাবেন ভারতের পররাষ্ট্রমন্ত্রী। মনমোহন-গিলানি আলোচনায় ঠিক হয়েছে আরও কিছু বিষয়। ভারত ও পাকিস্তানের পার্লামেন্টারি প্রতিনিধিদল করবে সফরবিনিময়। দুই দেশের ক্রিকেট সম্পর্কেও গতি আনতে রাজি হয়েছেন দুজন। মনমোহন ও সোনিয়ার সঙ্গে গিলানির সাক্ষাৎ, নৈশভোজে সোনিয়া ও রাহুলের উপস্থিতি, মনমোহন ও সোনিয়াকে পাকিস্তান সফরে আমন্ত্রণ—এগুলো সামনের ভারত-পাকিস্তান আনুষ্ঠানিক আলোচনায় বাড়তি প্রভাব ফেলবে, এমন আশা করা কি খুব বেশি হবে? তবে ভারত-পাকিস্তানের ক্রিকেট কূটনীতি আর নতুন কোনো বিষয় নয়, সে অভিজ্ঞতা বলছে, এই কূটনীতির মেয়াদ খুবই কম। ‘ক্রিকেট কূটনীতি মানে এমন নয় যে একসঙ্গে বসে খেলা দেখলেন আর সব সমস্যার সমাধান করে ফেলবেন। তবে সমস্যা সমাধানের পথ তৈরি করতে পারে।’ ক্রিকেট কূটনীতি নিয়ে পাকিস্তানের সাবেক প্রেসিডেন্ট পারভেজ মোশাররফের বোধোদয় এমনই। কোনো কূটনীতি যদি সমস্যা সমাধানের পথ তৈরি করে দেয় সেটাই বা কম কিসে!
খেলাকে উপলক্ষ মেনে কূটনীতি নতুন কিছু নয়। টেবিল টেনিস খেলার ‘পিং-পং কূটনীতি’ সত্তর দশকে যুক্তরাষ্ট্র-চীন সম্পর্ক স্বাভাবিক করতে বড় ভূমিকা রেখেছিল। এই কূটনীতি তখন প্রেসিডেন্ট রিচার্ড নিক্সনের চীন সফরের পথ তৈরি করে দিয়েছিল। তবে ‘ক্রিকেট কূটনীতি’ এখন একান্তই এই উপমহাদেশের একটি বিষয়। ক্রিকেট বিষয়টিই যেন এখন অনেকটা উপমহাদেশীয় হয়ে উঠেছে। ‘ক্রিকেট একটি ভারতীয় খেলা, যা ঘটনাচক্রে আবিষ্কৃত হয়েছে ইংল্যান্ডে। এটা অনেকটা মরিচের মতো, যা আবিষ্কৃত হয়েছিল দক্ষিণ আমেরিকায়, সেখান থেকে ভারতে এসেছিল মধ্যযুগে। এখন ভারতীয় খাবারের অন্যতম অনুষঙ্গ এই মরিচ। ভারতে ক্রিকেটকে বিদেশি খেলা হিসেবে দেখতে পান শুধু ইতিহাসবিদ আর ভারতবিদ্যার বিশেষজ্ঞরা। অধিকাংশ ভারতীয়র কাছে ক্রিকেট এখন ইংলিশদের চেয়ে বেশি ভারতীয়’ (দ্য তাও অব ক্রিকেট: অন গেমস অব ডেস্টিনি অ্যান্ড দ্য ডেস্টিনি অব গেমস, আশিষ নন্দী)। ভারতের রাজনৈতিক মনোবিশ্লেষক ও সমাজতাত্ত্বিক আশিষ নন্দীর কাছে ক্রিকেট এখন পুরোপুরি ‘ভারতীয়’ খেলা। আমরা আরও একটু উদার হয়ে ক্রিকেটকে ‘উপমহাদেশীয়’ খেলা বলে দাবি করতে পারি। ‘ক্রিকেট কূটনীতি’ এখন শুধু এই উপমহাদেশে কার্যকর থাকবে এটাই তো স্বাভাবিক। রাজীব গান্ধী-জিয়াউল হক, বা মনমোহন- মোশাররফ ক্রিকেট কূটনীতির পর ভারত-পাকিস্তান সম্পর্কের দশা দেখে যাঁরা এই কূটনীতির ওপর খুব ভরসা রাখতে পারছেন না তাঁদের একটি বিষয় ধরিয়ে দিতে চাই। জিয়াউল হক ও মোশাররফ দুজনই ছিলেন সামরিক শাসক, স্বৈরশাসকও। এবারের পরিস্থিতি ভিন্ন। গিলানি ভারতের সঙ্গে ক্রিকেট কূটনীতিতে জড়ালেন একটি নির্বাচিত সরকারের প্রধানমন্ত্রী হিসেবে। এ যাত্রায় কিছু ভিন্ন ফল তো আমরা আশা করতেই পারি।

ট্রানজিট
ডব্লিউটিওর বিধানের অপব্যাখ্যা কেন?
প্রতিবেশী ভারতকে ট্রানজিট বা ট্রানশিপমেন্ট-সুবিধা দেওয়ার বিষয়টি বাংলাদেশে বরাবরই স্পর্শকাতর একটি বিষয়। অর্থনৈতিক সুবিধাসহ সার্বিক প্রাপ্তিযোগের বস্তুনিষ্ঠ মূল্যায়ন ব্যতিরেকে প্রায় সব সময়ই ট্রানজিটকে রাজনৈতিকভাবে দেখা হয়েছে। তার পরও প্রধানমন্ত্রী শেখ হাসিনা যখন ২০১০ সালের জানুয়ারি মাসে ভারত সফর করেন, তখন ট্রানজিটের বিষয়টি নিয়ে অগ্রসর হওয়ার সিদ্ধান্ত হয়।
কিন্তু ট্রানজিট-সুবিধা দেওয়ার জন্য বাংলাদেশ সরকারের দিক থেকে যেসব প্রস্তুতি নেওয়ার প্রয়োজন, গত এক বছরেও তার প্রায় কোনোটিই সম্পন্ন করা যায়নি। মন্ত্রীসহ সরকারের বিভিন্ন পর্যায়ের নীতিনির্ধারকেরা শুধু বলেছেন যে ট্রানজিট দিলে কোটি কোটি ডলার আয় হবে। কিসের ভিত্তিতে তাঁরা এসব বলেছেন, তাঁরাই ভালো জানেন। তবে এক বছরেও ট্রানজিট-বিষয়ক নীতিমালা প্রণয়ন করা হয়নি। মূলত গত বছরের একেবারে শেষভাগে এসে ট্রানজিট নীতিমালা প্রণয়নের সিদ্ধান্ত হয়। ট্যারিফ কমিশনের নেতৃত্বে সে কাজ এখনো চলছে।
এ রকম একটি অবস্থায় এসে ট্রানজিট-কেন্দ্রিক বিতর্ককে আবারও উসকে দিয়েছেন প্রধানমন্ত্রীর অর্থনীতিবিষয়ক উপদেষ্টা মসিউর রহমান। সংবাদপত্রে প্রকাশিত খবর অনুযায়ী, সম্প্রতি তিনি এক সেমিনারে বলেছেন যে বাংলাদেশ ভারতের কাছ থেকে কোনো ট্রানজিট ফি বা মাশুল নেবে না। কেননা, এটি বিশ্ব বাণিজ্য সংস্থার (ডব্লিউটিও) বিধিবিধানের সঙ্গে সাংঘর্ষিক। তাঁর ভাষায়: ‘যদি বাংলাদেশ একটি অসভ্য দেশ হতো এবং বাংলাদেশের নীতিনির্ধারকেরা যদি অসভ্য ও অশিক্ষিত হতো, তাহলে বলত, আমরা ডব্লিউটিও মানি না। তার নীতি মানি না। আমরা এখানে টাকা-পয়সা আদায় করব।’ (সমকাল, ১ এপ্রিল, ২০১১; পৃ.-২)। ত্রিপুরার পালটানায় বিদ্যুৎকেন্দ্র নির্মাণের জন্য আশুগঞ্জ বন্দর ব্যবহার করে সড়কপথে আখাউড়া হয়ে ভারী যন্ত্রপাতি নিয়ে যাওয়া শুরু করেছে ভারত। এ জন্য কোনো মাশুল বা শুল্ক দিচ্ছে কি না, জানতে চাইলে তিনি এসব কথা বলেন।
স্বাভাবিকভাবেই তাহলে এখন প্রশ্ন আসে যে ডব্লিউটিওর বিধিবিধানে ট্রানজিট সম্পর্কে কী বলা আছে? জেনারেল এগ্রিমেন্ট অন ট্যারিফস অ্যান্ড ট্রেড (গ্যাট) দলিলের পঞ্চম ধারায় (আর্টিকেল-৫) ‘ট্রানজিটের স্বাধীনতা’ বিষয়টি সম্পর্কে নীতি-বিধান উল্লেখ করা হয়েছে, যা কিনা ডব্লিউটিওর সদস্য সব দেশের জন্য সমভাবে প্রযোজ্য। এই ধারার তৃতীয় অনুচ্ছেদে সুস্পষ্টভাবে এক দেশ অন্য দেশকে ট্রানজিট-সুবিধা দিলে কী কী শুল্ক ও মাশুল আরোপ করতে পারবে ও পারবে না, তার উল্লেখ আছে। এই ধারার সারকথাটি হলো এ রকম: কোনো দেশের ভূখণ্ড ব্যবহার করে আরেক দেশ ট্রানজিট-সুবিধা নিয়ে পণ্য পরিবহন করলে এ কাজে অপ্রয়োজনীয়ভাবে কোনো বাধা সৃষ্টি বা বিলম্ব করা যাবে না এবং এই পণ্য আনা-নেওয়ার শুল্ক বা ট্রানজিট শুল্ক বা ট্রানজিট-সংশ্লিষ্ট অন্যান্য মাশুলের আওতামুক্ত থাকবে, তবে পরিবহনসংশ্লিষ্ট মাশুল বা ট্রানজিটের জন্য প্রশাসনিক ব্যয় বা প্রদেয় সেবার জন্য মাশুল ব্যতিক্রম বিবেচিত হবে।
অর্থাৎ তৃতীয় অনুচ্ছেদে এটা স্পষ্ট, যেকোনো শুল্ক আদায় করা যাবে না, কিন্তু ট্রানজিট-সুবিধা প্রদানের বিনিময়ে সেবামাশুল আদায় করা যাবে। আর তা হবে পরিবহনসংশ্লিষ্ট ও প্রশাসনিক ব্যয় নির্বাহকারী।
চতুর্থ অনুচ্ছেদে আরও স্পষ্ট করে বলা হয়েছে যে আরোপিত যাবতীয় মাশুল ও নিয়ন্ত্রণ বিদ্যমান যাতায়াত অবস্থা সাপেক্ষে যৌক্তিক হতে হবে। এর মানে হলো, ট্রানজিট-সুবিধা প্রদানকারী দেশ যখন সেবামাশুল আরোপ করবে, তখন তা যেন চড়া বা এমন না হয়, যা কিনা ট্রানজিট-সুবিধা গ্রহণের উদ্দেশ্যকে অর্থাৎ পণ্য পরিবহনে সময় ও ব্যয় সাশ্রয়কে ব্যাহত করে।
আবার পঞ্চম অনুচ্ছেদে যা বলা হয়েছে তার সারকথা হলো, প্রথম দেশ দ্বিতীয় দেশকে যেভাবে ট্রানজিট-সুবিধা দেবে, সেই সুবিধা সমভাবে তৃতীয় যেকোনো দেশের জন্য প্রযোজ্য হবে। ডব্লিউটিওর পরিভাষায় এটি বৈষম্যহীন (নন-ডিসক্রিমিনিটরি) চর্চা হিসেবে পরিচিত।
সুতরাং গ্যাটের পঞ্চম ধারার তৃতীয় থেকে পঞ্চম অনুচ্ছেদেই এ-সংক্রান্ত সুস্পষ্ট নীতিনির্দেশনা দেওয়া আছে। এর মূল কথা হলো: ট্রানজিট-সুবিধা দিয়ে এটাকে রাজস্ব আয়ের কোনো উৎস বানানো যাবে না। সে কারণেই কোনো ধরনের শুল্কারোপে বিধিনিষেধ জারি করা হয়েছে। তবে ট্রানজিটের জন্য প্রশাসনিক ব্যয় ও প্রয়োজনীয় সেবামাশুল আরোপ ও আদায়ে কোনো আইনগত বাধা নেই। কাজেই যাঁরা বলছেন ভারতকে ট্রানজিট দেওয়ার বিপরীতে সেবামাশুল আদায় করা হলে তা ডব্লিউটিওর বিধি লঙ্ঘন বা অমান্য করা হবে, তাঁরা সঠিক কথা বলছেন না। বরং তাঁরা ডব্লিউটিওর বিধির বা নিয়মের অপব্যাখ্যা করছেন। আর এখানে সভ্য ও শিক্ষিত হওয়ার প্রসঙ্গ টেনে আনা নিতান্তই অযৌক্তিক।
বস্তুত, গত বছরের শেষভাগে এই ট্রানজিট মাশুল নিয়ে বিতর্ক দেখা দেয়। প্রধানমন্ত্রীর উপদেষ্টা মসিউর রহমানই জাতীয় রাজস্ব বোর্ড (এনবিআর), নৌপরিবহন মন্ত্রণালয় ও বাণিজ্য মন্ত্রণালয়কে চিঠি দিয়ে ভারতীয় নৌযান চলাচলের জন্য কোনো ট্রানজিট শুল্ক বা মাশুল আদায় বন্ধ রাখার জন্য বলেছিলেন। সেই চিঠিতে তিনি বলেছিলেন, যেহেতু ভারতকে বিনা শুল্কে বা বিনা মাশুলে ট্রানজিট দেওয়ার বিষয়টি সরকরের বিবেচনাধীন, সেহেতু এটা স্থগিত রাখতে হবে। তাঁর চিঠির সূত্র ধরেই ভারতীয় হাইকমিশন ট্রানজিট মাশুল না নেওয়ার জন্য দেনদরবার করে। শেষ পর্যন্ত কোনো মাশুল আদায় স্থগিত রাখা হয়। এরপর ট্রানজিট-বিষয়ক একটি পূর্ণাঙ্গ নীতিমালা তৈরির জন্য ট্যারিফ কমিশনের নেতৃত্বে কাজ শুরু হয়।
তাহলে এখন এ প্রশ্নও উঠতে পারে, ট্রানজিট নীতিমালা চূড়ান্ত করার আগেই উপদেষ্টা কেন ও কিসের ভিত্তিতে এ ঘোষণা দিচ্ছেন যে বাংলাদেশ কোনো ট্রানজিট ফি আদায় করবে না? সরকার কি এটাই সিদ্ধান্ত নিয়েছে? দেখা যাচ্ছে, ট্রানজিটকে ঘিরে সরকার আবারও এক ধরনের বিভ্রান্তি ও বিতর্ক সৃষ্টি করছে। এভাবে ডামাডোল তুলে মূল বিষয়টিকে দৃষ্টির আড়ালে নিয়ে যাওয়া হচ্ছে।
বস্তুত, ডব্লিউটিওর নীতি-বিধি অনুসারে বাংলাদেশ একতরফাভাবে ভারতকে ট্রানজিট বা ট্রানশিপমেন্ট-সুবিধা দিতে বাধ্য নয়। বরং বাংলাদেশ ও ভারত উভয়ই উভয়কে তৃতীয় দেশের জন্য ট্রানজিট-সুবিধা দিতে পারে। তা ছাড়া ট্রানজিট, করিডর ও ট্রানশিপমেন্ট নিয়ে ধারণাগত কিছুটা গোলমালও রয়ে গেছে।
উদাহরণসহ সহজ ভাষায় বললে, বাংলাদেশি পণ্যবাহী যান যখন ভারতীয় ভূখণ্ড ব্যবহার করে নেপাল বা ভুটানে যায়, তখন তা হলো ভারত কর্তৃক বাংলাদেশকে ট্রানজিট-সুবিধা প্রদান। আর আন্তর্জাতিক ট্রানজিট পরিচালনার জন্য নীতি-বিধি অনুসৃত হয় বার্সেলোনা ট্রানজিট কনভেনশন-১৯২১ ও নিউইয়র্ক ট্রানজিট কনভেনশন-১৯৬৫ মেনে। আবার বাংলাদেশ যখন ভারতীয় পণ্যবাহী যানকে কলকাতা থেকে বাংলাদেশের ওপর দিয়ে আগরতলায় যাওয়ার সুযোগ দেয়, তখন তা হয় করিডর-সুবিধা। অর্থাৎ এখানে তৃতীয় কোনো দেশের সম্পৃক্ততা নেই। বর্তমানে ভারতকে ট্রানজিট-সুবিধা দেওয়ার বিষয়টি আসলে এই করিডর-সুবিধা দেওয়া। অন্যদিকে ট্রানশিপমেন্ট হলো এক যান থেকে আরেক যানে পণ্য স্থানান্তর। যেমন: ভারতীয় পণ্যবাহী ট্রাক বাংলাদেশের বেনাপোল স্থলবন্দরে প্রবেশ করে পণ্য খালাস করল। এরপর খালাসকৃত ওই পণ্য আবার আরেকটি বাংলাদেশি ট্রাকে তুলে নিয়ে ভারতের মেঘালয় রাজ্যের সীমান্তসংলগ্ন তামাবিল স্থলবন্দরে গিয়ে খালাস করা হলো। সেখান থেকে তা আবার ভারতীয় ট্রাকে তুলে নিয়ে যাওয়া হলো। এই তিনটি পদ্ধতির মধ্যে ট্রানশিপমেন্ট তুলনামূলকভাবে ব্যয়বহুল ও সময়সাপেক্ষ বিবেচিত হয়।
আসলে ভৌগোলিক অবস্থানগত কারণে ভারতকে ট্রানজিট বা করিডর-সুবিধা দেওয়ার ক্ষেত্রে বাংলাদেশের অসুবিধা হওয়ার কোনো কথা নয়। তবে তা সুপরিকল্পিত ও দীর্ঘমেয়াদি বিবেচনাপ্রসূত হতে হবে। এ সুবিধা দেওয়ার বিনিময়ে বাংলাদেশের প্রাপ্তিযোগ কতটা হবে, তা সঠিকভাবে প্রাক্কলন করতে হবে। এই প্রাপ্তিযোগ সেবামাশুল থেকে শুরু করে অন্যান্য বিষয়ও হতে পারে। তবে তা ভারতের সঙ্গে দক্ষতার সঙ্গে দরকষাকষির মাধ্যমে নিশ্চিত করতে হবে। এটি ভারত-বিরোধিতা বা ভারত-বিদ্বেষের কোনো বিষয় নয়, এটি বাংলাদেশের অর্থবহ লাভের বিষয়। আন্তর্জাতিক রীতি-বিধির আলোকেই এই লাভ নিশ্চিত করা যায়, অযাচিত কোনো ছাড় দিয়ে নয়।

টে লি ফো নে না গ রি ক ম ন্ত ব্য
হিসাব দিলে জনসমক্ষে প্রকাশ করতে বাধা কোথায়?


কয়লা না ওঠানোর সিদ্ধান্ত সঠিক নয়
প্রধানমন্ত্রী দেশের মাটির তলায় বিদ্যমান কয়লা উত্তোলন না করে বরং আমদানিকৃত কয়লা ব্যবহার করার কথা বলেছেন। বিষয়টি ইতিমধ্যেই জনগণের মধ্যে আলোচনা-সমালোচনা ও বিতর্কের জন্ম দিয়েছে। অবশ্য ওই বক্তব্যটি কি সরকারি সিদ্ধান্ত, না কেবল তাঁর বা তাঁর পরামর্শকদের নিজস্ব মত, তা স্পষ্ট নয়। কারণ, কয়লাবিষয়ক সরকারি প্রশাসন কার্যক্রমের পক্ষ থেকে দেশের নিজস্ব কয়লা উত্তোলন না করার পক্ষে কোনো বিবৃতি প্রকাশ করা হয়নি বা দেশের কয়লানীতি চূড়ান্তকরণের মাধ্যমে এখনো এ ধরনের কোনো নীতি প্রণীত হয়নি। দেশের কয়লানীতি প্রণয়নের কাজ সুদীর্ঘ সময় যাবৎ চলমান হলেও তা কখন চূড়ান্তভাবে প্রণীত হবে বা প্রকাশিত হবে, তার কোনো হদিস পাওয়া দুরূহ। দেশের সরকারি সূত্রসমূহ একাধিকবার তাদের বক্তব্যে অতি শিগগিরই কয়লানীতি চূড়ান্তকরণের আশ্বাস দিয়ে থাকলেও তা বাস্তবায়ন হয়নি। কেবল তা-ই নয়, কয়লানীতিটি চূড়ান্তকরণের পরিবর্তে ইতিমধ্যে প্রণীত খসড়া কয়লানীতি বারবার পরিমার্জন, পরিবর্ধন ও যাচাই-বাছাই করার নামে একের পর এক কমিটির কাছে হস্তান্তর করা হতে থাকছে।
অথচ ২০০৭ সালে সর্ববিষয়ক বিশেষজ্ঞ অন্তর্ভুক্ত করে সরকার নির্ধারিত যে বিশেষজ্ঞ কমিটি কয়লার খসড়া নীতি প্রণয়ন করে, তা দেশের সকল শ্রেণী বা পক্ষের মততে বিবেচনা করেই করা হয়। তাতে দেশের কয়লা সম্পদ আহরণে রক্ষণশীল হওয়ার যেমন পরামর্শ দেওয়া হয়, একইভাবে দেশের জ্বালানি সংকটের বাস্তবতাকে বিবেচনায় এনে প্রতিটি কয়লা খনি এলাকার জন্য আলাদাভাবে জরিপ করে সর্বোত্তম ও সর্বজন স্বীকৃত খনন পদ্ধতি (ভূগর্ভস্থ কিংবা উন্মুক্ত পদ্ধতি) নির্ধারণের পরামর্শ দেয়।
পরবর্তী সময়ে দেশের গ্যাসসংকট আরও অধিক ঘনীভূত হয়ে পড়লে সব মহলই দেশে বিশেষ করে বিদ্যুৎ উৎপাদনে কয়লার ব্যাপক ব্যবহারের অনিবার্যতাকে স্বীকার করে। কেবল তা-ই নয়, সরকারি মহলেও এটি ব্যাপকভাবে গ্রহণযোগ্য বলে বিবেচিত হয় যে দেশে আবিষ্কৃত নিজস্ব কয়লা সম্পদ উত্তোলন করে মোট কয়লার চাহিদার বড় অংশ (বাকি কয়লা আমদানিকৃত হয়ে থাকলে) জোগান দেওয়া বাঞ্ছনীয়। কয়লার চাহিদার পুরো অংশ আমদানি করা হলে তা অতি ব্যয়সাপেক্ষ হবে এবং তাতে দেশের অর্থনীতিতে বড় নেতিবাচক প্রভাব পড়বে। এর একটি নমুনা আমরা দেখতে পাই বিদ্যুৎ উৎপাদনে তেলচালিত ভাড়াভিত্তিক বিদ্যুৎকেন্দ্রসমূহ চালুর নেতিবাচক প্রভাবের মাধ্যমে। আগে থেকে তেল আমদানি খাতে বছরে ১৫ হাজার কোটি টাকা খরচ হয়ে আসছে। কিন্তু তেলচালিত বিদ্যুৎকেন্দ্রের সংখ্যা বৃদ্ধির ফলে বর্তমানে দেশে প্রতিবছর বাড়তি তেল আমদানি করতে হয়, যার কারণে মোট তেল আমদানি খরচ বছরে ৩০ থেকে ৪০ হাজার কোটিতে পৌঁছায়। আর এই বাড়তি খরচের ভার সরকার নিজে সামাল দিতে না পেরে অনিবার্য কারণবশত তেলের ও বিদ্যুতের দাম বৃদ্ধি করতে থাকে, যার পুরো ভার জনগণকে বহন করতে হয়।
একইভাবে দেশের নিজস্ব কয়লা ব্যাপক বা সাধ্যমতো ব্যবহার না করে কেবল আমদানিকৃত কয়লা দিয়ে সরকার পরিকল্পিত ব্যাপক বিদ্যুৎ উৎপাদন করলে দেশের অর্থনীতিতে তার নেতিবাচক প্রভাব পড়বে। বর্তমান বাজারে নিজস্ব কয়লা উত্তোলন করলে টনপ্রতি যেখানে খরচ হবে ১১০ ডলার, সেখানে বাইরে থেকে কয়লা আমদানি করলে কয়লার জন্য খরচ হবে টনপ্রতি ১৬০ থেকে ১৭০ ডলার। কয়লা বিদ্যুৎকেন্দ্র নির্মাণ করে উৎপাদনে যেতে আরও অন্তত চার বছর লাগবে এবং তখন কয়লার আন্তর্জাতিক মূল্য আরও বৃদ্ধি পাবে। তাই তুলনামূলক কম মূল্যে বিদ্যুৎ উৎপাদনের লক্ষ্যে সরকার কয়লাভিত্তিক কেন্দ্র স্থাপনের যে পরিকল্পনা করছে, আমদানিকৃত কয়লা দিয়ে তা কোনোভাবেই সম্ভব হবে না। তা ছাড়া আমদানিকৃত কয়লাবাহী জাহাজসমূহ বর্তমানে দেশের সমুদ্রবন্দরসমূহে প্রয়োজনীয় অবকাঠামোর অভাবে ভিড়তে পারবে না এবং তাই বন্দর অবকাঠামো তৈরিতেও বিরাট বিনিয়োগের প্রয়োজন হবে।
তাহলে প্রধানমন্ত্রী কেন দেশের কয়লা ব্যবহার না করার পরামর্শ বা সিদ্ধান্তের কথা বলছেন? পর্যবেক্ষক মহলের অনেকে মনে করছেন, প্রধানমন্ত্রী যতটা না দেশের জ্বালানি সমস্যার বাস্তবতাকে বিবেচনায় এনেছেন, তার চেয়ে বেশি প্রাধান্য দিয়েছেন রাজনৈতিক বিবেচনাকে। দেশের নির্বাচন হওয়ার দিন ঘনিয়ে আসার কারণে সম্ভবত একপক্ষ জনগণের বিতর্ককে বা ক্ষোভকে জাগিয়ে তোলার সম্ভাবনাকে এড়িয়ে যাওয়ার মানসিকতা থেকে এটি বলা হয়েছে। কিন্তু খতিয়ে দেখলে বিষয়টি কি ইঙ্গিত দেয়?
এ কথা ঠিক যে বাংলাদেশের ভূগর্ভে কয়লা মজুদসমূহ যে পরিবেশের সঙ্গে সংশ্লিষ্ট, তা কয়লা খননের জন্য সর্বোত্তম নয়। বিশেষ করে উন্মুক্ত পদ্ধতির খনন করতে গেলে কয়লা স্তরের ওপর পানিবাহী নরম বালুস্তর খননকাজে ব্যাঘাত ঘটাবে, যদিও অনেক খনি বিশেষজ্ঞদের মতে, যথাযথ পানি ব্যবস্থাপনার মাধ্যমে অন্যান্য স্থানে স্থাপিত খনির মতো এখানে উন্মুক্ত খনি স্থাপন সম্ভব। তবে খনি এলাকার জনগণের মধ্যে এ নিয়ে চরম বিরোধিতা রয়েছে। কেবল পানি ব্যবস্থাপনাই নয়, কয়লা মজুদ এলাকাসমূহ ঘনবসতিপূর্ণ এবং তা সুফলা উর্বর কৃষিজমিও বটে। উন্মুক্ত খনন পদ্ধতির আবশ্যকীয় পূর্বশর্ত হিসেবে জনগণকে অন্যত্র স্থানান্তরিত করে পুরো জমি খননের পরিকল্পনা থাকে, যা কিনা কয়লা এলাকার জনগণের কাছে অগ্রহণযোগ্য। তাই ২০০৬ সালে এশিয়া এনার্জি কোম্পানি ফুলবাড়ীতে উন্মুক্ত খনি স্থাপন করতে গেলে জনগণ তা রুখতে গিয়ে সরকারি আইনশৃঙ্খলা রক্ষাকারী বাহিনীর সঙ্গে সংঘর্ষে জড়িয়ে পড়ে ও কয়েকজনের প্রাণহানি ঘটে। পরবর্তী সময়ে বিষয়টি দেশের বিরোধী রাজনৈতিক দলগুলোও আমলে এনে কয়লা এলাকার জনগণের পক্ষে উন্মুক্ত খননের বিপক্ষে অবস্থান নেয়।
উন্মুক্ত খননের বিপক্ষে অবস্থান নেওয়া গোষ্ঠিগুলোর মধ্যে তেল গ্যাস বন্দর রক্ষা কমিটি সর্বাপেক্ষা সোচ্চার থাকে। কেবল তা-ই নয়, বরং উন্মুক্ত খনি বিরোধিতায় এটির আক্রমণাত্মক মনোভাব সহজেই খনি এলাকার জনগণের সুনজর কাড়ে। তেল গ্যাস বন্দর রক্ষা কমিটি কয়লা খননে উন্মুক্ত পদ্ধতির পরিবর্তে ভূগর্ভস্থ খনন পদ্ধতিকে সমর্থন জানিয়ে আসে।
বাংলাদেশে কেবল একটি ভূগর্ভস্থ কয়লা খনি (বড়পুকুরিয়া) চালু আছে। এটির কর্মকাণ্ড একটি চীনা কোম্পানির কারিগরি নির্দেশনায় পরিচালিত হয়ে আসছে। বিগত পাঁচ বছরের অধিক সময়ে এ খনিটি কার্যকর থাকাকালীন যে সমস্যা দেখা দিয়েছে, তা হলো ভূগর্ভে যে স্থানে কয়লা কেটে উত্তোলন করা হয়েছে, তার ওপরে অবস্থিত জমি দেবে যাওয়া (সাবসিডেন্স)। এর ফলে লোকজনের বাসস্থানে যেমন ফাটল ধরাসহ নানা সমস্যা দেখা দিয়েছে, তেমন কৃষিজমি পানিবদ্ধ হয়ে চাষের অনুপযুক্ত হয়ে পড়েছে। বড়পুকুরিয়া ভূগর্ভস্থ কয়লা খনির সমস্যা ও তার নেতিবাচক প্রভাব তাই ব্যাপকভাবে আলোচিত হয়েছে। অপর যে বিষয়টি ব্যাপকভাবে মনে করা হচ্ছে তা হলো ভূগর্ভস্থ কয়লা খনি থেকে ১০ বা ২০ শতাংশ কয়লা উত্তোলন করা যায় মাত্র।
চীনা কারিগরি নির্দেশনায় পরিচালিত বড়পুকুরিয়া কয়লা খনিটি মোটেই ভূগর্ভস্থ খনির উপযুক্ত মডেল নয়। চীনা কোম্পানি যে পদ্ধতিতে কয়লা তুলছে, তাতে বহু ফাঁক বা অসংগতি রয়েছে। বড়পুকুরিয়ায় কয়লা তোলার জন্য জমি দেবে গিয়ে কৃষিজমির যে ক্ষতি হয়েছে, তা মোটেই অবশ্যম্ভাবী ছিল না বরং চীনা কোম্পানির ভুল পদক্ষেপের জন্য তা ঘটেছে। যদি কয়লা উত্তোলন করে ভূগর্ভের সে স্থানটি বালু বা ওই জাতীয় বস্তু দিয়ে ভরে দেওয়া হতো (যাকে স্যান্ড স্টোয়িং কারিগরি বলা হয়) তাহলে জমি দেবে যাওয়ার সমস্যা থাকত না। একইভাবে উপযুক্ত পদ্ধতি অবলম্বন করলে ভূগর্ভস্থ খনি থেকে ৪০ থেকে ৫০ শতাংশ পর্যন্ত কয়লা উত্তোলন করা সম্ভব। প্রশ্ন হতে পারে, তাহলে চীনা কোম্পানি কেন স্যান্ড স্টোয়িং (বালু ভরাটকরণ) করেনি? এটি সম্ভবত এ কারণে যে ছয় বছর আগে যখন বড়পুকুরিয়া খনি চালু হয়, তখন কয়লার দাম ছিল টনপ্রতি ৫০ ডলারের মতো, যার কারণে বালু ভরাটকরণের ব্যয় বহন করা লাভজনক ছিল না। কিন্তু বর্তমান বাজারে কয়লার যে মূল্য তা বালুভরাটকরণকে অর্থনৈতিকভাবে সম্ভব করবে। বিশ্বের বহু স্থানে ভূগর্ভস্থ কয়লা খনিতে বালু ভরাটকরণ পদ্ধতি চালু আছে, যার কোনো কোনোটিতে খনি থেকে ৫০ বা ৬০ কিলোমিটার দূরবর্তী নদীর বালু পাইপ লাইন দিয়ে টেনে এনে এ কাজে লাগানো হচ্ছে। এ পদ্ধতি বড়পুকুরিয়ার ক্ষেত্রে কার্যকর না হওয়ার কোনো কারণ নেই।
প্রধানমন্ত্রীর কারিগরি উপদেষ্টাদের পক্ষ থেকে তাঁকে বিষয়সমূহ সম্যক অবহিত করা হয়নি বলে প্রতীয়মান হয়। তিনি তাঁর দলগত বা রাষ্ট্রগত কারণে একটি রাজনৈতিক সিদ্ধান্ত নিতে পারেন, কিন্তু সঠিক তথ্যের অভাবে নেওয়া সিদ্ধান্ত উল্টোমুখী ফল বয়ে আনতে পারে। দেশের বিদ্যুৎ বা জ্বালানি সমস্যা সমাধানে প্রধানমন্ত্রীর একান্ত প্রচেষ্টা প্রশংসার দাবি রাখে। কিন্তু দেশের কয়লা ব্যবহার না করার সিদ্ধান্তের পরিণতি আগামী দিনে জ্বালানি ও বিদ্যুৎ ক্ষেত্রে যে নেতিবাচক প্রভাব বয়ে আনবে, তা রাজনৈতিকভাবে সামাল দেওয়া কঠিন হতে পারে।

টিপাইমুখ বাঁধ
বাংলাদেশের জেগে ওঠার সময়
সম্প্রতি বরাক নদের ওপর বাঁধ নির্মাণকল্পে মণিপুর রাজ্য সরকার ও ভারতের ন্যাশনাল পাওয়ার করপোরেশনের মধ্যে একটি চুক্তি স্বাক্ষরিত হয়েছে। যেহেতু বরাক একটি আন্তর্জাতিক নদ এবং বাংলাদেশের মধ্যে প্রবাহিত সুরমা ও কুশিয়ারা নদী দুটির প্রধান প্রবাহদাতা, তাই বাংলাদেশের ওপর এর সম্ভাব্য প্রভাব (ইতিবাচক না নেতিবাচক) নিয়ে বেশ আলোচনা শুরু হয়েছে।
প্রসঙ্গ এখানে একটাই, আমাদের জাতীয় স্বার্থ ও জাতীয় নিরাপত্তার প্রশ্ন। প্রশ্নটি এখানে উত্থাপিত হচ্ছে ভারতের সঙ্গে আমাদের অভিন্ন বা আন্তর্জাতিক নদীগুলোর পানি বণ্টনের যে সমস্যা, তা অতিমাত্রায় প্রকট হয়ে উঠেছে টিপাইমুখ বাঁধ নিয়ে। এ বাঁধ সুরমা ও কুশিয়ারার প্রাকৃতিক প্রবাহকে বিঘ্ন করবে কি না, হাওর অঞ্চল লুপ্ত হবে কি না ইত্যাদি অবশ্যই আলোচনার বিষয়।
সব রাষ্ট্রই পানি উন্নয়ননীতির দ্বারা পানিসম্পদ রক্ষা করছে; যদিও রাষ্ট্রগুলো এ ক্ষেত্রে বিশেষ করে আন্তর্জাতিক নদীর পানিসম্পদ বণ্টন ও উন্নয়নে কতগুলো আন্তর্জাতিক আইন ও চলিত প্রবাহরীতি মেনে চলে, যাতে ভাটির দেশগুলো কোনো রূপ ক্ষতির সম্মুখীন না হয়। তা সত্ত্বেও দেখা যায় আন্তর্জাতিক নদী ও জলাধারের পানি নিয়ে রাষ্ট্রের সঙ্গে রাষ্ট্রের দ্বন্দ্বের ভূরি ভূরি নিদর্শন। পানিসম্পদকে বলা হয়, ‘একবিংশ শতাব্দীর অতি আবশ্যকীয় পেট্রোলিয়াম’। বলা হয়েছে, এটি এমন এক সম্পদ, যার ওপর নির্ভর করে একটি রাষ্ট্রের নিরাপত্তার কেন্দ্রীয় মূল্যবোধ বা অস্তিত্ব, যে নিরাপত্তা রক্ষার জন্য রাষ্ট্র যুদ্ধে পর্যন্ত যেতে প্রস্তুত।
আমাদের দেশ নদীমাতৃক দেশ। নদীর মৃত্যু মানে আমাদেরই মৃত্যু। এ ব্যাপারে আমি অনুজ মুহম্মদ জাফর ইকবালের সঙ্গে একমত। নদী, নদী অববাহিকা, হাওর ও বিলের সঙ্গে প্রাকৃতিকগত সহাবস্থানই আমাদের জীবন। সেখানেই আমাদের বুকভরা আবেগ। তবে রূঢ় সত্য হলো, আন্তর্জাতিক সম্পর্ক বা রাষ্ট্রের নিরাপত্তাবলয়ে আবেগের মান কতটুকু? বিজ্ঞান ও প্রযুক্তির সাহায্যে মানুষ জয় করছে প্রকৃতিকে অনেকটা না বুঝেই। স্খলিত আদর্শ আর অমানবিক বস্তুবাদের তাড়নায় সস্তায় বিদ্যুৎ উৎপাদনের জন্য নদীর ওপর তুলছে বাঁধ, কৃষি উৎপাদন বৃদ্ধির জন্য তৈরি করছে ব্যারাজ, ঘুরিয়ে দিচ্ছে নদীর গতিপথ। এখানে আবেগের কোনো স্থান নেই; স্থান নেই ব্যক্তি সম্পর্কের। কারণ আন্তর্জাতিক সম্পর্কে আজও, জাতিসংঘের অস্তিত্ব থাকা সত্ত্বেও সত্য হলো, আন্তর্জাতিক সম্পর্কের গুরু মরগেনথুর তত্ত্ব: ‘ক্ষমতার রাজনীতি দিয়ে পরিচালিত হয় রাষ্ট্র-রাষ্ট্র সম্পর্কের।’ নিজের জাতীয় স্বার্থ রক্ষার জন্য যা প্রয়োজন, তা-ই করা।
এ রূঢ় সত্য সামনে রেখে আমাদের বুঝতে হবে, এ অঞ্চলের সবচেয়ে বড় শক্তি ভারত, যার সঙ্গে রয়েছে আমাদের ৫৪টি অভিন্ন নদীর পানি বণ্টনের সমস্যা। কাজটি সহজসাধ্য নয়। নয়াদিল্লির অভিন্ন নদী পানি বণ্টনের সমস্যা রয়েছে এ অঞ্চলের সব কটি রাষ্ট্রের সঙ্গে, যাদের সঙ্গে ভারতের অংশীদারি রয়েছে। ভারত এ ব্যাপারে কোনো অববাহিকাভিত্তিক পানি উন্নয়ন ও বণ্টনে রাজি নয়। যদিও পৃথিবীর বহু আন্তর্জাতিক নদীর পানি বণ্টন সমস্যার সমাধান হয়েছে অববাহিকাভিত্তিক ব্যবস্থায়। দক্ষিণ-পূর্ব এশিয়ায় রয়েছে মেকং নদীর পানি বণ্টনের উদাহরণ। যুক্তরাষ্ট্র ও কানাডার অভিন্ন পানি সমস্যার জন্য রয়েছে দ্বিপক্ষীয় ইন্টারন্যাশনাল জয়েন্ট কমিশন। দক্ষিণ এশিয়ার জন্য দরকার দেশগুলোর নিজস্ব পানিনীতি ছাড়াও একটি আঞ্চলিক নীতি।
বর্তমানে ভারত-বাংলাদেশ পানিবণ্টন সমস্যা প্রকটভাবে দেখা দিয়েছে টিপাইমুখ বাঁধকে ঘিরে। বাঁধটি কী এবং কেন এ নিয়ে বাংলাদেশের এত উদ্বেগ, সে বিষয়ে বিশদ আলোচনার দরকার নেই। শুধু এটুকু বলাই যথেষ্ট যে বহুপ্রতীক্ষিত তিস্তা পানি চুক্তি না হওয়ায় তিক্ত স্বাদের মধ্যে এবং ভারতীয় প্রধানমন্ত্রীর তিন-তিনবার আশ্বাস দেওয়ার (ভারত এমন কিছু করবে না যা বাংলাদেশের জন্য ক্ষতিকর) পরিপ্রেক্ষিতে ভারতের ন্যাশনাল পাওয়ার করপোরেশন ও মণিপুর রাজ্য সরকার ২২ অক্টোবর ২০১১ আমাদের না জানিয়ে বরাক নদের পানিপ্রবাহ নিজের স্বার্থে ব্যবহার করতে যে চুক্তি করল তা বাংলাদেশের জনগণের জন্য সুখকর নয়। নদী ছাড়া যার বেঁচে থাকার উপায় নেই, সেই বাংলাদেশের জেগে ওঠার এখনই সময়।
টিপাইমুখ বাঁধ নিয়ে প্রধানমন্ত্রীর পররাষ্ট্রবিষয়ক উপদেষ্টা গওহর রিজভী একটি নিবন্ধ লিখেছেন (প্রথম আলো, ডিসেম্বর ১৩, ২০১১)। ড. রিজভী বাঁধ তৈরির পক্ষে এবং এর দ্বারা আমাদের অনেক উপকার হবে—এর পক্ষে অনেক যুক্তি দেখিয়েছেন। আমাদের আবেগতাড়িত না হয়ে বৈজ্ঞানিক ও যুক্তিনির্ভর হয়ে বাঁধের পর্যালোচনা করতে বলেছেন। কিন্তু তিনি যে যুক্তিগুলো দাঁড় করিয়েছেন, সেগুলো কি কোনো যৌথ ও বৈজ্ঞানিক সমীক্ষা থেকে সংগৃহীত? নাকি সেগুলো শুধুই ভারত সরকার প্রদত্ত তথ্য? এত কিছুর আড়ালে যে রূঢ় সত্য, তা হলো—টিপাইমুখের ওপর ভারত-বাংলাদেশের মধ্যে গুরুত্বপূর্ণ কোনো তথ্যই আদান-প্রদান হয়নি।
যেহেতু এ প্রকল্পের ওপর কোনো জয়েন্ট এক্সপার্ট কমিটি গঠন করা হয়নি, তখন নিশ্চিন্তেই বলা যায়, কোনো পজিশন পেপার কমিটির সামনে স্থাপন করার কোনো প্রশ্নই উত্থাপিত হয়নি। তথ্য-উপাত্ত ছাড়া, কোনো জয়েন্ট কমিটি দ্বারা পরীক্ষিত হওয়া ছাড়া, যৌথ সমীক্ষা ছাড়া বাংলাদেশ কীভাবে বৈজ্ঞানিক ও যুক্তিনির্ভর সিদ্ধান্ত নেবে—সেটা ড. রিজভী জানাবেন কি? শুধু আশ্বাসের ভিত্তিতে কোনো রাষ্ট্র কি এমন সিদ্ধান্ত নেয়, যেটা তার নিরাপত্তার জন্য হুমকি হতে পারে? নিরাপত্তা বিশেষজ্ঞ হিসেবে তাঁর মতবাদটাও ভীষণ জানতে ইচ্ছা করে। না জেনে না বুঝে এমন সিদ্ধান্তকেই আমি বলব আত্মঘাতী। জেনে-বুঝে নিজের জাতীয় স্বার্থকে সমুন্নত রেখে সিদ্ধান্ত নেওয়াটাই আত্মঘাতী নয়। পৃথিবীর সিংহভাগ দেশই তা করে থাকে। জানাতে চাই, ‘অন্তঃসারশূন্য গরম গরম কথাবার্তা দিয়ে উত্তেজিত’ করার পক্ষে আমরা নই। তবে একটি গণতান্ত্রিক সরকার কি তার পররাষ্ট্রনীতি পরিচালনা কোনো স্বচ্ছতার সঙ্গে করেছে? অথবা জনগণকে এর সঙ্গে সম্পৃক্ত করেছে? এ ব্যাপারে আমরা সরকারের বাস্তবভিত্তিক কর্মকাণ্ড ও বিভিন্ন পদক্ষেপ জানতে চাই।
আমরা মনে করি, বাংলাদেশ সরকারের (সরকারি ও বিরোধী দল) এ কাজগুলো অবিলম্বে করা দরকার: ১. জয়েন্ট এক্সপার্ট কমিটি গঠন ও যৌথভাবে টিপাইমুখের বিভিন্ন আনুষঙ্গিক প্রভাবের ওপর যৌথ সমীক্ষা চালানো। দরকার হলে আন্তর্জাতিক বিশেষজ্ঞের সাহায্য নেওয়া; ২. বাংলাদেশের ওপর বাঁধে প্রভাবের বিজ্ঞানভিত্তিক রিপোর্ট না পাওয়া পর্যন্ত ভারতকে বাঁধের কাজ বন্ধ রাখার জন্য দৃঢ় অনুরোধ করা। (তথ্যমতে, আগামী দুই বছরের মধ্যে প্রকল্পের কাজ শেষ হবে বলে জানা গেছে); ৩. প্রকল্পের কাজ বন্ধ করার অনুরোধ রক্ষা না করলে ভারতকে জানিয়ে দেওয়া যে এমতাবস্থায় বাংলাদেশের ইন্টারন্যাশনাল কোর্ট অব আরবিট্রেশন যাওয়া ছাড়া আর কোনো উপায় নেই; ৪. বিরোধী দল এ ব্যাপারে নিজ দায়িত্ব পালনে যেন বিরত না থাকে। আমরা তাদের কাজ থেকে গঠনমূলক ভূমিকা চাই। যেমন—তারা নিজেরাই এক্সপার্ট কমিটি গঠন করে সমীক্ষা চালাতে পারে। সংসদে গিয়ে আলোচনার মাধ্যমে বিভিন্ন তথ্য জনসাধারণের সম্মুখে তুলে ধরতে পারে। এর সঙ্গে সঙ্গে সরকারি ও রাজনৈতিক মহলের উচিত, ভারতের পানিসম্পদ উন্নয়ন ও ব্যবস্থাপনার ওপর পর্যালোচনা করা।
এর পর্যালোচনা করার প্রয়োজন এ কারণে, যেন বাংলাদেশ সজাগ থাকে তার নিজের সম্পদ ও নিরাপত্তা রক্ষায়। নাহরীন খান লিখেছেন, ভারত বরাকের ওপর আরও চারটি এবং ব্রহ্মপুত্রের ওপর ১২টি ড্যাম তৈরি করবে। করার উদ্দেশ্য হলো, ব্রহ্মপুত্র নদের প্রবাহকে মহানন্দা ও গঙ্গা হয়ে ভারতের পশ্চিম অঞ্চলের পানির প্রয়োজন মেটাতে (৭ জানুয়ারি, প্রথম আলো)। এ তথ্যে আমরা শঙ্কিত। আরও গভীরে এবং গবেষণায় দেখা যায়, ভারত ‘২০৫০: খাদ্য, জীবিকা ও নিরাপত্তা’ বলে যে প্ল্যান গ্রহণ করেছে, তার জন্য ভারতের পশ্চিমাঞ্চলে শিল্পায়ন ও কৃষি উৎপাদনের জন্য পানি অপ্রতুল। এ জন্য ব্রহ্মপুত্র অববাহিকা থেকে লিংক ক্যানেলের সাহায্যে পানির প্রবাহ মহানন্দা হয়ে গঙ্গা অববাহিকায় পানির প্রবাহ বাড়ানো দরকার। ভারত যদিও এ প্রজেক্টের অস্তিত্ব স্বীকার করে না এবং দাবি করে যে এটা এখনো ধারণাসংক্রান্ত পর্যায়ে রয়েছে।
কিন্তু সত্য এই যে প্রকল্পটি চ্যালেঞ্জ প্রোগ্রাম অন ওয়াটার অ্যান্ড ফুড, ২০০৯-এর পৃষ্ঠপোষকতায় ইন্টারন্যাশনাল ওয়াটার ম্যানেজমেন্টের কৌশলগত বিশ্লেষণ শুরু করে দিয়েছে। প্রকল্পটি কার্যকর হলে এর সাহায্যে ব্রহ্মপুত্র অববাহিকার পানি সহজেই গঙ্গা অববাহিকায় স্থানান্তর করা যাবে। যদিও তা হবে বিশ্বস্বীকৃত নীতিমালা, যার দ্বারা ইন্টার-বেসিন ওয়াটার ট্রান্সফার পরিচালিত হয়, তাঁর প্রতি বৃদ্ধাঙ্গুলি প্রদর্শন।
এ কথা পরিষ্কার যে ভারতের সঙ্গে অভিন্ন আন্তর্জাতিক নদীর পানি বণ্টন ও উন্নয়নের কূটনীতিতে ছোট দেশগুলো পেরে উঠছে না। ভারতও সে সুযোগ নিচ্ছে। ফারাক্কা বা তিস্তা ব্যারাজ তৈরির সময় ভারতের অসম্পূর্ণ হলেও আলোচনা কিছু কিছু রীতিমাফিকভাবেই অগ্রসর হয়েছে। যদিও যথার্থ তথ্য দেওয়ার ব্যাপারে গোপনীয়তা ও আলোচনায় অতিরিক্ত কালক্ষেপণের কৌশল অবলম্বন করে বাংলাদেশ বা নেপালের মতো দেশগুলোকে ভারত ফ্যাক্ট অ্যাকম্পলি অবস্থায় নিয়ে গেছে এবং তখন দেশগুলোর বিদ্যমান অবস্থায় যতটুকু দর-কষাকষি হয় তা-ই করতে হয়েছে। অবশ্য ভারত শক্তিশালী দেশ হিসেবে তার জাতীয় স্বার্থরক্ষা করতে নিজের ইচ্ছায় ছোট ও দুর্বল দেশগুলোর ওপর চাপিয়ে দিতে চাইবেই। অতিসম্প্রতি ডেভিল লেক দিলিমার সময় ইউএসএ চেষ্টা করেছিল ডব্লিউসিকে পাশ কাটিয়ে নিজের স্বার্থ উদ্ধার করতে। কিন্তু অপেক্ষাকৃত দুর্বল দেশ কানাডা সরকারের সফল কূটনীতি আমেরিকার উদ্দেশ্যকে বানচাল করে দেয়। দক্ষিণ এশিয়াতেও তা-ই দরকার।
কাজেই ছোট কিংবা দুর্বল দেশ হলেই পার্শ্ববর্তী শক্তিশালী দেশের কাছে নতিস্বীকার করবে, সেটা ঠিক নয়। শক্তিশালী জাতি ও রাষ্ট্র গঠন, জনকল্যাণকর নীতি, বলিষ্ঠ পররাষ্ট্রনীতি আর সুদক্ষ কূটনীতির দ্বারা বহু ছোট রাষ্ট্রই পৃথিবীর ইতিহাসে আজও স্বাক্ষর রাখছে আর সফলতার সঙ্গে জাতীয় নিরাপত্তা রক্ষা করে চলেছে। পানির নিরাপত্তা আমাদের অবশ্যই করতে হবে। এ অঞ্চলেই পাকিস্তান সফলতার সঙ্গে ভারতের সঙ্গে পানি সমস্যার সমাধান করেছে। নেপাল পারেনি, আমরা পারিনি। যেমন বহুল আলোচিত গঙ্গার পানি চুক্তিতেই অতিরিক্ত শুষ্ক মৌসুমে বাংলাদেশ তার প্রয়োজনীয় পানি পাচ্ছে না। (কন্ট্রিবিউটিং ফ্যাক্টরস ইন দি অনগোয়িং ওয়াটার কনফ্লিক্ট বিটুইন বাংলাদেশ অ্যান্ড ইন্ডিয়া, টাফটস ইউনিভার্সিটি, ওয়াশিংটন, পৃ-৭)
এ ক্ষেত্রে আমাদের যেসব পদক্ষেপ নেওয়া দরকার তা হলো: ১. জাতিকে ঐক্যবদ্ধ হতে হবে ২. পররাষ্ট্রনীতি চালনায় স্বচ্ছতা আনতে হবে ৩. চাই বলিষ্ঠ পররাষ্ট্রনীতি ৪. চাই দক্ষ কূটনীতিবিদ ৫. পানিসম্পদ আর এর উন্নয়নের ওপর প্রচুর গবেষণা ৬. বিভিন্ন বিশ্ববিদ্যালয়ে পানি ব্যবস্থাপনা বিভাগের সূচনা করা। সবচেয়ে বড় প্রয়োজন হবে আমাদের সার্বক্ষণিক প্রস্তুতি এবং প্রচণ্ড দর-কষাকষি করার ক্ষমতা। মনে রাখতে হবে, জাতীয় স্বার্থের প্রশ্নে কোনো রাষ্ট্রই কোনো প্রকার ছাড় দিতে প্রস্তুত নয়। ভালোবেসে, করুণা করেও নয়। তবে এখানে একটি কথা জরুরি, যে যার জাতীয় স্বার্থ রক্ষা করেই পররাষ্ট্রনীতি প্রণয়ন করে। তবে দক্ষিণ এশিয়ার সর্ববৃহৎ রাষ্ট্র যদি শুধু নিজের সংকীর্ণ স্বার্থের কথাই ভাবে, তবে সেটাও তার জন্য সুখকর হবে না। স্থিতিশীল সমৃদ্ধ বাংলাদেশ ভারতের জাতীয় স্বার্থের জন্য প্রয়োজন। বাংলাদেশের স্বার্থের সঙ্গে ভারতের স্বার্থও জড়িত—এ কথাটা ভারতের মনে রাখলে সম্পূর্ণ দক্ষিণ এশিয়ার জন্য শুভ সংবাদ।
সর্বশেষে আবারও বলতে চাই যে বাংলাদেশ জেগে উঠুক। নিজের সম্পদ আর নিরাপত্তা রক্ষায় মনপ্রাণ নিবেদিত করুক, এই আমার প্রার্থনা।
তবে দক্ষিণ এশিয়ার সর্ববৃহৎ রাষ্ট্র যদি শুধু নিজের সংকীর্ণ স্বার্থের কথাই ভাবে, তবে সেটাও তার জন্য সুখকর হবে না। স্থিতিশীল সমৃদ্ধ বাংলাদেশ ভারতের জাতীয় স্বার্থের জন্য প্রয়োজন। বাংলাদেশের স্বার্থের সঙ্গে ভারতের স্বার্থও জড়িত" - এ কথাটা ভারত সোজা লাইনে বুঝতে চাইছে না। কেউ কি নেই একটু ঘুরে গিয়ে হলেও ভারতকে বুঝিয়ে দিয়ে আসবে? আমরা একটু সাহস করি ভাই, অনেক ফায়দা হবে ইনশাআল্লাহ্‌


বিজ্ঞান গবেষণা
শীর্ষ দশে চীন ও ভারত, বাংলাদেশ কোথায়?
ব্রিটেনের দি রয়্যাল সোসাইটি অব সায়েন্স কর্তৃক সম্প্রতি প্রকাশিত প্রতিবেদনে দেখা যায়, বিশ্বব্যাপী বিজ্ঞান গবেষণায় যুক্তরাষ্ট্র, যুক্তরাজ্য, জাপান প্রভৃতির স্থলে নেতৃত্বে উঠে আসছে চীন, ভারত ও ব্রাজিলের মতো উন্নয়নশীল দেশগুলো। বর্তমানে মার্কিন যুক্তরাষ্ট্র, যুক্তরাজ্য, জাপান, জার্মানি ও ফ্রান্স বিশ্বব্যাপী গবেষণা খাতের মোট ৫৯ শতাংশ ব্যয় করে থাকে। মার্কিন যুক্তরাষ্ট্র বার্ষিক মোট বিজ্ঞানবিষয়ক প্রকাশনার ২০ শতাংশের মালিক। কিন্তু ১৯৯৬-২০০৮ সালের মধ্যে তাদের এই অংশীদারি প্রায় এক-পঞ্চমাংশ কমে এসেছে। অন্যদিকে চীন প্রায় বার্ষিক ১৮ শতাংশ হারে বৈজ্ঞানিক প্রবন্ধ প্রকাশের সংখ্যা বাড়িয়ে ১৯৯৬ থেকে ২০০৮ সালের মধ্যে দ্বিতীয় স্থানে চলে এসেছে।
বর্তমানে চীন বছরে গবেষণা ও উন্নয়ন খাতে ১০০ বিলিয়ন ডলার খরচ করে, যা তার জিডিপির ১ দশমিক ৪ শতাংশ। ভারত ১৯৯৬ সাল থেকে প্রতিবছর গড়ে তার জিডিপির ২ শতাংশ গবেষণা খাতে ব্যয় করছে। বছরে ৭ শতাংশ হারে গবেষণা প্রবন্ধের সংখ্যা বাড়িয়ে ভারত ২০০৮ সালে (১৯৯৬ সালে ১৩তম) রাশিয়াকে সরিয়ে শীর্ষ দশে স্থান করে নিয়েছে। ব্রাজিল দ্রুত অগ্রসরমাণ অপর একটি দেশ। বিজ্ঞান গবেষণার প্রতিযোগিতায় আরেকটি উদীয়মান দেশ হলো দক্ষিণ কোরিয়া।
ইউরোপের অন্যান্য দেশের মধ্যে তুরস্ক, অস্ট্রিয়া, গ্রিস ও পর্তুগালকেও দ্রুত অগ্রসরমাণ দেশ ধরা হচ্ছে। এশিয়ার দেশগুলোর মধ্যে সিঙ্গাপুর, থাইল্যান্ড, মালয়েশিয়া ও ইরান বিগত বছরগুলোতে অভাবনীয় অগ্রগতি অর্জন করেছে।
এ পরিস্থিতিতে বাংলাদেশ ঠিক কোন অবস্থানে আছে, তার প্রকাশিত তথ্য পাওয়া দুষ্কর। বৈজ্ঞানিক গবেষণায় চিকিৎসাবিষয়ক গবেষণা একটি অন্যতম বৃহৎ ক্ষেত্র। উল্লিখিত অগ্রসরমাণ দেশগুলোর প্রকাশিত প্রবন্ধের একটি অন্যতম বৃহৎ অংশই হলো চিকিৎসাবিষয়ক। পাবমেড (PubMed) ডেটাবেইসকে ব্যবহার করে দক্ষিণ এশিয়ার দেশগুলোর প্রকাশিত গবেষণা প্রবন্ধ পর্যালোচনা করলে বাংলাদেশের অবস্থান কিছু আন্দাজ করা যায়। এখানে উল্লেখ্য, বিশ্বব্যাপী স্বীকৃত Peer reviewed জার্নালে প্রকাশিত প্রবন্ধই শুধু PubMed সংরক্ষণ করে এবং স্বীকৃতি দেয়। ২০০৫-২০১০ সালে প্রকাশিত প্রবন্ধের অনুসন্ধানে দেখা যায়, ওই ছয় বছরে বাংলাদেশ থেকে দুই হাজার ৪৪৬টি গবেষণা প্রবন্ধ প্রকাশিত হয়েছে। পক্ষান্তরে, ভারত থেকে ৫৩ হাজার ৭১১টি এবং পাকিস্তান থেকে পাঁচ হাজার ১৬৪টি প্রবন্ধ প্রকাশিত হয়েছে। সার্কভুক্ত আটটি দেশের মধ্যে ভারতের কাছাকাছি কোনো দেশেরই অবস্থান নেই। ক্রমাগত রাজনৈতিক অস্থিরতার পরও দ্বিতীয় স্থান ধরে রেখেছে পাকিস্তান।
বাংলাদেশের মাত্র তিনটি চিকিৎসাবিষয়ক জার্নাল PubMed কর্তৃক স্বীকৃত। এগুলো হচ্ছে বাংলাদেশ মেডিকেল রিসার্চ কাউন্সিল বুলেটিন, আইসিডিডিআরবি প্রকাশিত জার্নাল অব হেলথ, পপুলেশন অ্যান্ড নিউট্রিশন এবং ময়মনসিংহ মেডিকেল জার্নাল। এর বাইরে আমাদের দেশে বেশ কিছু ভালো মানের মেডিকেল জার্নাল থাকলেও তা যথাযথ স্বীকৃতির অভাবে বৈশ্বিক গবেষণার মাপকাঠিতে আসতে পারছে না। বর্তমান সরকার দেশে বিজ্ঞান গবেষণা ও উন্নয়ন খাতে বরাদ্দ উল্লেখযোগ্য হারে বাড়িয়েছে। বর্তমানে স্বাস্থ্য এবং বিজ্ঞান ও প্রযুক্তি মন্ত্রণালয়ের মাধ্যমে উল্লেখযোগ্য পরিমাণ অর্থ বিভিন্ন গবেষণা প্রকল্পের আওতায় খরচ করা হচ্ছে। সরকারের উচিত যেসব গবেষক এই গবেষণাগুলো করছেন, তাঁদের ওপর গবেষণালব্ধ ফলাফল প্রবন্ধ আকারে প্রকাশের বাধ্যবাধকতা দেওয়া এবং তা অবশ্যই আন্তর্জাতিকভাবে স্বীকৃত জার্নালে হতে হবে। শুধু চিকিৎসা গবেষণা নয়, যেকোনো ধরনের বিজ্ঞান গবেষণায় সরকারি অর্থ বরাদ্দ পেলে তা স্বীকৃত জার্নালে প্রকাশের বাধ্যবাধকতা থাকা উচিত।
চিকিৎসা-শিক্ষায় শিক্ষকদের পদোন্নতির অন্যতম মাপকাঠি হওয়া উচিত ওই শিক্ষকের প্রকাশিত গবেষণা প্রবন্ধের সংখ্যা। পদোন্নতির নীতিমালায় বর্তমানে উল্লিখিত তিন থেকে পাঁচটির পরিবর্তে তা বাড়িয়ে পদভেদে ন্যূনতম দশের অধিক করা উচিত এবং তার দুই-তৃতীয়াংশ প্রকাশনায় উক্ত প্রার্থীকে অবশ্যই প্রথম লেখক (First Author) হতে হবে। আমাদের দেশে অন্য কারও লেখায় নিজের নাম জুড়ে দেওয়ার যে সংস্কৃতি চালু আছে, তা থেকে বের হয়ে আসার এটি একটি কার্যকর উপায় হতে পারে। এ ছাড়া ওই প্রার্থীর প্রকাশনাগুলোর অন্তত ৫০ ভাগ আন্তর্জাতিক স্বীকৃতিপ্রাপ্ত জার্নালে প্রকাশিত হতে হবে। প্রত্যেক সহকারী অধ্যাপক, সহযোগী অধ্যাপক ও অধ্যাপকদের অবশ্যই প্রতিবছর চিকিৎসা গবেষণায় প্রবন্ধ আকারে অবদান রাখার বাধ্যবাধকতা থাকা উচিত। 
লেখক সম্ভবত ভুলে গেছেন যে নতুন কিছুর গবেষণার ফল সন্তোষজনক নাও হতে পারে, সেক্ষেত্রে গবেষণা প্রকাশ করা কঠিন, অন্তত ভালো জার্নালে। এক্ষেত্রে সরকারি অর্থ বরাদ্দ পেলে তা স্বীকৃত জার্নালে প্রকাশের বাধ্যবাধকতা ও প্রতিবছর গবেষণায় প্রবন্ধ আকারে অবদান রাখার বাধ্যবাধকতা থাকলে নতুন কোন বিষয় নিয়ে গবেষণা বন্ধ হয়ে যাবে। কিছু গবেষণার প্রকাশের পর আমরা দেখতে পাই গবেষক এই বিষয় নিয়ে ১০ বা ২০ বছর গবেষণা করে তা প্রকাশ করেছেন। ওনার কথা মানলে সেসব আর বাংলাদেশে হবে না। তবে বাংলাদেশে সব ধরনের গবেষণাই অত্যন্ত নিম্ন মানের। এর উন্নয়নের জন্য সহজ শর্তে সরকারী ও বেসরকারি বরাদ্ধ অনেক বাড়াতে হবে, এর কোন বিকল্প নেই, আর গবেষকদের জীবন মানের দিকেও খেয়াল রাখতে হবে। আমাদের দেশে এখন ব্যাংকার গবেষকের চেয়ে বেশি মর্যাদা পায়! কারন তারা বেশি টাকা উপার্জন করে, সুতরাং সামাজিক মানসিকতারও পরিবর্তন দরকার। শিক্ষা ও গবেষণায় সবচেয়ে বেশি বরাদ্ধ ও বেতন স্কেল না বাড়ালে দেশের উন্নতি সুদূরপরাহত। 

সহজিয়া কড়চা
কাঁচা বাঁশের লাঠি
এক শ্রেণীর ঘাস বড় হতে হতে বাঁশে পরিণত হয়েছে। বাঁশ বিধাতা বানিয়েছিলেন প্রধানত মানুষের লাঠি হিসেবে ব্যবহূত হতে। বন্য জীবজন্তুর আক্রমণ থেকে বাঁচতে সুদূর অতীতে মানুষ বাঁশ হাতিয়ার হিসেবে ব্যবহার করত পাথর প্রভৃতির সঙ্গে। তারপর মানুষ বাঁশ ব্যবহার করতে লাগল শত্রুর মাথা ফাটানোর কাজে।
বাঁশের বহু গুণ। বিচিত্র তার ব্যবহার। লাঠির ব্যবহার খুবই সীমিত। কারণ, মানুষ সারাক্ষণ শত্রুবেষ্টিত থাকে না। জীবনের বেশির ভাগ সময় মানুষ মারামারি না করে সুখশান্তিতে বসবাস করে। তা করতেও বাঁশের প্রয়োজন হয়। দালান ও ঘরবাড়ি তৈরির কাজে, ঘরের বেড়া বানাতে, মই বানাতে, ঝুড়ি তৈরি করতে বাঁশের প্রয়োজন। কোথায় কবে কার মাথা ফাটানো হবে, তার জন্য বাঁশকে বসিয়ে না রেখে মানুষ প্রতিদিনের কাজে বিধাতার এই বিচিত্র উদ্ভিদকে ব্যবহার করতে থাকে। সাঁকো ও নৌকার ছই থেকে কবরের ভাড়া হিসেবে বাঁশের ব্যবহার এখন প্রতিমুহূর্তে। নিষ্ঠুরতার মতো সৌন্দর্যবোধও মানুষের আদিম প্রবৃত্তি। ফুলের সাজি, বিয়ের গায়েহলুদের বরণডালা বানাতে বাঁশ প্রয়োজন। তবে বাঁশের সত্যিকারের সদ্ব্যবহার সম্ভব লাঠি হিসেবেই।
বিদ্রোহী কবি নজরুল ইসলাম বাঁশের ইংরেজি নাম বিকৃত করে বলতেন বম্বু। দখলদার ব্রিটিশ সরকারকে বম্বু দিয়ে ভারত থেকে তাড়িয়ে দিতে তিনি যুবসমাজকে আহ্বান জানাতেন। তিনি নিজে বাঁশের সদ্ব্যবহার করেছেন জীবনে মাত্র দুইবার। একবার ছাত্রজীবনে। কেউ একজন বলেছিল, ‘রবীন্দ্রনাথ আর কি এমন কবি—’! রাস্তার পাশে পড়ে ছিল এক বাঁশ। সেটা তুলে বক্তার মাথায় এক বাড়ি। দ্বিতীয় বার তিনি বাঁশের এস্তেমাল করেন ঢাকায়। এখনকার মহাজোটের দক্ষিণ ঢাকার ওয়ারীতে। রানু সোমকে গান শিখিয়ে বেরিয়ে এলে মুসলমান গুণ্ডারা তাঁকে আক্রমণ করে। তারা সংখ্যায় ৮-১০ জন হলেও তাদের ধারণা ছিল না আক্রান্ত লোকটির শরীরে কতটা শক্তি। আশপাশে বিরাট বাঁশ কিছু পড়ে ছিল। নজরুল তার একটি তুলে বন্ বন্ করে ঘোরাতে থাকেন। সেই ঘূর্ণায়মান বাঁশে মাথা ফাটে কয়েকজনের। তারা ওয়ারী থেকে সোজা দক্ষিণ ঢাকার মিটফোর্ড হাসপাতাল। তবে নজরুল দুইবারই ব্যবহার করেছিলেন শুকনো বাঁশ—কাঁচা বাঁশ নয়।
কুড়ি শতকের শুরুর দিকে বৃহত্তর বাংলায় মেডিকেল কলেজ হাসপাতাল ছিল একটি: কলকাতা মেডিকেল কলেজ ও হাসপাতাল। ভাগ্যাহত পূর্ববাংলায় সবেধন নীলমণি ভালো হাসপাতাল ছিল একটি। দক্ষিণ ঢাকার মিডফোর্ড হাসপাতাল। সেটা মেডিকেল কলেজ ছিল না। এখন বাংলাদেশে মেডিকেল কলেজ কত, তা আমার পক্ষে বলা সম্ভব নয়। কারণ, আমার লেখা যখন ছাপা হবে, তখন হয়তো দেখা যাবে মেডিকেল কলেজের সংখ্যা আর একটি বেড়েছে। তবে দেশের ভালো কয়েকটি সরকারি মেডিকেল কলেজের একটি রংপুর মেডিকেল কলেজ হাসপাতাল।
ওই হাসপাতালে তৃতীয় ও চতুর্থ শ্রেণীর ১৮১টি কর্মচারী পদের বিপরীতে আবেদন করেন ৯০০ জন। ২৩ জানুয়ারি লিখিত ও মৌখিক পরীক্ষা হয়। পরীক্ষা-টরীক্ষা যা-ই হোক মহানগর আওয়ামী লীগ ও মেডিকেল কলেজ ছাত্রলীগের নেতারা ৭০ জন কর্মচারী নিয়োগের কোটা দাবি করেন। দাবি পূরণ না হওয়ায় কলেজে ধর্মঘটও পালন করে ছাত্রলীগ। ওদিকে জাতীয় পার্টির সাংসদ ও দলের চেয়ারম্যান এইচ এম এরশাদের ভাতিজা হোসেন মকবুল আসিফ শাহরিয়ার ৪০ জন কর্মচারী নিয়োগের কোটা দাবি করেন। কিন্তু তাতে রাজি হননি হাসপাতালের পরিচালক। এতে ক্রোধ হয় সাংসদের।
পদ ১৮১টি চৌদ্দদলের প্রধান দুই দল যদি ৭০+৪০=১১০টি নেয়, বাকি থাকে ৭১টি। অবশিষ্ট ১২ দলের ১১টি ছয়টি করে কোটা পেতে পারে। একটি দল পাবে পাঁচটি। পাঁচটি যে দল পাবে, তার নেতাদের মন খারাপ হওয়া স্বাভাবিক।
খুবই বিরক্তিকর বাস্তবতা হলো, ১৪ দলের বাইরে সরকারে নেই এমন দলও দেশে আছে। তাদেরও কিছু সমর্থক আছে। তারা ট্যাক্স দেয়। দেশের অর্থনীতিতে ভূমিকা রাখে। তাদের সাংবিধানিক অধিকার ১৪ দলের লোকদের সমান। যোগ্যতা অনুসারে চাকরিবাকরি পাওয়া তাদেরও সাংবিধানিক অধিকার। তাদের চাকরি পেতে যদি ২০১৫ অথবা ২০২১ সাল পর্যন্ত অপেক্ষা করতে হয়, তা হবে সরকারের দিক থেকে সংবিধান লঙ্ঘন করা। সংবিধানের ৪০ অনুচ্ছেদে বলা হয়েছে, ‘যোগ্যতাসম্পন্ন প্রত্যেক নাগরিকের যেকোনো আইনসংগত পেশা বা বৃত্তিগ্রহণের...অধিকার থাকিবে।’ ঐতিহাসিক পঞ্চম সংশোধনীর সময়ও এমন কোনো কথা যোগ করা হয়নি যে, ‘সরকারি দলগুলির লোকদের বাইরে অন্য কোনো দলের সমর্থক লোকদের যত যোগ্যতাই থাকুক তাহাদের সরকারি-আধা সরকারি, স্বায়ত্তশাসিত প্রতিষ্ঠানের কোনো পদে নিয়োগ সম্পূর্ণ নিষিদ্ধ। সরকারি দলের বাইরের লোকদের চাকরির জন্য আবেদন করা আইনত দণ্ডনীয়।’
কর্মচারী নিয়োগে তাঁর সমর্থকদের কোটারি দাবিতে মাননীয় সাংসদ ‘গঙ্গাচড়া থেকে ১৫টি ট্রাকে সাত-আটশ জাপার নেতা-কর্মী নিয়ে মেডিকেল কলেজ ঘেরাও করতে আসেন। তাঁরা লাঠিসোঁটা নিয়ে হাসপাতাল গেটে জমায়েত হন।...সেখান থেকে মিছিল নিয়ে হাসপাতালের পরিচালকের কক্ষে প্রবেশ করতে চাইলে পুলিশ বাধা দেয়। এ নিয়ে প্রথমে পুলিশ ও জাপা নেতা-কর্মীদের মধ্যে ধাওয়া-পাল্টা ধাওয়া বাধে। পরে সংঘর্ষে যোগ দেয় হাসপাতালের কর্মচারী ও এলাকার সাধারণ মানুষ।’ [দৈনিক সমকাল]
গুরুত্বপূর্ণ বিষয় হলো, চাকরির কোটার দাবিতে আসা মাননীয় সাংসদের ‘কর্মী-সমর্থকদের হাতে ছিল কাঁচা বাঁশের লাঠি।’ লাঠিগুলো যে সত্যিই কাঁচা বাঁশের ছিল তাতে সন্দেহের কোনো অবকাশই নেই। আধুনিক প্রযুক্তির কল্যাণে পত্রপত্রিকায় যে রঙিন ছবি ছাপা হয়েছে, তাতে উত্তোলিত বংশদণ্ডগুলোকে রীতিমতো সবুজ দেখা যাচ্ছে। ধূসর রঙের শুকনো বাঁশের লাঠি একটিও নেই। ঝাড় থেকে সদ্যকাটা বাঁশ দিয়েই তৈরি করা হয়েছে লাঠি। বাঁশ সাবাড় করে বিশেষ উদ্দেশ্যেই লাঠিগুলো তৈরি। এই কাঁঁচা বাঁশের লাঠি মেডিকেল হাসপাতালের পরিচালককে উপহার দেওয়ার জন্য যে তৈরি হয়নি, তা অনুমানেই আমরা বলতে পারি।
আমাদের সাধারণ লোকের বুদ্ধিতে যা বুঝি তা হলো, চাকরির দাবি খালি হাতেও এসে করা যেত। তবে একটি জিনিস আমরা অবশ্যই মূল্যায়ন করব তা হলো, রামদা, চাপাতি ও গোলাবারুদের চেয়ে কাঁচা বাঁশের লাঠি হাজার গুণে ভালো। লাঠি অন্তত হাত দিয়ে ঠেকানো সম্ভব। আমরা জানি, পানির ছিটা দিলে লগির বাড়ি খেতে হয়, ঢিল ছুড়লে পাটকেলটি খাওয়ার আশঙ্কা থাকে। কাঁচা বাঁশের লাঠি নিয়ে কাকে মারতে এসেছিলেন জানি না, কিন্তু অনেকেই মার খেয়েছেন, পেশাগত দায়িত্ব পালন করতে গিয়ে জখম হয়েছেন অনেকে। সবচেয়ে বেদনাদায়ক যা তা হলো, মাননীয় সাংসদ নিজেই তাঁরই তৈরি কাঁচা বাঁশের লাঠির আঘাতে মাথা ফাটিয়ে এখন হাসপাতালে।
পুলিশ ও প্রত্যক্ষদর্শীরা জানান, প্রথমে আক্রমণকারীদের রণনৈপুণ্যের ছবি তুলতে গেলে হাসপাতাল চত্বরে সাতজন সাংবাদিককে বাঁশ দিয়ে পেটান সাংসদের কর্মীরা। সাংবাদিকদের উদ্ধার করতে পুলিশ তাঁদের লাঠিপেটা করে। এক পর্যায়ে হাসপাতালের কর্মচারীরা এসে ধাওয়া দেন সাংসদ ও তাঁর লোকদের। সাংসদ শাহরিয়ারকে মাটিতে ফেলে কাঁচা বাঁশ দিয়ে পেটান কয়েকজন ক্ষুব্ধ কর্মচারী। ১২ জন পুলিশ, সাতজন সাংবাদিক, হাসপাতালের কর্মচারীসহ আহত হয়েছেন অর্ধশতাধিক। আতঙ্কে রোগী ও তাঁদের আত্মীয়স্বজন দিগ্বিদিক ছুটতে থাকেন। কোনো রোগী অবশ্য হার্টফেল করে মারা যাননি।
কাঁচা বাঁশওয়ালাদের দল থেকে ঘোষণা দেওয়া হয়েছে, ২০১৪ সালে তাঁরা সরকার গঠন করতে যাচ্ছেন। আর বিরোধী দলে নয়। আওয়ামী লীগ ও বিএনপি বিরোধী দলে থাকতে চায় তো থাকুক গিয়ে। তাহলে এই ধৈর্যচ্যুতি কেন? মাত্র দুটি বছরই তো!
সংসদীয় গণতন্ত্রে দুই রকম দল থাকে। এক শ্রেণীর দল ক্ষমতাসীন। আরেক শ্রেণীর দল সরকারের বাইরে, যার নাম বিরোধী দল। এর মাঝে বাংলাদেশে আছে আর এক রকম দল। সে দল যখন প্রয়োজন তখন সরকারি এবং সরকারে থেকেও যখন বিরোধীর ভূমিকায় অভিনয় করার প্রয়োজন তখন বিরোধী। এই রকম দল বাংলাদেশের রাজনীতিতে বেশ কয়েকটি আছে। এগুলো সরকারি দলও, বিরোধী দলও। এগুলোকে আমরা নামকরণ করতে পারি: সর-বিরোধী দল, আরও সংক্ষেপে সর্বিরোধী দল।
ক্ষমতায় যেতে চাইলে বেশি আসন, বেশি ভোট দরকার। ভারতবিরোধী যে ভোটগুলো আছে, তা বিএনপি থেকে শুধু নয়, আওয়ামী লীগ থেকেও নিজেদের দিকে আনা দরকার। কিন্তু কীভাবে তা সম্ভব? সুযোগ করে দিয়েছে বাংলাদেশের হতভাগ্য নদনদী।
ভারত সফর করে এসেই উত্তাল গতিতে ছুটছেন নেতা। নদনদীর প্রতি গভীর ভালোবাসা উথলে উঠেছে। দেশের মানুষের পানির অধিকারের প্রশ্নে তিনি মেধা পাটেকারের চেয়ে বেশি আপসহীন। গাড়িতে চড়িয়া নেতা করিছেন লংমার্চ। লংমার্চের কৃতিত্ব একচেটিয়া খালেদা জিয়াকে দেওয়া যায় না। তিস্তার পানির হিস্যা ও টিপাইমুখের জন্য অমূল্য জীবন দিতে প্রস্তুত। ঔপন্যাসিক সৈয়দ ওয়ালীউল্লাহ নদীতে চড়া পড়া নিয়ে লিখেছেন কাঁদো নদী কাঁদো। এখন লংমার্চের বাহার দেখে মৃতপ্রায় নদীগুলোকে আমরা বলব: হাসো নদী হাসো। আগামী নির্বাচনের পরে বাংলাদেশের নদনদীরা আনন্দে ফেটে পড়বে। নদীদরদি নেতা বাংলাদেশে রাষ্ট্র পরিচালনার দায়িত্ব পাচ্ছেন। এর চেয়ে আনন্দের কথা আর কী হতে পারে? তখন দেশবাসী তাঁকে ভূষিত করবে নতুন উপাধিতে: নদীবন্ধু। লংমার্চ শুরুর পর সেটা অবশ্য এখনো দেওয়া যায়।
একটি ছোট দুর্বল দেশ কত রকম অত্যাচার ও উপদ্রব সহ্য করবে? চারদিক হিংসায় সয়লাব। সেটা না হয় মানুষের গা-সওয়া হয়ে গেছে। তার ওপরে ষড়যন্ত্র। ষড়যন্ত্রও না হয় প্রতিহত করা সম্ভব। কিন্তু মিথ্যাচার? প্রজাতন্ত্রের কর্মচারী, এমনকি প্রচারমাধ্যমের লোকদেরও মিথ্যাচারে বাধ্য করা হচ্ছে। হিংসা, ষড়যন্ত্র, মিথ্যাচারও মেনে নেওয়া গেল। জনগণের সঙ্গে করা হচ্ছে নানা রকম প্রতারণা ও ছলচাতুরি। এসব তো আছেই, এর মধ্যে কেউ কেউ শুরু করেছেন তামাশা। এত উপসর্গ নিয়ে কীভাবে একটি জাতি টিকে থাকবে?
অবস্থা এখন এমন পর্যায়ে গেছে, এরপর মানুষ বলবে, আমরা ভাত কাপড়, শিক্ষা, বিদ্যুৎ, চিকিৎসা, বাসস্থান কিছুই চাই না। আমাদের অন্তত একটুখানি সামাজিকভাবে শান্তিতে থাকতে দাও। আমাদের মনের ওপর অত্যাচার করার অধিকার কারও নেই।

কৈশোর প্রজননস্বাস্থ্য: অভিভাবকদের করণীয়
১৬ জানুয়ারি প্ল্যান বাংলাদেশের সহযোগিতায় ও প্রথম আলোর আয়োজনে ‘কৈশোর প্রজননস্বাস্থ্য: অভিভাবকদের করণীয়’ শীর্ষক গোলটেবিল বৈঠক অনুষ্ঠিত হয়। সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য এখানে সংক্ষিপ্ত আকারে ছাপা হলো।

এম এম নিয়াজউদ্দিন
কৈশোর প্রজননস্বাস্থ্য একটা গুরুত্বপূর্ণ বিষয়। সিটি করপোরেশনের বস্তি এবং প্রত্যন্ত অঞ্চলের অনেক কিশোর-কিশোরী সাধারণ শিক্ষা থেকে বঞ্চিত। তাদের মধ্যে এ প্রচার আরও বেশি করা দরকার। বাংলাদেশ সরকারের পরিবার পরিকল্পনা অধিদপ্তরে কৈশোর প্রজননস্বাস্থ্য নিয়ে প্রকল্প রয়েছে। আমাদের কর্মীরা মাঠপর্যায়ে কাজ করেন। কিন্তু আমি মনে করি, এটা যথেষ্ট নয়। কারণ তাঁরা সব কিশোর-কিশোরীর কাছে যেতে পারছেন না। শিশুরা যখন কৈশোরে পদার্পণ করে, তখন তাদের শারীরিক পরিবর্তন হয়। এ পরিবর্তনটা মোকাবিলা করার যথেষ্ট জ্ঞান যদি না থাকে, তাহলে অনেক সময় তারা বিপথগামী হবে। একসময় এটা জীবনের জন্য ঝুঁকি সৃষ্টি করবে।
এ ক্ষেত্রে অভিভাবকদের খুবই গুরুত্বপূর্ণ ভূমিকা পালন করতে হবে। কিন্তু অভিভাবকেরা ছেলেমেয়ের সঙ্গে বিষয়টি আলোচনা করতে ইতস্তত বোধ করেন। তার থেকে বড় কথা হলো, অনেক অভিভাবক জানেন না বিষয়টি কী এবং কীভাবে আলোচনা করতে হবে। এমনকি যাঁরা শিক্ষিত, তাঁরাও প্রজননস্বাস্থ্য সম্পর্কে ছেলেমেয়ের সঙ্গে আলোচনা করেন না। আমাদের মন্ত্রণালয় থেকে প্রজননস্বাস্থ্যের বিভিন্ন বিষয় নিয়ে একটি ছোট বই প্রকাশ করার ব্যবস্থা হয়েছে।
আমাদেরই অফিসের একজন উচ্চপদস্থ কর্মকর্তা বললেন যে তিনি একটা বই গোপনে তাঁর সন্তানের টেবিলে রেখে আসবেন। একজন উচ্চপদস্থ কর্মকর্তা তাঁর সন্তানের সঙ্গে বিষয়টি আলোচনা করতে পারছেন না। শুধু উনি কেন, আমরা অনেকেই পারছি না। এ থেকে সাধারণ মানুষের অবস্থা খুব সহজেই বোঝা যায়।
এদিক থেকে আমাদের মায়েরা কিছুটা এগিয়ে আছেন। তাঁরা প্রজননস্বাস্থ্য বিষয়ে মেয়েদের সহযোগিতা করেন। আমি তাঁদের প্রশংসা করি। কিন্তু ব্যাপক প্রচার ছাড়া এ সমস্যার সমাধান করা সম্ভব নয়। আমরা আপনাদের পরামর্শ এবং সহযোগিতা চাই। আপনাদের পরামর্শ সরকারকে সামনের দিকে এগিয়ে যেতে সাহায্য করবে। এ ক্ষেত্রে গণমাধ্যমগুলো অবশ্যই একটা গুরুত্বপূর্ণ ভূমিকা পালন করতে পারে। ‘দুটি সন্তানের বেশি নয়, একটি হলে ভালো হয়’, ‘মা ও শিশুর যত্ন নিন’, ‘কিশোর-কিশোরীদের সহযোগিতা করুন’—এ স্লোগানগুলো খুব ছোট করে গণমাধ্যমগুলো যদি তাদের প্রচারমাধ্যমে প্রকাশ করে, তাহলে তাদের কোনো ক্ষতি হবে না। কিন্তু জাতির অনেক উপকার হবে।

সেলিনা আমিন
কৈশোর প্রজননস্বাস্থ্য ও অভিভাবকদের করণীয়, এটি একটি গুরুত্বপূর্ণ বিষয়। কিশোর-কিশোরীদের সঠিক তথ্য জানার জন্য এখন কিছু প্রতিষ্ঠান কাজ করছে। এ ব্যাপারে সরকারও একটি ভালো উদ্যোগ নিয়েছে। সরকারের পক্ষ থেকে একটি কর্মকৌশলপত্র বের করা হয়। কৈশোর প্রজননস্বাস্থ্য-সম্পর্কিত অনেক বিষয় এখানে খুব ভালোভাবে উল্লেখ থাকে। যেমন, কী করতে হবে, কখন করতে হবে, কীভাবে করতে হবে। কিশোর-কিশোরীদের সঠিক তথ্য পাওয়ার জন্য এটি খুব সহযোগিতা করে। অতএব, এটিকে আমরা সামনে নিয়ে আসতে পারি। ২০০৬ সালে পরিবার পরিকল্পনা অধিদপ্তর থেকে একটি গবেষণাপত্র বের করা হয়েছিল। সেখানে কিশোরদের সঙ্গে বাবা-মায়ের আচরণের ধরন (গুড প্যারেন্টিং) উল্লেখ আছে। যেমন, একেক বয়সে সন্তানদের সঙ্গে একেক রকম আচরণ করতে হবে। সন্তানদের মানসিক অবস্থা বোঝার চেষ্টা করতে হবে। তাদের ভালো পরিবেশ দিতে হবে। তারা যেন ভাবতে পারে বাবা-মা তাদের বন্ধু। তাদের প্রশ্নের সঠিক উত্তর দেওয়ার চেষ্টা করতে হবে। বাবা-মায়ের মধ্যে সব সময় হাসিখুশি সম্পর্ক থাকবে। আরও নানা দিক এখানে উল্লেখ আছে। আমরা প্ল্যান বাংলাদেশ থেকে কিশোর-কিশোরীদের জন্য প্রজননস্বাস্থ্য পরামর্শসহ কিছু সেবাদানের ব্যবস্থা করছি।

আব্দুল কাইয়ুম
আলোচনা থেকে একটি বিষয় বেরিয়ে আসছে, তা হলো, ছেলেমেয়েদের সঙ্গে মা-বাবার খুব যত্ন নিয়ে কথা বলতে হবে। শিক্ষা অধিদপ্তরের পাঠ্যপুুস্তকেও এ বিষয়টি অন্তর্ভুক্ত করতে হবে। এবার বলবেন ডা. তাহমিনা মির্জা।

তাহমিনা মির্জা
বাংলাদেশের ১৬ কোটি মানুষের এক-পঞ্চমাংশ কিশোর-কিশোরী। এদের বয়স ১০ থেকে ১৯ বছরের মধ্যে। এদের মধ্যে ৪৭ শতাংশ বিবাহিত। এরা প্রজনন-প্রক্রিয়ায় সংশ্লিষ্ট। কিন্তু প্রজননস্বাস্থ্য সম্পর্কে তাদের অনেকের সঠিক ধারণা নেই। এ জন্য তারা গ্রাম্য চিকিৎসক, হকার-কবিরাজ ও বন্ধুদের কাছে যায়। সেখানে তারা প্রয়োজনীয় তথ্যের অভাবে বিপদে পড়ে। এ বিষয়ে মা-বাবাকে গুরুত্বপূর্ণ ভূমিকা পালন করতে হবে। তাঁরা যদি না জানেন, তাঁদের নিয়ে কর্মশালার ব্যবস্থা করতে হবে। প্রজননস্বাস্থ্য বিষয়ে আমাদের কর্মশালা হয়। একজন মা কর্মশালা করার পর তাঁর মেয়েকে পাঠান। কারণ তিনি বুঝতে পারেন, তাঁর মেয়ের জন্য এটি কত জরুরি। গবেষণায় দেখা যায়, যেসব কিশোর-কিশোরী বাবা-মায়ের আদর-যত্ন কম পায়, তারা মাদকাসক্ত হওয়াসহ বিভিন্ন ঝুঁকিপূর্ণ কাজে লিপ্ত হয়। যারা বেশি পারিবারিক সহায়তা পায়, তাদের মধ্যে এ প্রবণতা কম। যেসব মা-বাবা প্রজননস্বাস্থ্য সম্পর্কে বাসায় বা বাড়িতে কথা বলেন, তাঁদের সন্তানেরা অনেক পরিচ্ছন্ন জীবন যাপন করে।

জহির উদ্দিন আহমেদ
ছেলেমেয়ে এবং অভিভাবক সবার জন্য অবাধ তথ্যের ব্যবস্থা করতে হবে। কিশোর-কিশোরীদের যত বেশি তথ্য দেওয়া যাবে, তারা তত বেশি উপকৃত হবে। তথ্যের অভাব থাকলে নানাবিধ কুসংস্কার তাদের ঘিরে ধরবে। কিশোর-কিশোরীদের প্রজননতন্ত্র আলাদা এবং এর কার্যাবলিও ভিন্ন। ফলে এর গঠন ও কার্যাবলি সম্পর্কে তাদের জানতে হবে। অবাধ মিলনের ফলে নানা রোগের সংক্রমণ ঘটে। এখনো বাংলাদেশের মেয়েরা স্বাস্থ্যসম্মত শোষক-পেটি (স্যানিটারি ন্যাপকিন) লুকিয়ে রাখে অন্ধকারে, স্যাঁতসেঁতে জায়গায়, বালিশের নিচে, এ ব্যাপারে সতর্ক না হলে এ থেকেও মারাত্মক রোগ সংক্রমিত হতে পারে। এ বিষয়ে জ্ঞান না থাকলে তারা ক্ষতির সম্মুখীন হবে। অল্প বয়সে বিবাহের কারণে কিশোর-কিশোরীরা নানাবিধ সমস্যায় জর্জরিত হয়। ছেলেরা মাদকাসক্ত হওয়াসহ বিভিন্ন অসামাজিক কাজে জড়িত হয়। বিভিন্ন কারণে মেয়েদের শরীরে পুষ্টির অভাব থাকে, শরীর দুর্বল থাকে। এ অবস্থায় গর্ভধারণের মতো ঝুঁকি নিতে গিয়ে মৃত্যুর মুখে পতিত হয়। হস্তমৈথুন, স্বপ্নদোষ শরীরের জন্য ক্ষতিকর নয়, কৈশোরের স্বাভাবিক শারীরিক প্রক্রিয়া। যদি মনে করা হয়, এর কারণে আমি শেষ হয়ে যাচ্ছি, তাহলে ক্ষতি হতে পরে। এখানে তথ্যের অভাব রয়েছে। কিশোর-কিশোরীদের বিভিন্ন তথ্য সামগ্রিকভাবে উপস্থাপন করা দরকার। তাহলে তাদের মধ্যে একটা ভালো ধারণা গড়ে উঠবে। দেশের সব অভিভাবককে, কিশোর-কিশোরীকে প্রশিক্ষণ দিতে পারলে, আমরা একটি ভালো জাতি হিসেবে গড়ে উঠতে পারব।

সালমা আলী
প্রজননস্বাস্থ্য নিয়ে যতটা আলোচনা হওয়া দরকার সেটি যেমন হয় না, তেমনি এ বিষয়টিও আমাদের সবার কাছে পরিষ্কার নয়। আমরা অভিভাবকদের করণীয় নিয়ে কথা বলছি। কিন্তু কত শতাংশ অভিভাবক এ বিষয়টি জানেন তা নিয়ে রয়েছে বড় প্রশ্ন। বাংলাদেশ সংবিধান এবং আন্তর্জাতিক অঙ্গীকারে কিছু অধিকার আছে, যেগুলো বাস্তবায়নের জন্য আমাদের কিছু কর্মপরিকল্পনা নিতে হবে। ক্লিনিকগুলো সহিংসতার বিষয় নিয়ে আমাদের সঙ্গে চুক্তি করেছিল, কিন্তু কোনো দিন তারা একটি ঘটনা নিয়েও আসেনি। আমাদের দেশের সামাজিক অবস্থা এখনো ওই পর্যায়ে যায়নি যে বাবা-মায়েরা তাঁদের সন্তানদের সঙ্গে বিষয়টি নিয়ে খোলামেলা আলোচনা করবেন। আমি মনে করি, এ বিষয়ে কাজ যতটুকু হচ্ছে, তা দিয়ে পরিবর্তন আনা সম্ভব নয়। এ ক্ষেত্রে দরকার ব্যাপক শিক্ষার উন্নতি, স্কুল থেকে বিশ্ববিদ্যালয় পর্যন্ত প্রজননস্বাস্থ্য বিষয়ে একটি বিস্তৃত পাঠক্রম। কিন্তু এখন যা আছে, সেটিও পড়ানো হয় না। শিক্ষকেরা বলেন, বাসায় পড়ে নিয়ো। নারীর প্রতি বৈষম্যমূলক সনদে সুপারিশের কারণে নারীবান্ধব হাসপাতাল, শিশুবান্ধব হাসপাতাল করা হয়েছে, কিন্তু সেটা কী অবস্থায় চলছে, তার কোনো খোঁজখবর নেওয়া হচ্ছে না। সমতাভিত্তিক স্বাস্থ্য-পুষ্টির বিষয়টি এখনো সেভাবে নিশ্চিত হয়নি।
পারিবারিক সুরক্ষা ও প্রতিরোধ আইনে বৈবাহিক ও দৈহিক মিলনের বিষয়টি খুব ভালোভাবে এসেছে, যৌন হয়রানির কথা এসেছে—যেমন, স্বামী যদি যৌন নির্যাতন (অ্যাবিউজ) করে সেটা কিন্তু অ্যাবিউজ নয়, কিন্তু সে বিষয়টিও এখানে এসেছে।
যৌন নির্যাতনের মধ্যে জোর করে এবং অল্প বয়সে বিয়ের বিষয়টি আছে। শুধু এটি নয়, মানসিক নির্যাতনের বিষয়টিও এখানে এসেছে।
যৌন হয়রানি নিয়ে একটি যুগান্তকারী দিকনির্দেশনা (গাইড) আসছে, যেটি কিশোরীদের অনেক অধিকার নিশ্চিত করবে। এখানে বাড়ি, কর্মক্ষেত্র, স্কুল, কলেজ, বিশ্ববিদ্যালয় সব জায়গায় নারীদের অধিকার যেন নিশ্চিত হয়, সে ব্যবস্থা আছে। এখন সময় এসেছে প্রজননস্বাস্থ্য বিষয়টি নিয়ে ব্যাপকভাবে ভাবার। প্রজননস্বাস্থ্য বিষয়ে ইতিবাচক আলোচনা করতে হবে। সেটি বাড়িতে ও স্কুলে উভয় জায়গাতেই হওয়া উচিত। যৌন হয়রানি নিরসনে ভুক্তভোগীকে সহায়তা দিতে হবে। যখন একজন ভুক্তভোগী আসবে তাকে আদালত, পুলিশ স্টেশন থেকে শুরু করে সব জায়গায় তার প্রাপ্য অধিকারটুকু দিতে হবে।

মোহাম্মদ শরীফ
কৈশোরস্বাস্থ্য নিয়ে বিভিন্ন মাধ্যম থেকে আলোচনা হচ্ছে। পরিবার পরিকল্পনা অধিদপ্তর ও মন্ত্রণালয় থেকে প্রতিবছর বিভাগীয় শহরগুলোতে একবার কর্মশালার আয়োজন করা ছাড়া খুব একটা কাজ হয় না। এ বার্তা নিয়ে কীভাবে প্রান্তিক পর্যায়ে যাওয়া যায়, তা নিয়ে আমরা কাজ করছি।
এটি বাস্তবায়ন করতে আমাদের প্রান্তিক জনগোষ্ঠীর কাছে যেতে হবে। অভিভাবকদের পাশাপাশি বড় ভূমিকা স্কুলশিক্ষকদের, তাঁদের প্রশিক্ষিত করতে হবে। এর জন্য আমরা কিছু বাস্তবভিত্তিক পদক্ষেপ নিয়েছি। মাতৃমৃত্যুর একটি বড় কারণ হলো, কৈশোরে গর্ভধারণের মতো ঘটনা। এ জন্য ইউনিয়ন পর্যায়ে স্বাভাবিক সন্তান প্রসব নিয়ে অধিদপ্তর থেকে আমরা কাজ করছি। এতে স্বাভাবিকভাবে সন্তান প্রসব করার হার বেড়েছে।
সারা দেশে স্কুল ও মাদ্রাসার প্রধানদের নিয়ে কর্মশালার আয়োজন করা হয়েছিল। সেখানে কৈশোরস্বাস্থ্য ও যৌনতা নিয়ে খোলাখুলি আলোচনা হয়। তাদের আগ্রহে বিষয়গুলো এখন পুস্তক আকারে প্রকাশের কাজ চলছে।
বাল্যবিবাহ প্রতিরোধে ব্যাপক প্রচার দরকার। এখনো অনেক বাল্যবিবাহের ঘটনা ঘটছে। অনেক বাবা নিরাপত্তা ও সুপাত্রের জন্য মেয়েদের অল্প বয়সে বিয়ে দিয়ে দিচ্ছেন। এ জন্য সামাজিক আন্দোলন জোরদার করতে হবে।

নূর-উন-নবী
আমাদের জনসংখ্যা বিজ্ঞান বিভাগের ছাত্রছাত্রীদের পড়ার একটা অংশ আছে ‘দেখে শেখা’। মাস খানেক আগে আমরা উত্তরবঙ্গে গিয়েছিলাম। সেখানে কমিউনিটি ক্লিনিক, ইউনিয়ন স্বাস্থ্যকেন্দ্র, উপজেলা সহায়তাকেন্দ্রসহ কমিউনিটি হাসপাতালে আমরা গিয়েছি।
কমিউনিটি ক্লিনিক যখন যাত্রা শুরু করে, এর অবস্থা তখন ভালো ছিল না। মানুষের ধারণা জন্মেছিল, এটি একটি ছোট হাসপাতাল। যেহেতু উপজেলা ও ইউনিয়নে একটি করে হাসপাতাল আছে। এ বিষয়ে তাদের ধারণার অভাব ছিল, কমতি ছিল সচেতনতারও। অনেকে ভাবতেন এটি যেহেতু ছোট হাসপাতাল, তাহলে ছোট রোগের ওষুধ পাওয়া যাবে।
কমিউনিটি ক্লিনিকগুলো সচল রাখতে হলে সমাজের মানুষকে সম্পৃক্ত করতে হবে। আর এ সম্পৃক্ততা গড়তে একটি সমর্থক দল (সাপোর্ট গ্রুপ) থাকতে হবে। কমিউনিটি ক্লিনিকগুলোর অবস্থান কোথায় হবে, এটি একটি বড় বিবেচ্য বিষয়। যেমন একটি বিদ্যালয়ের পাশে এ রকম ক্লিনিক থাকলে কিশোর-কিশোরীরা সহজে বিভিন্ন উপদেশ-সেবা পেতে পারে।
আমরা যে আলোচনাগুলো করি, তা সাধারণত বিমূর্ত পর্যায়ে, তার কার্যকর প্রতিফলন কী হবে, তা অনেক সময় বুঝতে পারি না, দেখতেও পারি না। আমরা যাদের জন্য পরামর্শ, সিদ্ধান্ত দিচ্ছি; তাদের এসব বিষয়ে অংশগ্রহণ করাতে হবে। কারণ, যে পরামর্শ তাদের জন্য দেব, সেটি যেন নির্দেশমূলক না হয়, তা যেন অংশগ্রহণমূলক হয়।
সামাজিক উন্নয়নে আমরা অন্যান্য দেশের তুলনায় অগ্রগতি অর্জন করলেও এ বিষয়ে আমরা খুব অগ্রগতি অর্জন করতে পারিনি। আমার অভিজ্ঞতা থেকে বলতে পারি, আজ থেকে ৪০-৫০ বছর আগেও যেমন এ বিষয়গুলো এড়িয়ে চলা হতো, বর্তমান সময়েও তা-ই হচ্ছে।
সন্তানদের সঙ্গে অভিভাবকদের বন্ধুত্বপূর্ণ সম্পর্ক থাকতে হবে। প্রত্যেক অভিভাবকের দায়িত্ব হবে কোনোভাবেই যেন কোনো সিদ্ধান্ত সন্তানের ওপর চাপিয়ে দেওয়া না হয়। ছোটবেলা থেকে স্বাধীনচেতা করে গড়ে তুলতে হবে।
বিয়ের বয়স নিয়ে যে আইন আছে, তাতে একটি মৌলিক ত্রুটি রয়েছে। আইনে নারীর ক্ষেত্রে ১৮ বছরে বিয়ে দিতে বলা হয়েছে। যদি কেউ এর ব্যত্যয় ঘটায় তাহলে মা-বাবার শাস্তি হচ্ছে, কিন্তু বিয়ে সম্পন্ন হয়ে যাচ্ছে। আরও দেখা যায়, কাবিননামায় লেখা হচ্ছে ১৮ বছর কিন্তু সত্যিকারের বয়স হচ্ছে ১৩ বা ১৪। এ জন্য জন্মনিবন্ধন বাধ্যতামূলক অনুশীলন করতে হবে।

লায়লা রহমান
আইনগতভাবে মেয়েদের বিয়ের বয়স ১৮ বছর। আবার সরকার ঘোষণা করেছে, ১৮ বছর পর্যন্ত ছেলেমেয়েকে শিশু বলা হবে। তাহলে আমরা প্রাতিষ্ঠানিকভাবেই শিশুর বিয়েকে সমর্থন করছি। আইন আসলে একটি দিকনির্দেশনা দেয়; আইন যে পুরোপুরি অনুশীলন করা হয়, এমনটি নয়। আমরা সবাই এটি মেনে চলছি, তাই কেউ এর দায় এড়াতে পারি না।
১৯৯৪ সালে বাংলাদেশ আইসিপিডি কর্মসূচিতে স্বাক্ষর করে। তখন থেকে কৈশোর প্রজননস্বাস্থ্যের ক্ষেত্রে অনেক অগ্রগতি হয়েছে। এর জন্য কৃতিত্ব আছে সরকার, সাহায্যকারী সংস্থা ও এনজিওগুলোর। সেই ধারাবাহিকতায় ২০০০ সালে পপুলেশন কাউন্সিল অন্যান্য অংশীদারের সঙ্গে একটা গবেষণা করেছিল। এতে দেখা গেছে, শুরুতে অভিভাবকেরা প্রজননস্বাস্থ্য নিয়ে সন্তানদের সঙ্গে কথা বলতে চান না; তাঁরা এটা শিক্ষকদের দায়িত্ব বলে এড়িয়ে যান। কিন্তু কিছুদিন পর তাঁরা এ বিষয়ে জানতে ও জানাতে আগ্রহী হন। এখানে আমরা যাঁরা কথা বলছি, আমাদের কিন্তু দীর্ঘ প্রশিক্ষণ ও প্রক্রিয়ার মাধ্যমে এ পরিবর্তন এসেছে। অতএব, অভিভাবকদের সচেতনতা বৃদ্ধি ও প্রশিক্ষণের ওপর জোর দিতে হবে। এ ক্ষেত্রে অনুকূল পরিবেশ তৈরির জন্য মিডিয়া ও শিক্ষকেরাও বড় ভূমিকা রাখতে পারেন। সে জন্য সংবেদনশীল ও উপস্থাপনের দক্ষতা আছে—এমন শিক্ষক নির্বাচন করে প্রশিক্ষণের ব্যবস্থা করা যেতে পারে।
প্রজননস্বাস্থ্যে একটি গুরুত্বপূর্ণ বিষয় যৌনস্বাস্থ্য। কিন্তু এ বিষয়ে পূর্ণাঙ্গ তথ্য দিতে আমরা সংকোচ বোধ করি। বয়ঃসন্ধিকালে শরীরে বিভিন্ন পরিবর্তন ও যৌন অনুভূতি হয়—এটি প্রাকৃতিক নিয়ম। এর জন্য এ বিষয়ে সুস্পষ্ট তথ্য জানতে ও জানাতে হবে। পপুলেশন কাউন্সিলের ওয়ান কারিকুলাম বইটি প্রজনন ও যৌনস্বাস্থ্য এবং অধিকার বিষয়ে সম্যক ও সমৃদ্ধ দিকনির্দেশনা দেয়, যাতে ঝুঁকি এড়িয়ে সুস্থ ও আনন্দময় জীবন যাপন করা যায়। বইটি যে কেউ কাজে লাগাতে পারে।

রাবেয়া খাতুন
আমাদের প্রথম যেটি সক্রিয় হস্তক্ষেপের কেন্দ্র হওয়া উচিত, সেটি হচ্ছে নিজ ঘর। আসলে ঘর থেকেই সক্রিয় হতে হবে, যেখানে মা-বাবা প্রধান ভূমিকা পালন করেন। কৈশোরস্বাস্থ্যে কিছু সুস্পষ্ট প্রভাব অভিভাবকদের কাছ থেকে আসে। এর জন্য নিয়ন্ত্রিত আচরণ, পারিবারিক শ্রদ্ধা ও যথোপযুক্ত ব্যবহার অভিভাবকদের করা উচিত। অভিভাবকদের যা করণীয় তা যথাযথভাবে পালন করলে কিশোর-কিশোরীরা সঠিকভাবে বেড়ে উঠতে পারবে এবং এর মাধ্যমে একটি ইতিবাচক ভূমিকা রাখবে তাদের জীবনের জন্য।
বিশ্বস্বাস্থ্য সংস্থা সব সময় সরকারকে প্রযুক্তিগত সহায়তা দিয়ে থাকে। এখন বিশ্বস্বাস্থ্য সংস্থার পক্ষ থেকে আমরা কৈশোরস্বাস্থ্যকে যথেষ্ট গুরুত্ব দিতে চাচ্ছি। বাংলাদেশে এইচপিএনএসডিপিতে এ বিষয়টিকে যথেষ্ট গুরুত্ব দেওয়া হয়েছে। গত সহস্রাব্দ উন্নয়ন লক্ষ্যমাত্রা (এমডিজি) সম্মেলনে আমরা কিছু অঙ্গীকার করেছি, ২০১৫ সালের মধ্যে লক্ষ্যমাত্রা অর্জনে। এর মধ্যে কৈশোরস্বাস্থ্য নিয়ে আমরা অঙ্গীকার করেছি সেবা দেওয়ার জন্য। এ ছাড়া বাল্যবিবাহ, অকাল গর্ভধারণ বন্ধে আমাদের কিছু অঙ্গীকার আছে। এর জন্য আমরা প্রশিক্ষণ কাঠামো তৈরির কাজ শুরু করে দিয়েছি। সরকারকে এ বিষয়ে আমরা সহায়তা করেছি। তারাও এগিয়ে এসেছে। স্বাস্থ্য ও পরিবার কল্যাণ মন্ত্রণালয়ের আওতাভুক্ত দুটি অধিদপ্তর যদি একসঙ্গে এগিয়ে আসে, তাহলে আমরা কৈশোরস্বাস্থ্য নিয়ে যে অঙ্গীকার করেছি, তা বাস্তবায়নে সুবিধা হবে।
সন্তান লালনপালনে অভিভাবকদের ভূমিকা কী হবে, তার দিকনির্দেশনা দরকার। এ ব্যাপারে বিশ্বস্বাস্থ্য সংস্থা যে কাজ করবে, তা নিয়ে আমাদের কিছু দিকনির্দেশনা আছে। বাংলাদেশের পরিপ্রেক্ষিতে এখন তা করতে চেষ্টা করব।

ইশরাত জাহান
আমাদের প্রজননস্বাস্থ্য-সম্পর্কিত বিষয়ের গভীরে ঢুকতে হবে। তা ছাড়া এর পরিবর্তন সম্ভব হবে না। এ জন্য সঠিক তথ্য জনসাধারণের কাছে পৌঁছে দিতে হবে। অভিভাবক ও শিক্ষকদের এর মধ্যে অবশ্যই সম্পৃক্ত করতে হবে। তা ছাড়া সম্প্রদায়ের ভূমিকা তো থাকতেই হবে।
আমাদের অধিকাংশ অভিভাবকই চিকিৎসার বিষয়ে খুব বেশি শিক্ষিত নন। অতএব কোন তথ্য দেব, কখন দেব, তা নিয়ে ভাবতে হবে। তাঁদের তথ্য সরবরাহ করার মাধ্যমে শিক্ষিত করে তুলতে হবে। আর বিদ্যালয়ের শিক্ষক শুধু শিক্ষকই নন, তিনি একজন অভিভাবকও বটে। সে জন্য অভিভাবক ও শিক্ষক দুই পক্ষকেই কাজে লাগাতে হবে।
আমরা যখন সচেতনতা বৃদ্ধি করতে প্রত্যন্ত অঞ্চলে প্রচারণা চালিয়েছি, কৈশোরস্বাস্থ্যের যে পরিবর্তন তা নিয়ে খোলাখুলি কথা বলেছি। এতে দেখা গেছে, মসজিদের ইমামসহ সবাই এ বিষয়ে খোলামেলা জানতে চেয়েছেন। সুতরাং নীতিনির্ধারকদের কিন্তু আরও এগোতে হবে।

কামরুন নাহার
আমি অভিভাবকদের করণীয় বিষয়গুলো দুই ভাগে ভাগ করি। প্রথমত, অভিভাবকেরা নিজেরাই জানেন না, তাঁদের জানা দরকার। দ্বিতীয়ত, তাঁরা আসলে কিশোর-কিশোরীদের কী তথ্য জানাবেন?
বয়ঃসন্ধিকালে কিশোর-কিশোরীর শারীরিক ও মানসিক নানা পরিবর্তন আসে। এ সময় তাদের এ পরিবর্তন নিয়ে জানার আগ্রহ তৈরি হয়। এ ক্ষেত্রে সামাজিক ও সাংস্কৃতিক মূল্যবোধ ঠিক রেখে তাদের এ তথ্যগুলো দিতে হবে। আজ বিশ্বায়নের যুগে তারা নানাভাবে তথ্য পাচ্ছে, কিন্তু কোন তথ্য আমাদের সংস্কৃতির জন্য উপযুক্ত, সে জিনিসটি মাথায় রাখতে হবে।
কোন বয়সে কোন তথ্য দরকার, এটি নির্দিষ্ট করে তথ্য প্রদান যদিও কষ্টসাধ্য; তবু এ কাজটি করতে হবে। আমাদের গবেষণায় দেখা গেছে, একজন বয়ঃসন্ধিকালীন কিশোর বা কিশোরী তাদের অভিভাবক অথবা শিক্ষকদের কাছ থেকে স্বাস্থ্যগত তথ্য পাওয়ার চেয়ে তারা নিজেদের কাছ থেকে তথ্য পাওয়াকে উপযুক্ত ভেবেছে। যেমন—এ বিষয়ে তারা যদি একটি বই পড়ে তাহলে কিন্তু আর অভিভাবক বা শিক্ষকের কাছে যেতে হচ্ছে না।
এ মুহূর্তে আইসিডিডিআর,বি বয়ঃসন্ধিকালীন কিশোর-কিশোরীদের নিয়ে গবেষণা করছে। একজন কিশোর বা কিশোরী প্রজননস্বাস্থ্য নিয়ে কোনো তথ্য দিতে গেলে কী কী বিষয়ে, কীভাবে দিলে তাদের জন্য ব্যবহারযোগ্য হয় এবং তা বাংলাদেশের সামাজিক ও সাংস্কৃতিক দিক থেকে কতটা উপযোগী, এসব বিষয় গুরুত্বপূর্ণ। আমরা যদি প্রত্যেকে নিজেদের ভূমিকা সঠিকভাবে পালন করি, তাহলেই এ বিষয়গুলো সহজ হয়ে আসবে।

ইফতেখার হাসান খান
আমরা মূলত ঐতিহ্যগতভাবেই প্রজননস্বাস্থ্য নিয়ে নেতিবাচক ধারণা পোষণ করি। দেশের জনসংখ্যার ২৩ শতাংশই কিশোর-কিশোরী আর প্রতি এক হাজার জন গর্ভবতী মহিলার মধ্যে দেখা যাচ্ছে ছয়জন কিশোরী গর্ভবতী, যার সঙ্গে আবার বাল্যবিবাহ জড়িত। বাংলাদেশে চার কোটি কিশোর-কিশোরী আছে। বাল্যবিবাহের ক্ষেত্রে আর্থসামাজিক, সাংস্কৃতিক ও ধর্মীয় কারণগুলো অন্যতম। এ ছাড়া অনেকে বাল্যবিবাহের কুফল এবং আইনগত বাধ্যবাধকতা সম্পর্কে জানে না।
বাল্যবিবাহ বন্ধে জন্মনিবন্ধন বাধ্যতামূলক করা, বিয়ে নিবন্ধন করা দরকার। এ ছাড়া সরকারি ও বেসরকারিভাবে জনসচেতনতা বৃদ্ধিতে কাজ করতে হবে এবং প্রচলিত আইনের সঠিক প্রয়োগ জরুরি।
কৈশোর প্রজননস্বাস্থ্য-সম্পর্কিত তথ্য সর্বজনীন করতে মুঠোফোন সেবাদাতা কোম্পানিগুলো এগিয়ে আসতে পারে। তারা হটলাইনের মাধ্যমে বিনা মূল্যে এ সেবা দিতে পারে। এর বাইরে দ্বাদশ শ্রেণী পর্যন্ত পাঠ্যবইয়ের পড়া বাধ্যতামূলক করা যেতে পারে। সেই সঙ্গে পাঠ্যপুস্তকে ‘প্রজননস্বাস্থ্য নিয়ে অধ্যায়’ দ্বাদশ শ্রেণী পর্যন্ত পড়ানোর ব্যবস্থা করতে হবে।

সৈয়দা সেলিনা পারভীন
বাংলাদেশে সরকারি ও বেসরকারি পর্যায়ে কৈশোর প্রজননস্বাস্থ্য নিয়ে অন্তত ১০ বছর ধরে কাজ হচ্ছে। এতে যে সমস্যাগুলো দেখা গেছে তার প্রধান হলো, কার্যক্রমের ধারাবাহিকতা রক্ষা করা, ধরে রাখা। যেহেতু এটি প্রকল্পভিত্তিক হয়ে থাকে, তার মেয়াদ শেষ হলেই কাজ বন্ধ হয়ে যায়।
এ ক্ষেত্রে কেবল সরকারই পারে প্রকল্পগুলোর দীর্ঘমেয়াদি রূপ দিতে। স্বাস্থ্য মন্ত্রণালয়ের অধিভুক্ত যে অধিদপ্তর দুটি আছে, তাদের যে মাঠকর্মী এবং অবকাঠামো আছে, তা একটি বিরাট সুযোগ। মাঠকর্মীদের কাজের মধ্যে এ বিষয়টি সংযোজন করা যেতে পারে।
প্রান্তিক জনগোষ্ঠীর কাছে আমাদের পৌঁছাতে হবে। এ জন্য কর্মশালা, আলোচনা ইত্যাদি চালিয়ে যাওয়া। তার সঙ্গে দুটি বিষয় যোগ করতে হবে। প্রথমত, স্বাস্থ্য মন্ত্রণালয়ের মাঠকর্মীদের। দ্বিতীয়ত, গণমাধ্যম, বিশেষ করে ইলেকট্রনিক মিডিয়া। কারণ, সংবাদপত্র পড়তে হলে পাঠককে শিক্ষিত হতে হবে, কিন্তু টিভিতে প্রচারিত তথ্য সবার জন্যই বোধগম্য।

মেহতাব খানম
আমরা সবাই গণমাধ্যমের কথা বলছি। আমরা জানি, অধিকাংশ গণমাধ্যম কীভাবে চলছে, তাদের মান কেমন। আর সেখানে যাঁরা কাজ করছেন, সেসব গণমাধ্যমকর্মী এ বিষয়ে শিক্ষিত কি না, তা আগে দেখতে হবে।
প্রথমত, তাঁদের মনের উন্নতি ঘটাতে হবে। আরেকটি বিষয় হলো, গণমাধ্যমগুলোতে নেতিবাচক খবর বেশি প্রচার হয়। আমরা কেন ইতিবাচক খবর পরিবেশন করব না। শুধু বাল্যবিবাহ হলেই খবর প্রচারিত হবে, যেসব অভিভাবক বাল্যবিবাহ দিচ্ছেন না, তাঁদের নিয়ে কেন খবর হবে না। এ দেশে এখন গুরুত্বপূর্ণ বিষয় হচ্ছে সঠিকভাবে সন্তান লালনপালন পদ্ধতি (প্যারেন্টিং)। এটি নিয়ে কাজ করতে হবে। কারণ, আমরা ভুলভাবে বাচ্চাদের বড় করছি। আজকাল ছাত্রছাত্রীদের শাস্তি নিয়ে কথা হচ্ছে। কিন্তু সন্তানের ওপর মা-বাবার শাস্তি কে বন্ধ করবে। এ জন্য বাড়িটাকে স্বাস্থ্যকর করতে হবে। কারণ, একজন শিক্ষক, একজন অভিভাবকও বটে। আমাদের স্কুলগুলোতে দুটি বিষয় ঐচ্ছিক আছে। একটি কৃষি এবং অন্যটি গার্হস্থ্য শিক্ষা। এর মধ্যে গার্হস্থ্য শিক্ষা শুধু মেয়েদের পড়ানো হয়। আমি মনে করি, গার্হস্থ্য শিক্ষাকে আবশ্যিক করা উচিত। আর এ স্পর্শকাতর বিষয় পড়ানোর জন্য শিক্ষকদের প্রশিক্ষিত করতে হবে।

আব্দুল কাইয়ুম
আমরা সবার আলোচনা শুনলাম। সবকিছু মিলিয়ে সমাপনী আলোচনা করছেন এম এম নিয়াজ উদ্দিন।

এম এম নিয়াজ উদ্দিন
আজ আলোচনার যে বিষয়গুলো এসেছে, তা যেন আমরা সবাই চর্চা করি, বিশেষ করে, গণমাধ্যমগুলো যেন এ বিষয়ে এগিয়ে আসে। বাংলাদেশ স্বাস্থ্যক্ষেত্রে অনেক অগ্রগতি লাভ করেছে। পরিবার পরিকল্পনা অধিদপ্তর থেকে বিভাগীয় শহরগুলোতে কৈশোর প্রজননস্বাস্থ্য নিয়ে কর্মশালার আয়োজন করা হয়। যেখানে স্কুল, কলেজের শিক্ষক, সরকারি চাকরিজীবী, জনপ্রশাসনের লোক, অভিভাবক এবং কিশোর-কিশোরীদের উপস্থিত রাখা হয়। এ কার্যক্রম ইউনিয়ন পর্যায়ে নেওয়ার চিন্তাভাবনা চলছে।
পরিবার পরিকল্পনা নিয়ে যতটা কাজ হওয়া দরকার, হয়তো ততটা হচ্ছে না। ব্যাপক কাজ কিন্তু হচ্ছে। এ অধিদপ্তরের কিছু সীমাবদ্ধতা রয়েছে। এখানে দীর্ঘ ১৪ বছরে কোনো নিয়োগ ছিল না। প্রায় ১৫-২০ হাজার শূন্যপদ ছিল, যার মধ্যে সাত হাজার নিয়োগ দেওয়া হয়েছে। শূন্যপদগুলো পূরণ হলে আমরা আরও ব্যাপকভাবে কাজ করতে পারব।

আব্দুল কাইয়ুম
আপনাদের সবার প্রতি কৃতজ্ঞতা জানাই। ধন্যবাদ সবাইকে।
</doc>
