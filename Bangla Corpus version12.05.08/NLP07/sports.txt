
উল্লসিত স্যামি, উচ্ছ্বসিত উইন্ডিজ
ট্রফি উন্মোচনের সময় কৌতুক করেছিলেন। সিরিজ জয়ের ট্রফি নিয়ে ফেরার পথেও কৌতুকময় স্যামি। পাশে ৫ উইকেট নিয়ে বাংলাদেশকে ধসিয়ে দেওয়া বিশু
‘ডিড আই এন্টারটেইন?’
ব্রায়ান লারার সৌজন্যে ক্রিকেট-গল্পে স্থায়ী জায়গা পেয়ে গেছে লাইনটা। ২০০৭ বিশ্বকাপে বর্ণাঢ্য ক্যারিয়ারের শেষ ম্যাচের পর বারবাডোজের কেনসিংটন ওভালের দর্শকদের উদ্দেশে বলেছিলেন লারা। কাল ঠিক ওই কথাটিই বললেন ড্যারেন স্যামি। লারা কথাটি বলেছিলেন নিজের ব্যাটিং নিয়ে। এবং ওই কথা তিনি বলতেই পারেন। লারা ‘এন্টারটেইন’ করেননি, এটা তাঁর চরম শত্রুও মনে হয় বলতে পারবে না। কিন্তু স্যামি? তাঁর ক্যারিয়ার শেষও নয়। ব্যাটে-বলে এমন কোনো ‘এন্টারটেইনমেন্ট’ উপহার দেননি। সেই সামর্থ্য আছে কি না, তা নিয়েও সংশয় আছে।
তার পরও প্রায় শতভাগ নম্বর পাচ্ছেন স্যামি। কারণ এই ‘এন্টারটেইনমেন্ট’ মাঠে নয়, মাঠের বাইরে। লারা বলেছিলেন মাঠে, আর স্যামি এটা বললেন সিরিজের শেষ সংবাদ সম্মেলনের সবশেষে। সফরের প্রথম সংবাদ সম্মেলন থেকেই নির্মল আনন্দ দেওয়ার আপ্রাণ চেষ্টা করে গেছেন ওয়েস্ট ইন্ডিজ অধিনায়ক এবং যথেষ্ট সফলও তিনি। ট্রফি উন্মোচন অনুষ্ঠানে ট্রফিগুলো মুশফিকের কাছ থেকে ছিনিয়ে নেওয়ার চেষ্টা, ফটোসেশনে নিচু হয়ে মুশফিকের সমান উচ্চতায় নেমে আসা—স্যামি-বিনোদনের এমন টুকরো টুকরো ছবি তো সিরিজজুড়েই। কালও যেমন সংবাদ সম্মেলনে এলেন ট্রফি নিয়ে, সেটিকে যত্ন করে পরিষ্কার করলেন, চুমু খেলেন, ট্রফিতে নিজের চেহারা দেখার চেষ্টা করলেন, আরও কত কী!
এর খানিকটা আগের দৃশ্যগুলোও তুলে ধরা যাক। পুরস্কার বিতরণী শেষে সংবাদ সম্মেলনকক্ষের দিকে যাচ্ছিলেন ট্রফিটাকে বুকের সঙ্গে প্রায় জড়িয়ে। গুনগুন করে কী একটা গাইছেন, ‘আই টোল্ড ইউ বেবি...’ এটুকু শুধু বোঝা গেল। মাঝেমধ্যে পাশে থাকা দেবেন্দ্র বিশুর সঙ্গে কী সব মজা করে হাসতে হাসতে অস্থির। স্যামিকে দেখে মনে হচ্ছিল, তাঁর চেয়ে সুখী মানুষ বুঝি এই দুনিয়ায় আর কেউ নেই!
স্যামির চরিত্রটাই আমুদে, এটা অবশ্যই মূল কারণ। তবে এত উল্লাসের পেছনে সাফল্যেরও বড় ভূমিকা। এককালের প্রবল পরাক্রমশালী দলটি ২০০৩ সালের নভেম্বরের (জিম্বাবুয়ের বিপক্ষে) পর দেশের বাইরে সিরিজ জিতল এই প্রথম। সব মিলিয়েও আড়াই বছর পর টেস্ট সিরিজ জয় ওয়েস্ট ইন্ডিজের, সর্বশেষ জয় ২০০৯ সালের ম্যাচে ইংল্যান্ডের বিপক্ষে। ওই দলের মাত্র চারজন—লেন্ডল সিমন্স, শিবনারায়ণ চন্দরপল, ফিদেল এডওয়ার্ডস ও দিনেশ রামদিন আছেন এখানে। দলের অনেকেই টেস্ট সিরিজ জয়ের স্বাদ পেলেন ক্যারিয়ারে প্রথম। অধিনায়ক হিসেবে স্যামির তো এটিই প্রথম টেস্ট সিরিজ জয়। এর আগে ওয়ানডে সিরিজের জয়টা ছিল সব মিলিয়েই অধিনায়ক স্যামির প্রথম সিরিজ জয়। স্যামি তো উল্লসিত হবেনই!
স্যামির এই অর্জন ত্বরান্বিত করেছে বাংলাদেশের ব্যাটসম্যানদের আত্মহত্যার মিছিল। কিন্তু নিজেদের জয়কে সামান্যতম খাটো করতেও নারাজ স্যামি, ‘আমার মনে হয় না ওরা উইকেট ছুড়ে দিয়েছে। আমরা নিজেদের কাজটা ঠিকঠাক করতে পেরেছি। বিশু দারুণ বোলিং করেছে। ভালো কিছু ক্যাচ নিয়েছি। এ জন্যই জিতেছি। জয়ের স্বাদটাই অন্য রকম। বাংলাদেশে ভালো কিছু করার আশা নিয়েই আমরা দেশ ছেড়েছিলাম। ওয়ানডে সিরিজ জয়ের পর টেস্ট সিরিজও জিতলাম, আমার মনে হয় আমরা লক্ষ্য পূরণ করতে পেরেছি।’
ক্যারিয়ারের প্রথম ৫ উইকেট নেওয়ার দিনটিতে অধিনায়কের উচ্ছ্বসিত প্রশংসা পেলেন বিশু। আইসিসির বর্ষসেরা উদীয়মান ক্রিকেটার প্রশংসার কিছুটা ফিরিয়েও দিলেন, ‘কালকের আগে সিরিজে খুব ভালো বোলিং করতে পারিনি। কিন্তু অধিনায়ক আমাকে সব সময় সাহস দিয়ে গেছেন, সতীর্থরা উৎসাহ দিয়েছে। এটা স্রেফ ছিল আসল লাইন-লেংথ খুঁজে পাওয়া আর গতিতে বৈচিত্র্য আনার ব্যাপার। কাল সেটা পেরেছি।’
৩ টেস্ট আর ৫ ওয়ানডের সিরিজ খেলতে এখান থেকেই সরাসরি ভারতে উড়ে যাবে ওয়েস্ট ইন্ডিজ। সেখানে অপেক্ষা করছে অনেক বড় চ্যালেঞ্জ। তবে এ জয়ের মুহূর্তটা উপভোগ করতে তো আর মানা নেই! ট্রফি নিয়ে প্রায় নাচতে নাচতে ড্রেসিংরুমের দিকে এগিয়ে গেলেন স্যামি।
﻿মাঠের মুখ
ইমরান নাজির
গেট দিয়ে ঢুকেই শুনলেন গ্যালারির গর্জন, ‘সাকিব, সাকিব...।’ তিনিও চিৎকার করলেন, ‘সাকিব...সাকিব।’ একটু পর সাকিবের আউটে থেমে গেল উল্লাস। লাঞ্চের আগে আগে মুশফিক আউট হতে পুরো গ্যালারিই থমথমে। ম্যাচের ভবিষ্যৎ তখন পরিষ্কার। তিনিও গ্যালারি থেকে বেরিয়ে দাঁড়িয়ে রইলেন একাডেমি মাঠের পাশের দেয়ালে ঠেস দিয়ে।
কাছে যেতেই উগরে দিলেন যত ক্ষোভ, ‘ভেবেছিলাম, বাংলাদেশ ড্র করলেও করে ফেলতে পারে। ধুর, আরেকটু দেখে খেললে কী হয়!’ হতাশ এই দর্শকের নাম ইমরান নাজির। ভিরমি খেতে হলো আরেকটা তথ্য জেনে, জিনস ও টি-শার্ট পরা, চুল স্পাইক করা তরুণটি পড়েন মাদ্রাসায়!
তাঁর নামটা মনে করিয়ে দেয় প্রতিভাকে পারফরম্যান্সে অনুবাদ করতে না-পারা এক পাকিস্তানি ওপেনারের কথা। এটা শুনে তিনি জানালেন আরও চমকপ্রদ তথ্য। মা-বাবা তাঁর নাম দিয়েছিলেন ইমরান হোসেন, কিন্তু ওই পাকিস্তানি ব্যাটসম্যানকে ভালোবেসে নিজেই নাম বদলে রেখেছেন ইমরান নাজির। বোর্ডের পরীক্ষায় এই নামেই রেজিস্ট্রেশন করেছেন, মা-বাবা বাধ্য হয়ে মেনে নিয়েছেন! মা-বাবার সঙ্গেই থাকেন শেওড়াপাড়ায়। বাবার আসবাবপত্রের ব্যবসা আছে, ভবিষ্যৎ নিয়ে তাই ভাবেন না, ‘বাবার ইচ্ছায় মাদ্রাসায় পড়ছি। পড়াশোনা শেষ হলে বাবার ব্যবসায় বসব। জীবন চলে যাবে...।’
﻿মুশফিকদের নিয়ে চন্দরপলের ক্লাস
এবার আর প্রতিপক্ষ নয়। ম্যাচ শেষে চন্দরপল মেলে ধরলেন তাঁর ১৩৫ টেস্ট খেলার অভিজ্ঞতার ভাঁড়ার

দেবেন্দ্র বিশুকে নিয়ে সংবাদ সম্মেলনে চলে গেছেন ড্যারেন স্যামি। কিন্তু মাঠের মাঝখানে শিবনারায়ণ চন্দরপলকে ঘিরে ওটা আবার কিসের ‘সংবাদ সম্মেলন’? খেলা শেষ। কোথায় ড্রেসিংরুমে গিয়ে আরাম করবেন তা না, মাঠের মাঝে হাত নেড়ে নেড়ে কী বোঝাচ্ছেন বাংলাদেশ দলের ক্রিকেটারদের?
উদ্যোগটা মুশফিকুর রহিমেরই ছিল। ওয়েস্ট ইন্ডিজ দলের লিয়াজোঁ অফিসার ফাহিম মুনতাসিরের মাধ্যমে অনুরোধ পাঠিয়েছিলেন, চন্দরপল যদি খেলা শেষে তাঁদের সঙ্গে একটু কথা বলেন। চন্দরপল না করেননি। খেলা শেষে বাংলাদেশের আট ক্রিকেটারকে মাঠে দাঁড়িয়েই দিলেন অনেক পরামর্শ।
মুশফিক নিজে জানতে চেয়েছিলেন, চন্দরপলের ব্যাটিংয়ের মূল মন্ত্রটা আসলে কী? উইকেটে ওয়েস্ট ইন্ডিজের এই ব্যাটসম্যান যেভাবে শুরু থেকেই জমে যান, কোনো বোলারের মনে এই বিশ্বাস জন্মানো কঠিন, তাঁকেও আউট করা সম্ভব। কীভাবে হওয়া যায় ও রকম ব্যাটসম্যান? নিজের কথা বলতে গিয়ে বাংলাদেশ ব্যাটসম্যানদের দুর্বলতাটাই চোখে আঙুল দিয়ে দেখিয়ে দিলেন চন্দরপল, ‘কখনোই মনে হয়নি আমরা তোমাদের আউট করছি। তোমরা নিজেরাই নিজেদের আউট করেছ। এটা যেন ভবিষ্যতে না হয়। উইকেটে গিয়ে আগে স্থির হতে হবে। সেট হয়ে যাওয়ার পরও সব বলেই মারতে হবে, ব্যাপারটা এমন নয়।’
চন্দরপলের কাছে শাহরিয়ার নাফীসেরও ছিল একই প্রশ্ন। সঙ্গে বাড়তি জানতে চেয়েছেন ফুটওয়ার্ক নিয়ে। ইনিংসের শুরুতে পা চলতে চায় না শাহরিয়ারের। তাতে সমস্যায় পড়তে হয় মাঝেমধ্যেই। কিন্তু চন্দরপলকে তো দেখেছেন, কোনো ফুটওয়ার্ক ছাড়াই রানের পর রান করে যেতে! কীভাবে সম্ভব? ‘ছোটবেলায় যখন খেলা শুরু করি, তখন থেকেই অনেক বাউন্সার সামলাতে হয়েছে। ওই সময় আমরা জায়গায় দাঁড়িয়েই খেলার চেষ্টা করতাম। সেই থেকে অভ্যাস হয়ে গেছে। অফ স্টাম্পটা কোথায় আছে জানলে আসলে ফুটওয়ার্ক কোনো সমস্যা নয়। আর কে কী বলল, সেটা নিয়ে ভাববে না। বল বুঝে নিজের খেলাটা খেলতে চেষ্টা করবে।’
নিজের খেলার প্রতি আত্মবিশ্বাস রাখার ব্যাপারে বিশেষভাবেই জোর দিয়েছেন চন্দরপল। তামিমের প্রশ্নটাও ছিল অনেকটা এ বিষয়েই, ‘আমি কীভাবে খেলব’ জাতীয়। বাংলাদেশ দলের এই বাঁহাতি ওপেনার মেরে খেলতে পছন্দ করেন। কিন্তু কোচরা অনেক সময় পরামর্শ দেন ভিন্ন পথ ধরতে। এ অবস্থায় করণীয় কী? চন্দরপলের পরামর্শ, ‘তুমি নিজে যা তাই...। মানুষের পরামর্শ নেবে, কিন্তু নিজে যেভাবে খেলতে স্বচ্ছন্দ বোধ করো, আমার মনে হয় সেভাবেই খেলা উচিত।’
তুলে মারা শটগুলোতেও বাংলাদেশের ব্যাটসম্যানদের দুর্বলতা খুঁজে পেয়েছেন চন্দরপল। যতটা সম্ভব নিচে নিচে খেলার পক্ষে চন্দরপল। তুলে মারলেও সেটি যেন অনেক ওপরে উঠে না যায়। তাতে ক্যাচের আশঙ্কা বাড়ে। বল বেশি ওপরে ওঠানোর চেয়ে বেশি দূরে নেওয়ার চিন্তাটাই থাকা উচিত বলে মনে করেন চন্দরপল।
তামিম-মুশফিকদের পাশে দাঁড়িয়ে ইমরুল কায়েস, রুবেল হোসেন, নাসির হোসেন, মোহাম্মদ সোহরাওয়ার্দী, ইলিয়াস সানিরাও মন্ত্রমুগ্ধের মতো শুনেছেন চন্দরপলের কথা। এখন সেসব কথা তাঁদের মনে থাকলেই হয়। বড় মাপের ক্রিকেটারদের ঘিরে বাংলাদেশি খেলোয়াড়দের এমন জটলা যে দেখা গেছে আগেও!

মেসি ভালদেসের রাত
দুরন্ত মেসির পায়ে এবার আরেকটি হ্যাটট্রিক
সবার সামনে লিওনেল মেসি, সবার পেছনে ভিক্টর ভালদেস। এই হলো বার্সেলোনার লাইনআপ। পরশু ‘শুরু’ আর ‘শেষ’ এই দুজনেরই হলো রেকর্ডের রাত। এ নিয়ে টানা আট ম্যাচ গোল না খেয়ে কাটিয়ে দিলেন ভালদেস। ৮৭৭ মিনিট গোল না খেয়ে নতুন ক্লাব রেকর্ড গড়লেন। এর আগে বার্সার হয়ে সর্বোচ্চ ৮২৪ মিনিট ধরে গোল না খাওয়ার রেকর্ডটি ছিল লিভারপুল গোলরক্ষক পেপে রেইনার বাবা মিগুয়েল রেইনার।
ওদিকে বার্সেলোনায় পেপ গার্দিওলার ২০০তম ম্যাচে মেসিও বার্সার জার্সি গায়ে পেয়ে গেলেন তাঁর ২০০তম গোল। টানা দ্বিতীয় হ্যাটট্রিকে কাতালান ক্লাবটির হয়ে মেসির গোলসংখ্যা গিয়ে পৌঁছাল ২০২। বার্সেলোনার ইতিহাসে ২০০ গোল পাওয়া মাত্র দ্বিতীয় ফুটবলার মেসি। কদিন আগে লাজলো কুবালাকে ছাপিয়ে বার্সার দ্বিতীয় সর্বোচ্চ গোলদাতা হয়ে যাওয়া মেসির সামনে রইলেন শুধু সিজার রদ্রিগেজ। যে গতিতে এগোচ্ছেন, তাতে মেসি হয়তো রদ্রিগেজের ২৩৫ গোলের রেকর্ড ভেঙে দেবেন এই মৌসুমেই! কিন্তু এ প্রশ্ন উঠতেই মেসি বিনয়ের সঙ্গে জানিয়ে দিলেন, ‘রেকর্ডের দিকে না তাকিয়ে আমি এভাবেই খেলে যেতে চাই, গোল করে জেতাতে চাই দলকে যাতে সবাই মিলে আরও বড় কিছু অর্জন করতে পারি।’
মেসি-ভালদেসের রাতে ভিক্টোরিয়া প্লজেনকে তাদের মাঠে ৪-০ গোলে উড়িয়ে দিয়ে দ্বিতীয় রাউন্ড নিশ্চিত করেছে বার্সা। এসি মিলানকে ১-১ গোলে আটকে দিলেও ইতালির ক্লাবটির পরের রাউন্ডে যাওয়া আটকাতে পারেনি বাতে বরিসভ। দুই ফেবারিট শেষ ষোলো নিশ্চিত করলেও অপেক্ষায় থাকতে হচ্ছে ইংল্যান্ডের দুই বড় দল চেলসি ও আর্সেনালকে। পরশু এই দুই দলই ড্র নিয়ে ছেড়েছে মাঠ।
তবে মেসি বা ভালদেসের পাশে পরশু রাতের আলোচনার কেন্দ্রে ভ্যালেন্সিয়ার হোনাসও। ম্যাচ শুরু হওয়ার মাত্র ১২ সেকেন্ডের মধ্যেই গোল করেছেন এই ব্রাজিলিয়ান ফরোয়ার্ড। চ্যাম্পিয়নস লিগের ইতিহাসে যেটি দ্বিতীয় দ্রুততম গোল। এর চেয়ে কম সময়ে গোল করেছিলেন বায়ার্ন মিউনিখের রয় ম্যাকাই, ২০০৭ সালে রিয়াল মাদ্রিদের বিপক্ষে। এই গোলে উজ্জীবিত ভ্যালেন্সিয়া ৩-১ গোলে বায়ার লেভারকুসেনকে হারিয়ে বাঁচিয়ে রেখেছে পরের রাউন্ডে যাওয়ার আশা।
ব্যক্তি হিসেবে আলোচনায় যেমন হোনাস, দল হিসেবে অ্যাপোয়েল নিকোসিয়া। পোর্তোকে ২-১ গোলে হারিয়ে সাইপ্রাসের ক্লাবটি ‘জি’ গ্রুপে পয়েন্ট টেবিলের শীর্ষস্থানটি আরও মজবুত করেছে। শেষ দুই ম্যাচের একটিতে জয় পেলেই দ্বিতীয় রাউন্ডে উঠে যাবে তারা।
হোনাস যেখানে ১২ সেকেন্ডেই গোল পেয়েছেন, মেসিকে কিন্তু প্রথম গোলটি পেতে অপেক্ষা করতে হয়েছে ২৪ মিনিট পর্যন্ত। মেসির পেনাল্টি শট নিয়ে কিছুদিন ধরে সমালোচনা হচ্ছিল বলেই কিনা ফুটবল-দেবতা তাঁকে দিয়ে টানা দ্বিতীয় ম্যাচে পেনাল্টি থেকে গোল করালেন। প্রথমার্ধের শেষ প্রান্তে দ্বিতীয় আর ম্যাচেরই শেষ প্রান্তে তৃতীয় গোলটি করে বার্সায় ১৪তম হ্যাটট্রিক পূর্ণ করেন মেসি। মাঝখানে বার্সার অন্য গোলটি করেছেন সেস ফ্যাব্রিগাস।
লিগে আগের ম্যাচে চেলসিকে ৫-৩ গোলে হারানো আর্সেনাল এদিন তাঁদের জয়ের আসল নায়ক রবিন ফন পার্সিকে ছাড়াই খেলতে নেমেছিল। পুরো ম্যাচে ফন পার্সির অনুপস্থিতি ভুগতে থাকা আর্সেনালকে তাদের মাঠে আটকে দিয়েছে মার্শেই। আর ডেভিড লুইজের পেনাল্টি মিসের ধাক্কা শেষ পর্যন্ত সামলে উঠতে না-পারা চেলসি পুঁচকে গেঙ্কের সঙ্গে করেছে ১-১ ড্র। ২৫ মিনিটে চেলসিকে এগিয়ে দেওয়া গোলটি করেন রামিরেস। ৩৯ মিনিটে ব্যবধান ২-০ করার সুযোগ পেয়েছিলেন লুইজ। সেই সুযোগ হাতছাড়া হওয়ায় গেঙ্ককে সমতায় ফেরান জেলে ভোসেন, ৬১ মিনিটে। এএফপি, রয়টার্স।
﻿

মন্ত্রী বললেন, সরে দাঁড়ান!

ঘটনা যেভাবে এগোচ্ছে, তাতে ঈদের পর হকি ফেডারেশনে নতুন কমিটি আসতে পারে। কাল হকি ফেডারেশন কর্মকর্তাদের ডেকে দ্রুত পদত্যাগ করতে বলে দিয়েছেন ক্রীড়া প্রতিমন্ত্রী আহাদ আলী সরকার।
হকি ফেডারেশনের সাধারণ সম্পাদক খন্দকার জামিলউদ্দিন তাঁর নিজের ব্যাপারে ‘নতুন করে পদত্যাগ করার কিছু নেই’ বললেন। জাতীয় ক্রীড়া পরিষদের মন্ত্রীর সঙ্গে দেড় ঘণ্টার সভা শেষে জামিলের কথা, ‘আমি তো অনেক আগেই পদত্যাগপত্র জমা দিয়েছি ফেডারেশন সভাপতির কাছে। সভাপতি সেটা গ্রহণ করে নিলেই হয়।’
পুরো কমিটির পদত্যাগে অবশ্য নিশ্চয়তা দিতে পারলেন না জামিল, ‘ঈদের পর ফেডারেশনের সভা হবে। সেখানেই কমিটি সিদ্ধান্ত নেবে।’
যেহেতু মন্ত্রীর আহ্বান, কাজেই পদত্যাগ না করে উপায় নেই হকির বর্তমান কমিটির। ক্রিকেটের লোক হয়েও হকিতে এসে মৃতপ্রায় খেলাটাকে জাগাতে চেয়েছিলেন। কিন্তু বিদায়টা ভালো হচ্ছে না। হকির জন্য টাকাপয়সা এনেও ‘প্রশাসনিক ব্যর্থতায়’ সরে যেতে হচ্ছে জামিলকে।
মন্ত্রীর সঙ্গে কালকের সভার পর তাঁর কণ্ঠটা যেন ধরে আসছিল, ‘সৎ উদ্দেশ্য নিয়ে এসেছিলাম। কিন্তু ক্লাবগুলোর অসহযোগিতা এবং আরও কিছু কারণে এ বছর লিগটা করতে পারলাম না।’ নতুন কমিটিতেও থাকার ইচ্ছা নেই জামিলের।
ঢাকা লিগ হচ্ছে না। নানা কারণে গত তিন বছরে লিগ হয়েছে মাত্র একটি। লিগের দাবিতে গত ২৪ অক্টোবর জাতীয় যুব হকির ফাইনাল চলাকালে মাঠে ঢুকে সেটি পণ্ড করে দেন। মন্ত্রী তখন মাঠে! খেলোয়াড়দের ডেকে পরশু কথা বলেছেন মন্ত্রী। খেলোয়াড়েরা মন্ত্রীর হস্তক্ষেপ চেয়েছেন।
জামিল জানাচ্ছেন, ‘এমনিতে মন্ত্রী মহোদয় আমাদের কাজের বিবরণ শুনে খুশি। আমরা তো অনেক কাজ করেছি। তবে মন্ত্রী মহোদয় খেলোয়াড়দের খেলা পণ্ড করাটা সমর্থন করতে পারেননি। কিন্তু একটা জায়গায় তিনি বলেছেন, হকিতে প্রশাসনিক ব্যর্থতার টানা তিনটি দুর্ঘটনা ঘটল মাঠে। এর দুটিতেই তিনি মাঠে ছিলেন। প্রশাসনিক ব্যর্থতা মেনে এখন আমাদের পদত্যাগ করতে বলেছেন।’
নতুন কমিটি তৈরির তোড়জোড় শুরু হয়েছে। কিন্তু হকিতে যেভাবে ‘ক্লাবতন্ত্র’ জেঁকে বসেছে, তাতে স্বপ্ন দেখতে কেউই আর সাহস পাচ্ছেন না!


অভিষেকে উজ্জ্বল ব্রাউনলি

তিন উইকেটে ২৭৫—প্রথম দিন শেষে রানের পাহাড় গড়ার ইঙ্গিতই দিয়েছিল নিউজিল্যান্ড। ইঙ্গিত মতো পুঁজি হয়তো হয়নি। তবে বুলাওয়ে টেস্টের প্রথম ইনিংসে ৪২৬ রানের বড় সংগ্রহই গড়েছে নিউজিল্যান্ড। ওয়েবসাইট।
আগের দিন ৭৬ রানে অপরাজিত থাকা অধিনায়ক রস টেলর কাল কোনো রান করার আগে দিনের প্রথম ওভারেই আউট। টেলরকে আউট করে প্রথম টেস্ট উইকেট পাওয়ার আনন্দে ভেসেছেন এনকুবে। পরে ওয়াটলিংয়ের সঙ্গে ৪৫ ও সাবেক অধিনায়ক ডেনিয়েল ভেট্টোরির সঙ্গে ৮১ রানের জুটি গড়ে দলকে ৪০০ পার করে দেন অভিষিক্ত ডিন ব্রাউনলি। নিজেও পেয়েছেন অভিষেকেই হাফ সেঞ্চুরির স্বাদ (৬৩)। ভেট্টোরি ৪০, ওয়াটলিং করেছেন ৩৯ রান। ৬২ টেস্টের ৯০ ইনিংসে ৩০তম বারের মতো শূন্য রানে আউট হয়েছেন নিউজিল্যান্ডের ‘নাম্বার ইলেভেন’ ক্রিস মার্টিন।
জবাবে দ্বিতীয় দিন শেষে ওপেনার টিনো মায়োয়োর উইকেটটি হারিয়ে স্বাগতিক জিম্বাবুয়ের সংগ্রহ ৮২ রান। ক্যারিয়ারের দ্বিতীয় হাফসেঞ্চুরি পূর্ণ করে সিবান্দা অপরাজিত ৫২ রানে, মাসাকাদজা ব্যাট করছেন ২২ রানে।
﻿

টেরির বিরুদ্ধে তদন্ত

জন টেরির বিপক্ষে তদন্ত শুরু করেছে ব্রিটিশ পুলিশ। চেলসি অধিনায়কের বিপক্ষে অভিযোগ গত ২৩ অক্টোবরের ম্যাচের সময় কুইন্স পার্ক রেঞ্জার্সের ডিফেন্ডার অ্যান্টন ফার্ডিনান্ডকে বর্ণবাদী গালি দিয়েছিলেন। টেরি অবশ্য অভিযোগ অস্বীকার করেছেন। তবে পুলিশ ঘটনার তদন্ত না করে ছাড়ছে না। অ্যান্টন হলেন ইংল্যান্ড অধিনায়ক রিও ফার্ডিনান্ডের ছোট ভাই। ওয়েবসাইট।
﻿

মুশফিকুরও স্বীকার করলেন, গলদটা গোড়ায়
আসল কথাটা বললেন মুশফিক

টেস্ট ক্রিকেটটা টেস্ট ক্রিকেটের মতো কেন খেলতে পারে না বাংলাদেশ? ঢাকা টেস্ট আবারও সামনে আনল এই প্রশ্ন। কিন্তু এটা এমন এক প্রশ্ন, যার উত্তর একটি মাত্র ব্যর্থতার ময়নাতদন্তে উঠে আসে না। বাংলাদেশের ঘরোয়া ক্রিকেটেই তো আজ পর্যন্ত দীর্ঘ পরিসরের ক্রিকেটের জন্য সংস্কারকাজ হয়নি। হাড় জিরজিরে প্রথম শ্রেণীর ক্রিকেটের দেশ টেস্ট খেলবে কী?
কাল ম্যাচ শেষের সংবাদ সম্মেলনে মুশফিকুর রহিম এসেছিলেন ঢাকা টেস্ট নিয়ে বলতে। এ-প্রসঙ্গ ও-প্রসঙ্গ হয়ে প্রশ্নোত্তর পর্ব শেষ পর্যন্ত গিয়ে ঠেকল আসল জায়গায়। প্রথম শ্রেণীর ক্রিকেটের দৈন্যই কি বাংলাদেশের এখনো টেস্ট দল হয়ে না ওঠার কারণ? সারা বছর হাতে গোনা কয়েকটা প্রথম শ্রেণীর ম্যাচ খেলে টেস্ট ক্রিকেটে কী দেবেন জাতীয় দলের খেলোয়াড়েরা! মুশফিকুরও স্বীকার করলেন, গলদটা গোড়ায়। ‘প্রথম শ্রেণীর ক্রিকেট খেলে আমরা যদি না জানি, কীভাবে এক শ, কীভাবে দেড় শ, কীভাবে দুই শ রান করতে হয়...। এই অভ্যাস না থাকলে সমস্যা তো হবেই’—বলছিলেন অধিনায়ক।
অভিষেকের ১১ বছর পরও টেস্ট ক্রিকেটে বাংলাদেশ নবীন। মুশফিক সেটারও বড় কারণ মনে করছেন প্রথম শ্রেণীর ক্রিকেটে অনভ্যস্ততাকে, ‘আমরা চার দিনের ম্যাচ খুব একটা খেলার সুযোগ পাই না। যাঁরা খেলেন, বড় রান করতে পারেন না। এটি নিয়ে অবশ্যই ভাবতে হবে। আমার ধারণা, এ কারণেই আমরা গত ১০ বছরে টেস্ট ক্রিকেটে সফল নই।’
লম্বা ম্যাচ খেলার অনভ্যস্ততা নিয়ে বড়জোর কখনো কখনো টেস্ট ড্র বা জয়ের সম্ভাবনা তৈরি করা যায়, বাস্তবে করা কঠিন। অভ্যাসটা ঘর থেকে নিয়ে না গেলে বড় দলের বিপক্ষে বড় ইনিংস খেলা কঠিন। মুশফিক তাই জোর দিলেন ম্যাচ টেম্পারামেন্টের ওপর, ‘আমাদের ম্যাচ টেম্পারামেন্টের অনেক ঘাটতি আছে। টেস্ট ড্র বা জিততে হলে বড় ইনিংস খেলতে হবে। লম্বা ইনিংস খেলার অভ্যাস করতে হবে। আমরা অনেক সময় বুঝতে পারি না কোন সময় কীভাবে খেলতে হবে। অনেক সময় স্লো খেলতে হয়, অনেক সময় দ্রুত।’
মুশফিকের আশা, ভবিষ্যতে এসব দুর্বলতা দূর হবে। কিন্তু অভ্যাসটা যদি এই ১০-১১ বছরে রপ্ত হয়ে যেত, ঢাকা টেস্টের অন্য রকম ফল দেখতে পারত দর্শকেরা। সেটা হয়নি পরিকল্পনা বাস্তবায়নের ব্যর্থতায়, ভালো শুরু করেও ব্যাটসম্যানদের অসময়ে ড্রেসিংরুমে ফিরে যাওয়ায়। পঞ্চম দিনে বাংলাদেশ দলের গেম প্ল্যান ছিল সেশন ধরে ধরে খেলা। কেউ একজন সেট হলে তার ওপর বড় ইনিংস খেলার দায়িত্ব ছিল। তামিম, সাকিব, মুশফিকরা তাতে ব্যর্থ। লাঞ্চের আগে সর্বোচ্চ ২ উইকেট হারানো, নতুন বল এলে ১০-১১ ওভার ব্যাট করে বড় লক্ষ্যের দিকে এগোনো—এসবও ছিল পরিকল্পনায়। হলো না কিছুই! তবে মুশফিকের দৃষ্টিতে টার্নিং পয়েন্ট হয়ে দাঁড়িয়েছিল সাকিবের অদ্ভুতুড়ে আউটটাই, ‘সাকিবের আউট অনেক বড় টার্নিং পয়েন্ট ছিল। ও আউট হওয়ার পর আমিও আউট হয়ে গেলে প্ল্যান অনুযায়ী কাজ করা কঠিন হয়ে পড়ে।’
শেরেবাংলা স্টেডিয়ামের উইকেট পঞ্চম দিনেও ছিল বিস্ময়। শেষ দিনেও ব্যাটসম্যানদের দিকেই বাড়িয়ে রেখেছিল বন্ধুর হাত! এমন উইকেটে বোলারদের সাফল্য পাওয়া কঠিন। তবে ব্যাটসম্যানরা নিজেরাই যদি আউট হতে চান, তাদের আর কষ্ট করার দরকার কী? খেলা শেষে বাংলাদেশ দলের ক্রিকেটারদের সঙ্গে আলোচনায় ওয়েস্ট ইন্ডিজ ব্যাটসম্যান শিবনারায়ণ চন্দরপলও চোখে আঙুল দিয়ে দেখিয়েছেন সমস্যাটা। চন্দরপলের সঙ্গে এখানে একমত মুশফিক। কার্ক এডওয়ার্ডস-ড্যারেন ব্রাভোদের ব্যাটিং কেবল হতাশাই বাড়াচ্ছে তাঁর, ‘সেট হয়ে গেলে বড় স্কোর করতেই হবে। যেটা ওরা করেছে। কার্ক এডওয়ার্ডস সেঞ্চুরি করেছে, ৮৬ করেছে। ব্রাভো ১৯৫ করেছে। টেস্ট জিততে বা ড্র করতে এ রকম বড় ইনিংস খেলা খুব জরুরি।’
দুর্বলতা বোলিংয়েও আছে। নতুন বলে বাংলাদেশ দলে কোনো রোচ বা এডওয়ার্ডস নেই। মিরপুরের উইকেট থেকে স্পিনাররাও পায়নি প্রত্যাশিত টার্ন। এসবের জন্য আফসোস করেও মুশফিক ব্যর্থতার দায় চাপালেন ব্যাটসম্যানদের ওপরই।
সাকিব-তামিম-ইমরুলদের সঙ্গে এই দায় মুশফিকের নিজেরও। তবে তাঁর দায় কেবল ব্যাটসম্যান হিসেবেই, নইলে অভিষেক সিরিজে অধিনায়ক মুশফিককে সফল না বলে উপায় নেই। টি-টোয়েন্টি ম্যাচ জিতেছেন, চট্টগ্রামে শেষ ওয়ানডে জিতেছেন ওয়েস্ট ইন্ডিজকে ৬১ রানে অলআউট করে। বৃষ্টিবিঘ্নিত প্রথম টেস্টেও তাঁর দলকে দিতে হবে ভালো খেলার কৃতিত্ব। আর যেভাবেই হোক ঢাকা টেস্টও তো পেরোল পঞ্চম দিনের লাঞ্চ!
অর্জনের খাতায় সাকিব-নাঈম-নাসির-সানির পারফরম্যান্সকেও যোগ করছেন অধিনায়ক। নিজের অবদান তো থাকছেই। সব মিলিয়ে অন্তত অধিনায়ক হিসেবে সিরিজটা উপভোগ্যই হয়েছে তাঁর জন্য। নতুন অধিনায়ক কৃতিত্ব দিচ্ছেন সাবেক অধিনায়ক এবং সহ-অধিনায়ককেও। ‘সত্যি বললে, রিয়াদ ভাই (মাহমুদউল্লাহ) অসুস্থ হওয়ার পর থেকে আমি মোটামুটি একা ছিলাম। তবে সাকিব-তামিম মাঠে ও মাঠের বাইরে আমাকে দারুণ সমর্থন দিয়েছে। অনেক সময় নিজেরাই এসে বলেছে, “এভাবে করে দেখতে পারিস, তাহলে হয়তো ভালো হবে।” আমি তাদের প্রতি সন্তুষ্ট। পুরো দল ও ম্যানেজমেন্টের প্রতিই আমি সন্তুষ্ট।’
আক্ষেপের কথা তো আগেই বলেছেন। প্রথম শ্রেণীর ক্রিকেটটা যদি এ দেশে সত্যিকার অর্থেই হতো প্রথম শ্রেণীর!
﻿
টুকরো টুকরো ছবি

তামিম আবার
বল দুটি বেশি খেললেন, রান করলেন ৩ কম। পার্থক্য থাকল আউটের ধরনেও। গত বছর ইংল্যান্ডের বিপক্ষে চট্টগ্রাম টেস্টের দ্বিতীয় দিন শেষে ৮১ রানে অপরাজিত ছিলেন তামিম ইকবাল। পরদিন দিনের তৃতীয় ওভারের চতুর্থ বলেই আউট হয়েছিলেন ৮৬ রানে। এবার দিন শুরু করলেন ৮২ রানে, দিনের তৃতীয় ওভারের শেষ বলে আউট ৮৩ রানে। সেবার বোল্ড হয়েছিলেন টিম ব্রেসনানের দুর্দান্ত এক ডেলিভারিতে। এবার উইকেট উপহার দিলেন দেবেন্দ্র বিশুকে।

সোবার্সের পাশে সাকিব
প্রথম ইনিংসে করেছিলেন ৭৩, কাল ৫৫। এই নিয়ে দুবার টেস্টের দুই ইনিংসেই ফিফটি করলেন সাকিব আল হাসান। এর আগে ক্যারিয়ারের একমাত্র সেঞ্চুরি পাওয়ার ম্যাচটিতে অপর ইনিংসে করেছিলেন ৮৭, গত বছর হ্যামিল্টনে নিউজিল্যান্ডের বিপক্ষে। প্রথম ইনিংসে ৫ উইকেটও পেয়েছেন সাকিব। একই টেস্টে ফিফটি ও ৫ উইকেট সাকিব ছাড়া বাংলাদেশের আর কারও নেই। দুই ফিফটির সঙ্গে ৫ উইকেট—স্বাভাবিকভাবেই বাংলাদেশে সাকিব প্রথম ও একমাত্র! টেস্ট ইতিহাসেই এই কীর্তি আছে আর মাত্র ১২ জনের—অব্রে ফকনার, ভিনু মানকড়, পলি উমড়িগড়, গ্যারি সোবার্স, রুসি সুর্তি, বেভ কংডন, মুশতাক মোহাম্মদ, ইয়ান বোথাম, ওয়াসিম আকরাম, কার্ল হুপার, জ্যাক ক্যালিস ও ড্যানিয়েল ভেট্টোরি।

মুশফিকের সেরা
চট্টগ্রামের জহুর আহমেদ চৌধুরী স্টেডিয়াম তাঁকে দুহাত ভরে দেয়। কিন্তু মিরপুর শেরেবাংলা স্টেডিয়ামে মুশফিকুর রহিমের পারফরম্যান্স আবার ছিল উল্টো। এই টেস্টের আগে ৫ টেস্টের ৯ ইনিংসে ফিফটি ছিল একটি (৬১)। এই টেস্টের প্রথম ইনিংসে তো ‘উপহার’ পেলেন ক্যারিয়ারের প্রথম ‘গোল্ডেন ডাক’। অবশেষে দ্বিতীয় ইনিংসে কিছুটা সফল হলেন, করলেন এই মাঠের ক্যারিয়ার সেরা ৬৯।

স্যামির ফিফটি
চট্টগ্রামে পেয়েছিলেন টেস্ট ক্যারিয়ারের প্রথম ফিফটি, কাল ড্যারেন স্যামি পেলেন আরেকটি ফিফটি। সাকিব আল হাসানের ‘উপহারে’ টেস্ট উইকেটের ফিফটি হয়েছে উইন্ডিজ অধিনায়কের। দলে জায়গা পাওয়ার যোগ্যতা আছে কি না, এই নিয়ে প্রশ্ন ওঠে নিয়মিতই। তবে ১৮ টেস্টে ৫০ উইকেট, চারবার ইনিংসে ৫ উইকেট, বোলিং গড় তিরিশের নিচে (২৯.২০)—বোলিং যতই নির্বিষ মনে হোক, স্যামির পরিসংখ্যান কিন্তু অতটা মন্দ নয়!

তিন যুগ পর
ক্যারিয়ারে প্রথম ৫ উইকেট পেলেন দেবেন্দ্র বিশু, প্রথম ইনিংসে পেয়েছিলেন তিনটি। দুই ইনিংস মিলিয়ে ১৫২ রানে ৮ উইকেট। ৩৬ বছর পর দেশের বাইরে ম্যাচে ৮ উইকেট পেলেন কোনো ক্যারিবিয়ান স্পিনার। সর্বশেষ পেয়েছিলেন ৩০০ উইকেট নেওয়া প্রথম স্পিনার ল্যান্স গিবস, ১৯৭৫ সালে মুম্বাইয়ে পেয়েছিলেন ১৪৩ রানে ৯ উইকেট।

২০১১-১২
২০১১ সাল দেখে ফেলেছে ইতিহাসের ২০১১ নম্বর টেস্ট। গত সপ্তাহের পাকিস্তান-শ্রীলঙ্কার দুবাই টেস্ট ছিল ২০১১ নম্বর টেস্ট। সাল তো মিলল, ঢাকা টেস্টকে মেলাতে পারেন মৌসুমের সঙ্গে। এই টেস্ট ছিল ইতিহাসের ২০১২ নম্বর টেস্ট, ২০১১-১২ ক্রিকেট মৌসুম দেখল ২০১২ নম্বর টেস্ট। কবে আবার এমন কিছু মিলবে কে জানে। আপনি অন্তত এক জীবনে দেখতে পারবেন না, নিশ্চিত থাকতে পারেন!
 আরিফুল ইসলাম
﻿
রেকর্ড কর্নার
আবার সাকিব

২০০৯ সালে ওয়েস্ট ইন্ডিজের মাটিতে ম্যান অব দ্য সিরিজ হয়েছিলেন সাকিব। হলেন এই সিরিজেও। এই প্রথম বাংলাদেশের কেউ দুবার টেস্টের সিরিজ-সেরা হলেন। একবার করে সিরিজ-সেরাই হয়েছেন আর মাত্র তিনজন—জাভেদ ওমর বেলিম, এনামুল হক জুনিয়র ও তামিম ইকবাল। বাংলাদেশের পক্ষে সর্বপ্রথম সিরিজ-সেরা হয়েছিলেন এনামুল হক জুনিয়র। ২০০৫ সালে জিম্বাবুয়ের বিপক্ষে ১৮ উইকেট নিয়ে সিরিজ জেতানোর পুরস্কার ছিল সেটা। এরপর ওই বছরই ইংল্যান্ডের বিপক্ষে ৩৮.৭৫ গড়ে ১৫৫ রান করে বাংলাদেশের সিরিজ-সেরা হয়েছিলেন জাভেদ ওমর। বাংলাদেশের পরের ইংল্যান্ড সফরে ২০১০ সালে ৬৭.০০ গড়ে ২৬৮ রান করে বাংলাদেশের পক্ষে ম্যান অব দ্য ম্যাচ হন তামিম ইকবাল।
﻿
সাকিবের ওই আউট নিয়ে...

‘ওটা কী শট খেললেন?’ প্রশ্ন শুনে চেহারায় এমন একটা ভাব আনলেন, যেন উত্তরটা সাকিব আল হাসানের নিজেরও জানা নেই। মুখে শুধু বললেন, ‘মুশফিক ভাই বলবেন এসব নিয়ে...।’ পরে সংবাদ সম্মেলনে সাকিবের অদ্ভুতুড়ে শট খেলে আউট হওয়া নিয়ে প্রশ্নের মুখে পড়েছেন বাংলাদেশ অধিনায়ক মুশফিকুর রহিম। এ নিয়ে কথা বলেছেন ওয়েস্ট ইন্ডিজের অধিনায়ক ড্যারেন স্যামিও। প্রশ্নোত্তর পর্বের ওই অংশগুলো আলাদা করে তুলে ধরা হলো এখানে—
 অপর প্রান্তে দাঁড়িয়ে সাকিবকে ওভাবে আউট হতে দেখাটা আপনার জন্য কতটা হতাশার ছিল?
মুশফিক: আজকের (গতকাল) দিনের মূল টার্নিং পয়েন্ট সাকিবের আউট। ও (সাকিব) যে খুব বাজে শট খেলেছে, সেটি ও নিজেও জানে।
 সাকিব যেভাবে আউট হয়েছেন, টেস্ট ক্রিকেটে এ রকম শট আপনি আগে দেখেছেন?
মুশফিক: টেস্ট ক্রিকেটে এমন শট হয়তো দেখিনি। তবে ওয়ানডেতে অনেক ধরনের শটই দেখেছি। ব্যাটিং কিন্তু বোলিংয়ের মতো না যে, আপনি এক স্পেলে খারাপ করলেন দ্বিতীয় বা তৃতীয় স্পেলে ফিরে ভালো করার সুযোগ পেলেন। ব্যাটিং এক বলের খেলা। একটা মিস জাজমেন্ট বা একটা বাজে শট খেললেই আপনি আউট। আজকের দিনে বোধ হয় সাকিবের আউটটাই ছিল টার্নিং পয়েন্ট। ও নিজেও সেটা জানে। আশা করি, ভবিষ্যতে এটি আর করবে না।
 টেস্ট ক্রিকেটে সাকিবের এমন ইম্প্রোভাইজ করে খেলার দরকার ছিল কি?
মুশফিক: না তো অবশ্যই...। যেটা বললাম, ও খুবই পরিণত একজন খেলোয়াড়। ওর কাছ থেকে এমন একটা শট আসা আসলেই বোকামি। আমার মনে হয়, চা-বিরতির পর যদি ও থাকত বা আমি থাকতাম, তাহলে ও ওর স্বাভাবিক শট খেলতে পারত। আপনার সঙ্গে আমি একমত, যেহেতু আমরা ব্যাকফুটে সে ক্ষেত্রে আমাদের আরও সতর্ক হয়ে খেলা উচিত ছিল। ও সেটি পারেনি, আশা করি, ভবিষ্যতে এমন হবে না।
এবার ড্যারেন স্যামি—
 সাকিবের আউটটি নিয়ে কী বলবেন?
ড্যারেন স্যামি: সাকিবের আউটটা ছিল খুব গুরুত্বপূর্ণ। তার সঙ্গে তাদের অধিনায়কের ভালো একটা জুটি হচ্ছিল। বলতে পারব না উইকেটটা যে বিলিয়েই দিয়ে এল কিনা (হাসি)। তবে আমাদের জন্য এতে ভালোই হয়েছে। বিশু বলছে যে বলটাও নাকি ভালো ছিল (হাসি)।
 সাকিব যে শট খেলে আউট হলেন ওটা আসলে কী শট ছিল? এ রকম শট কি আগে দেখেছেন?
স্যামি: হ্যাঁ, আমার বলের বিপক্ষেই এ রকম শট কয়েকবার দেখেছি। মনে আছে ২০০৯-এ সেন্ট ভিনসেন্টে ওরা (বাংলাদেশ) প্রথম টেস্ট জিতল, বেশ কয়েকবার এভাবে খেলতে চেয়েছিল সে। তবে আজ তার ভাগ্য ভালো ছিল না। আমার জন্য অবশ্য ব্যাপারটা আনন্দের।
﻿

শেষ ম্যাচেও হারল বাংলাদেশ

তুলনামূলক ভালো খেলেও ভাগ্যবিড়ম্বনার শিকার বাংলাদেশ। তাই ঘটনাবহুল ম্যাচে স্বাগতিকদের বিপক্ষে ওমানের ১-০ জয়। ওমানের জন্য যেটি এক বড় প্রাপ্তি।
দুটি পেনাল্টি হলো বাংলাদেশের বিপক্ষে। দ্বিতীয়টি বাংলাদেশের গোলরক্ষক রাসেল ঠেকিয়ে দিয়েছেন। ১৮ মিনিটে প্রথম পেনাল্টিতে গোল করেন আল হাবসি। তার পরও বাংলাদেশ হয়তো ফিরতে পারত ম্যাচে, কিন্তু ৫১ মিনিটে মাসুদ রানা লাল কার্ড দেখায় শেষ হয়ে যায় সেই আশা। তবে ১০ জনের দল হয়েও হারার আগেই ম্যাচ হারেনি লাল-সবুজের দল।
ওমানেরও একজন লাল কার্ড দেখেছেন। ম্যাচে হলুদ কার্ড মোট ৭টি। মানে বঙ্গবন্ধু স্টেডিয়াম কার্ডময় এক ম্যাচ দেখল কাল সন্ধ্যায়! একই ফাউলে যেখানে ওমানকে সুবিধা দিয়েছেন রেফারি, বাংলাদেশকে দিয়েছেন গুরু দণ্ড। তবে এসব ছাপিয়ে গেল বাংলাদেশ কোচ নিকোলা ইলিয়েভস্কির বহিষ্কার। বাংলাদেশের বিপক্ষে দেওয়া একটা ফাউলের প্রতিবাদ করায় জর্ডানের রেফারি তাঁকে টেন্ট থেকে বহিষ্কার করেন (৪৯ মিনিট)। রেফারির সামগ্রিক খেলা পরিচালনা ছিল খুবই দুর্বল। ম্যাচটা তাই শুরু থেকে শেষ পর্যন্ত উত্তেজনা ছড়িয়েছে।
এর মধ্যেই একটা গোলের জন্য মরিয়া হয়ে খেলেছে বাংলাদেশ। কিন্তু লক্ষ্যভেদে এত লক্ষ্যহীন ছিল দল যে, গোলের আশা করতে হতো আশার বিপরীতে। ঠিক গোলের সামনে গিয়েই এলোমেলো হয়ে পড়েছেন অনীক, সিফাত, মালেকরা।
তারই ফল পরাজয় দিয়েই বাংলাদেশের এএফসি অনূর্ধ্ব-১৯ ফুটবল শেষ হওয়া। মালদ্বীপকে ৩-০ গোলে হারিয়ে শুরু। ইরাক ও সৌদি আরবের কাছে হার ছিল বিশাল—৬-০ ও ৪-০। যেহেতু ওমান সৌদি আরবের কাছে ৪-০ ও ইরাকের কাছে ৪-১ গোলে হেরেছিল, তাই ধরে নেওয়া হয়েছিল, বাংলাদেশের পক্ষে ওমানকে হারানো অসম্ভব নয়। ইলিয়েভস্কি বলেছিলেন, ‘জয় দিয়ে শেষ করতে চাই।’
সেই জয়টা এল না। ম্যাচের পর ইলিয়েভস্কির মুখে আক্ষেপ, ‘মাত্র দুই মাসের অনুশীলনে এবং অনুশীলন ম্যাচ না খেলে বেশি কিছু আশা করা কঠিন।’ ক্ষোভ প্রকাশ করলেন রেফারিং নিয়ে, ‘রেফারি ছিল আমাদের বড় প্রতিপক্ষ।’
এর আগে সৌদি আরবকে ৩-২ গোলে হারিয়েছে ইরাক। চার ম্যাচেই জয় নিয়ে ইরাক গেল চূড়ান্ত পর্বে, সঙ্গে সৌদি আরবও।
﻿
বিচিত্রিতা
তবুও চ্যাম্পিয়ন

১৯৯৮ সালে সুইডিশ লিগের ১৪টি দলের মধ্যে সবচেয়ে কম গোল (২৬ ম্যাচে ২৫টি) করেছিল এআইকে। তার পরও তারাই হয়েছিল লিগ চ্যাম্পিয়ন!
﻿

ঢাকা মেট্রোর তৃতীয় জয়

তিন ম্যাচে তিন জয়। জাতীয় লিগে ফিরে এসে সাফল্যের স্রোতেই ভাসছে ঢাকা মেট্রো। কাল সিলেটে বরিশালকে ২৭৩ রানে হারিয়েছে তারা। এই ম্যাচের পূর্ণ পয়েন্টসহ (১৬) মোট ৪১.৪৬ পয়েন্ট নিয়ে এককভাবে লিগের শীর্ষে উঠে গেল দলটি। প্রথম দুই রাউন্ড শেষে শীর্ষে থাকা চট্টগ্রাম কাল হেরে গেছে রাজশাহীর কাছে।
কাল সিলেটে ২ উইকেটে ৭০ রান নিয়ে দিন শুরু করা বরিশাল শেষ পর্যন্ত করেছে ২৭৮। খেলেছে আরও ৬৯.১ ওভার। মূল কৃতিত্ব ব্যাটসম্যান নুরুজ্জামানের। ৫১৬ রানের বোঝা মাথায় নিয়ে ব্যাট করা বরিশাল ১১০ রানে হারিয়ে ফেলে ৫ উইকেট। তখনই ক্রিজে নামা নুরুজ্জামান শেষ পর্যন্ত অপরাজিত থাকেন ৮৮ রানে।
চট্টগ্রামে স্বাগতিকেরা দ্বিতীয় ইনিংসে করতে পারে মাত্র ১৫৫ রান। জয়ের জন্য ৮১ রানের লক্ষ্যে ছুটে ২ উইকেট হারায় রাজশাহী। ওপেনার মিজানুর রহমান অপরাজিত থাকেন ৫২ রানে। এর আগে ৪ উইকেটে ১৩ রান নিয়ে খেলতে নেমে চট্টগ্রাম ২২ রানেই হারায় পঞ্চম উইকেট। এরপর ফয়সাল হোসেনের (৭১) ব্যাটিংয়েই ১৫৫ রান করে চট্টগ্রাম। ডাবল সেঞ্চুরি করা ফরহাদ হোসেনই হয়েছেন ম্যাচসেরা।
﻿
তিনে উঠে এলেন সাকিব

মাত্র কদিন আগেই ওয়ানডের অলরাউন্ডার র‌্যাঙ্কিংয়ের এক নম্বর জায়গাটা ফিরে পেয়েছেন। কাল টেস্ট অলরাউন্ডার তালিকার তিনে উঠে এলেন সাকিব আল হাসান। ওয়েস্ট ইন্ডিজের বিপক্ষে অলরাউন্ড পারফরম্যান্সই বাংলাদেশের সাবেক অধিনায়ককে ক্যারিয়ার-সেরা অবস্থানে নিয়ে এসেছে। এ তালিকায় সবার ওপরে জ্যাক ক্যালিস। দুইয়ে স্টুয়ার্ট ব্রড। তবে ব্রডের চেয়ে সাকিব (৩৭৫) পিছিয়ে আছেন মাত্র এক রেটিং পয়েন্টে। ওয়েবসাইট।
﻿

সাফের কঠিন গ্রুপে বাংলাদেশ

সপ্তম সাফ ফুটবলের ড্র হলো কাল দিল্লিতে। গতবারের চ্যাম্পিয়ন ও রানার্সআপ ভারত-মালদ্বীপ এক পটে, দুই সেমিফাইনালিস্ট বাংলাদেশ-শ্রীলঙ্কাকে অন্য পটে রাখা হয়েছিল। ড্রয়ে ‘খ’ গ্রুপে বাংলাদেশের সঙ্গী মালদ্বীপ, পাকিস্তান ও নেপাল। ‘ক’ গ্রুপে বাকি চারটি দল—ভারত, শ্রীলঙ্কা, আফগানিস্তান ও ভুটান। তুলনামূলকভাবে একটু কঠিন গ্রুপেই পড়েছে বাংলাদেশ।
এর আগে জানানো হয়েছিল, দিল্লিতে সাফ ফুটবল হবে ১-১৫ ডিসেম্বর। সময়সূচিতে একটু পরিবর্তন এসেছে। সাফ হবে ২-১১ ডিসেম্বর। বাংলাদেশের তিনটি গ্রুপ যথাক্রমে ২, ৪ ও ৬ ডিসেম্বর। প্রতিপক্ষ পাকিস্তান, নেপাল ও মালদ্বীপ। ৯ ডিসেম্বর দুটি সেমিফাইনাল।
বাংলাদেশ দলের প্রস্তুতি আজকালের মধ্যে শুরু হয়ে যাচ্ছে। ক্যাম্পে ডাক পেতে পারেন স্ট্রাইকার জাহিদ হাসান এমিলি। শৃঙ্খলা ভঙ্গের জন্য শাস্তি পাওয়া এমিলি, মিঠুন চৌধুরী ও জাহিদ হোসেনকে দলে না নেওয়ার ঘোষণা দিয়েছিলেন কোচ নিকোলা ইলিয়েভস্কি। নিজের অবস্থান থেকে সরে এসে এমিলিকে ক্যাম্পে ডাকছেন তিনি। পরশু এমিলিকে ডেকে তাঁর ফিটনেসের খোঁজখবরও নিয়েছেন কোচ।
﻿

মুশফিকের জন্য শুভকামনা

ছবিটিকে প্রতীকী অর্থেও নিতে পারেন। সমর্থকদের প্রত্যাশার চাপ এভাবেই টেনে নিয়ে যেতে হবে মুশফিকুর রহিমকে

ছবি শামসুল হক

এ মুহূর্তে বাংলাদেশের সবচেয়ে গুরুত্বপূর্ণ মানুষটির নাম মুশফিকুর রহিম। কারণ বাংলাদেশ জাতীয় ক্রিকেট দলের নবনিযুক্ত অধিনায়ক আমাদের ক্রিকেট-ভাবনায় একটি সবল ইতিবাচকতার মাত্রা যোগ করে দিয়েছেন নেতৃত্বের সর্বগুণ দৃশ্যমান করে তোলার ঝলকের প্রসন্নতায়।
সফরকারী ওয়েস্ট ইন্ডিজের সঙ্গে সিরিজ হারা একদিবসী সিরিজের শেষ ম্যাচে প্রতিপক্ষকে ৬১ রানে গুঁড়িয়ে দিয়ে বিশাল জয় এনে দিয়ে নয়, অথবা প্রথম টেস্টের অমীমাংসিত ফলাফলের শরীরে পরিষ্কার প্রাধান্য বিস্তার করার জন্যও নয়, লক্ষ্য অর্জনের প্রত্যয়ী চেতনায় নেতৃত্বের মমতাময় প্রভাব বিস্তার করে তিনি বুঝিয়ে দিয়েছেন আমাদের দল একটি সুসংহত এককের পরিণতির দিকে অগ্রসর হচ্ছে তাঁর হাত ধরে। চট্টগ্রামে দলের সম্মিলিত শারীরিক ভাষ্য, ব্যক্তি খেলোয়াড়দের আত্মপ্রয়োগের তাগিদ, প্রতিপক্ষের ওপর খেলার ধারায় আরোপিত বিচলতা ইঙ্গিত দিচ্ছে দলীয় সামর্থ্য বৃদ্ধির প্রবণতাটা দ্রুত অগ্রসরমাণ। দু-দুটি দিন বৃষ্টির কবলে পড়ে হাওয়ায় হারিয়ে যাওয়ায় আমাদের যে হা-হুতাশ তা তো ওই মুহূর্তের প্রত্যাশার চেয়ে বড় হয়ে ওঠারই ফসল। চট্টগ্রামের উইকেট এবং অকুস্থলের পয়া-অপয়াজনিত অবান্তর সংস্কারের কথা বলবেন কেউ কেউ। কিন্তু বাড়ির আঙিনার সুবিধা নেওয়ার জন্যও সামর্থ্যের প্রয়োজন আছে, সে কথাটা মানবেন সবাই। চট্টগ্রামে যে সুবিধাটা আমার আলোচনায় মূল্যায়িত, প্রবলতর প্রতিপক্ষের বিরুদ্ধে সে সামর্থ্য প্রয়োগ করে সফল হয়েছি।
গতকাল শুরু হওয়া মিরপুরের উইকেট যদি চট্টলার ধাঁচের হয়, তবে আগামী তিন দিন চট্টগ্রামের ধারায় এগিয়ে যেতে অসুবিধা হওয়ার কথা নয়। আর যদি ঢাকার উইকেট আমাদের বাড়তি সুবিধা না-ও দেয়, তবুও লড়াকু চেহারায় আমাদের জয়বুভুক্ষুভাবে এবং ভাবনায় চিড় ধরবে না সামান্য।
মুশফিকের নেতৃত্বের আদল ভরসা দিচ্ছে আমরা প্রবলতর হয়ে ওঠার পথে নেমে পড়েছি। অবশ্য বর্তমান আলোচনায় ফলাফল বাহ্য। ফলাফলের উপস্থিত প্রমাণ দিয়ে মুশফিকের লিডারশিপের গুণকীর্তন আমার উদ্দেশ্যও নয়। অধিনায়ক হিসেবে জাতীয় দলে মুশফিককে প্রথম সিরিজ সামলাতে দেখে যা অনুভূতি হয়েছে, তাই বলতে চাচ্ছি। মনে হচ্ছে আমাদের যা যা ছিল সবই আছে, অথচ এর মাঝে যে সুপ্ত শক্তি সেটা এত দিন পূর্ণ মাত্রায় আমরা বের করে আনতে পারিনি। কোথায় যেন সংযোগের তারগুলো একটু ঢিলেঢালা ছিল। সেগুলো যথাযথ টানটান করার দায় নিয়ে মুশফিক এসেছেন। সুচারুভাবে দায়মোচনের শক্তিশালী আভাস দিচ্ছেন। আমরা বুঝতে পারছি ওকে দিয়ে আমাদের হবেই হবে। টসরত অবস্থায় স্যামির পাশে মুশফিককে যতই বহরে খাটো দেখাক না কেন অধিনায়কত্বের পালা শেষে তিনি যে এক বিশাল ভাবমূর্তি নিয়ে মাঠ ছাড়বেন সে কথা আগেভাগেই বলে রাখছি। আমরা দেখতে পারছি দলীয় মানসে উজ্জ্বলতর দিনের আবাহন। প্রতিষ্ঠার সংগ্রাম থেকে আমরা প্রাধান্য বিস্তারে আগ্রহী হয়ে উঠছি। এ পর্যায়ে অধিনায়কত্ব অত্যন্ত গুরুত্বপূর্ণ। অগ্রগামী দলগুলো একেক সময় যুগান্তকারী অধিনায়কদের হাত ধরেই এ পর্যায়ে পৌঁছেছে। বাংলাদেশকে বিশ্বমঞ্চে এগিয়ে নিতে মুশফিকের বাড়ানো হাত দেখতে পাচ্ছি। এ হাত সচল, সাফল্যে সক্ষম। আমরা অপেক্ষমাণ ছিলাম এ হাতের জন্য। মুশফিকুর রহিম গতকাল থেকে মিরপুরে মধ্যমাঠে কর্মে নিবিষ্ট অত্যন্ত গুরুত্বপূর্ণ ভূমিকায়। তাঁর এ ভূমিকা আলোকিত পথে চলমান থাকুক বহুদিন ধরে, ক্রিকেটাসক্ত বাংলাদেশ এটাই কামনা করে।
সব অধিনায়ক সম্পর্কে একটি বহুল চর্চিত অভিধা হচ্ছে সামনে থেকে নেতৃত্ব দেওয়া। ব্যাপারটা কী? শুধুই নিজের পারদর্শিতা বা ব্যক্তিগত নৈপুণ্য উদাহরণ হিসেবে তুলে ধরা বা চলমান রাখা। এই অতিসাধারণ পূর্বশর্তটা তাঁর মধ্যে যে অতিসাবলীলভাবে উপস্থিত তার প্রমাণ আমরা ইতিমধ্যেই পেয়েছি। এ ক্ষেত্রে তাঁর অতিসচেতনতার কোনো প্রয়োজন দেখি না। লক্ষ্যে স্থির থাকা, বিপাকে বেসামাল না হওয়া এবং সময়কে ঘুরিয়ে নিজের অনুকূলে ফেরানোর প্রচেষ্টা প্রত্যেক দলীয় সদস্যের মধ্যে সংক্রমিত করা, এই সামনে থেকে নেতৃত্বের গুণাগুণের অন্তর্ভুক্ত। মুশফিকের অধিনায়োকিত চালচিত্রের মাঝে এসব বিষয় প্রস্ফুটিতভাবে বিরাজমান। প্রত্যেক দলীয় সদস্য যে দলীয় শক্তির বিশেষ উপকরণ এবং দল যে প্রত্যেকের পারফরম্যান্সের প্রয়োজনীয় পরিপূরক, সেই আবহ মুশফিক নির্মাণ করে ফেলেছেন প্রায়। দলীয় সাফল্য এই পরিবেশের ওপর বহুলাংশে নির্ভর করে। নিকট ভবিষ্যতের ফলাফল মুশফিকের ম্যান-ম্যানেজমেন্টের দক্ষতাকে বেশি বেশি করে দৃশ্যমান করবে।
আমরা লক্ষ করেছি, বর্তমান সিরিজের প্রথমাবধি সহ-অধিনায়ক মাহমুদউল্লাহ দুর্ভাগ্যজনকভাবে অনুপস্থিত। কিন্তু এ অনুপস্থিতির কোনো নেতিবাচক প্রভাব দলের ওপর পড়েনি। সহ-অধিনায়কের দায়িত্ব যেন ভাগ করে নিয়েছেন বাকি সবাই। প্রত্যেকের সঙ্গে অধিনায়কের আন্তরিক আত্মিক সংযোগ এ সহযোগিতা আদায় করে নিয়েছে।
মনে হচ্ছে, প্রত্যেকে অনুভব করছেন, সর্বাবস্থায় অধিনায়ক সঙ্গে আছেন। সাকিব-তামিম সদ্য পদ হারিয়েছেন দলীয় প্রধানের। দলের সবচেয়ে গুরুত্বপূর্ণ দুই ক্রিকেটার, নানা মানসিক বৈকল্যের আশঙ্কায় সারা দেশ। কিন্তু খেলোয়াড়ি মনোভাবের চরম পরাকাষ্ঠা দেখিয়েছেন দুই তারকা। ওরা যেন অধিকতর নিষ্ঠায় দলের সঙ্গে সংযুক্ত। মুশফিক পাচ্ছেন ওদের সেরা সহযোগ। দলের নব-অভিষিক্ত ক্রিকেটারদের সেরা সামর্থ্য নিংড়ে আনার পেছনে অধিনায়কের কার্যকর প্রণোদনা আমরা প্রত্যক্ষ করেছি। খেলার চলমান ধারায় তাঁর পরিকল্পনা, প্রতি পরিকল্পনা, বোলারদের ব্যবহার, ফিল্ড সেটিং আক্রমণ ও আত্মরক্ষার সময় বিভাজন, প্রশিক্ষকের সঙ্গে সমঝোতা সবকিছুতেই এক চিন্তাশীল কুশলী অধিনায়ককে আমরা যেন বিকশিত হতে দেখতে পারছি। তিনি আমাদের লক্ষ্য, আমাদের প্রত্যাশা বড় করে দিচ্ছেন, ইমরুল কায়েসকে ফর্মে ফিরিয়ে মুশফিক আমাদের নগদ কিছু আনন্দ উপহার দেবেন আশা করছি।
মুশফিকের জন্য অন্তহীন শুভকামনা রইল।


টেকনোক্র্যাট ক্রীড়ামন্ত্রী চাই

বাংলাদেশে ৩৫টিরও বেশি ফেডারেশন, অ্যাসোসিয়েশনও আছে ৫-৬টি। বিভিন্ন খেলার নীতিনির্ধারণ আর পরিচালনা এদের মাধ্যমেই হয়ে থাকে। স্বাধীনতার প্রথম দিকে এত ফেডারেশন আর অ্যাসোসিয়েশন ছিল না, যুদ্ধ শেষে মাত্র স্বাধীন হওয়া একটি দেশের ক্রীড়া কর্মকাণ্ডের সর্বস্তরে ক্রীড়াবিদেরাই ছিলেন চালিকাশক্তি।
১৯৭১ থেকে ২০১১—এই ৪০ বছরে নতুন নতুন যেসব খেলার ফেডারেশন সৃষ্টি হয়েছে, তার অনেক খেলার চর্চাও এ দেশে নেই। ইন্টারনেটের মাধ্যমে বা বিভিন্ন যোগাযোগের মাধ্যমে এই ফেডারেশনগুলো জন্মেছে। এ ধরনের ফেডারেশনের ওজনধারী কর্মকর্তারাও এখন ক্রীড়াঙ্গনের শক্তিশালী ব্যক্তিত্ব। এঁদের অনেকেই জীবনে কোনো খেলা খেলেননি, ক্রীড়াঙ্গন সম্বন্ধে ন্যূনতম জ্ঞান আগেও ছিল না, এখনো নেই। কিন্তু ক্রীড়ারাজ্যের শাসন এখন তাঁদের হাতেই। আমাদের ক্রীড়ারাজ্যের শেষ কথা ক্রীড়া মন্ত্রণালয়। এর দায়িত্বে ক্রীড়া প্রতিমন্ত্রী। ইনি পরম্পরায় অখেলোয়াড় হওয়ায় এবং কে ক্রীড়াঙ্গন দাপিয়ে বেড়ানো খেলোয়াড় ছিলেন, আর কে খেলোয়াড়ই নন, তা জানা না থাকায় এ মুহূর্তে ক্রীড়াঙ্গন বলা যায় অখেলোয়াড়দেরই দখলে।
মর্যাদার দৃষ্টিকোণ থেকে মন্ত্রীদের কাছে ক্রীড়া মন্ত্রণালয়ের অবস্থান অনেক পেছনে। ফলে আমরা দেখেছি ডাকসাইটে কোনো খেলোয়াড় মেজর হাফিজ মন্ত্রী হলেও ক্রীড়া মন্ত্রণালয়ের দায়িত্ব নেননি। অথচ এমন সাবেক খেলোয়াড়েরা ক্রীড়ামন্ত্রী হলেই ক্রীড়াঙ্গনের প্রভূত উন্নতি হওয়ার সম্ভাবনা ছিল।
বাংলাদেশের ক্রীড়াঙ্গন এখন রোগে জর্জরিত। একটি উদাহরণ দিই—বিকেএসপির মহাপরিচালক অসুস্থ থাকায় একজন ডেপুটি সেক্রেটারি ক্রীড়া মন্ত্রণালয় থেকে বিকেএসপিতে মহাপরিচালকের অনুপস্থিতিতে তাঁর দায়িত্ব পালন করতে গিয়েছিলেন। মন্ত্রণালয়ে বহু বছর থাকার পরও তিনি এই প্রথম বিকেএসপিতে গেলেন। অথচ যদি তাঁর পাসপোর্ট চেক করা হয় তাহলে দেখা যাবে, পৃথিবীর বিভিন্ন দেশে ক্রীড়া সেমিনার, কোচ সংগ্রহ, ক্রীড়া সরঞ্জাম বা ক্রীড়া পরিকাঠামো—এসব কারণে তাঁর পাসপোর্টটি বিদেশি ইমিগ্রেশন ‘সিলে’ ভরপুর। আর তাঁদের যখন চাকরি শেষ হয়, তখন আর এক দিনের জন্যও ক্রীড়াঙ্গনে আসেন না। এই ডেপুটি সেক্রেটারি সাহেব তো ক্রীড়া মন্ত্রণালয়ে থেকেও বিকেএসপিতে পদধূলি দেননি। এঁরা ক্রীড়াঙ্গনের মানুষ নন, আসেন ক্রীড়াঙ্গন থেকে ‘ক্রিম’টা খেতে। জাতীয় ক্রীড়া পরিষদ সরাসরি ক্রীড়াঙ্গনকে শাসন করে থাকে। এই পরিষদেও একজন ক্রীড়াবিদ নেই। যাঁরা আছেন, বিভিন্ন ক্রীড়া উপলক্ষে বিদেশ ভ্রমণ শেষে সব ক্রীড়াজ্ঞান পকেটে ভরে উধাও হয়ে যান। তাহলে আমাদের লাভ কী হচ্ছে?
স্বাধীনতার ৪০ বছর পরও আজ পর্যন্ত দেশে একটি মানসম্মত ক্রীড়া সরঞ্জাম তৈরির শিল্প-কারখানা হয়নি। দেশের বহু বড় বড় শিল্পপতি আছেন, যাঁদের কেউ কখনো ক্রীড়া সরঞ্জাম প্রস্তুত করার কারখানা গড়ার তাগিদ দেননি। আমাদের কাঁচামালের অভাব নেই, বল তৈরিতে যে চামড়ার প্রয়োজন প্রতি কোরবানিতে তার সরবরাহ নিশ্চিত। মাত্র চার ঘণ্টার দূরত্বে ভুটান, সেখান থেকে পাইনগাছ এনে তৈরি করা যায় ক্রীড়াসামগ্রীও। দেশ ভরে গেছে পোলট্রি ফার্মে। ব্যাডমিন্টনের শাটল তৈরিতে এই পালকও ব্যবহার সম্ভব। কিন্তু এসব নিয়ে ভাববে কে? ক্রীড়া মন্ত্রণালয় আর ফেডারেশনগুলো এখন অখেলোয়াড়দের দখলে। এসব নিয়ে না ভেবে এঁরা ইন্টারনেটে খুঁজে বেড়ান আন্তর্জাতিক ক্রীড়া অনুষ্ঠানসূচি, যাতে বিদেশ ভ্রমণ করা যায়।
সে দিন শেষ হলো অ্যাথলেটিকস মিট। হ্যান্ড টাইমিং ব্যবহার হলো দৌড়ের সময় জানতে। প্রশ্ন করা যায়, কেন? আমরা কি আধুনিক যুগে বসবাস করছি না? কবে পাব ইলেকট্রনিক স্কোরবোর্ড? দক্ষিণ এশীয় বিচ ফুটবলে সোনাজয়ী বাংলাদেশ দলটি কেন দেশের প্রেসিডেন্ট আর প্রধানমন্ত্রীর অভিনন্দন পাবে না? যদি এরা সোনা জয় করে অভিনন্দনের যোগ্য বিবেচিত না হয়, তবে টি-টোয়েন্টিতে ওয়েস্ট ইন্ডিজকে হারানোর পর কেন ক্রিকেট দল অভিনন্দন পাবে? এই অভিনন্দনের জন্য তাদের অবগত করার দায়িত্ব কি ক্রীড়া মন্ত্রণালয়ের নয়?
ক্রীড়া প্রতিমন্ত্রীর এখন সেই ক্রীড়া রোগে ধরেছে, যার নাম বিদেশ ভ্রমণ। এই ভ্রমণে আগেই বলেছি, ক্রীড়াঙ্গনের কোনো লাভ হয় না। ব্যক্তিগত লাভ হয়। যদি জাতীয় ক্রীড়া পরিষদের প্রত্যেক দায়িত্ববান কর্মকর্তার পাসপোর্ট যেকোনো টিভি চ্যানেলে প্রদর্শিত হয়, তাহলে দেশবাসী দেখতে পাবে এঁদের বিদেশ ভ্রমণের খতিয়ান। যার কোনোটাই আমাদের ক্রীড়াঙ্গনের জন্য কোনো সুফল বয়ে আনেনি।
যে ব্যক্তি ক্রীড়া মন্ত্রণালয়ের কর্ণধার, যাঁর সময় মাত্র পাঁচ বছর, যিনি এই প্রতিমন্ত্রিত্বের দায়িত্ব নেওয়ার আগে এই মহাসমুদ্রের পানি নোনা, না ঢেউ আছে কি না, না চোরাবালি আর হাঙরে পরিপূর্ণ, যার কিছুই জানতেন না, তাঁর দ্বারা এই ৪০ বছরের পুঞ্জীভূত সমস্যার সমাধান সম্ভব নয়। বরং তাঁর সময়কার সমস্যাগুলোও তিনি আরও বোঝা হিসেবে রেখে যাবেন। ক্রীড়াঙ্গন যাতে মাথা উঁচু করে থাকতে পারে, তার জন্য দেশের পরিকাঠামো শক্তপোক্তভাবেই আছে, শুধু নেই সময়োপযোগী প্রয়োগ। আমাদের একটি সংসদীয় ক্রীড়া কমিটি আছে। আচ্ছা এই যে ক্রীড়া প্রতিমন্ত্রী বা সংসদীয় ক্রীড়া কমিটির প্রধান, তাঁরা কি একবার দেশের বরেণ্য ক্রীড়াবিদদের ডেকে ছিলেন তাঁদের সমস্যাগুলো নিয়ে আলোচনা করার জন্য? জাতীয় পুরস্কারপ্রাপ্ত ক্রীড়াবিদদের তালিকা তো মন্ত্রণালয়ে আছেই, একবার তাঁদের সঙ্গে চা-চক্রে বসেও তো সমস্যা আর তার সমাধানের রূপরেখা নিয়ে আলোচনা করা যেত—কেন এ ব্যাপারে তাঁরা উদ্যোগী হলেন না? কারণ একটাই, ক্রীড়াবিদ সে যে মাপেরই হোক, তাঁরা এই রাজনীতিবিদদের কাছে উপেক্ষার বস্তু।
এই দেশের ক্রীড়া উন্নয়নে প্রয়োজন একজন ‘টেকনোক্র্যাট’ ক্রীড়া প্রতিমন্ত্রী। তাঁর নিয়োগের প্রথম শর্তই হবে তিনি একজন খেলোয়াড়। একটি ধারণা প্রচলিত আছে, ক্রীড়াবিদেরা প্রশাসনিকভাবে সফল নয়। তাহলে প্রশ্ন করতে হয়, যাঁরা এত বছর ক্রীড়া প্রতিমন্ত্রী ছিলেন (তাঁরা তো খেলার ধারে কাছের মানুষই নন), তাঁরা কোন সফলতাটা দেখিয়েছেন?
লেখক: বাংলাদেশ জাতীয় হকি দলের সাবেক অধিনায়ক।


ইলিয়াস সানি

ব্যাট
পাশের বাসার এক চাচা দিয়েছিল, আমার বয়স তখন ৯ কি ১০
ক্রিকেট বলে বোলিং
১৩ বছর বয়সে, আবাহনী মাঠে এক ক্যাম্পে।
অটোগ্রাফ
২০০০ সালে ঢাকায় বিশ্ব একাদশ ও এশিয়া একাদশের ম্যাচে শচীন টেন্ডুলকারের অটোগ্রাফ নেওয়ার চেষ্টা করেছিলাম, না পেয়ে খুব মন খারাপ হয়েছিল। প্রথম দিয়েছি এই তো সেদিন, অভিষেক টেস্টের পর।
ক্রিকেট খেলে আয়
অ্যাজাক্স স্পোর্টিংয়ের হয়ে খেলতে গিয়ে বেশ কিছু টাকা পেয়েছিলাম।
ব্যাটসম্যানের আক্রমণে দিশেহারা
তখন বিমানে খেলি, আবাহনীর বিপক্ষে এক ম্যাচে মিঠু (মাহবুবুল করিম) খুব মারছিল, বুঝতে পারছিলাম না কী করব।
শৈশব নায়ককে কাছ থেকে দেখা
বিশ্ব একাদশ ও এশিয়া একাদশের ম্যাচে প্রিয় ক্রিকেটার মাইকেল বেভানকে কাছ থেকে দেখে শিহরিত হয়েছিলাম।
সাক্ষাৎকার নিয়েছেন আরিফুল ইসলাম
﻿
কথামালা

কপালে থাকলে উইকেট অবশ্যই পাব। কেউ আটকে রাখতে পারবে না
টেস্ট ক্রিকেটে নিজের প্রথম দিনটি কাটানোর পর ইলিয়াস সানি

এখন তো বলাই যায়, হ্যাপি দিওয়ালি
ইংল্যান্ডকে হোয়াইটওয়াশ করার পর ভারতবাসীকে দীপাবলি উৎসবের শুভেচ্ছা জানালেন মহেন্দ্র সিং ধোনি

আমি সাধু-সন্ত নই। কিন্তু তাই বলে আমি বর্ণবাদীও নই
সেভিয়ার কানুটেকে বর্ণবাদী কোনো গাল দেননি দাবি করে সেস ফ্যাব্রিগাস

চিন্তা ছিল ওদের তাড়াতাড়ি আউট করে জেতার জন্য খেলব। জিততে না পারলে ম্যাচ ড্র হবে
মরা ম্যাচে প্রাণ এনে দেওয়া ইনিংস ঘোষণার ব্যাখ্যা দিয়ে মুশফিকুর রহিম

মানচিনি আমার কাছে বাবার মতো
তেভেজকে না পারলেও ‘ব্যাড বয়’কে যে ঠিকই পথে এনেছেন সেটাই বুঝিয়ে দিলেন মারিও বালোতেল্লি

ভারতে হারাটা ইংল্যান্ডের অভ্যাসে পরিণত হচ্ছে
হোয়াইটওয়াশ হওয়ার পর ইংলিশ দৈনিক ডেইলি টেলিগ্রাফ
﻿

ছেলেবেলায় তিনি

ছেলেবেলায় কেমন ছিলেন তাঁরা? বিশ্ব ক্রীড়াঙ্গনের তারকাদের নিয়ে ধারাবাহিক

চার বছর বয়সে এক টেনিস তারকার বাবার কাছ থেকে একটি টেনিস র‌্যাকেট পেয়েছিল মেয়েটি। ওই র‌্যাকেট দিয়েই তার অনুশীলন শুরু এবং টেনিসের প্রতি ভালোলাগা। মেয়ের আগ্রহ দেখে অভিভাবকেরাই চাইলেন, টেনিসেই লেগে থাকুক সে। বয়স যখন ১১, এক টেনিস ক্লিনিকে মেয়েটি নজর কাড়ে টেনিস কিংবদন্তি মার্টিনা নাভ্রাতিলোভার। নাভ্রাতিলোভাই মেয়েটিকে ফ্লোরিডার নিক বোলতিয়েরির টেনিস একাডেমিতে ভর্তির পরামর্শ দিলেন তার অভিভাবকদের। আর্থিক সচ্ছলতা তেমন না থাকলেও মেয়ের ভবিষ্যতের দিকে তাকিয়ে তাকে নিয়ে বাবা পাড়ি জমালেন আমেরিকায়। সেই মেয়ে এখন টেনিসের বড় তারকা। ওপরের ছবিটি তারই। বলুন তো, কে? মারিয়া শারাপোভা।


আলফাজের অন্য জগৎ
নিজের মাশরুম খামারে আলফাজ আহমেদ

ফুটবলার আলফাজ আহমেদের অন্য পরিচয় তিনি মাশরুমচাষি। লিখেছেন বদিউজ্জামান

লোকে বলে ব্যাঙের ছাতা। আসলে কি তাই? দেখতে ব্যাঙের ছাতার মতো বলেই মাশরুম এই নামে পরিচিত। মিরপুরে দুই কাঠা জমির ওপর মাশরুমের খামার জাতীয় দলের সাবেক স্ট্রাইকার আলফাজ আহমেদের। ‘অবসরে কী করেন?’ জাতীয় প্রশ্ন অনেকবারই শুনতে হয়েছে নতুন মৌসুমে বিজেএমসিতে যোগ দেওয়া আলফাজকে। উত্তর একটাই, ‘মাশরুমের খামার নিয়ে ব্যস্ত থাকি।’
‘এত কিছু থাকতে মাশরুম চাষ নিয়ে আগ্রহী হলেন যে?’ আলফাজের সাদামাটা উত্তর, ‘আসলে মাশরুমের খামার নিয়ে আমার স্ত্রী নাজিয়া আহমেদের আগ্রহ ছিল। ওর খুবই ইচ্ছা ছিল এমন একটি ফার্ম করবে।’ একেবারেই ঘরোয়া এক আড্ডায় একদিন হঠাৎ করে পুষ্টিকর খাবারের চাষের আগ্রহ দেখিয়েছিলেন নাজিয়া। আলফাজ বলছিলেন, ‘টিভিতে আমার স্ত্রী প্রায়ই মাশরুম চাষের ওপর অনুষ্ঠান দেখত। হঠাৎ একদিন ও-ই আমাকে বলল, আমাদের তো নিজেদের জায়গা আছে। সেখানে মাশরুম চাষ করলে কেমন হয়?’
যেমন ভাবা তেমন কাজ। তাঁদের এই কাজে সহযোগিতার হাত বাড়িয়ে দিলেন বন্ধু মোহাম্মদ ইলিয়াস। স্থানীয় হাইস্কুলের রসায়নের শিক্ষক তাঁকে বরাবরই সহযোগিতা করে আসছেন। এখনো যেমনটা করেন। মাশরুমের খামার দেখাতে আলফাজের খানিক পরই ফার্মে এসে হাজির ভদ্রলোক। মাশরুম চাষে উন্নতি হচ্ছে, বাণিজ্যিকভাবেও লাভবান হচ্ছেন তাঁরা—এসব দেখে পরে ভেবেচিন্তে শিক্ষকতার পেশাটাও ছেড়ে দিয়েছেন ইলিয়াস। আপাতত দুজনের সার্বক্ষণিক চিন্তা কীভাবে এই পণ্য বাংলাদেশের আনাচে-কানাচে পৌঁছে দেওয়া যায়। চার বছর আগে শুরু হওয়া মাশরুম খামার দিনকে দিন উন্নতির পথে।
ফুটবলার হওয়ার সুবাদে আলফাজকে ভালোমতোই চেনেন আবাহনীর পরিচালক কাজী নাবিল আহমেদ। গত মৌসুমে আবাহনীতে খেলা ফুটবলারের এমন একটি মাশরুম উৎপাদনের খামার আছে শুনে নাবিল আহমেদ তাঁদের চেইন শপ মীনা বাজারের মাধ্যমে সেটি বাজারজাতকরণের প্রস্তাব দেন। প্রস্তাবটি সহজেই লুফে নেন আলফাজ। ‘বাজারে সবচেয়ে ভালো মানের যে মাশরুম, সেটি আমরাই সরবরাহ করে থাকি’—বলার সময় আলফাজের চোখে-মুখে ফুটে ওঠে সাফল্যের দীপ্তি। মাশরুম নিয়ে এখন অনেক কিছুই জানেন আলফাজ। এই খাদ্যের গুণাগুণও তাঁর মুখস্থ, ‘এতে আমিষ আছে ২৫-৩৫ শতাংশ। আছে ভিটামিন, মিনারেল, চর্বি ও শর্করা। মাশরুম ডায়াবেটিস, কোলস্টেরল, হূদেরাগ, কিডনি আর গ্যাস্ট্রিকেরও চরম উপকারী।’ তা এত কিছু শিখলেন কী করে? ‘ওই যে, বন্ধু আছে না’—হাসতে হাসতে উত্তর দেন আলফাজ।
তবে মাশরুম চাষের ওপর আরও জ্ঞানার্জনের ইচ্ছা আছে আলফাজের। সাভারে মাশরুম প্রশিক্ষণকেন্দ্র থেকে কোর্স করারও ইচ্ছা আছে। তাঁর দাবি, ‘ঢাকা শহরে এমন বড় ফার্ম আর কোথাও নেই।’
শুরুর দিকে লাভের মুখ খুব বেশি দেখেননি আলফাজ। পরে আস্তে আস্তে ব্যবসায়ে লাভ তুলতে শুরু করেন। কেন লাভ হচ্ছিল না সেটার ব্যাপারে ব্যাখ্যা দিলেন, ‘মানুষের আসলে এটা সম্পর্কে খুব বেশি ধারণা নেই। মাশরুম সম্পর্কে এখনো অনেক মানুষই জানে না। সবাই বলে এটা হলো ব্যাঙের ছাতা। কিন্তু এটা তো সত্যিকারের ব্যাঙের ছাতা নয়। এর উপকারিতা সবাইকে জানতে হবে। সাধারণ মানুষকে যদি নিয়মিত এ ব্যাপারে স্বচ্ছ ধারণা দেওয়া হতো, তাহলে সবাই কমবেশি উপকার পেত।’ আলফাজের বাড়ির হেঁশেলে প্রায়ই তাজা মাশরুম রান্না হয়। জানালেন, সবজি, মাছ, মাংসের সঙ্গে এটা রান্না করা যায়। মাশরুমের ভুনা, ওমলেট, পোলাও, বিরিয়ানি, ফ্রাইড রাইস, চপ খুবই সুস্বাদু। এমনকি পেঁয়াজের বদলেও নাকি মাশরুম ব্যবহার করা যায়! শুকনো এবং পাউডার মাশরুমও নাকি পাওয়া যায় বাজারে।
আলফাজের খামারের দুটি অংশ। একটিতে বীজ উৎপাদন করা হয়। এই পরীক্ষাগারটির মধ্যে সব সময় তাপমাত্রা থাকে ২০ ডিগ্রির নিচে। ভেজা আবহাওয়ায় মাশরুম দ্রুত বাড়ে, বর্ষাকালে তাই এটি বেশি ফলন দেয়। মাশরুম নিয়ে কথা বলতে বলতে ফুটবলার আলফাজ হয়ে যান পুরাদস্তুর মাশরুম চাষি।
১৯৯১-৯২ মৌসুমে রহমতগঞ্জের হয়ে ক্যারিয়ার শুরু করা আলফাজ এখনো বয়সকে বুড়ো আঙুল দেখিয়ে খেলে যাচ্ছেন। আর কত দিন? এই প্রশ্নে হাসেন, ‘যত দিন ফিট, তত দিন খেলা।’ এরপর? ‘এরপর, হয়তো কোচিংয়ে যাব।’ কিন্তু খেলার বাইরে আলফাজের অনাবিল এক আনন্দের জগৎ এই মাশরুম ফার্ম। প্রতিদিন পরীক্ষাগারে ঢুকে বীজ মাশরুম থেকে কাণ্ড বের হতে দেখে যে আনন্দ পান, সেটা যেন ম্যাচে গোল করার সমান। মাশরুম ফার্মে কথা বলার সময় তাঁর চোখে মুখে সেই আনন্দের ঝিলিকে চিরচেনা আলফাজকে অচেনাই মনে হচ্ছিল!
পাঁচ পয়েন্টের ব্যবধান ধরে রাখলো ম্যান সিটি
কুইন্স পার্ক রেঞ্জার্সকে শনিবার ৩-২ গোলে হারিয়ে ইংল্যান্ডের প্রিমিয়ার লিগ তালিকার দ্বিতীয় দল ম্যানচেস্টার ইউনাইটেডের সঙ্গে পাঁচ পয়েন্টের ব্যবধান ধরে রাখলো শীর্ষ দল ম্যানচেস্টার সিটি।

এক সময় মনে হচ্ছিল দুই নগর প্রতিদ্বন্দ্বীর মধ্যে পয়েন্টের এই পার্থক্য কমে আসছে। ২-২ গোলে অমীমাংসিতভাবে শেষ হতে যাচ্ছে কিউপিআরের সঙ্গে ম্যান সিটির তীব্র প্রতিদ্বন্দ্বিতাপূর্ণ খেলা। কিন্তু ১৬ মিনিট বাকি থাকতে দলকে জয় উপহার দেন ইয়াইয়া তোরে।

এদিকে দলের কোচ হিসেবে স্যার অ্যালেক্স ফার্গুসনের ২৫তম বার্ষিকীর উপহার তার মনমতো না হলেও একেবারে খারাপ হয়নি। তার দল ম্যান ইউ আত্মঘাতী গোলে ১-০ ব্যবধানে জেতে সান্ডারল্যান্ডের বিপক্ষে।

গোলটি হয় প্রথমার্ধের একেবারে শেষ মুহূর্তে। সান্ডারল্যান্ডের রক্ষণভাগের খেলোয়াড় ওয়েস ব্রাউন নিজেই নিজেদের জালে বল ঢুকিয়ে দেন।

আর  ১-০ গোলে হারিয়ে শিরোপার দৌড়ে টিকে থাকলো চেলসি।

লফটাস স্টেডিয়ামে খেলার ২৮ মিনিটে কিউপিআরকে এগিয়ে নেন জে বোদরয়েড। ম্যান সিটির এডিন ডজেনকো গোল শোধ করেন ৪৩ মিনিটে। এবার ডেভিড সিলভার গোলে ম্যান সিটি এগিয়ে যায় ৫২ মিনিটে। ৬৯ মিনিটে সেই গোল শোধ করে দেন হেইডার হেলগুসন।

এদিকে সান্ডারল্যান্ডের সঙ্গে খেলা শেষে ফার্গুসন বলেন, "আমরা ভালো খেলিনি বলে আমি উদ্বিগ্ন হয়ে পড়েছিলাম।"
মাঠে ঢোকার সময় ম্যান ইউ ও সান্ডারল্যান্ডের খেলোয়াড়রা ফার্গুসনকে গার্ড অব অনার প্রদান করে। সে সময় তাকে সম্মান দেখান স্টেডিয়ামে উপস্থিত প্রায় ৭৫ হাজার দর্শক। ফার্গুসনের নামানুসারে নর্থ স্ট্যান্ডের নাম রাখারও ঘোষণা দেয়া হয় সেই সময়।

দিনের অন্যান্য খেলায় নিউক্যাসল ইউনাইটেড ২-১ গোলে এভারটনকে, আর্সেনাল ৩-০ গোলে ওয়েস্ট ব্র"মকে ও অ্যাস্টন ভিলা ৩-২ গোলে নরওইচ সিটিকে হারিয়েছে। এছাড়া গোল হয়নি লিভারপুল ও সোয়ানসি সিটির খেলায়।
ম্যান সিটি ১১ খেলায় ৩১ পয়েন্ট নিয়ে আছে তালিকায় সব দলের উপরে। সমান খেলায় ম্যান ইউয়ের পয়েন্ট ২৬। চেলসি আছে পয়েন্ট তালিকার চতুর্থ স্থানে। দলটির পয়েন্ট ১১ খেলায় ২৫। 


খবর
নিউজিল্যান্ডের নাটকীয় জয়
বুলাওয়েতে উত্তেজনা পূর্ণ পঞ্চম দিনে অনেক নাটকের পর শেষ পর্যন্ত ৩৪ রানে সফরের একমাত্র টেস্ট জিতেছে নিউজিল্যান্ড। শেষ বিকালে মাত্র ২৯ রানে শেষ ৫ উইকেট হারিয়ে তীরে এসে তরি ডুবেছে জিম্বাবুয়ের।

৩৬৬ রানের জয়ের লক্ষ্য তাড়া করতে নেমে ভুসি সিবান্দা ও হ্যামিল্টন মাসাকাদজাকে হারিয়ে ৬১ রানে চতুর্থ দিন শেষ করেছিলো জিম্বাবুয়ে। দুই অপরাজিত ব্যাটসম্যান টিনো মাওয়ো ও ব্রেন্ডন টেলর পঞ্চম দিনের খেলা শুরু করেন।

মধ্যাহ্ন-বিরতির কিছুক্ষণ আগ পর্যন্ত অবিচ্ছিন্ন থেকে দলের সংগ্রহে ৯৬ রান যোগ করে এই জুটি।

৪টি চারের সাহায্যে ১৯১ বলে ৫২ রান করেন মাওয়ো।

এরপর টেলরের সঙ্গে যোগ দেন টাটেন্ডা টাইবু। নিউজিল্যান্ডের বোলারদের হতাশ করে খেলতে থাকেন তারা। এক সময় জিম্বাবুয়ে অবিশ্বাস্য এক জয়ের স্বপ্ন দেখতে শুরু করে।

টেলরের উইকেটটি তুলে নিয়ে জিম্বাবুয়েকে বড় ধাক্কা দেন দেন ক্রিস মার্টিন। কিন্তু ততক্ষণে দলের খাতায় ১০৮ রান যোগ করে ম্যাচ জমিয়ে দিয়েছে টেলর-টাইবু জুটি।

৮টি চার ও ৫টি ছক্কা মেরে ১৪৭ বলে ১১৭ রান করেন টেলর। এটা তার দ্বিতীয় টেস্ট শতক। ব্যক্তিগত সর্বোচ্চ রানও।

জয়ের জন্য তখন জিম্বাবুয়ের প্রয়োজন ছিলো আর মাত্র ১০১ রান। হাতে ৬ উইকেট। ক্রিজে ছিলেন 'সেট' ব্যাটসম্যান টাইবু।

১৬৩ বলে ৬টি চার ও ১ একটি ছক্কার সাহায্যে ৬৩ রান করে সাজঘরের পথ ধরেন টাইবু। সংশয়ের মেঘ ভীড় করে জিম্বাবুয়ের আকাশে। দলের রান তখন ২৮৭।

বাকি সময়ে সংশয়ের সেই মেঘ ঝড়ের আকার ধারণ করে উড়িয়ে নিয়ে যায় জিম্বাবুয়ের স্বপ্ন। ডগ ব্রেসওয়েল ও ড্যানিয়েল ভেট্টরি মিলে ধ্বস নামিয়ে তুলে নেন জিম্বাবুয়ের শেষ ৫ উইকেট। জিম্বাবুয়েকে পোড়ান ৩৪ রানের আফসোসে!

ব্রেসওয়েল ৮৫ রানে ৫টি ও ভেট্টরি ৭১ রানে ৩টি উইকেট নেন।

ভেট্টরি ম্যাচ সেরা নির্বাচিত হন। 


এবার ওসাসুনার মুখোমুখি রিয়াল মাদ্রিদ
স্পেনের লা লিগায় রোববার মাঠে নামছে দুই শিরোপা প্রত্যাশী রিয়াল মাদ্রিদ ও বার্সেলোনা। রিয়ালের প্রতিপক্ষ আগের খেলায় লেভান্তেকে হারানো ওসাসুনা। গত মৌসুমে এই ওসাসুনার কাছে হেরেই শিরোপা দৌড়ে পিছিয়ে গিয়েছিলো রিয়াল। আর বার্সা খেলবে মার্সেলো বিয়েলসার অ্যাথলেটিকো বিলবাওয়ের বিপক্ষে।

এই মৌসুমে দারুণ ফুটবল খেলছে হোসে মরিনহোর দল রিয়াল মাদ্রিদ। ফুটবল বিশ্লেষকদের মতে, গত মৌসুমের তুলনায় এই মৌসুমের রিয়াল অনেক বেশি উজ্জীবিত ও ভয়ঙ্কর। তাছাড়া ঘরের মাঠ 'স্যান্তিয়াগো বার্নেব্যু' তে এই মৌসুমে রিয়াল তো রীতিমতো অপ্রতিরুদ্ধ। এখন পর্যন্ত লা লিগা ও চ্যাম্পিয়ন্স লিগের সব ম্যাচে নিজেদের দর্শকদের সামনে জিতেই মাঠ ছেড়েছে মরিনহোর শিষ্যরা।

তবে লিগ তালিকার আট নম্বর দল ওসাসুনাকে হালকাভাবে নিলে বিপদে পড়তে পারে রিয়াল। গত সপ্তাহেই লেভান্তেকে ২-০ গোলে হারিয়েছে ওসাসুনা। ওই হারের ফলেই লিগ শীর্ষস্থান থেকে তিন নম্বরে নেমে গেছে এই মৌসুমে দুর্দান্ত শুরু করা লেভান্তে।

রিয়ালের চেয়ে এক পয়েন্ট পেছনে থাকা বার্সা অতিথি হয়ে খেলতে নামবে বিলবাওয়ের মাঠে। এই মৌসুমে প্রতি ম্যাচে ৪.২৫ গড়ে (৩২টি) গোল পেয়েছে মেসির দল। আর আর্জেন্টিনার সাবেক কোচ বিয়েলসার বিলবাও করেছে ১৫ গোল।

গত মৌসুমের নৈপুণ্য এই মৌসুমেও ধরে রেখেছেন বার্সার প্রধান ভরসা মেসি। ১৩ গোল নিয়ে লা লিগায় বর্তমানে তিনিই শীর্ষ গোলদাতা। আর বার্সা রক্ষণের প্রধান প্রহরী ভিক্টর ভালদেস চাইবেন ৭৮৭ মিনিট গোল না খাওয়ার রেকর্ডটি আরো বাড়িয়ে নিতে।

শেষ আট ম্যাচ অপরাজিত রয়েছে বিলবাও। 'রোববার কঠিন পরীক্ষায় নামছি' বলে বিলবাওকে তাই প্রাপ্য সম্মানটুকু দিয়েছেন বার্সা কোচ পেপ গার্দিওলা।

তবে বার্সার বিপক্ষে ম্যাচকে আলাদা গুরুত্ব না দিয়ে বিয়েলসা বলেন, "প্রতিটি ম্যাচই আমাদের কাছে সমান গুরুত্বর্পূণ।"

 
ভালোই জবাব দিচ্ছে পাকিস্তান
ইউনুস খানের শতকের সুবাদে শারজায় শ্রীলঙ্কার বিপক্ষে তৃতীয় ও শেষ টেস্টের তৃতীয় দিন শেষে প্রথম ইনিংসে ৬ উইকেট ২৮২ রান করেছে পাকিস্তান।

১২টি চার ও ২টি ছয়ের সাহায্যে ২১১ বলে ১২২ রান করেন ইউনুস। এটা তার অষ্টাদশ টেস্ট শতক।

অধিনায়ক মিসবাহ-উল-হক ৫০ ও আব্দুর রেহমান ৭ রানে ব্যাট করছেন।

শারজা ক্রিকেট অ্যাসোসিয়েশন স্টেডিয়ামে ২ উইকেট ৩৫ রান নিয়ে কিছুটা পিছিয়ে থেকেই শনিবার তৃতীয় দিনের খেলা শুরু করে পাকিস্তান। আগের দিনের দুই অপরাজিত ব্যাটসম্যান আজহার আলী ও ইউনুস মিলে দ্বিতীয় দিন বিকালের ধাক্কাটা সামলে উঠে এদিন দলকে এগিয়ে নিতে থাকেন।

দিনের দ্বিতীয় পানিপানের বিরতির কিছুক্ষণ আগ পর্যন্ত অপরাজিত থেকে ৯৮ রানের মহাগুরুত্বপূর্ণ এক জুটি গড়ে তোলেন তারা।

আজহার ৬টি চারের সাহায্যে ১৬৪ বল মোকাবেলা করে ৫৩ রান করেন।

ইউনুসের সঙ্গী হয়ে আসেন মিসবাহ। শ্রীলঙ্কার বোলারদের হতাশ করে এই জুটি ধীরে ধীরে ম্যাচের নিয়ন্ত্রণ নিজেদের হাতে নিয়ে আসতে থাকেন। তবে জুটিতে ঠিক ১০০ রান তোলার পর চনাকা ওয়েলেগেদারার বলে বোল্ড হয়ে যান ইউনুস।
শেষ বিকালে পাকিস্তানের আরো দুইটি উইকেট তুলে নিয়ে খেলায় ফেরে শ্রীলঙ্কা।

শ্রীলঙ্কার পক্ষে ওয়েলেগেদারা ৬২ রান দিয়ে নেন ৩ উইকেট। রঙ্গনা হেরাথ নেন ২ উইকেট।

কুমার সাঙ্গাকারার শতকের সুবাদে প্রথম ইনিংসে ৪১৩ রান করে শ্রীলঙ্কা।

তিন ম্যাচ সিরিজে পাকিস্তান ১-০ তে এগিয়ে আছে। 


স্পেনের বিপক্ষে দলে থাকছেন না টেরি
বিশ্ব চ্যাম্পিয়ন স্পেনের বিপক্ষে আগামী সপ্তাহের প্রীতি খেলায় অধিনায়ক জন টেরিকে দলে না রাখার পরিকল্পনা করেছেন ইংল্যান্ড কোচ ফ্যাবিও ক্যাপেলো।

তবে তিনি বলেছেন, বর্ণবাদী শব্দ ব্যবহার করে টেরির গালি দেয়া নিয়ে পুলিশের তদন্তের সময় তার পাশেই থাকবেন তিনি (ক্যাপেলো)।

টেরিকে দলে না রাখার কারণ ব্যাখ্যা করতে গিয়ে ইংল্যান্ড কোচ বলেন, "আমি টেরির খেলা সম্পর্কে সবকিছু জানি। আর স্পেনের বিপক্ষে দলের অন্য খেলোয়াড়দের খেলা আমি যাচাই করে দেখতে চাই।"

তবে চারদিন পর সুইডেনের বিপক্ষে খেলায় টেরিকে দলে রাখা হবে বলে তিনি জানান। সে কথা তিনি টেরিকে জানিয়েও দিয়েছেন।

কুইন্স পার্ক রেঞ্জার্সের বিপক্ষে খেলার সময় দলটির রক্ষণভাগের খেলোয়াড় অ্যান্টন ফার্ডিনান্ডকে বর্ণবাদী শব্দ ব্যবহার করে গালি দেয়ার অভিযোগে টেরির বিরুদ্ধে তদন্ত চলছে। 

ঈদের ছুটিতে জাতীয় ফুটবলাররা
ঈদের কারণে সাফ ফুটবল চ্যাম্পিয়নশিপকে সামনে রেখে শুরু হওয়া জাতীয় দলের প্রস্তুতি ক্যাম্প তিনদিনের জন্য স্থগিত করেছে বাংলাদেশ ফুটবল ফেডারেশন (বাফুফে)।

শনিবার সকালে অনুশীলনের পরই খেলোয়াড়দের ছুটি দেয়া হয়। ৬ -৮ নভেম্বর ফুটবলাররা ছুটিতে থাকবেন। ৯ নভেম্বর বিকেলে আবার শুরু হবে সাফের প্রস্তুতি অনুশীলন। সেদিন সকালেই খেলোয়াড়দের বাফুফে ভবনে রিপোর্ট করতে বলা হয়েছে।

জাতীয় দলের মেসিডোনিয়ান কোচ নিকোলা ইলিয়েভস্কি জানিয়েছেন, "এমনিতেই হাতে সময় কম। তাই প্রস্তুতিও কম হচ্ছে। এই মুহূর্তে একদিন ছুটিতে যাওয়া মানেও অনেক পিছিয়ে পড়া। তারপরও ঈদের ছুটি বলে কথা। পরিজনের সঙ্গে খেলোয়াড়দের ঈদের আনন্দ ভাগাভাগি তো করতেই হবে।"

২৬ জনের দল নিয়ে গত ৪ নভেম্বর পুরোদমে শুরু হয় জাতীয় দলের প্রস্তুতি। যদিও আগে থেকেই ফুটবলাররা অনুশীলনে ছিলেন। তবে ক্যাম্পে ছিলেন না তারা। নিজ বাসা থেকে এসে অনুশীলন করতেন।

গত শুক্রবার প্রস্তুতির প্রথম দিনে জাতীয় দল বঙ্গবন্ধু জাতীয় স্টেডিয়ামে একটি প্রস্তুতি ম্যাচ খেলে শেখ জামাল ধানমন্ডি ক্লাবের বিপক্ষে। ম্যাচটি ১-১ গোলে ড্র হয়। ১১ নভেম্বর দ্বিতীয় প্রস্তুতি ম্যাচ খেলবে তারা ঢাকায় অবস্থান করা বিদেশী ফুটবলারদের বিপক্ষে।

এদিকে সাফের প্রস্তুতির জন্য ভারতের কলকাতায় দু'টি অথবা চারটি প্রস্তুতি ম্যাচ খেলতে পারে বাংলাদেশ দল। প্রতিপক্ষ থাকবে স্থানীয় ক্লাব দল। তবে কাদের বিপক্ষে খেলবে তা এখনও ঠিক হয়নি।

২-১১ ডিসেম্বর দিল্লি¬তে অনুষ্ঠিত হবে নবম সাফ চ্যাম্পিয়নশিপ। টুর্নামেন্টের 'বি' গ্র"পে বাংলাদেশের প্রতিপক্ষ পাকিস্তান, মালদ্বীপ ও নেপাল।

২ ডিসেম্বর প্রথম ম্যাচে বাংলাদেশ মুখোমুখি হবে পাকিস্তানের। ৪ ডিসেম্বর নেপাল ও ৬ ডিসেম্বর মালদ্বীপের সঙ্গে লড়াই করবে বাংলাদেশ। 
'গোল্ডেন বুট' পেলেন রোনালদো
স্পেনের রিয়াল মাদ্রিদের পর্তুগিজ স্ট্রাইকার ক্রিস্টিয়ানো রোনালদোর হাতে আনুষ্ঠানিকভাবে ইউরোপের লিগ সর্বোচ্চ গোলদাতার পুরস্কার 'গোল্ডেন বুট' তুলে দেওয়া হয়েছে। গত মৌসুমে ৪০ গোল করেন তিনি। ইউরোপের ক্লাব ফুটবলের ইতিহাসে এক মৌসুমে আর কেউই এত গোল করতে পারেননি।

২০০৮ সালেও এই পুরস্কার জিতেছিলেন রোনালদো। সেবার ইংল্যান্ডের দল ম্যানচেস্টার ইউনাইটেডের হয়ে ৩১ গোল করেছিলেন তিনি।

মাদ্রিদের ইন্টারকন্টিনেন্টাল হোটেলে শুক্রবার রোনালদোর হাতে পুরস্কার তুলে দেন পর্তুগিজ ফুটবলের জীবন্ত কিংবদন্তি ইউসেবিও এবং রিয়ালের সভাপতি আলফ্রেদো দি স্তেফানো। পুরস্কার হাতে রোনালাদো জানান, ব্যক্তিগত অর্জনের চেয়ে ক্লাবের হয়ে শিরোপা জেতাই তার কাছে গুরুত্বপূর্ণ।

রোনালদো আরো বলেন, "আপনি তখনই ব্যক্তিগত সাফল্য পাবেন যখন দল আপনাকে সাহায্য করবে। এই পর্যায়ের ফুটবলে এসে আমি সবসময় বড় কিছু জিততে চেয়েছি। রেকর্ড ভাঙ্গার চিন্তা আমার কখনোই ছিলো না।"

"আমার বয়স ২৬ এবং আমি এখনো শিখছি। সামনে বেশ কিছু বছরও পড়ে আছে। আমার লক্ষ্য, সর্বকালের সেরা ফুটবলারদের একজন হওয়া," যোগ করেন তিনি।

গত দুই - তিন মৌসুমে ধরে বার্সেলোনার লিওনেল মেসির সঙ্গে রোনালদোর এক অদৃশ্য লড়াই চলছে। বিশ্ব সেরা ফুটবলার হওয়ার এই দৌড় খেলাটির দর্শকরা-ভক্তরা বেশ উপভোগও করছেন। গত সপ্তাহে মেসি বার্সার হয়ে ২০০ গোলের মাইলফলক পার করলেন। তার একদিন পরেই রোনালদো রিয়ালের জার্সি গায়ে তুলে নিলেন ১০০তম গোলটি।

মেসি প্রসঙ্গে রোনালদো বলেন, "মেসির ছুঁড়ে দেয়া প্রতিদ্বন্দ্বিতা নিয়ে আমি ভাবছি না। আমি খেলতে ভালোবাসি। আর মানুষ আমার খেলা দেখতে ভালোবাসে। আমি মেসি এবং ইউরোপের অন্য সেরা খেলোয়াড়দের সঙ্গে লড়তে প্রস্তুত। তবে লড়াইটা হবে দলগত, ব্যক্তিগত নয়।


ক্রিকেটের ভবিষ্যতের জন্য এটা ভালো : ওয়াকার
স্পট ফিক্সিংয়ের অপরাধে শাস্তি পাওয়ার উদাহরণ ভবিষ্যত ক্রিকেটের জন্য ভালো কিছু বয়ে আনবে বলেই আশা প্রকাশ করেছেন পাকিস্তানের সাবেক কোচ ওয়াকার ইউনুস।

বর্তমানে দুবাইতে অবস্থান করছেন ওয়াকার। সেখানে তিনি বলেন, " আমার বিশ্বাস এই বিচার ও শাস্তি ভবিষ্যতে ক্রিকেটের জন্য ভালো কিছুই বয়ে আনবে। অন্য খেলোয়াড়দের জন্য এটা সতর্ক-বার্তাও বটে।"

স্পট ফিক্সিং কেলেঙ্কারিকে তার কোচিং জীবনের সবচেয়ে কালো অধ্যায় বলে বর্ণনা করেন পাকিস্তানের প্রধান কোচের দায়িত্ব থেকে সরে দাঁড়ানো ওয়াকার।

গত বছর সেপ্টেম্বরে পাকিস্তানের তিন ক্রিকেটার সালমান বাট, মোহাম্মদ আসিফ ও মোহাম্মদ আমিরের স্পট ফিক্সিং কেলেঙ্কারির কথা যখন প্রথমবারের মত ফাঁস হয় তখন দলের কোচের দায়িত্বে ছিলেন ওয়াকার।

কয়েক দিন পরই আইসিসির দূর্নীতি দমন কমিশন ওই তিন ক্রিকেটারকে বিভিন্ন মেয়াদে নিষিদ্ধ করে।

সর্বশেষ লন্ডনের সাউথওয়ার্ক ক্রাউন আদালত বৃহস্পতিবার বাটকে আড়াই বছর, আসিফকে এক বছর ও আমিরকে ছয় মাসের কারাদণ্ডাদেশ দেয়।

সেপ্টেম্বরের ওই কেলেঙ্কারির পরই অশান্ত পাকিস্তানের ক্রিকেট। এর মধ্যেও খেলায় মনোযোগ ধরে রাখতে পারায় পাকিস্তানের বর্তমান দলটির প্রশংসা করেছেন ওয়াকার।

তিনি বলেন, "এই অন্ধকারচ্ছন্ন সময়েও খেলার প্রতি পূর্ণ মনোযোগে ধরে রাখা ও ভালো খেলার জন্য আমি আমাদের দলকে সালাম জানাই। কারণ ওই কেলেঙ্কারি ফাঁস হওয়ার পর তাদের প্রচন্ড চাপ ও কঠিন নজরদারিতে থাকতে হয়েছে।"

এইসব ঘটনার কারণে ওই ক্রিকেটারদের পরিবারের উপর দিয়ে যে ঝড় বয়ে যাচ্ছে তাতে ওয়াকার নিজেও দুঃখ প্রকাশ করেছেন। তবে দল ও দেশের সম্মানকে ভূলুণ্ঠিত করা ওই তিন খেলোয়াড়ের জন্য তার কোনো সমবেদনা নেই বলেও তিনি স্পষ্ট করে জানিয়ে দিয়েছেন। 


রোনালদো, কাফুদের দেখা যেতে পারে কলকাতায়
ঢাকা, নভেম্বর ৫ (বিডিনিউজ টোয়েন্টিফোর ডটকম) - চলতি বছরের শেষে একটি প্রদর্শনী ম্যাচ খেলতে ব্রাজিলের 'দ্য ফেনোমেনন' রোনালদো ও সাবেক অধিনায়ক কাফুর কলকাতায় আসার সম্ভাবনা রয়েছে।

রোনালদো-কাফুর সঙ্গে কলকাতার সল্টলেক মাঠে আরো দেখা যেতে পারে ফুটবল কিংবদন্তি রুদ খুলিত, প্যাট্রিক ক্লাইভার্ট, মার্সেল দেশাই, অলিভার কান ও লোথার ম্যাথেউসদের।

বিশ্বকাপের বেশ কয়েকটি আসরে অংশ নেওয়া এই কিংবদন্তি ফুটবলারদের দলটির নাম দেয়া হয়েছে ওয়াল্ড কাপার্স। 'সুপার ফুটবল' নামে প্রদর্শনী ম্যাচে ওয়াল্ড কাপার্স এর বিপক্ষে খেলবেন অভিনেতা ও সাবেক ভারতীয় ফুটবলারদের নিয়ে গঠিত নির্বাচিত একাদশ।

গত সেপ্টেম্বরে কলকাতায় প্রীতি খেলেছে লিওনেল মেসির আর্জেন্টিনা ও ভেনিজুয়েলা। ভারতের ফুটবল ইতিহাসে সেটাই ছিলো সবচেয়ে বড় আয়োজন।

ম্যাচটির আয়োজকদের পক্ষ থেকে সুনীল হামাল টিওআই'কে শুক্রবার বলেন, "ভারতের ফুটবলের প্রসারে এটাই আমাদের প্রথম কাজ। দেশটিতে ফুটবল নিয়ে সচেতনা ও উত্তেজনা বাড়াতে এটা আমাদের অনেক বড় একটি পদক্ষেপ। এর ফলে ছোটরাও বিশ্ব ফুটবলের সুপারস্টারদের কাছ থেকে দেখার সুযোগ পাবে।"

ম্যাচটিকে কেন্দ্র করে ১৫ নভেম্বর থিম সং ও চলমান চিত্র প্রকাশেরও পরিকল্পনা আছে গ্র"পটির।

৯ ডিসেম্বর ওয়াল্ড কাপার্স'রা নেপালে একটি প্রদর্শনী ম্যাচে অংশ নেওয়ার পর কলকাতায় রওনা হবেন। তবে কলকাতায় ম্যাচটি কত তারিখ অনুষ্ঠিত হবে, তা এখনো নির্ধারিত হয়নি। 


তদন্ত করবে পিসিবিও
পাকিস্তানের তিন ক্রিকেটারের 'স্পট ফিক্সিং'র সঙ্গে জড়িত হওয়ার পারিপার্শ্বিকতা খতিয়ে দেখার পরিকল্পনা করেছে পাকিস্তান ক্রিকেট বোর্ড (পিসিবি)।

দলের সঙ্গে দুর্নীতি দমন বিষয়ক কয়েকজন কর্মকর্তা পাঠানোর পরও খেলোয়াড়দের 'স্পট ফিক্সিং'র সঙ্গে জড়িত হয়ে পড়াকে বিস্ময়কর বলে অভিহিত করেন বোর্ডের নতুন চেয়ারম্যান জাকা আশরাফ।

তিনি বলেন, "আমাদের দুর্নীতি দমন কর্মকর্তারা দলের সঙ্গে ছিলেন। তারপরও খেলোয়াড়রা কিভাবে এই কেলেঙ্কারির সঙ্গে জড়িয়ে পড়লেন, তা জানার জন্য সংশ্লিষ্টদের জিজ্ঞাসাবাদ করা প্রয়োজন।"

তদন্ত শুরুর আগে রায়ের বিস্তারিত কাগজ-পত্র পাওয়ার জন্য বোর্ড অপেক্ষা করবে বলে তিনি জানান।

খেলোয়াড়দের এজেন্ট মাজহার মাজিদের সন্দেজনক কর্মকাণ্ডের পরও তার সঙ্গে খেলোয়াড়দের মেলামেশার সুযোগ দেয়ায় পাকিস্তানের সাবেক টেস্ট ক্রিকেটাররা টিম ম্যানেজমেন্ট, বিশেষ করে দলের ম্যানেজার ইয়াওয়ার সাঈদ ও নিরাপত্তা ম্যানেজার খাজা নাজামকে দায়ী করছেন।

সাবেক অধিনায়ক রশিদ লতিফ ও মঈন খান বলেছেন, কার অবহেলায় পাকিস্তানের ক্রিকেটের সুনাম নষ্ট হলো তা উদঘাটন করার জন্য বোর্ড ও সরকারের তদন্ত করে দেখা দরকার।
প্রতারণা ও অবৈধভাবে অর্থ নেয়ার ষড়যন্ত্রের অভিযোগ প্রমাণ হওয়ায় লন্ডনের একটি আদালত গত মঙ্গলবার সালমান বাট, মোহাম্মদ আসিফ ও মোহাম্মদ আমিরকে দোষী সাব্যস্ত করে। দু'দিন পর তাদের বিভিন্ন মেয়াদে কারাদণ্ড দিয়ে রায় ঘোষণা করা হয়। এর মধ্যে বাটকে ৩০ মাস, আসিফকে ১২ মাস, আমিরকে ৬ মাস ও তাদের এজেন্ট মাজহার মাজিদকে দেয়া হয় ৩২ মাসের কারাদণ্ড।
বিচারে এটিই প্রমাণ হয় যে, গত বছর লর্ডস টেস্টে অর্থের বিনিময়ে একটি নো-বল করেন আসিফ। দুটি নো-বল করার কথা স্বীকার করেন আমির। আর এতে নাটের গুরুর ভূমিকা পালন করেন সেই টেস্টের অধিনায়ক সালমান বাট। 


বন্যা, ইন্টার মিলান-জেনোয়া খেলা স্থগিত
আকস্মিক বন্যার কারণে সেরি আয় ইন্টার মিলান ও জেনোয়ার খেলা স্থগিত রাখা হয়েছে।

মিলানের রোববার অতিথি হয়ে খেলতে যাওয়ার কথা ছিল জেনোয়ার মাঠ লুইগি ফেরারিসে। বন্যায় কমপক্ষে ছয় ব্যক্তি নিহত হয়। এছাড়া গাছ-পালা উপড়ে গেছে। পানিতে ভেসে গেছে বহু গাড়ি ও আসবাবপত্র।

জেনোয়ার পৌর কর্মকতা ও লিগ কমিটির মধ্যে বৈঠকের পর খেলা স্থগিত রাখার সিদ্ধান্ত নেয়া হয়। খেলার নতুন তারিখ এখনো ঘোষণা করা হয়নি।

বন্যায় শহরের যে সব এলাকা সবচেয়ে বেশি ক্ষতি হয়েছে, তার মধ্যে মারাসি একটি। এই মারাসিতেই স্টেডিয়ামটি অবস্থিত। 


থর্পের শঙ্কা
শুক্রবার থেকে সিঙ্গাপুরে শুরু হতে যাওয়া শর্টকোর্স সাঁতার বিশ্বকাপে অংশ নেবেন ইয়ান থর্প। অবসর ভেঙ্গে পাঁচ বছর পর কোনো আন্তর্জাতিক প্রতিযোগিতায় অংশ নেয়ার আগে বেশ অস্বস্তিতে তিনি। ২৯ বছর বয়সী অস্ট্রেলীয় তারকার ধারণা, তার পুলে ফেরার সিদ্ধান্ত ব্যর্থ হতে পারে।

থর্পের লক্ষ্য আগামী বছরের লন্ডন অলিম্পিকে অংশ নেওয়া। তারই প্রস্তুতি হিসেবে সিঙ্গাপুরের প্রতিযোগিতায় অংশ নিতে যাচ্ছেন তিনি। শুক্রবার ১০০ মিটার ফ্রি-স্টাইল দিয়ে শুরু হবে তাঁর সাঁতার-জীবনের 'দ্বিতীয় ইনিংস'।


ভাড়াটে খেলোয়াড়
রোনালদিনহোর প্রাক্তন ক্লাব গ্রেমিও। ফুটবলার হিসেবে সেখানেই বেড়ে ওঠেন তিনি। কিন্তু তাতে কি, গ্রেমিওর সমর্থকরা যে ভুলতে পারেননি তাদের উপেক্ষা করার কথা। রোববার এর জবাব দেন তারা রোনালদিনহোকে ব্যঙ্গ-বিদ্রুপ ও টিটকারি করে।

ফ্ল্যামেঙ্গোর হয়ে ব্রাজিলিয়ান চ্যাম্পিয়নশিপের একটি ম্যাচ খেলতে গ্রেমিওর মাঠে নেমেছিলেন রোনালদিনহো। কিন্তু সাদর অভ্যর্থনার বদলে মুখোমুখি হতে হয় তাকে ব্যঙ্গ-বিদ্র�প ও টিটকারির। সঙ্গে প্রতিবাদ তো আছেই।

বিরূপ এই অভ্যর্থনার ষোলকলা পূর্ণ হয় তখনই, যখন দুই গোলে এগিয়ে থেকেও রোনালদিনহোর দল হার মানে ৪-২ ব্যবধানে। আর হলুদ কার্ড দেখার পর গ্রেমিওর সমর্থকদের তো আনন্দ আর ধরে না।

রোনালদিনহো ২০০১ সালে খুব বাজে একটা পরিস্থিতির মধ্য দিয়ে গ্রেমিও ছেড়ে প্যারিস সেন্ট জার্মেইনে যোগ দেন। এ বছর এসি মিলান ছেড়ে গ্রেমিওর বদলে ফ্ল্যামেঙ্গোয় যোগ দেয়ায় পর্তো আলেগরের এই ক্লাবের সমর্থকদের পুরনো ক্ষোভ আরো বেড়ে যায়।

মাঠে বল পায়ে নেয়া মাত্র রোনালদিনহোকে নিয়ে টিটকারিতে মেতে উঠতে দেখা যায় গ্রেমিওর সমর্থকদের। তারা একটি ব্যানারও ঝুলিয়ে দেন স্টেডিয়ামে। তাতে লেখা ছিল 'ভাড়াটে খেলোয়াড়'। 
﻿

২২ গজে ২২ বছর

শততম সেঞ্চুরির জন্য অপেক্ষার প্রহর বাড়ছে, সঙ্গে বোধহয় চাপও। কাল কলকাতা টেস্টে ৩৮ রান করে ফেরার সময় শচীন টেন্ডুলকারের মুখে এরই ছাপ

১৯৪৭ সালের ১৫ নভেম্বর। সিডনিতে ভারতের বিপক্ষে চার দিনের ম্যাচে ১৭২ রান করলেন ডন ব্র্যাডম্যান। প্রথম শ্রেণীর ক্রিকেটে ডনের শততম সেঞ্চুরি। ৪২ বছর পর ঠিক ওই দিনটিতেই করাচির ন্যাশনাল স্টেডিয়ামে ভারতের টেস্ট ক্যাপ পেলেন ১৬ বছরের এক বালক।
সেদিন এই দুটি ঘটনার যোগসূত্র খোঁজেনি কেউ। খোঁজার কথাও নয়। তখন তো আর কেউ জানত না, একদিন ব্র্যাডম্যানের পাশাপাশিই উচ্চারিত হবে সেদিনের সেই বালকের নাম। ক্রিকেট-বিধাতাই যেন ঠিক করে দিয়েছিলেন, স্যার ডনের শততম সেঞ্চুরির দিনটাতে অভিষেক হবে আধুনিক ডনের! সেই অভিষেকের ২২তম বার্ষিকী আজ।
ওই একই ম্যাচে অভিষেক হয়েছিল আধুনিক ক্রিকেটের আরেক গ্রেটের। টিভিতে ভারত ও পাকিস্তানের ঘরোয়া চ্যাম্পিয়ন দুই দলের ম্যাচে এক তরুণ ফাস্ট বোলারকে গতির ঝড় তুলতে দেখে অসুস্থ ইমরান খানের মাঠে ছুটে যাওয়া আর কদিন পরই আন্তর্জাতিক ক্রিকেটে নামিয়ে দেওয়ার কাহিনি নিয়ে লেখা হয়েছে অনেক। ওই তরুণ বোলার, ওয়াকার ইউনুস গ্রেটনেসের ইঙ্গিত দিয়েছিলেন শুরুতেই। প্রথম ইনিংসে পেয়েছিলেন ৪ উইকেট। টেন্ডুলকারের ব্যাটে সেই ইঙ্গিত ছিল না, রান করেছিলেন মাত্র ১৫। কিন্তু এই বিস্ময়বালক যে ক্রিকেটে থাকতেই এসেছে, সেটি বোঝা গিয়েছিল সেই সিরিজেই। শিয়ালকোটে সিরিজের শেষ টেস্টে ওয়াকারের বাউন্সারে নাক ফেটে যাওয়ার পরও রক্ত মুছে পরের বলেই মেরেছিলেন বাউন্ডারি।
ওয়াকার আন্তর্জাতিক ক্রিকেটকে বিদায় জানিয়েছেন আট বছর আগে। ওয়াকার না হয় ফাস্ট বোলার ছিলেন, তাঁর ক্যারিয়ার বেশি লম্বা না হওয়াই স্বাভাবিক। তবে ১৯৮৯ সালের ১৫ নভেম্বরের পর আরও কত ক্রিকেটারই এলেন-গেলেন। শচীন টেন্ডুলকার এখনো খেলে যাচ্ছেন। বিস্ময়ের পর বিস্ময় উপহার দিয়েছেন, বেশির ভাগ ব্যাটিং রেকর্ডের চূড়ায় তাঁর সংহত অবস্থান। খ্যাতির চূড়ায় নিঃসঙ্গ তো অনেক আগে থেকেই, কিন্তু তাঁর সাফল্যতৃষ্ণা এখনো সেই আগের মতোই তীব্র। কখন থামবেন, কোথায় গিয়ে থামবেন—এই ভবিষ্যদ্বাণী করার ঝুঁকি কে নেবে!
ব্র্যাডম্যানের সঙ্গে মিলের জায়গাটিতে ক্রিকেট রোমান্টিকদের রোমাঞ্চিত করার আরেকটা সুযোগ এসে গিয়েছিল। কলকাতা টেস্টের শুরুর দিনটা মিলে গেছে বিশ্ব শিশু দিবসের সঙ্গে। এই উপলক্ষে কাল ইডেন গার্ডেনে আসা স্কুলের ছেলেমেয়ের একটি করে টি-শার্ট ধরিয়ে দিয়েছিল ক্রিকেট অ্যাসোসিয়েশেন অব বেঙ্গল। বুকে টেন্ডুলকারের ছবি, নিচে লেখা ‘লেটস প্রে ফর হান্ড্রেডথ হান্ড্রেড।’ টেন্ডুলকার খেলছিলেনও দারুণ। কিন্তু ৩৮ রান করার পর দেবেন্দ্র বিশুর শর্ট পিচ বলটাতে পুল করতে গিয়ে ক্যাচ তুলে দিলেন মিড উইকেটে। না হলে কালই শততম আন্তর্জাতিক সেঞ্চুরি হয়ে যেতে পারত। দ্বিতীয় দিনে হলে তো আরও দারুণ হতো। স্যার ডনের শততম প্রথম শ্রেণীর সেঞ্চুরির দিনটায় শততম আন্তর্জাতিক সেঞ্চুরি হতো আধুনিক ডনের। মাঝেমধ্যে ক্রিকেট-বিধাতা বড্ড বেরসিকের মতো কাণ্ড করেন!
﻿
রেকর্ড কর্নার
সংযম
ইনিংসে দুটি ছয় প্রথম এল ২৭৬তম ইনিংসে—রাহুল দ্রাবিড় বলেই তথ্যটি বিস্ময় জাগাচ্ছে না। সংযমী ব্যাটিয়ের অপর নামই তো দ্রাবিড়! টেস্টে দ্রাবিড়ের চেয়ে বেশি ইনিংস খেলেছেন শুধুই শচীন টেন্ডুলকার, ইনিংসে একাধিক ছক্কা তিনি অনেকবারই মেরেছেন। দুই ছক্কা মারতে সবচেয়ে বেশি ইনিংস খেলার রেকর্ডটি স্বাভাবিকভাবেই তাই দ্রাবিড়ের। এর আগে রেকর্ডটি ছিল স্টিভ ওয়াহর। টেস্ট ক্যারিয়ারে একবারই ইনিংসে দুটি ছয় মেরেছিলেন সাবেক অস্ট্রেলীয় অধিনায়ক, সেটি ২৩৭তম ইনিংসে। ২১২ ইনিংস খেলেও ইনিংসে কখনো একটির বেশি ছয় মারতে পারেননি মাইক আথারটন। সাবেক ইংল্যান্ড অধিনায়কের ব্যাটিংয়ের সঙ্গে অবশ্য এটি একদমই বেমানান নয়। তবে এর পরের তথ্যটা জেনে একটু বিস্মিতই হবেন—২১৫ ইনিংস খেলে এখনো এক ইনিংসে দুটি ছয় মারতে পারেনি ভিভিএস লক্ষ্মণ!
﻿

নেপালি টুর্নামেন্টের সেমিতে শেখ জামাল
নেপালের সাফাল পোখারা গোল্ডকাপ ফুটবলের সেমিফাইনালে উঠেছে শেখ জামাল ধানমন্ডি ক্লাব। টুর্নামেন্টের কোয়ার্টার ফাইনালে সরাসরি সুযোগ পাওয়া বাংলাদেশ লিগের চ্যাম্পিয়ন দলটি কাল টাইব্রেকারে ৩-০ গোলে হারিয়েছে স্থানীয় রানি পোখারি কর্নার দলকে।
নির্ধারিত সময়ে পেনাল্টি থেকে গোল করতে পারেননি শেখ জামালের ফেমি। নির্ধারিত সময়ে গোলশূন্য থেকে যাওয়া ম্যাচ অতিরিক্ত ২০ মিনিটেও কোনো গোল দেখেনি। টাইব্রেকারে গোল করেছেন শেখ জামালের ইয়োকা, কোমল ও কান্তে; যদিও এই পর্বে দুটি স্পট কিক রুখে জয়ের নায়ক অধিনায়ক আমিনুলই। নেপাল থেকে কাল আমিনুল টেলিফোনে জানিয়েছেন, ‘বেশ কিছু সুযোগ হাতছাড়া না হলে নির্ধারিত সময়েই জিততে পারত শেখ জামাল।’ ১৭ নভেম্বর সেমিফাইনালে শেখ জামালের প্রতিপক্ষ আজকের ইউনাইটেড সিকিম-পোখারা ম্যাচের জয়ী দল। শেখ জামালের সঙ্গে সেমিফাইনাল নিশ্চিত করেছে হিমালয়া শেরপা ক্লাব ও নেপাল আর্মি। টুর্নামেন্টের ফাইনাল ১৯ নভেম্বর।
﻿
রহস্যঘেরা এক মৃত্যু
পিটার রোবাকের মৃত্যু নিয়ে রহস্য আরও বাড়ছে। দক্ষিণ আফ্রিকা পুলিশের প্রথম বিবৃতি থেকে জানা গিয়েছিল, হোটেল রুমে কোনো একটা ঘটনা ঘটার পর রোবাককে মৃত অবস্থায় পাওয়া যায়। ওয়েস্টার্ন কেপ পুলিশের মুখপাত্র ফ্রেডেরিক ফন উইক পরে বলেছেন, ছয়তলা রুমের জানালা দিয়ে ঝাঁপ দিয়ে মারা যান রোবাক। রয়টার্সের খবর অনুযায়ী, সে সময় যৌন হয়রানির এক ঘটনায় রোবাককে জিজ্ঞাসাবাদ করা হচ্ছিল। পুলিশ অবশ্য যৌন হয়রানির ঘটনায় জিজ্ঞাসাবাদের কথা স্বীকার বা অস্বীকার কোনোটাই করেনি। কোন পরিস্থিতিতে জানালা দিয়ে ঝাঁপ দিলেন রোবাক, এটাও জানানো হয়নি। দক্ষিণ আফ্রিকা পুলিশ সার্ভিসের কর্নেল বিষ্ণু নাইডু শুধু জানিয়েছেন, তদন্ত শেষে বিবৃতি দিয়ে সব পরিষ্কার করা হবে। তদন্ত শেষ হতে চার থেকে ছয় সপ্তাহ লাগতে পারে।
রোবাক ১৯৮৪ সাল থেকে ফেয়ারফ্যাক্স মিডিয়ার দুই পত্রিকা সিডনি মর্নিং হেরাল্ড ও মেলবোর্নের দি এজ-এ কাজ করে আসছিলেন। এই দুটি পত্রিকা জানিয়েছে, রাত নয়টার দিকে একজন গোয়েন্দা ও ইউনিফর্ম পরা পুলিশ রোবাকের হোটেল রুমে একটি যৌন হয়রানির ঘটনায় তাঁকে জিজ্ঞাসাবাদ করছিলেন। একপর্যায়ে ক্ষুব্ধ ও বিচলিত রোবাক সঙ্গী আরেক সাংবাদিকের কাছে সাহায্য চেয়ে বলেন, ‘দ্রুত কি আমার রুমে আসতে পারবে? আমি সমস্যায় পড়েছি।’ একজন আইনজীবী খুঁজে বের করার ব্যাপারেও সাহায্য চেয়েছিলেন তিনি। পত্রিকা দুটি যৌন হয়রানির ঘটনার বিস্তারিত জানায়নি। তবে দি অস্ট্রেলিয়ান পত্রিকা জানিয়েছে, গত সপ্তাহের একটি ঘটনার পরিপ্রেক্ষিতেই রোবাকের বিরুদ্ধে ওই অভিযোগ আনা হয়েছিল।
পুলিশি জিজ্ঞাসাবাদের মধ্যে রোবাক হঠাৎ কেন জানালা দিয়ে ঝাঁপ দিলেন—এই প্রশ্নের উত্তর দিচ্ছে না পুলিশ। তবে বিষ্ণু নাইডুর দাবি, পুলিশ কোনো বাড়াবাড়ি করেনি। রোবাকের রুম থেকে ল্যাপটপসহ ব্যক্তিগত সব জিনিস নিয়ে গেছে পুলিশ।
ব্যক্তি পিটার রোবাক একটু রহস্যময়ই ছিলেন। ক্রিকেট লেখক মহলে খুব জনপ্রিয় হলেও তাঁর নিজের ব্যক্তিগত জীবনের চারপাশে সব সময়ই একটা দেয়াল তোলা থাকত। তবে তাঁর এমন হঠাৎ মৃত্যুতে প্রেসবক্সে সহকর্মীরাই শুধু নন, ক্রিকেট-বিশ্বই শোকাচ্ছন্ন। অনেক অস্ট্রেলিয়ার পত্রিকাতেই বেশি নিয়মিত লিখতেন বলে অস্ট্রেলিয়ান ক্রিকেটারদের মনে ধাক্কাটা বেশি লেগেছে। সাবেক ও বর্তমান অনেক খেলোয়াড়ই বিশ্বাস করতে পারছেন না ঘটনাটি। মাঝরাতে এই খবর শুনেই ঘুম ভেঙেছে মাইকেল ক্লার্কের। অস্ট্রেলিয়ান অধিনায়ক সমবেদনা জানিয়েছেন রোবাকের পরিবার ও সহকর্মীদের প্রতি। ২০০৮ সালে ভারত-অস্ট্রেলিয়া সিরিজের সময় রিকি পন্টিংয়ের তীব্র সমালোচনা করেছিলেন রোবাক। সেই পন্টিংও পরশু অনুশীলন করার সময় নিজে থেকে সাংবাদিকদের কাছে রোবাকের মৃত্যুতে দুঃখ করে গেছেন।
সাবেক অধিনায়ক স্টিভ ওয়াহর মনে পড়ছে রোবাকের সাহসী লেখনীর কথা, ‘বিশ্ব ক্রিকেটের বড় ঘটনাগুলো সম্পর্কে মনের কথা লিখতে তিনি কখনোই পিছপা হননি। প্রায়ই দেখা যেত নিজের বিশ্বাসটা নিয়ে একমাত্র তিনিই উচ্চকিত। অধিনায়ক হিসেবে আমি সব সময়ই আগের দিনের খেলার বিশ্লেষণের জন্য পিটারের লেখনীর দিকে তাকিয়ে থাকতাম।’ ‘দ্য এলবিডব্লু ট্রাস্ট’ চ্যারিটির মাধ্যমে সুবিধাবঞ্চিত শিশুদের জন্য কাজ করতেন রোবাক। গ্রেগ চ্যাপেলের বেশি মনে পড়ছে রোবাকের সেই জনহিতকর কাজগুলোর কথা, ‘বিশ্বজুড়ে ক্রিকেট খেলুড়ে দেশগুলোর প্রায় আড়াই শ সুবিধাবঞ্চিত শিশু এলবিডব্লু ট্রাস্টের মাধ্যমে শিক্ষা লাভ করছে, এটা হয়েছে তাঁরই চিন্তা থেকে।’ এএফপি, ওয়েবসাইট।
﻿

রক্ষণাত্মক ইংল্যান্ডে বিরক্ত স্প্যানিশরা
গত শনিবার ওয়েম্বলিতে ফ্রাঙ্ক ল্যাম্পার্ডের দেওয়া একমাত্র গোলে ইংল্যান্ড হারাল বিশ্ব ও ইউরো চ্যাম্পিয়ন স্পেনকে। ইংল্যান্ড এই জয় থেকে কতটা আনন্দসুধা পান করেছে, তা বোঝা যায় ইংলিশ সংবাদমাধ্যমের উচ্ছ্বাসেই। একটি পত্রিকার শিরোনাম ছিল—ইংল্যান্ড ১: বিশ্বসেরারা ০।
যে স্পেন ফিরিয়ে এনেছে হারিয়ে যাওয়া পৃথিবীর সুন্দর ফুটবল, যাদের অভিধানে নেতিবাচক ফুটবল অচল, যাদের বিপক্ষে জয় এখন যেকোনো পরাশক্তির স্বপ্ন, তাদের হারিয়ে দেওয়া অবশ্যই বড় কৃতিত্ব। কোনো বিশ্ব চ্যাম্পিয়ন দলের বিপক্ষে ৩১ বছর এবং স্পেনের বিপক্ষে ১০ বছর পর এই জয়ে ইংল্যান্ড যেন হঠাৎ করেই আবার বিশ্ব পরাশক্তিদের কাতারে ফিরে গেছে। ল্যাম্পার্ডদের মধ্যে আবার একটা বিশ্বাস ফিরে এসেছে, ‘আমরা অবশ্যই পারি।’
কিন্তু ইংল্যান্ড যেভাবে ‘পারল’, তা প্রশংসা পাচ্ছে না স্প্যানিশদের। দম আটকানো রক্ষণাত্মক, নেতিবাচক কৌশল যে জাভি-ইনিয়েস্তাদের কাছে ফুটবল নয়!
পরাজয়ের পর স্পেনের অধিনায়ক ইকার ক্যাসিয়াস বলেছিলেন, ‘এই ফল আমাদের পাওনা ছিল না।’ এই পরাজয় ইংল্যান্ড ছেড়ে কোস্টারিকা যাওয়ার পথে তাঁর অন্য সতীর্থদের কাছেও আত্মদহনের কারণ। সেস ফ্যাব্রিগাস ইংল্যান্ডের খেলাকে সরাসরিই বিরক্তিকর বলে দিলেন, ‘আমরা দুই দলের একেবারেই ভিন্ন দুই রকম খেলা দেখলাম। শেষ পর্যন্ত যারা গোল করতে চাইল, তারা পারল না। জিতল তারাই, যাদের গোল করার চেষ্টা ছিল না।’
ম্যানচেস্টার সিটির স্প্যানিশ প্লে-মেকার ডেভিড সিলভা আরও চাঁছাছোলা ইংল্যান্ডের সমালোচনায়, ‘ইংল্যান্ডের পক্ষে কে ভালো খেলল, এটা বলা খুব দুরূহ। ওরা পুরোটা ম্যাচই তো কাটাল রক্ষণে। ইংল্যান্ডকে এতটা রক্ষণাত্মক দেখে আমরা বিস্মিত। পুরো দলটাই জীবনপণ করে রক্ষণাত্মক খেলে গেল। ভবিষ্যতে তাদের আক্রমণাত্মক খেলা দেখার অপেক্ষায় থাকব আমরা।’
ফ্যাব্রিগাস ও সিলভার এমন দাবির প্রমাণ পরিসংখ্যানেও—স্পেন যেখানে ৭৮৭টি পাস খেলেছে, সেখানে ইংল্যান্ড খেলেছে মাত্র ২৬০টি। তবে কৌশলটা পরিষ্কার করে দিয়েছেন ইংল্যান্ডের কোচ ফ্যাবিও ক্যাপেলো, ‘ওদের বিপক্ষে আপনি সামনে এগিয়ে খেলতে পারেন না, তাদের কাছ থেকে বল কেড়ে নেওয়ার আশাও করতে পারেন না। কেননা, আপনাকে এগিয়ে আসতে দেখলেই তারা পাস খেলবে, পাস, পাস আর পাস। ওদের কাছ থেকে বল কেড়ে নেওয়া মুশকিল। অসম্ভব।’
বিশ্বকাপ জয়ের পর থেকে প্রীতি ম্যাচ অবশ্য স্পেনের জন্য অপ্রীতিকর ফলই বেশি বয়ে আনছে। ইংল্যান্ডের আগে তারা হেরেছে ইতালি, পর্তুগাল ও আর্জেন্টিনার কাছে। ড্র করেছে মেক্সিকোর সঙ্গে আর চিলির সঙ্গে জিতেছে অনেক কষ্টে (৩-২)। ওয়েবসাইট।
﻿

ওয়ানডে সিরিজ
সিরিজে সমতা আনল শ্রীলঙ্কা
পাকিস্তানকে হারিয়ে সিরিজে সমতা আনল শ্রীলঙ্কা। কাল দুবাইয়ে শ্রীলঙ্কা ২৫ রানে জেতায় পাঁচ ম্যাচের সিরিজে দ্বিতীয় ওয়ানডে শেষে এখন ১-১-এ সমতা। ২৩৬ রানের লক্ষ্য রান তাড়া করতে আসা পাকিস্তানের হয়ে উমর আকমল ৯১ রান করলেও ২১০ রানে শেষ হয় পাকিস্তানের ইনিংস।
দারুণ দুটি আউট সুইঙ্গারে প্রথম ওভারেই হাফিজ ও ইউনুসকে মালিঙ্গা তুলে নিলে দুঃস্বপ্নের মতোই শুরু হয়েছিল পাকিস্তানের। চতুর্থ ওভারে পেরেরার ফিরিয়ে দেন ফারহাতকে। ১১ রানে ৩ উইকেটের বিপর্যয় থেকে চতুর্থ উইকেটে আকমল-মিসবাহর ৬৪ রানের জুটি কিছুটা টেনে তোলে পাকিস্তানকে। দলীয় ৭৫ রানে অধিনায়ক মিসবাহও আউট হয়ে গেলে দলের হাল ধরেন উমর আকমল। ৮টি চার ও ১টি ছয়ে ৯১ করে দলকে টেনে নিয়ে যান তিনি। কিন্তু এক ওভারের ব্যবধানে তিনি ও সরফরাজ আউট হয়ে যান। তখন পাকিস্তানের সম্ভাবনা নির্ভর করছিল আফ্রিদির ওপর। দলকে আশাও জোগাচ্ছিলেন, কিন্তু দিলশানের দারুণ এক তৎপরতায় আফ্রিদি (১৪ বলে ২৯ রান) রানআউট হয়ে গেলে পরাজয় একরকম নিশ্চিত হয়ে যায় পাকিস্তানের।
এর আগে প্রথমে ব্যাট করে ৭ উইকেটে ২৩৫ করে শ্রীলঙ্কা। থারাঙ্গা-দিলশান উদ্বোধনী জুটিতে ৫৬ রান করলেও উইকেটে বেশ অস্বস্তিতে ছিলেন। গুলের ৫ ওভারের প্রথম স্পেলে ৯ বার অল্পের জন্য দিলশানের ব্যাটের কানা নেয়নি বল! ১৫ ও ২৮ রানে দুবার জীবন পেয়েছেন উপুল থারাঙ্গা। দিলশানকে বোল্ড করে জুটি ভেঙেছেন আফ্রিদি, আগের ম্যাচের মতোই প্রথম ওভারে উইকেট। রাজ্জাকের স্লোয়ারে কুমার সাঙ্গাকারা ফিরতি ক্যাচ দেওয়ার পর পুরোপুরি খোলসে ঢুকে যান থারাঙ্গা ও চান্ডিমাল। তৃতীয় উইকেটে ২৯ রান এসেছে ৬৯ বলে!
জয়াবর্ধনে নেমে রানের চাকা একটু দ্রুত করলেও ইনিংসটা প্রত্যাশিত গতি পাচ্ছিল না। আগের ম্যাচের ধসের কথা মনে করেই হয়তো উইকেটে পড়ে ছিলেন থারাঙ্গা, হাফ সেঞ্চুরি ৯০ বলে। ব্যাটিং পাওয়ার প্লেতে ইনিংসটা প্রথম পাখা মেলে, ৫ ওভারে আসে ৪৮ রান। শেষ পর্যন্ত অবশ্য তবুও প্রত্যাশিত রান আসেনি। আফ্রিদিকে ছয় মারার চেষ্টা করতে গিয়ে আউট হন থারাঙ্গা, ফিফটি করেই বোল্ড জয়াবর্ধনে। ওয়েবসাইট।
সংক্ষিপ্ত স্কোর: শ্রীলঙ্কা: ৫০ ওভারে ২৩৫/৭ (থারাঙ্গা ৭৭, দিলশান ২৮, সাঙ্গাকারা ৫, চান্ডিমাল ১৫, জয়াবর্ধনে ৫০, ম্যাথুস ৩, মেন্ডিস ১৭*, পেরেরা ১৩, মালিঙ্গা ২*; আজমল ৩/৬১, আফ্রিদি ২/৩৫, রাজ্জাক ১/১৮, চিমা ১/৫৬)। পাকিস্তান: ৪৬.৩ ওভারে ২১০ (হাফিজ ৪, ফারহাত ৩, ইউনুস ০, মিসবাহ ২১, উমর আকমল ৯১, রাজ্জাক ১১, সরফরাজ ২৪, আফ্রিদি ২৯, গুল ০, আজমল ৮*, চিমা ৬; মালিঙ্গা ৩/৩৬, পেরেরা ২/৩০, ফার্নান্ডো ২/৫৪।
﻿

জয়ের খোঁজে আর্জেন্টিনা

‘আমাদের আর একটি পয়েন্টও হারালে চলবে না’—গত শুক্রবার ঘরের মাঠে বলিভিয়ার সঙ্গে ১-১ গোলে ড্রয়ের পর বলেছিলেন লিওনেল মেসি। বার্সেলোনা তারকার এই কথায় স্পষ্ট আর্জেন্টিনা এখন কী বিশাল চাপে। তিন ম্যাচে মাত্র ৪ পয়েন্ট তাদের। চাপ থেকে বেরোতে আজ কলম্বিয়ার সঙ্গে ভালো করতেই হবে। কিন্তু কলম্বিয়ার মাঠে ভালো খেলার গ্যারান্টি কোথায়? রয়টার্স।
একে তো কলম্বিয়া পাবে নিজেদের দর্শক-সমর্থন। তার ওপর ম্যাচের ভেনু্যু বারাঙ্কিলার তাপমাত্রা ৪০ ডিগ্রি সেলসিয়াস। যেকোনো সময় নামতে পারে বৃষ্টি। এমন প্রতিকূল পরিবেশে খেলার সমস্যা অকপটে স্বীকার করেছেন সাবেলা। তবে কলম্বিয়ারও কিছু অসুবিধা দেখতে পাচ্ছেন আর্জেন্টাইন কোচ, ‘প্রথমত, তাদের ভ্রমণ করতে হয়নি...দ্বিতীয়ত, ভেনেজুয়েলার বিপক্ষেও তারা খেলেছে প্রচণ্ড গরমে।’ তবে এসব রেখে আর্জেন্টাইনরা তাকাতে পারে পরিসংখ্যানে। বিশ্বকাপ বাছাইয়ের ১২ ম্যাচের ৭টিতে জিতেছে আর্জেন্টিনা, কলম্বিয়া জিতেছে ৩টিতে। কলম্বিয়ায় ৬ ম্যাচের তিনটিতে জয় আর্জেন্টিনার। বারাঙ্কিলার তিন ম্যাচে এক জয়, এক হার ও এক ড্র।
জয়ের আশায় আর্জেন্টাইন কোচ কৌশল বদলাচ্ছেন। বলিভিয়া ম্যাচে আর্জেন্টিনা গোল খায় ডিফেন্ডার ডেমিকেলিসের ভুলে। তাঁর জায়গায় সাবেক অধিনায়ক মাচেরানোকে রক্ষণে খেলানোর আভাস দিয়েছেন সাবেলা। দুশ্চিন্তায় কলম্বিয়ার কোচ লিওনেল আলভারেজও। দলের সেরা স্ট্রাইকার ফ্যালকাও এবং মিডফিল্ডার সানচেজ আগে থেকেই নেই। পায়ের চোটের কারণে পাচ্ছেন না গত ম্যাচে ভেনেজুয়েলার বিপক্ষে গোল করা ফ্রেডি গউরিনকেও। আজ অন্য ম্যাচে চিলি ঘরের মাঠে খেলবে প্যারাগুয়ের সঙ্গে, ভেনেজুয়েলার সামনে দাঁড়াবে বলিভিয়া এবং ইকুয়েডরের মুখোমুখি পেরু।
﻿

উল্টো অসহায় আত্মসমর্পণ

বাংলাদেশের ইনিংস শুরু করতে নামছেন আয়েশা ও পান্না। এই দুজনের ৩৩ রানের জুটিটিই হয়ে থাকল ইনিংসে সর্বোচ্চ

গুয়াংজুর প্রতিশোধ নিতে চেয়েছিল বাংলাদেশ। উল্টো জুটল ৭৩ রানের বিশাল পরাজয়! গত নভেম্বরে গুয়াংজুতে এশিয়ান গেমস ক্রিকেটের ফাইনালে পাকিস্তানের কাছে ১০ উইকেটে হেরেছিল বাংলাদেশ। সেটি ছিল টি-টোয়েন্টি। বিশ্বকাপ বাছাইপর্বে ৫০ ওভারের ম্যাচেও ব্যবধানটা বড়ই রইল।
ইনিংসের শেষ বলে ১৯৭ রানে অলআউট পাকিস্তান। দুই শর নিচে প্রবল প্রতিপক্ষকে বেঁধে রাখার ‘তৃপ্তি’টা বাংলাদেশের ইনিংসের কিছুদূর যেতেই শেষ। উইকেট বিলানোর প্রতিযোগিতায় জয়টা আস্তে আস্তে চলে গেল নাগালের বাইরে।
তবে জয়-পরাজয়ের ব্যবধানটা দুই দলের মান বা শক্তির পার্থক্যেরও যথার্থ প্রতিফলক। পাকিস্তান সবদিক থেকেই এগিয়ে। তবে দুই ইনিংসেই শুরুটা ভালো করেছিল বাংলাদেশের মেয়েরা। ৫৬ রানে তুলে নিয়েছিল পাকিস্তানের ৩ উইকেট, পরে ব্যাটিংয়ে উদ্বোধনী জুটিতে ৩৩ রান। কিন্তু প্রভাতের সূর্য এখানে মোটেই দিনের সঠিক পূর্বাভাস হতে পারেনি।
চাপ থেকে কীভাবে বেরোতে হয়, পাকিস্তানের চতুর্থ উইকেটে ৭৮ রানের জুটি গড়ে সেটি দেখিয়েছেন বিসমাহ মারুফ ও জাবেরা ওয়াদুদ। ব্যাট হাতে ১০৬ বলে ৭৯, এরপর ২ উইকেট—ম্যাচসেরার পুরস্কারটা উঠেছে বিসমাহর হাতে। বাংলাদেশের মিডল-অর্ডার ধসিয়ে ৪ উইকেট পাওয়া স্পিনার নিনা রশিদ তাই থাকলেন আড়ালে। পাকিস্তানের চতুর্থ উইকেট জুটির দুই অংশীদারসহ চারটি উইকেট তুলে নিয়েও আলোচনার বাইরে বাংলাদেশের স্পিনার খাদিজাতুল কুবরাও।
‘ব্যাটিং ভালো হয়নি, আরও অভিজ্ঞতা দরকার আমাদের’—বাংলাদেশের অধিনায়ক সালমা খাতুন সংবাদ সম্মেলনে হয়তো এ কথাই বলতেন। তা অনুমান করে সংবাদ সম্মেলনে তাঁকে কোনো প্রশ্নই করলেন না কেউ! কোচ মমতা মাবেন দায়ী করলেন মিডল-অর্ডারে ব্যাটিং বিপর্যয়কে।
বাংলাদেশের বিপক্ষে ষষ্ঠ ম্যাচে পঞ্চম জয়—পাকিস্তান অধিনায়ক সানা মির সংবাদ সম্মেলনে বললেন, ‘বাংলাদেশ ভালো শুরুর পরও ধরে রাখতে পারেনি। এই জয়ে আমাদের জন্য অনেক ইতিবাচক দিক আছে। তবে ফিল্ডিং নিয়ে আরও কাজ করতে হবে। আমরা কয়েকটি ক্যাচ ফেলেছি। পুরো সামর্থ্য অনুযায়ী বল করতে পারিনি।’
তাতেই তো বাংলাদেশের ইনিংস ভাঙা হাট। জায়গায় দাঁড়িয়ে খেলা, আলগা বলে ফিল্ডারের হাতে সহজ ক্যাচ তুলে দেওয়া—বড় চোখে লাগল এসব। ফুল টসে যেখানে চার হতে পারত, উল্টো ক্যাচ!
এত দিন বাংলাদেশের টপ-অর্ডারই ছিল বেশি দুশ্চিন্তার কারণ। কাল মিডল-অর্ডার বালুর বাঁধ। গোটা তিনেক ক্যাচ পড়ার পরও বাংলাদেশের মেয়েদের উইকেটে যাওয়া-আসার মিছিল থামেনি।
ওপেনার আয়েশা আক্তার মিডঅনে সহজ ক্যাচ দিলেন (৩৬ বলে ১৯)। শেষ ১০ ম্যাচে মাত্র ৫৩ রান করা ওপেনার সাথিরার জায়গায় সুযোগ পেয়ে পান্না ঘোষ ছিলেন পুরোপুরি টেস্ট মেজাজে। ৪০ বলে ১০ রান করে শট মিড উইকেটে ক্যাচ। চার নম্বরে আসা ফারজানা এক্সট্রা কাভার দিয়ে দারুণ একটা চার মারার পরপরই বিদায় (১২)।
দুই উইকেট, দুটি ক্যাচ—অধিনায়ক সালমার কাছে ব্যাটিংয়েও বাড়তি কিছু চাইছিল দল। তিনি সুইপ করতে গিয়ে এলবিডব্লু। সব মিলিয়ে অগোছালো ব্যাটিংয়ের প্রতিচ্ছবি।
আয়োজনটা কি গোছানো? এত হাঁকডাক করে আয়োজন, অথচ মিরপুরের প্রেসবক্সে স্কোরারের দেখা মিলল ম্যাচের অর্ধেক শেষ হয়ে যাওয়ার পর।
﻿
হেসে-খেলে জয় লঙ্কান মেয়েদের
মহিলা বিশ্বকাপ বাছাইপর্বের খেলায় হল্যান্ডকে উড়িয়ে দিয়েছেন লঙ্কান মেয়েরা। আজ মঙ্গলবার মিরপুর শেরেবাংলা স্টেডিয়ামে অনুষ্ঠিত এই খেলায় ৭ উইকেটের জয় তুলে নেয় শ্রীলঙ্কা।
সকালে টস জিতে ব্যাট করার সিদ্ধান্ত নেয় হল্যান্ড। কিন্তু ডাচদের ইনিংসের ওপর শুরুতেই আঘাত হানেন শ্রীলঙ্কান বোলাররা। প্রথম ওভারেই প্রথম উইকেট আর ৪১.৩ ওভারে শেষ উইকেটের পতন ঘটে হল্যান্ডের। এই সময়ের মধ্যে মাত্র ৬১ রান তুলতে সক্ষম হন ব্যাটসম্যানরা।
৬২ রানের লক্ষ্যে খেলা শ্রীলঙ্কাকে কোনো বেগই পেতে হয়নি। মাত্র ১৪.২ ওভার খেলা হতেই জয় নিশ্চিত হয় লঙ্কানদের।
সংক্ষিপ্ত স্কোর—
হল্যান্ড: ৬১/১০ (৪১.৩ ওভার)
শ্রীলঙ্কা ৬২/৩ (১৪.২ ওভার)
টস: হল্যান্ড
﻿

টাইম সাময়িকীতেও মেসি!
বার্সেলোনায় যে হীরকোজ্জ্বল পারফরম্যান্স, আর্জেন্টিনার জার্সি গায়ে তার অংশবিশেষও টেনে আনতে পারেন না। লিওনেল মেসির দুটো মুখ ফুটবল-বিশ্ব দেখেই ফেলেছে। তবে বয়স মাত্রই ২৪, এখনো অনেক সময় পড়ে আছে। মেসি আর্জেন্টিনার হয়েও ফুল ফোটাতেই পারেন। অবশ্য তাঁর স্বীকৃতি ওই আর্জেন্টিনার সাফল্যের অপেক্ষায় বসে নেই।
গত দুই মৌসুমের ফিফা বিশ্বসেরা মেসি বার্সেলোনার আলোতেই ২০১১ সালেও পেতে পারেন শ্রেষ্ঠত্বের স্বীকৃতি। গড়তেই পারেন প্রথম পুরুষ খেলোয়াড় হিসেবে টানা তৃতীয়বার বিশ্বসেরার স্বীকৃতি পাওয়ার রেকর্ড। আর্জেন্টিনার আকাশি-নীলে উজ্জ্বল নন, তাতে কী? মেসি-ম্যানিয়া চলছেই। কলম্বিয়ার সঙ্গে যখন বিশ্বকাপ বাছাইপর্বে আর্জেন্টিনা ও মেসির আরেকটি পরীক্ষার মঞ্চ তৈরি, তখন যুক্তরাষ্ট্রের প্রখ্যাত টাইম সাময়িকীর সেরার তালিকায় উঠেছে আর্জেন্টিনার খুদে জাদুকরের নাম।
টাইম সাময়িকীর বর্ষসেরা ব্যক্তিত্বের পুরস্কারের দাবিদার ৩২ জনের মধ্যে মেসি অন্যতম। সামাজিক যোগাযোগ নেটওয়ার্ক ফেসবুকের জনক মার্ক জুকারবার্গ, যুক্তরাষ্ট্রের প্রেসিডেন্ট বারাক ওবামা, হিলারি ক্লিনটন, সদ্য পদত্যাগ করা ইতালির প্রধানমন্ত্রী সিলভিও বেরলুসকোনি এবং তথ্যপ্রযুক্তির জাদুকর প্রয়াত স্টিভ জবসের পাশে ঠাঁই তাঁর নাম। যুক্তরাষ্ট্রের এই সাময়িকীটির ওয়েবসাইটে প্রকাশিত মেসি-বন্দনাটি এমন—মেসি তাঁর প্রজন্মের সেরা খেলোয়াড়, যিনি ফুটবল খেলাটিকে বাণিজ্যিক আবেদন ও সাফল্যের সোপানে নিয়ে তুলেছেন নতুন উচ্চতায়।
‘তাঁর স্বদেশি ডিয়েগো ম্যারাডোনার মতো এই ২৪ বছর বয়সী আর্জেন্টাইন সবচেয়ে গুরুত্বপূর্ণ পুরস্কার বিশ্বকাপ হয়তো জেতেননি, কিন্তু তিনি তাঁর ক্লাব বার্সেলোনার হয়ে জিতেছেন সবকিছুই (কয়েকটি লা লিগা ও চ্যাম্পিয়নস লিগ শিরোপা, যার মধ্যে আছে ম্যানচেস্টার ইউনাইটেডের বিপক্ষে জয়) এবং তিনি এখন ছুটছেন টানা তৃতীয় ব্যালন ডি’অর জন্য। লিওর সাম্প্রতিক বিস্ময়কর কৃতিত্ব হলো বার্সার হয়ে ২৮৬তম ম্যাচে ২০০তম গোল করা। আর কীর্তি গড়ার পথে মেসি বিশ্বের সবচেয়ে জনপ্রিয় খেলাটির বাণিজ্যিক আবেদন ও সাফল্যকে নিয়ে গেছেন আরও উঁচুতে। আমেরিকার স্কুলে মেসির বার্সার জার্সি পরা বাচ্চাদের বেড়ে চলা সংখ্যাটাই বড় প্রমাণ’—লেখা হয়েছে টাইম সাময়িকীর ওয়েবসাইটে। সাময়িকীটির সম্পাদকেরা বর্ষসেরা ব্যক্তিত্ব নির্বাচন করতে বসবেন আগামী মাসেই। নামটা কি মেসিই হতে যাচ্ছে? অপেক্ষায় থাকুন।
এদিকে মেসির সঙ্গে তুলনায় এসে গেছে লুইস সুয়ারেজের নাম। লিভারপুলের উরুগুইয়ান স্ট্রাইকার এই তুলনায় কিন্তু স্বস্তি বোধ করছেন না, ‘মেসির সঙ্গে তুলনা আমাকে বিব্রত করছে। হাসিও পাচ্ছে আমার, এ মুহূর্তে সবকিছুই ভালো চলছে তো তাই মনে হচ্ছে, এই তুলনাটা আসছে উরুগুয়ে সমর্থকদের প্রতিক্রিয়া থেকে। আমার ভালোই লাগছে, তবে দলীয় প্রচেষ্টা হিসেবেই এটিকে দেখতে হবে, এটা শুধু এক খেলোয়াড়ের অবদান নয়।’ আয়াক্স আমস্টারডাম থেকে গত জানুয়ারিতে লিভারপুলে যোগ দিয়ে এরই মধ্যে ইংলিশ প্রিমিয়ার লিগের অন্যতম সেরা খেলোয়াড় হিসেবে নিজেকে প্রতিষ্ঠিত করেছেন। গত শুক্রবার বিশ্বকাপ বাছাইপর্বে সুয়ারেজের চার গোলেই চিলিকে বিধ্বস্ত করেছে কোপা আমেরিকা চ্যাম্পিয়ন উরুগুয়ে। ওয়েবসাইট।


টেন্ডুলকারের নয়, দ্রাবিড়ের সেঞ্চুরি
রাহুল দ্রাবিড়ের ৩৬তম টেস্ট সেঞ্চুরি উদ্যাপনের পাশে কেমার রোচের ম্লান মুখ
টিভির পর্দায় দেখাচ্ছিল দিল্লি টেস্টের তৃতীয় ইনিংসে শচীন টেন্ডুলকারের আউটটি। দেবেন্দ্র বিশুর শর্ট পিচ ডেলিভারিতে পুল করতে গিয়ে ৭৬ রানে এলবিডব্লু। ধারাভাষ্যকক্ষে সুনীল গাভাস্কার বললেন, এমন বলে মনে হয় আর কখনোই আউট হবে না টেন্ডুলকার। শুনে ক্রিকেট-বিধাতা বুঝি মুচকি হাসলেন। একটু পরই বিশুর শর্ট ডেলিভারি, এবার ব্যাটে-বলে হলো টেন্ডুলকারের। কিন্তু সোজা মিড উইকেটের হাতে! টানা ১৫ ইনিংস সেঞ্চুরিবিহীন টেন্ডুলকার। আরও বাড়ল শততম সেঞ্চুরির জন্য অপেক্ষা।
ক্যারিয়ারে অনেকবারের মতো আরও একবার টেন্ডুলকারের মঞ্চে আলো জ্বেলেছেন রাহুল দ্রাবিড়। পেয়েছেন ক্যারিয়ারের ৩৬তম আর বছরের পঞ্চম সেঞ্চুরি। যথারীতি দ্রাবিড়কে দারুণ সঙ্গ দিয়েছেন ভিভিএস লক্ষ্মণ, প্রিয় মাঠে আরেকটি সেঞ্চুরি হাতছানি দিচ্ছে তাঁকে। শেষ বিকেলে দ্রুত দুটি উইকেট হারালেও ইডেনের প্রথম দিনটি ভারতেরই। সারা দিনে পাঁচটি উইকেট পেয়েছে ওয়েস্ট ইন্ডিজ, তবে নাইটওয়াচম্যান ইশান্ত শর্মার উইকেটটাই কেবল বোলারের কৃতিত্ব। বাকি সবই ছিল ‘উপহার’।
উইকেট প্রায় ব্যাটিং-স্বর্গ, তবে নয়টায় শুরু বলে সকালে খানিকটা সহায়তা ছিল পেসারদের জন্য। সেই সুবিধাটা নিতে পারেননি উইন্ডিজ পেসাররা। শেবাগ-গম্ভীরের শুরুটাও ছিল তাই বিস্ফোরক। অ্যামব্রোস-ওয়ালশ জমানার পর প্রথম ক্যারিবীয় পেসার হিসেবে ৫০ টেস্ট খেলতে নামা এডওয়ার্ডস ছিলেন এলোমেলো। রোচ দলে থাকার পরও নতুন বল হাতে নিয়ে সবাইকে অবাক করেছেন ড্যারেন স্যামি। প্রথম স্পেলে ৬ ওভারে দিয়েছেন ৪৮ রান! শেবাগের উইকেটটা অবশ্য পেয়েছেন, যদিও বলটা এমন কিছু ভালো ছিল বলার উপায় নেই।
দ্বিতীয় সেশনে ঘণ্টা খানেক সময় বাদ দিলে পুরো দিনেই সুশৃঙ্খল বোলিং করতে পারেননি উইন্ডিজ বোলাররা। প্রথম মেডেন ওভার এসেছে রোচের করা ইনিংসের ৪৭তম ওভারে! সারা দিনে মেডেন হয়েছে আর একটিই, বিশুর করা ইনিংসের ৭৪তম ওভার! এলোমেলো বোলিংয়েই আবার এসেছে সাফল্য। অফ স্টাম্পের হাত দুয়েক বাইরের বল শর্ট কাভারের হাতে তুলে দিয়েছেন গম্ভীর। নড়বড়ে শুরুর পর দারুণ খেলতে থাকা টেন্ডুলকার আউট শর্ট বলে। শেষ বিকেলে খণ্ডকালীন অফ স্পিনার ক্রেইগ ব্রাফেটের বল স্টাম্পে টেনে এনেছেন দ্রাবিড়। দ্বিতীয় ব্যাটসম্যান হিসেবে টেস্টে ১৩ হাজার রান থেকে তখন তিনি মাত্র ২১ রান দূরে।
তবে এর আগে খেলেছেন দুর্দান্ত। শুরু থেকেই ছিলেন দারুণ ইতিবাচক, রোচকে ফ্লিক করে সেঞ্চুরি ছুঁয়েছেন ১৭৯ বলে। এর আগে একবারই বছরে পাঁচ সেঞ্চুরি করেছিলেন, ২০০২ সালে। ৩৯ ছুঁই-ছুঁই বয়সে যেন ক্যারিয়ারের সেরা ফর্মে দ্রাবিড়। ইয়ান বেলকে টপকে (৯৫০) এ বছর সর্বোচ্চ টেস্ট রান এখন তাঁরই (৯৫২)। লক্ষ্মণের সঙ্গে গড়েছেন দ্বাদশ সেঞ্চুরি জুটি, দুজনের জুটিতে রান চার হাজারও পেরিয়ে গেল কাল।
ইডেনে দ্রাবিড়ের আগের তিনটি সেঞ্চুরিই বিখ্যাত। ২০০১ সালে অস্ট্রেলিয়ার বিপক্ষে লক্ষ্মণের সঙ্গে ৩৭৬ রানের ওই মহাকাব্যিক জুটির সময় ১৮০। চার বছর পর পাকিস্তানের বিপক্ষে জোড়া সেঞ্চুরি। তুলনায় কালকের সেঞ্চুরিটিকেই ‘সহজতম’ বলছেন দ্রাবিড়। ওয়েবসাইট।
﻿

প্রিমিয়ার দাবায় মোহামেডানের জয়
প্রথম রাউন্ডে হারিয়েছিল বিমানকে। অনির্বাণ-আর্টিসান প্রিমিয়ার ডিভিশন দাবার দ্বিতীয় রাউন্ডেও জয় পেয়েছে শিরোপাপ্রত্যাশী মোহামেডান। জাতীয় ক্রীড়া পরিষদ মিলনায়তনে কাল তারা লিওনাইন চেস ক্লাবকে চারটি বোর্ডেই হারিয়ে তুলে নিয়েছে সর্বোচ্চ পয়েন্ট (৪-০)। দিনের অন্যান্য ম্যাচে নারায়ণগঞ্জের প্রীতম-প্রিজম ক্লাব ২.৫-১.৫ পয়েন্টে চট্টগ্রাম চেস একাডেমিকে, এয়ার ডেসটিনি ৩-১ পয়েন্টে নেবুলা চেস ক্লাবকে, ডেসটিনি ২০০০ লিমিটেড ৩.৫-.৫ পয়েন্টে বশির মেমোরিয়ালকে হারিয়েছে। তিতাস ক্লাব ও বিমান ড্র করেছে ২-২ পয়েন্টে।
﻿

আন্তর্জাতিক জুনিয়র টেনিস শুরু

সনি-র‌্যাংগস আন্তর্জাতিক জুনিয়র টেনিসের বালক এককের প্রথম রাউন্ডে জয় পেয়েছে বাংলাদেশের চার খেলোয়াড়। রুস্তম আলী ৬-৩, ৬-১ গেমে কোরিয়ার সেংচিউলকে, মামুন ৬-১, ৬-১ গেমে স্বদেশি চিশতি হায়দারকে, হানিফ ৫-৭, ৬-৩, ৬-২ গেমে ভারতের আকাশ গয়ালকে এবং জামিল ভূঁইয়া ৬-১, ৬-৩ গেমে থাইল্যান্ডের নুত্তাকিট ভিরাথামাসর্নকে হারিয়েছে।
রমনা টেনিস কমপ্লেক্সে কাল সকালে প্রতিযোগিতার উদ্বোধন করেন অর্থমন্ত্রী আবুল মাল আবদুল মুহিত। উপস্থিত ছিলেন ফেডারেশনের সভাপতি সাংসদ শাহরিয়ার আলম ও সাধারণ সম্পাদক ইশতিয়াক আহমেদ। প্রতিযোগিতায় ১২টি দেশের ৩৭ জন বালক ও ২৩ জন বালিকা অংশ নিচ্ছে।

দ্বিতীয় বিভাগ হ্যান্ডবল: পল্টন হ্যান্ডবল স্টেডিয়ামে আগামী ডিসেম্বরের দ্বিতীয় সপ্তাহ থেকে শুরু হবে দ্বিতীয় বিভাগ হ্যান্ডবল। লিগে অংশ নিতে আগ্রহী দলগুলোকে ৩১ নভেম্বরের মধ্যে নাম নিবন্ধন করতে বলা হয়েছে। —ক্রীড়া প্রতিবেদক
দ্বিতীয় বিভাগ ফুটবল: দলবদলের সময়সীমা বাড়ানো হয়েছে। ২০ নভেম্বরের পরিবর্তে ২৫ নভেম্বর পর্যন্ত দলবদল করা যাবে। তবে দলবদলের নিয়মকানুন অপরিবর্তিতই থাকবে।—বিজ্ঞপ্তি
﻿

রুবেল ও বাংলাদেশের পেস বোলিং
বিশপের সাক্ষাৎকারটা যখন নিচ্ছি, বল করছেন রুবেল হোসেন। সেদিকে তাকিয়ে বিশপ বললেন, ‘এই ছেলেটা খুব ভালো বোলার। ১৪০ কিলোমিটার বেগে বল করে। ওই স্লিংগি অ্যাকশনেও খুব ভালো নিয়ন্ত্রণ। টিভি কমেন্ট্রিতেও আমি বলেছি, ওকে ঠিকভাবে তৈরি করলে ও বিশ্বমানের ফাস্ট বোলার হতে পারবে।’
সেই ‘ভালোভাবে তৈরি করা’র প্রথম শর্ত বলে মনে করেন, পেস সহায়ক উইকেট তৈরি করা, ‘আমি জানি, স্পিনই বাংলাদেশের মূল শক্তি। কিন্তু মাঝেমধ্যে রুবেল-শফিউলদের কথা ভেবে একটু গতিময় উইকেট তৈরি করা উচিত। নইলে তো ফাস্ট বোলাররা উৎসাহ হারিয়ে ফেলবে। মনে রাখতে হবে, ক্রিকেটে ফাস্ট বোলিংয়ের মতো কষ্ট আর কিছুতে নেই। দিনের পর দিন এমন মরা উইকেটে বল করতে হলে যেকোনো ফাস্ট বোলারই হতোদ্যম হয়ে পড়তে বাধ্য।’
বাংলাদেশের ক্লাব ক্রিকেটেও স্পিনারদেরই রাজত্ব, পেসাররা সেখানে ‘সৎভাই’—এ কথা শুনে নিজের দেশ ত্রিনিদাদের সঙ্গে মিল খুঁজে পেলেন। ‘ত্রিনিদাদেও একই অবস্থা ছিল। ওখানকার উইকেটও স্পিন সহায়ক, সব ক্লাবই তাই ট্রফি জেতার জন্য তিন-চারজন স্পিনারকে খেলাত। এখন অবস্থাটা একটু বদলেছে।’
তরুণ প্রজন্মকে ফাস্ট বোলিংয়ে উৎসাহিত করার উপায়ও বাতলে দিলেন, ‘রুবেলের মতো কাউকে আইকন হিসেবে প্রতিষ্ঠিত করতে হবে। বাংলাদেশের ক্রিকেটে সাকিব-তামিম যে মর্যাদাটা ভোগ করে, একজন ফাস্ট বোলারকেও তেমন তারকা বানাতে হবে। তাহলে কিশোর-তরুণেরা একদিন তাঁর মতো হওয়ার স্বপ্ন দেখবে। বাংলাদেশ ফাস্ট বোলার পাবে। সেটা খুব জরুরি, কারণ টেস্ট ক্রিকেটে সত্যিকার একজন ফাস্ট বোলার যেকোনো সময় ম্যাচ ঘুরিয়ে দিতে পারে।’
তরুণদের সামনে আদর্শ হিসেবে কেউ থাকাটা কতটা জরুরি, তা বোঝাতেও ত্রিনিদাদের উদাহরণ, ‘ওয়েস্ট ইন্ডিজ এত ফাস্ট বোলারের জন্ম দিয়েছে। কিন্তু ত্রিনিদাদ থেকে কোনো ফাস্ট বোলারই ছিল না। আশির দশকে এলেন টনি গ্রে, ত্রিনিদাদ থেকে প্রথম ফাস্ট বোলার। আমি নিজে তাঁকে দেখে অনুপ্রাণিত হয়েছি। আমার পর যেমন এসেছে মারভিন ডিলন। বাংলাদেশেও এমন কাউকে দরকার।’
পথপ্রদর্শকদের সেই কাজটা রুবেল হোসেনই করতে পারেন বলে বিশপের বিশ্বাস।
﻿
পয়া ভেন্যু
    দক্ষিণ আফ্রিকার কেপটাউনের নিউল্যান্ডস
    অস্ট্রেলিয়ার হোবার্টের বেলেরিভ ওভাল
    পাকিস্তানের করাচি ন্যাশনাল স্টেডিয়াম
কারণটা যা-ই হোক, কিছু মাঠ আছে যেখানে নামলেই যেন সাফল্য হাত বাড়িয়ে দেয়

বাংলাদেশ কেন সব ম্যাচ চট্টগ্রামে খেলে না? চট্টগ্রামের জহুর আহমেদ চৌধুরী স্টেডিয়ামে খেলা শেষ সাতটি ওয়ানডের ছয়টিতেই জিতেছে বাংলাদেশ। বিশ্বকাপে সেই ৫৮ বিপর্যয়ের পরের ম্যাচেই ইংল্যান্ডের বিপক্ষে বাংলাদেশের ক্রিকেট ইতিহাসের অন্যতম স্মরণীয় জয়টি তো এসেছে এ মাঠেই। আর এবার ওয়েস্ট ইন্ডিজের বিপক্ষে ঢাকায় সিরিজ খোয়ানোর পর চট্টগ্রামেই তো শেষ ওয়ানডেতে সফরকারীদের নাকানিচুবানি খাইয়েছেন মুশফিক-সাকিবরা। বৃষ্টি আর মাঠের অব্যবস্থাপনায় দুটি দিন নষ্ট না হলে চট্টগ্রাম টেস্টে বাংলাদেশের পক্ষে ফলাফলও হতে পারত। সাফল্যের পাল্লাটাই যেখানে ভারী, সেটিই তো দলের পয়া ভেন্যু।
কিন্তু বাংলাদেশের সবচেয়ে পয়া ভেন্যু কি এটিই? এই প্রশ্নের উত্তর খুঁজতে গিয়ে জহুর আহমেদ চৌধুরী স্টেডিয়ামের পাশাপাশি চলে আসে মিরপুরের শেরেবাংলা স্টেডিয়ামের নামও। যদিও এখানে সর্বশেষ সাত ম্যাচের সব কটিতেই হেরেছে বাংলাদেশ। যার মধ্যে দুটি ম্যাচে ৫৮ ও ৭৮ রানে অলআউট হওয়ার লজ্জাও আছে। কিন্তু দেশের ক্রিকেট ইতিহাসের অন্যতম বড় সাফল্যটাও এসেছে এই মাঠেই। বছর খানেক আগে এই মাঠেই ধবলধোলাই হয়েছে নিউজিল্যান্ড। ২০০৯-এর জানুয়ারিতে তিন জাতি ক্রিকেটে একবার শ্রীলঙ্কাকে হারানোর পর ফাইনালেও তাদের বিপক্ষে ৬ রানে ৫ উইকেট তুলে নিয়েছিল বাংলাদেশ। ২০০৮-এ নিউজিল্যান্ডের বিপক্ষে প্রথম জয়টি এসেছিল এই মাঠেই। এখানে ৪৫টি ওয়ানডেতে ১৯টিতে জয় বাংলাদেশের, হার ২৬টিতে। সাফল্যের হার বেশ ভালো। টেস্টেও ৬ ম্যাচে একটিতে ড্র করেছে বাংলাদেশ। এখন পাঠক আপনারাই বের করুন, মুশফিক-তামিমদের জন্য কোনটি পয়া ভেন্যু।
বাংলাদেশেরটি বাছাই করতে সমস্যা হলেও বেশ কয়েকটা দলের পয়া ভেন্যুর নাম অনায়াসেই বলে দেওয়া যায়। যেমন—অস্ট্রেলিয়া, পাকিস্তান ও দক্ষিণ আফ্রিকা। অস্ট্রেলিয়ার জন্য হোবার্টের বেলেরিভ ওভাল, পাকিস্তানের জন্য করাচির ন্যাশনাল স্টেডিয়াম ও দক্ষিণ আফ্রিকার কেপটাউনের নিউল্যান্ডস।
করাচির ন্যাশনাল স্টেডিয়ামে পাকিস্তান প্রথম টেস্ট খেলে সেই ১৯৫৫ সালে। এখানে খেলা ৪১টি টেস্টের মাত্র দুটিতেই হেরেছে দলটি। যার প্রথমটি মাত্র ২০০০ সালে ইংল্যান্ডের বিপক্ষে। অন্যদিকে পাকিস্তান জিতেছে ২১টি টেস্টে। টেস্টে করাচি পাকিস্তানের পয়া হলেও ওয়ানডেতে তাদের প্রিয় ভেন্যু কিন্তু দেশের বাইরে। আরব আমিরাতের শারজায় ১০৮ ম্যাচ খেলে ৭৪টিতেই জিতেছে তারা।
নির্বাসন থেকে ফিরে আসার পর দক্ষিণ আফ্রিকার ‘লাকি’ ভেন্যুতে পরিণত হয়েছে কেপটাউনের নিউল্যান্ডস স্টেডিয়াম। এখানে ২৯টি ওয়ানডের মাত্র চারটিতে হেরেছে তারা, জিতেছে বাকি সব ম্যাচে। টেস্টেও একই অবস্থা। ২২ ম্যাচে ১৪ জয়, হার মাত্র ৩টি। অবশ্য বর্ণ-বিদ্বেষের যুগে এখানে খেলা ২৪ ম্যাচের মাত্র ৩টিতে জয় নিয়ে ফিরতে পেরেছিল প্রোটিয়ারা।
দ্বীপরাজ্য তাসমানিয়ার রাজধানী হোবার্ট হচ্ছে অস্ট্রেলিয়ার পয়া ভেন্যু। হোবার্টের বেলেরিভ ওভালে প্রথম আন্তর্জাতিক ক্রিকেটের সঙ্গে পরিচিত হয় ১৯৮৯ সালে। সেই থেকে এখানে খেলা ২৫ ম্যাচের ১৯টিতেই জিতেছে স্বাগতিকেরা। হেরেছে মাত্র তিনটি ওয়ানডেতে। এখানে নয়টি টেস্ট খেলে সাতটিতে জিতেছে অস্ট্রেলিয়া। আর খারাপ আবহাওয়ার জন্য ড্র হওয়া ম্যাচ দুটিতেও সুবিধাজনক জায়গায় ছিল অস্ট্রেলিয়া।
তাসমান সাগরের ওপারের দেশ নিউজিল্যান্ড সবচেয়ে সফল হ্যামিল্টনের সেডন পার্কে। সব ধরনের ক্রিকেট মিলিয়ে এখানে খেলা ৩৬ ম্যাচের ২০টিতে জিতেছে দলটি।
টেস্ট খেলুড়ে বাকি দলগুলোর জন্য একটি লাকি গ্রাউন্ড বের করা মুশকিল, যেমন ভারত। কোন ভেন্যুতে ভারত সবচেয়ে সফল, এটা হিসাব করে বের করা গেলেও সেটাকে ‘লাকি’ বলা যায় না কিছুতেই। টেস্টে ভারতের জয়-পরাজয়ের অনুপাত সবচেয়ে ভালো চেন্নাইয়ের চিপক স্টেডিয়ামে। সেখানে ৩০ টেস্টের ১২টিতে জিতলেও তারা হেরেছে ৫টি ম্যাচে। ওয়ানডেতে অবশ্য গোয়ালিয়রের ক্যাপ্টেন রুপ সিং স্টেডিয়াম (১০ ম্যাচে ৮ জয়) অথবা কানপুরের গ্রিন পার্ককে (১১ ম্যাচে ৮) ভারতের পয়া ভেন্যুও বলা যায়।
ওয়ানডেতে কিংসটাউন ওয়েস্ট ইন্ডিজের পয়া ভেন্যু (২০ ম্যাচে ১৭ জয়) হলেও টেস্টে তাদের সে রকম কোনো ভেন্যু খুঁজে পাওয়া যায় না। শ্রীলঙ্কার জন্য কলম্বোর সিনহালিজ স্পোর্টস ক্লাব গ্রাউন্ডকে পয়া টেস্ট ভেন্যু বলা যায়। এখানে ৩৫ টেস্টের ১৭টিতে জিতেছে দলটি, হেরেছে মাত্র ছয়টিতে। তবে ইংল্যান্ডের জন্য একক কোনো ভেন্যুকে বেছে নেওয়া একেবারে অসম্ভব।
বাকি রইল জিম্বাবুয়ে। দলটির প্রিয় ভেন্যু অবশ্যই হারারে স্পোর্টস ক্লাব। এখানেই সবচেয়ে বেশি টেস্ট (৬) ও ওয়ানডে (৩০) জিতেছে দলটি।
﻿
আনামুলের ঝোড়ো সেঞ্চুরি
দলের রান ৯ উইকেট হারিয়ে মাত্র ১১৮। এ অবস্থায় ইনিংস ঘোষণা করলেন ঢাকা মেট্রোর অধিনায়ক মোহাম্মদ আশরাফুল। উদ্দেশ্য, প্রতিপক্ষ সিলেটকে পুরো বোলিং বোনাস পয়েন্ট (৪) থেকে বঞ্চিত করা। নিজের নাক কেটে পরের যাত্রা ভঙ্গ করার এই উদাহরণ কাল দেখেছে খুলনা-রাজশাহীর ম্যাচও। অবশ্য খুলনা ইনিংস ঘোষণা করেছে ২৭৮ রানে। এবারের জাতীয় লিগে অবশ্য এটা রীতিই দাঁড়িয়ে গেছে। আগের তিন রাউন্ড প্রথম ইনিংসে ৯ উইকেট পড়ার পর সাতবার ইনিংস ঘোষণা করতে দেখে ফেলেছে।
যশোরে এবারের জাতীয় লিগে প্রথম ব্যাটসম্যান হিসেবে দ্বিতীয় সেঞ্চুরি করেছেন খুলনার আনামুল হক। ১১৩ বলে ১০৮ রান করে আউট হয়েছেন, সেঞ্চুরি এসেছে মাত্র ৯৩ বলে। আনামুলের ইনিংসে ছিল ১৮টি চার ও ১টি ছয়। চার মেরেছেন বাঁহাতি স্পিনার সাকলাইন সজীবের টানা চার বলে। রাজশাহী দিন শেষে ২১ রান তুলতেই হারিয়ে ফেলেছে ২ উইকেট।
সিলেটে স্বাগতিকেরা ৩ উইকেটে ১৪৪ রান তুলে প্রথম দিন শেষে এগিয়ে আছে ২৬ রানে। এর আগে ৫ উইকেট নিয়ে ঢাকা মেট্রোকে ধসিয়ে দিয়েছেন সম্প্রতি নির্বাচকদের আনুকূল্যবঞ্চিত বাঁহাতি স্পিনার এনামুল জুনিয়র। এনামুলের পাঁচ শিকারের মধ্যে ছিলেন আশরাফুলও (৬)।
চট্টগ্রামে স্বাগতিকদের মাত্র ১৭৬ রানেই গুটিয়ে দিয়েছে ঢাকা বিভাগ। বাঁহাতি স্পিনার মোশাররফ হোসেন নিয়েছেন ৪ উইকেট। ৩ উইকেট হারিয়ে ঢাকা করেছে ১১০ রান। বগুড়ায় অন্য ম্যাচটিতে ধীর ব্যাটিংয়ের একটা প্রদর্শনীই হয়েছে। ৮৬ ওভার ব্যাটিং করে রংপুর তুলেছে ৪ উইকেটে ১৬৬ রান। ১৯৯ বল খেলে ৬০ রানে ব্যাটিং করছেন নাঈম ইসলাম।

বিশপের দেখা দ্রুততম স্পেল
ওয়েস্ট ইন্ডিজের কিংবদন্তি সব ফাস্ট বোলারের সঙ্গে খেলেছেন। মার্শাল-হোল্ডিংদের বলে গতির ঝড় তুলতেও কম দেখেননি। অথচ তাঁর দেখা দ্রুততম স্পেলের কথা বলতে গিয়ে তাঁদের কাউকে নয়, ইয়ান বিশপের মনে পড়ল শোয়েব আখতারের কথা! শুনুন তাঁর মুখেই—
‘বলের গতিতে ব্যাটসম্যানদের যদি থরহরি কম্পমান করে দেওয়ার কথা বলি, তাহলে শোয়েব আখতারের ওই স্পেলটা আমি কোনো দিন ভুলতে পারব না। নিউজিল্যান্ডের বিপক্ষে টেস্ট ম্যাচটা হচ্ছিল লাহোরে, শোয়েব ৬ উইকেট নিয়েছিল। উইকেট-টুইকেট বাদ দিন, আমার শুধু মনে পড়ে ওর বলের গতিতে কিউই ব্যাটসম্যানদের আতঙ্কটা। উইকেটে ফাস্ট বোলারদের জন্য কিছুই ছিল না, একেবারে ফ্ল্যাট উইকেট। তাতেই রীতিমতো আগুন ঝরিয়েছিল শোয়েব। তবে সত্যিকার ফাস্ট বোলারের জন্য উইকেট কোনো ব্যাপার নয়। বাতাসে বলের গতি তো উইকেটের ওপর নির্ভর করে না।’ (২০০২ সালের ওই টেস্টে শোয়েবের বোলিং বিশ্লেষণ ছিল: ৮.২-৪-১১-৬)।
﻿

কথামালা
এখনো অনুশীলনে সবার আগে যে ব্যক্তিটা আসেন, তিনি ফার্গুসন। সবার শেষে অনুশীলন মাঠ থেকে যিনি বেরোন, সেই ব্যক্তিটাও ফার্গুসন

ফার্গুসনের সাফল্যের রহস্য জানালেন রায়ান গিগস
যারা বলছে আমি গোলখরায় ছিলাম, তারা আসলে উন্মাদ
তিন ম্যাচে গোল না-পাওয়াতেই সমালোচনার শিকার হয়েছিলেন জানিয়ে লিওনেল মেসি

এটা আমার জীবনের
আরেকটা সিদ্ধান্ত, একটি পারিবারিক সিদ্ধান্ত
সান্তোসের সঙ্গে ২০১৪ পর্যন্ত চুক্তি নবায়নের পর নেইমার

ভারতে এফ-ওয়ান ততটাই জনপ্রিয়, ফ্রান্সে যতটা জনপ্রিয় ক্রিকেট
এখন না হলেও একদিন ভারতে ফর্মুলা ওয়ানের জনপ্রিয়তা ক্রিকেটের সমান হবে বলে আশা এফ-ওয়ান প্রধান বার্নি এক্লেস্টোনের

এটা ছিল ঠিক যেন একটা রূপকথা
ম্যানইউতে নিজের ২৫ বছর উদ্যাপন সম্পর্কে
অ্যালেক্স ফার্গুসন


মাঠ নয়, কারাগারই তাদের যোগ্য ঠিকানা
জেলের সাজা পাওয়া পাকিস্তানের তিন ক্রিকেটার সম্পর্কে দেশটির দ্য নিউজ

সময় আসুক, আমি সবকিছু ফাঁস করে দেব
হুঁশিয়ারি মোহাম্মদ আমিরের
ফাস্ট বোলিং নিয়ে ইয়ান বিশপের সঙ্গে
ঢাকায় বাংলাদেশের ৫৮ দেখেছেন, দেখলেন চট্টগ্রামে ওয়েস্ট ইন্ডিজের ৬১-ও। ইয়ান বিশপ হেসে বললেন, ‘৫৮ মনে করতে গেলে এখন ৬১-ও মনে হবে।’
৫৮ ও ৬১ নিয়ে এই কথাবার্তা আনুষ্ঠানিক সাক্ষাৎকার শুরুর আগে। টেপ রেকর্ডার তখনো অন করা হয়নি। ২০০৯ সালে বাংলাদেশের ওয়েস্ট ইন্ডিজ সফরের সময় ইয়ান বিশপের দীর্ঘ একটা সাক্ষাৎকার নিয়েছিলাম। ঢাকায় বাংলাদেশ-ওয়েস্ট ইন্ডিজ টেস্টের তৃতীয় দিন বিকেলে ইন্টারভিউ চাইতে গিয়ে দেখলাম, বিশপ সেটি মনে রেখেছেন। শুরুর আগেই তাই বলে নিতে হলো, ‘সেই সাক্ষাৎকারটি ছিল আপনার ক্যারিয়ার ও ওয়েস্ট ইন্ডিজের ক্রিকেট নিয়ে। এবারের বিষয় শুধুই ফাস্ট বোলিং।’
ফাস্ট বোলার ইয়ান বিশপ সম্পর্কেও কি একটু বলে নেব! বিশপের ক্যারিয়ার নিয়ে যেকোনো আলোচনাতেই ‘কী করেছেন’-এর চেয়ে বড় হয়ে ওঠে ‘কী করতে পারতেন!’ ওয়েস্ট ইন্ডিয়ান ফাস্ট বোলারদের মিছিলে আরেকজন গ্রেটের নিশ্চিত সংযোজন বলেই মনে হয়েছিল তাঁর আবির্ভাবকে। বিশ্বের দ্রুততম বোলারের তকমাটা গায়ে লাগিয়েই শুরু। কিন্তু পিঠের চোট আর পূর্ণতা পেতে দেয়নি তাঁর অমিত সম্ভাবনাকে। ৪৩ টেস্টে ২৪.২৭ গড়ে ১৬১ উইকেট তাই প্রাপ্তির আনন্দের চেয়ে অপ্রাপ্তির হাহাকারই বেশি জাগায়।
ওই ৫৮ ও ৬১ বিষয়ক কথাবার্তা দাঁড়িয়ে দাঁড়িয়ে। বসার জন্য যুৎসই জায়গা খুঁজছিলাম। তাড়াতাড়ি বসাটা খুব জরুরি ছিল। কারণ বিশপের সঙ্গে দাঁড়িয়ে কিছুক্ষণ কথা বললেই ঘাড় ব্যথা হয়ে যায়! ৬ ফুট ৫ ইঞ্চি লম্বা, সারাক্ষণ যে ঘাড় উঁচিয়েই থাকতে হয়। এই উচ্চতার কারণেই শুরুতে ‘বিগ বার্ড’ জোয়েল গার্নারের সঙ্গে তুলনা হতো। কথাবার্তায় অবশ্য মাটির মানুষ। চোখের দিকে তাকিয়ে পর্যন্ত কথা বলেন না। ‘জেন্টল জায়ান্ট’ বলতে যা বোঝায়, ঠিক তা-ই। খেলোয়াড়ি জীবনেও তা-ই ছিলেন। বলে আগুন ঝরাতেন, তাঁর বাউন্সারে রক্তাক্ত হয়ে মাঠও ছেড়েছেন অনেক ব্যাটসম্যান। কিন্তু ব্যাটসম্যানকে আঘাত করে কখনোই ‘এখন কেমন লাগছে বাছা’ ভঙ্গি করেননি, উল্টো যেন একটু বিব্রতই মনে হতো তাঁকে। ‘ব্যাটসম্যানকে ভয় পাইয়ে দেওয়া ফাস্ট বোলিংয়ে খুব গুরুত্বপূর্ণ। দ্রুত গতির দু-একটা শর্ট বলে ব্যাটসম্যানকে নড়বড়ে করে দিলে পরের কাজটা খুব সহজ হয়ে যায়। তবে ব্যাটসম্যানকে মারাটা আমি কখনোই উপভোগ করিনি। ব্যথায় কাতর ব্যাটসম্যানের চেয়ে বাতাসে উড়ন্ত স্টাম্পই বেশি পছন্দ ছিল আমার’—নিজের বোলিং দর্শনের কথাও জানিয়ে দিলেন বিশপ।
এটা আসলে সব ওয়েস্ট ইন্ডিয়ান ফাস্ট বোলারেরই দর্শন। ফাস্ট বোলাররা নিজেদের আক্রমণাত্মক প্রমাণ করতে যখন ব্যাটসম্যানকে গালাগালি করেন, সুনীল গাভাস্কার মনে করিয়ে দেন, ওয়েস্ট ইন্ডিজের ওই বিখ্যাত ফাস্ট বোলাররা কখনোই মুখে কথা বলতেন না। বিশপও সেই আদর্শেই বড় হয়েছেন, ‘ওয়েস্ট ইন্ডিয়ান ফাস্ট বোলাররা কখনোই স্লেজিংয়ে বিশ্বাস করে না। মার্শাল-হোল্ডিংরা বড়জোর শীতল একটা চাউনি দিতেন। ফাস্ট বোলারদের স্লেজিং ব্যাপারটা আসলে অস্ট্রেলিয়ানদের সংস্কৃতি। অস্ট্রেলিয়া যখন সাফল্য পাচ্ছে, তখন ওদের সব কিছুই ভালো ভেবে অন্যরাও সেটি অনুকরণ করেছে।’
গতির একটা আলাদা মাদকতা আছে। বিশেষ করে ফাস্ট বোলারের তোলা গতির ঝড়ে ব্যাটসম্যানের চোখে যখন পরিষ্কার ভয়ের চিহ্ন ফুটে ওঠে, সেই অনুভূতির কোনো তুলনা খুঁজে পান না বিশপ। ‘দুটি ব্যাপার ফাস্ট বোলারকে আরও তাতিয়ে তোলে। এক. উইকেট পেলে। ইমরান খান বলেছিলেন না, উইকেট পেলে ওয়াকার ইউনিসের আরও দুই গজ গতি বেড়ে যায়। সব ফাস্ট বোলারেরই তা-ই। আর দুই নম্বর হলো, ব্যাটসম্যানকে ভয় পেতে দেখলে। ব্যাটসম্যানের শরীরী ভাষা, তাঁর ব্যাট নামানোর ভঙ্গি, ফলো থ্রু—এসব দেখে এটি বোঝা যায়। ফাস্ট বোলারের তখন অদ্ভুত একটা অনুভূতি হয়, ‘আই অ্যাম দ্য বস। আজ আমার দিন।’
সত্যিকার একজন ফাস্ট বোলার দৌড়ে এসে গতির ঝড় তুলছেন, ব্যাটসম্যান তাঁর বাউন্সারের জবাব দিচ্ছেন হুক শটে—টেস্ট ক্রিকেটে এর চেয়ে রোমাঞ্চকর দৃশ্য আর হয় না। অথচ সেই দৃশ্যই এখন হারিয়ে যেতে বসেছে। ফাস্ট বোলার পরিণত হয়েছে প্রায় ডুমুরের ফুলে। অনেকে টি-টোয়েন্টির আবির্ভাবকে এর কারণ হিসেবে দেখেন। বিশপ এই দলে নেই, ‘লাসিথ মালিঙ্গা তো টি-টোয়েন্টিতেও একই রকম ঝড় তুলছে। শন টেইটও তো শুধু টি-টোয়েন্টি খেলবে বলে টেস্ট ক্রিকেট ছেড়ে দিল। টি-টোয়েন্টির চেয়ে আমার বরং বিশ্বজুড়ে উইকেট বেশি ব্যাটিংবান্ধব হয়ে যাওয়াটাকে ফাস্ট বোলারের আকালের কারণ বলে মনে হয়।’
কমেন্ট্রি করতে আজ এ দেশ, কাল ও দেশ করে দিন কাটে। কেমন লাগে এই জীবন? ‘ভালোই তো! যে খেলাটাকে এত ভালোবাসি, সেটির সঙ্গে থাকতে পারছি।’ পছন্দের খেলা হিসেবে ইদানিং অবশ্য গলফ প্রায় ধরে ফেলেছে ক্রিকেটকে! বাংলাদেশে এসে কী দেখলেন—এই প্রশ্নের উত্তরে তাই গলফ-ই এলো। ‘সেভাবে কিছু দেখা হয়নি। তবে ফাঁকা দিনগুলোতে গলফ খেলেছি। গলফ কোর্সের সময়টা বড় ভালো লাগে। খুব রিল্যাক্সিং।’
অল্প স্বল্প
‘অজুহাত দেব না’
পাকিস্তানের কাছে বড় হার। মহিলা বিশ্বকাপ ক্রিকেটের বাছাইপর্বে শুরুটা ভালো হলো না বলে আজ জাপানের বিপক্ষে ম্যাচটাকে ‘ডু অর ডাই’ বলছেন মমতা মাবেন। তবে কাল ছন্নছাড়া ব্যাটিংয়ের কোনো অজুহাত দাঁড় করাননি বাংলাদেশের কোচ

 ম্যাচের আগে বলেছিলেন, আপনার দলের টপ অর্ডার ব্যাটিংয়ে সমস্যা, মিডল অর্ডার ভালো। আজ তো উল্টো হলো।
মমতা মাবেন: হ্যাঁ, আমরা আজ মিডল অর্ডারে ভালো ব্যাট করতে পারিনি। এ জন্য অবশ্যই কোনো অজুহাত দেব না।
 মিডল অর্ডারে ধসের কারণ কী?
মাবেন: পরিস্থিতি বুঝে ব্যাট করা যায়নি। টপ অর্ডার ভালো শুরু করেছিল। প্রথম উইকেট পড়ে ৩৩ রানে। এরপর ধারাবাহিকতা থাকল না। মিডল অর্ডারের দায়িত্ব নেওয়া উচিত ছিল।
 বাংলাদেশ দল প্রায় ৮ ওভার বাকি থাকতেই অলআউট। এত বাজে ব্যাটিং কি ভাবতে পেরেছিলেন?
মাবেন: মোটেও ভাবিনি। প্রায় ৮ ওভার খেলা গেল না। ৩৬-৩৭ ওভারের সময় টেইল চলে এল। মিডল অর্ডার দায়িত্ব নিতে পারলে এই অবস্থা হতো না।
 আপনাদের লক্ষ্য কী ছিল?
মাবেন: আমরা কিছুটা সতর্ক ছিলাম। উইকেটে টিকে থাকার লক্ষ্য ছিল। সেটা না হওয়ায় ব্যাটিংটা ভেঙে পড়ল।
 এটা কি আপনাদের জন্য একটা শিক্ষাও নয়?
মাবেন: প্রতিটি ম্যাচই একটা শিক্ষা। কীভাবে ইনিংস গড়তে হয়, কীভাবে লক্ষ্যের দিকে এগোতে হয়, ভালোভাবে শিখতে হবে। এই ম্যাচটা অবশ্যই আমাদের জন্য শিক্ষা হয়ে এল।
 বাংলাদেশ বোলিংয়েও কি রান একটু বেশি দিয়ে ফেলেছিল?
মাবেন: হ্যাঁ, সম্ভবত কিছু অতিরিক্ত রান দিয়ে ফেলেছি। আমার মতে, ১৭০-১৭৫ রানের মধ্যে ওদের আমরা বেঁধে রাখতে পারতাম।
 সেটা কেন হলো না?
মাবেন: ওদের চতুর্থ উইকেট জুটি ম্যাচটা বের করে নিয়ে যায়। জুটি গড়ে ওঠার পথে সুযোগ তারা দিয়েছে। আমরা নিতে পারিনি। এরপর আমরা আশা করেছিলাম সালমা, শুকতারা, পিংকি ব্যাটিংয়ে ভালো করবে। কিন্তু তারা খুব দ্রুতই শট খেলতে গেছে।
 দুই দলের পার্থক্যটা কোথায়?
মাবেন: পাকিস্তান ভালো দল। তাদের মেয়েরা অনেক অভিজ্ঞ, পরিস্থিতি সামলাতে জানে। রানের চাকাটা চালু রাখতে জানে। ওদের বিসমাহ চাপটা খুব ভালো সামলাল। ভালো কিছু শটও খেলল।
 পাকিস্তান দলটা আগের তুলনায় এবার কেমন?
মাবেন: পাকিস্তানকে দু তিনবার দেখলাম। আগে যা দেখেছিলাম, তার চেয়ে এখন ভালো। তবে এদিন বোধ হয় ওরা বেশি ভালো খেলেছে।
 এই পরাজয়ে কি আপনি খুব হতাশ?
মাবেন: ভালো খেলে হারলে মেনে নেওয়া যায়। কিন্তু আমরা যে ব্যাটিংটা করলাম, তা গ্রহণযোগ্য নয়। আমাদের কয়েকজন উইকেট বিলিয়ে এসেছে।
 টুর্নামেন্ট নিয়ে এখন কী ভাবছেন?
মাবেন: ভাবছি আয়ারল্যান্ড ও জাপানের সঙ্গে ম্যাচ এখন আমাদের জন্য খুবই গুরুত্বপূর্ণ হয়ে গেল। কাল (আজ বিকেএসপিতে) জাপানের সঙ্গে ম্যাচটা ডু অর ডাই। ওয়েস্ট ইন্ডিজের বিপক্ষে আমরা সেরাটা দিতে চাইব। তবে আমার মনে হয়, আয়ারল্যান্ড ও জাপান ম্যাচটাই আমাদের জন্য আসল।
 সামনের ম্যাচে ব্যাটিংটা ঠিকঠাক হবে তো?
মাবেন: আমরা তো চাই, ব্যাটিংয়ের সমস্যাগুলো কাটিয়ে উঠতে। তবে এটা ঠিক, ব্যাটিং নিয়ে আমাদের অনেক কাজ করতে হবে। আমি মনে করি, আমরা গড়পড়তা ১৫০-১৬০ করার মতো দল। কোনো নির্দিষ্ট দিনে খুব ভালো করলে হয়তো ১৯০-ও সম্ভব।
﻿
২৮ বলেই বাংলাদেশের ম্যাচ জয়
পাকিস্তানের কাছে অসহায় আত্মসমর্পণ। প্রতিশোধের ম্যাচে গতকাল সোমবার পাকিস্তানিদের কাছে ৭৩ রানে হার মানে বাংলাদেশ। তবে মহিলা বিশ্বকাপ বাছাইপর্বের খেলায় আজ অন্য এক বাংলাদেশকে দেখলেন জাপানের মেয়েরা। জাপানিদের হতাশায় ডুবিয়ে ৫০ ওভারের খেলা মাত্র ২৮ বল খেলে জিতে নিয়েছে বাংলাদেশ।
সকালে টস জিতে ব্যাট করার সিদ্ধান্ত নেয় জাপান। কিছু বুঝে ওঠার আগেই জাপানি ব্যাটসম্যানদের ওপর ‘ঝড়’ বইয়ে দেন বাংলাদেশি বোলাররা। এর পরিণতি, ৩৮ রানেই জাপানের ইনিংস শেষ! উদ্বোধনী ব্যাটসম্যান ইয়ামোতো ছাড়া দলটির কেউই দুই অঙ্কের ঘর স্পর্শ করতে পারেননি। বাংলাদেশের হয়ে সালমা খাতুন ৫ রানে ৫টি এবং শুকতারা রহমান ৯ রান দিয়ে ৫টি উইকেট শিকার করেন।
লক্ষ্য মাত্র ৩৯ রান। সহজ গন্তব্যে পৌঁছতে কোনো উইকেটই খোয়াতে হয় হয়নি বাংলাদেশকে। দলের ১০ উইকেটের জয় নিশ্চিত করে আয়েশা আখতার ১৩ ও শুকতারা ১৬ রানে অপরাজিত থাকেন।
সংক্ষিপ্ত স্কোর—
জাপান ৩৮/১০ (২৮.৩ ওভার)
বাংলাদেশ ৩৯/০ (৪.৪ ওভার)
টস: জাপান
ফল: বাংলাদেশ ১০ উইকেটে জয়ী।
﻿

অন্যকলাম
মা ও ছেলে
ক্রীড়া প্রতিবেদক  জাতীয় সাব-জুনিয়র চ্যাম্পিয়ন ফাহাদ হোসেন যখন দাবার বোর্ডে মগ্ন থাকেন, মা হামিদা খান টেনশনে এদিক-সেদিক পায়চারি করেন। ফেডারেশনের দাবাকক্ষে এই দৃশ্যটা খুব পরিচিত। তবে কাল দেখা গেল দুজনই মগ্ন দাবার বোর্ডে। ফাহাদ খেলছেন প্রিমিয়ার লিগে বশির মেমোরিয়ালের হয়ে। পাশেই বেগম লায়লা আলম মহিলা উন্মুক্ত রেটিং দাবায় খেলছেন হামিদা। মা ও ছেলের দিনটা গেল ভালোই। ফিদে মাস্টার মাহফুজুর রহমানের সঙ্গে ড্র করেছে ফাহাদ, হোসাইন ফারজানার বিপক্ষে জিতেছেন হামিদা। তাহলে কি পরিণত বয়সে দাবাড়ু হতে চাইছেন হামিদা? ম্যাচ শেষে হেসে বললেন, ‘বসে থাকলেই টেনশন। তাই ভাবলাম খেলি।’

বাবার প্রশংসা
পোল্যান্ডের বিপক্ষে প্রীতি ম্যাচের পর থেকেই ‘ব্যাডবয়’ বালোতেল্লি ভাসছেন প্রশংসার জোয়ারে। তবে ম্যানচেস্টারে এসে পালক পিতা ফ্রাঙ্কো বালোতেল্লির প্রশংসাই হয়তো মারিও বালোতেল্লির মনে পড়বে বেশি। ছেলের খেলা দেখে অভিভূত ফ্রাঙ্কো গাজেত্তা দেল্লো স্পোর্তকে বলেছেন, ‘ম্যাচের পরই মারিও আমাকে ফোন করেছিল, তার প্রথম প্রশ্ন “বাবা, আমি কেমন খেলেছি?” আমি বলেছি ‘আমি তোমাকে ১০-এ ৮ দেব। গোলের জন্য নয়, কারণ তুমি দলের হয়ে খেলেছ। শাবাশ!’ আজ উরুগুয়ের ম্যাচটি রোমে এসে দেখার অনুরোধ জানিয়েছিলেন মা-বাবাকে। ভ্রমণের ধকলের ভয়ে ৮২ বছর বয়সী ফ্রাঙ্কো আসেননি। তবে ছেলেকে প্রতিশ্রুতি দিয়েছেন, শিগগিরই ম্যানচেস্টারে গিয়ে দেখা করবেন। ওয়েবসাইট।

সমালোচনা
রেফারিদের নিকুচি করেই যাচ্ছেন ডিয়েগো ম্যারাডোনা। গত সপ্তাহে আল-জাজিরার কাছে আল ওয়াসল ১-০ গোলে হারলে রেফারির কড়া সমালোচনা করেন আর্জেন্টিনার সাবেক কোচ। রেফারির বিরুদ্ধে তোপ দাগালেন আবারও। এবার অবশ্য দল হারেনি। এমিরেটস কাপে আল আইনের বিপক্ষে জিতেছে ১-০ গোলে। কিন্তু এদিন আরও বেশি ক্ষিপ্ত ম্যারাডোনা প্রশ্ন তুলেছেন সংযুক্ত আরব আমিরাতের রেফারিদের মান নিয়েই, ‘রেফারিদের কাছে আমার বার্তা—মান উন্নয়নের জন্য আমি তাদের সাহায্য এবং সমর্থন করতে চাই। তবে যা-ই ঘটুক না কেন, যদি তাদের সিদ্ধান্ত আমাদের বিরুদ্ধে যায়, আমরা আল ওয়াসলের খেলোয়াড়, স্টাফ, কর্মকর্তা এবং সমর্থকেরা এক হয়ে লড়াই করব এবং জিতব।’ ওয়েবসাইট।
﻿
বিশপের চোখে সেরা পাঁচ
প্রথমেই বলে নিলেন, এক-দুই নম্বর দিয়ে বলতে পারবেন না। তাঁর দেখা সেরা পাঁচ ফাস্ট বোলারের নাম বলছেন, তবে সেটি কোনো ক্রমানুসারে নয়। পাঁচজন বলতে গিয়ে হয়ে গেল ছয়জন। ডেনিস লিলি ও অ্যান্ডি রবার্টসের মধ্যে একজনকে যে বেছে নিতে পারলেন না!

ম্যালকম মার্শাল
আমার দেখা সবচেয়ে কমপ্লিট ফাস্ট বোলার। গতি ছিল, নিয়ন্ত্রণ ছিল, তবে বাকি সবার চেয়ে আলাদা হয়ে ছিলেন বুদ্ধিমত্তায়। মুহূর্তের মধ্যে উইকেট ও ব্যাটসম্যান বুঝে সে অনুযায়ী বোলিং করতে পারতেন। এমন অনেক হয়েছে, মিড অফের ফিল্ডারকে একটু বাঁয়ে দাঁড়াতে বললেন, আর পরের বলে সেখানেই ক্যাচ এলো।

কার্টলি অ্যামব্রোস
লাইন-লেন্থের ওপর এমন নিয়ন্ত্রণ খুব কম ফাস্ট বোলারেরই ছিল। সঙ্গে বলে বাড়তি বাউন্স মিলিয়ে কার্টলি সর্বকালের সেরা ফাস্ট বোলারদের মধ্যেই থাকবেন। ব্যাটসম্যানরা ওঁর ওপর চড়াও হতে পেরেছে, বলতে গেলে এমন দেখিইনি।

ওয়াসিম আকরাম
নিঃসন্দেহে সর্বকালের সেরা বাঁহাতি ফাস্ট বোলার। ওই গতিতে ইচ্ছামতো দুদিকেই বল সুইং করাতে পারতেন। সব সময় এক্সপ্রেস গতিতে বল না করলেও সব সময়ই ব্যাটসম্যানদের জন্য অস্বস্তিকর একটা গতিতে বল করতেন।

স্যার রিচার্ড হ্যাডলি
দুর্দান্ত বোলার। বলের পর বল এমন একই জায়গায় করে যেতেন যে, ব্যাটসম্যানদের একটুও হাঁফ ছাড়ার সুযোগ মিলত না। সঙ্গে সুইং, কাট—এসবের ওপর অসম্ভব নিয়ন্ত্রণ তো ছিলই। বলতে গেলে দিনের পর দিন একাই নিউজিল্যান্ডের বোলিং আক্রমণের ভার বয়ে গেছেন।

ডেনিস লিলি/অ্যান্ডি রবার্টস
এই দুজনকে আলাদা করতে পারছি না। প্রথম কারণ, এই দুজনকে আমি অন্যদের চেয়ে কম দেখেছি। তবে যতটুকু দেখেছি, তাতেও ওদের গ্রেটনেস বুঝতে সমস্যা হয়নি। পিঠের চোট সামলে লিলি যেভাবে আবার আগের রূপেই ফিরে এসেছেন, সেটি তো রূপকথা। রবার্টস ছিলেন দারুণ বুদ্ধিমান এক বোলার। ওয়েস্ট ইন্ডিয়ান ফাস্ট বোলারদের কাছে তিনি ছিলেন ‘ফাদার ফিগার’-এর মতো। ওয়েস্ট ইন্ডিজের ওই পেস কোয়ার্টেট গড়ে তোলায় বড় ভূমিকা ছিল তাঁর।
﻿
বাংলাদেশের লক্ষ্যপূরণের ম্যাচ?

আজ আয়ারল্যান্ডের বিপক্ষে জিততে পারলেই বাংলাদেশ পেয়ে যাবে ওয়ানডে স্ট্যাটাস। কাল মিরপুর স্টেডিয়ামে সেই লক্ষ্যপূরণের প্রস্তুতি

চারদিকে আশার বৃত্ত তৈরি। আজই সেই দিন, বিকেএসপিতে আয়ারল্যান্ডকে হারাতে পারলে মহিলা ক্রিকেটে ওয়ানডে স্ট্যাটাস পাবে বাংলাদেশ। চলমান মহিলা বিশ্বকাপের বাছাইপর্বে সেটিই বাংলাদেশের প্রথম লক্ষ্য ছিল শুরু থেকে। সেই লক্ষ্যপূরণের দিনই কি আজ?
কাজটা কি সহজ? বাংলাদেশের মহিলা ক্রিকেট আজ হাঁটি হাঁটি পা পা করছে, আর অনেক আগেই আন্তর্জাতিক ক্রিকেটে পা পড়েছে আয়ারল্যান্ডের। দেশটির পুরুষ দল ওয়ানডে মর্যাদা পাওয়ার ১৯ বছর আগে ১৯৮৭ সালে আইরিশ মহিলা ক্রিকেট দল ওয়ানডে স্ট্যাটাস পেয়েছে। স্বপ্নপূরণ কতটা সহজ বা কঠিন—এই পরিসংখ্যানই বলে দিচ্ছে।
ইতিহাস আরও জানাচ্ছে, আইরিশ মহিলা ক্রিকেট দল পাঁচটি বিশ্বকাপ খেলেছে। তাদের সেরা অর্জন ১৯৮৮ বিশ্বকাপে চতুর্থ হওয়া। অভিজ্ঞতায় আয়ারল্যান্ড অনেক এগিয়ে। বাংলাদেশ যতই আশাবাদী হোক, বাংলাদেশের জন্য এক কঠিন লড়াই। নিজেদের ভরপুর আত্মবিশ্বাসের প্রমাণ মাঠে অনুবাদ করার চ্যালেঞ্জও বটে।
কাকতালীয় ব্যাপার, এই ম্যাচ আয়ারল্যান্ডের ওয়ানডে স্ট্যাটাস টিকিয়ে রাখার ম্যাচও! এই প্রতিযোগিতার সেরা ছয়ে না থাকতে পারলে ওয়ানডে স্ট্যাটাস হারাতে হবে। এখনো পর্যন্ত পাঁচ দলের গ্রুপে ওয়েস্ট ইন্ডিজ ও পাকিস্তানের কাছে হেরেছে আয়ারল্যান্ড। বাংলাদেশ ৭৩ রানে হেরেছে পাকিস্তানের কাছে। বাংলাদেশ-আয়ারল্যান্ড দুদলই উড়িয়ে দিয়েছে জাপানকে। বাংলাদেশ জিতেছে ১০ উইকেটে, কাল আয়ারল্যান্ড জিতল ২৫৫ রানে।
ওয়েস্ট ইন্ডিজ-পাকিস্তান গ্রুপে প্রথম দুইয়ে থাকছে মোটামুটি নিশ্চিত। তৃতীয় স্থানের লড়াই-ই চলছে বাংলাদেশ-আয়ারল্যান্ডের সঙ্গে। আয়ারল্যান্ডের ইতিহাস এক পাশে রেখে এই লড়াইয়ে বাংলাদেশ কোচ মমতা মাবেন অবশ্য নিজের দলকেই এগিয়ে রাখছেন, ‘আমার চোখে বাংলাদেশ ৬০, আয়ারল্যান্ড ৪০। সেটা তাদের অভিজ্ঞতার জন্য।’
মমতা যে বাংলাদেশকে স্পষ্ট ফেবারিট দাবি করলেন, সেটির ভিত্তিমূলে বাংলাদেশের স্পিন আক্রমণ। অধিনায়ক সালমা খাতুনও স্পিন অস্ত্রেই আয়ারল্যান্ডকে হারাতে চান, ‘আমাদের শক্তির দিক স্পিন, এটা দিয়েই ওদের ধরাশায়ী করতে চাইব।’
দুই দলের প্রথম সাক্ষাৎটা হতে যাচ্ছে বিকেএসপিতে। ঢাকার চেয়ে বিকেএসপির উইকেট ব্যাটিং সহায়ক। আর বাংলাদেশের সবচেয়ে দুর্বল দিক এই ব্যাটিংই। তুলনায় আয়ারল্যান্ডের ব্যাটিং শক্তিশালী। বাংলাদেশ কোচ তবু আশাবাদী, ‘আগে ব্যাট করলে ১৮০ লক্ষ্য, দিনটা ভালো কাটলে ২০০ও হতে পারে।’ তাঁর কথা, ‘ওয়ানডে স্ট্যাটাস পেতে আমাদের জিততেই হবে। জয় ছাড়া আর কিছুই ভাবতে পারছি না।’
বাংলাদেশ দল মিরপুরে অনুশীলন শেষে আয়ারল্যান্ড-জাপান ম্যাচটা কিছুক্ষণ দেখেছে। তার আগ পর্যন্ত ভিডিওই ছিল ভরসা। সালমা জানিয়ে গেলেন, ‘ওয়েস্ট ইন্ডিজ-আয়ারল্যান্ড ম্যাচটা ভিডিও দেখে আমাদের মনে হয়েছে, ওদের চেয়ে আমরা অনেক ভালো। বোলিং, ফিল্ডিংয়েও ভালো। ব্যাটিংয়েও ভালো। আশা করি, ওয়ানডে স্ট্যাটাস পাব।’
আইরিশ অধিনায়ক ইসোবেল জয়েসের ভাবনাটা আবার ভিন্ন। তিনি আশাবাদী, ওয়ানডে স্ট্যাটাস ধরে রাখতে পারবেন। তবে বাংলাদেশকে সমীহও করছেন, ‘বাংলাদেশ হোম কন্ডিশনে খেলবে। তাদের মূল শক্তি স্পিন। এটি আমাদের জন্যও খুব গুরুত্বপূর্ণ ম্যাচ। আমরা বাংলাদেশকে হারিয়ে এগিয়ে যেতে চাই।’
﻿
কনডনকে মঈন খানের প্রশ্ন
যৌক্তিক প্রশ্নই তুলেছেন মঈন খান। লন্ডন ইভনিং স্ট্যান্ডার্ডকে দেওয়া সাক্ষাৎকারে আইসিসির দুর্নীতি দমন ও নিরাপত্তা (এসিইউ) বিভাগের সাবেক প্রধান পল কনডন বলেছেন, ক্রিকেটে ম্যাচ পাতানো চলে আসছে আশির দশক থেকেই। নব্বই দশকের শেষ দিকে নিয়মিতই ম্যাচ পাতানো হয়েছে, এতে জড়িত বিশ্বের শীর্ষস্থানীয় সব ক্রিকেট দলই।
এত দিন পর কনডনের এসব কথা শুনে বিস্মিত মঈন, ‘এখন এই বিবৃতির অর্থ আমি বুঝতে পারছি না। এসিইউ গঠিত হয়েছে ২০০০ সালে। তারা যদি জানতই যে ফিক্সিং এত সর্বব্যাপী, তাহলে দোষী ক্রিকেটার বা দলের বিরুদ্ধে কী ব্যবস্থা নিয়েছে? আমি জানতে চাই, কনডনের দাবি অনুযায়ী নব্বইয়ের দশকে ফিক্সিং যদি এতটা নিয়মিতই হয়ে থাকে, তাহলে এসিইউ কী করেছে?’
কনডনের সাক্ষাৎকার থেকে একটা ইতিবাচক দিকও অবশ্য খুঁজে পেয়েছেন মঈন, ‘পাকিস্তানের ভাবমূর্তি এখন কিছুটা হলেও ফিরে আসবে। এটা অন্তত নিশ্চিত হয়েছে যে দুর্নীতি ও ফিক্সিং শুধু পাকিস্তান বা এই অঞ্চলের নয়, বৈশ্বিক সমস্যা।’ ওয়েবসাইট।
﻿

বিস্ময়-বালিকা
‘আমি আগাগোড়াই আত্মবিশ্বাসী ছিলাম’, আলিয়াহ ইয়ুং হানিফার প্রথম কথাটা শোনার পর মনে হয়, বেশ বয়সী একজন কথা বলছে। কিন্তু পরের কথাটাতেই ধরা পড়ে বয়স। আট বছর বয়সী বালিকা মিষ্টি হেসে বলে, ‘প্রথম রাউন্ডে একটুর জন্য ভারসাম্য হারিয়ে ফেলেছিলাম। ভাগ্য ভালো, পড়ে যাইনি!’
হানিফা খবরের শিরোনাম ওই বয়সের কারণেই। দক্ষিণ-পূর্ব এশিয়ান গেমসের ইতিহাসে সবচেয়ে কম বয়সে সোনা জেতার কীর্তি গড়েছে এই মালয়েশীয় বালিকা। জাকার্তায় চলমান এই গেমসে কাল ওয়াটার স্কি ট্রিকসে সোনা জিতে চমকে দিয়েছে সবাইকে। চমক আসলে দিচ্ছে দক্ষিণ-পূর্ব এশিয়ান গেমসই। আগের দিনই লাই চুন নগ নামের ৭৬ বছরের বৃদ্ধা জিতেছেন দুটো রুপা। আর এদিন পদকের মঞ্চে উঠল আট বছরের হানিফা!
মাত্র পাঁচ বছর বয়সে ওয়াটার স্কি শেখা হানিফা নিঃসন্দেহে এই খেলার এক বিস্ময়বালিকা। তবে তার বাবা ইয়ুং হানিফা জানালেন, মেয়েকে এখনই ভবিষ্যৎ নিয়ে কোনো চাপ তাঁরা দিতে চান না। এএফপি।
﻿
প্রিমিয়ার দাবা লিগ
চট্টগ্রাম চেস একাডেমিকে ৪-০ পয়েন্টে হারিয়ে টানা ষষ্ঠ জয় পেয়েছে মোহামেডান। ১২ পয়েন্ট নিয়ে শীর্ষেও তারা। ৯ পয়েন্ট নিয়ে দ্বিতীয় স্থ্থানে আছে বিমান। বর্তমান চ্যাম্পিয়নরা কাল ৩-১ পয়েন্টে হারিয়েছে লিওনাইন চেস ক্লাবকে। এ ছাড়া তিতাস ক্লাব ৩.৫-০.৫ পয়েন্টে এয়ার ডেসটিনিকে, নারায়ণগঞ্জ প্রিতম-প্রিজম চেস ক্লাব ৩-১ পয়েন্টে ডেসটিনিকে এবং নেবুলা চেস ক্লাব ২.৫-১.৫ পয়েন্টে বশির মেমোরিয়াল চেস ক্লাবকে হারিয়েছে।
লায়লা আলম রেটিং দাবা: টানা পঞ্চম জয়ে শীর্ষে মহিলা ফিদে মাস্টার জাকিয়া সুলতানা। ৪ পয়েন্ট নিয়ে দ্বিতীয় স্থানে আন্তর্জাতিক মহিলা মাস্টার রানী হামিদ। সাড়ে ৩ পয়েন্ট নিয়ে তৃতীয় নাজরানা খান, হামিদা ও মেহনাজ আহম্মেদ।
﻿

মেসিরা এলিয়েন বার্সা ভিন গ্রহের!
বার্সায় মুগ্ধ নেইমার

তাঁর ওপর অনেক দিন থেকেই নজর রিয়াল মাদ্রিদের। কিন্তু তিনি মনে হয় বেশি ভক্ত বার্সেলোনারই। অনেক দিন থেকেই বার্সার গুণগান গেয়ে আসছেন। রিয়াল মাদ্রিদে যাওয়ার প্রস্তাব আবারও পায়ে ঠেলার কদিন পর নেইমার বললেন, বার্সেলোনার খেলোয়াড়েরা ‘এলিয়েন’, বার্সাও যেন অন্য গ্রহের ক্লাব।
আগামী মাসে ক্লাব বিশ্বকাপ। ফাইনালে বার্সার সঙ্গেই দেখা হতে পারে সান্তোসের। ওই লড়াইয়ের আগে সান্তোস তারকার কণ্ঠে শ্রদ্ধাই ঝরছে, ‘বার্সা অন্য এক পৃথিবী থেকে এসেছে। ওরা এলিয়েন। কোনো সন্দেহ নেই, ওরাই এই গ্রহের সেরা দল। ওদের বিপক্ষে খেলতে পারলে সেটি হবে অনেক বড় পাওয়া, অনেক সম্মানের।’
সরাসরি সেমিফাইনালে খেলবে বার্সা ও সান্তোস। একটি করে ম্যাচ জিতলেই ফাইনাল। নেইমার অবশ্য বলছেন, ফাইনালের আগে ভাবতে হবে সেমিফাইনাল নিয়েই, ‘সান্তোস-বার্সা মুখোমুখি হলে সেটি হবে স্বপ্নের ফাইনাল। তবে এর আগে আমাদের প্রথম ম্যাচটি নিয়ে ভাবতে হবে।’
ভবিষ্যতে একদিন ঠিকই যে ইউরোপের কোনো ক্লাবে দেখা যাবে তাঁকে, সেটিও বলেছেন এই ১৯ বছর বয়সী, ‘আমার স্বপ্নই ইউরোপে খেলা। জানি না, কখন সেই স্বপ্ন পূরণ হবে। তবে একদিন হবে নিশ্চয়ই।’ ওয়েবসাইট।
﻿

ওয়েস্ট ইন্ডিজের দ্বিতীয় জয়
প্রথম ম্যাচে সেঞ্চুরি করে ওয়েস্ট ইন্ডিজকে জিতিয়েছিলেন বিশাল ব্যবধানে। কাল বিকেএসপিতে স্টেফানি টেলর করলেন অপরাজিত ৬৬। সঙ্গে ডিয়েন্ড্রা ডটিনের অপরাজিত ৬০ রানে মাত্র ২ উইকেট হারিয়েই পাকিস্তানের ১৪০ রান টপকে গেছে ওয়েস্ট ইন্ডিজ।
৩৩ রানে পাকিস্তানের ৩ উইকেট পড়ে যাওয়ার পর অধিনায়ক সানা মীর (৪৯) ও নাইন আবিদি (৫৩) গড়েছিলেন ৮৯ রানের জুটি। কিন্তু ১৮ রানে শেষ ৭ উইকেট হারিয়ে আর বড় স্কোর গড়তে পারেনি পাকিস্তান।
মিরপুরে ‘বি’ গ্রুপের অন্য ম্যাচে জাপানকে ২৫৫ রানে হারিয়ে আয়ারল্যান্ড পেয়েছে প্রথম জয়। সিসিলিয়া জয়েস (৬৪) ও আইমিয়ার রিচার্ডসনের (৫৭) ফিফটিতে ৩১১ করে আইরিশ মেয়েরা। বল হাতেও রিচার্ডসন মাত্র ৪ রানে নিয়েছেন ৫ উইকেট। জাপান অলআউট হয়ে গেছে মাত্র ৫৬ রানে।
বিকেএসপিতে জিম্বাবুয়েকে মাত্র ৬২ রানে গুটিয়ে দিয়ে ৭ উইকেটে জিতেছে শ্রীলঙ্কা। তিন ম্যাচে শ্রীলঙ্কার এটি দ্বিতীয় জয়। ফতুল্লায় ‘এ’ গ্রুপের অন্য ম্যাচে মিরান্ডা ভেরিংমেইয়ারের ৯৯ রানের সুবাদে ৩২৯ করেছিল হল্যান্ড। যুক্তরাষ্ট্র ১০৪ রানে অলআউট হয়ে তাদের কাছে হেরেছে ২২৫ রানে। ডাচ মেয়েদের এটি দ্বিতীয় জয়।
﻿

পোল্যান্ডে বার্সার পাঠশালা
‘টিকি-টাকা’ ফুটবলের অ-আ-ক-খ শেখাতে এবার স্পেনের বাইরে ইউরোপে তাদের প্রথম স্কুল খুলল বার্সেলোনা। এদিক দিয়ে পোল্যান্ড ভাগ্যবান। কারণ, এ সময় ফুটবলে সৌন্দর্যের ফুল ফোটানো স্প্যানিশ ক্লাবটি এই পাঠশালা গড়ল পোল্যান্ডেই। আগামী দিনের লিওনেল মেসি হওয়ার স্বপ্ন দেখা শিশু-কিশোরদের জন্য খোলা স্কুলের নাম এফসিবি এস্কোলা ভার্সোভিয়া। স্কুলটিকে পোল্যান্ডের বড় পাওয়া বলছেন ওয়ারশর ক্রীড়া পরিচালক ভিয়েসল ভিলসজিনস্কি। বুধবার পোল্যান্ডের রাজধানীতেই আনুষ্ঠানিক যাত্রা শুরু হলো এই স্কুলের।
৬ থেকে ১২ বছর বয়সী তিন হাজার শিশু-কিশোর থেকে মাত্র ৬২০ জনকে বাছাই করে শুরু হয়েছে এই স্কুল। এখান থেকে পোল্যান্ডের এই খুদে ফুটবলাররা শিখবে বার্সার পাসিং ফুটবল, যে ফুটবল দিয়ে বার্সেলোনা ও স্পেন এখন শাসন করছে ফুটবল বিশ্ব।
এই স্কুল পোল্যান্ড ফুটবল দলকে আগামী দিনের তারকা উপহার দেবে বলে আশাবাদী ভিলসজিনস্কি, ‘এরা সবাই শিশু, এটাই সবচেয়ে গুরুত্বপূর্ণ। এটা পোলিশ ফুটবলের জন্যও অনেক গুরুত্বপূর্ণ। এখান থেকেই আমরা সেই খেলোয়াড়দের পেতে পারি, যারা একসময় আন্তর্জাতিক পর্যায়ে পোল্যান্ডের প্রতিনিধিত্ব করবে।’
ফুটবলে একসময় সুদিন ছিল পোল্যান্ডের। ১৯৭২ অলিম্পিক ফুটবলে সোনা, পরের অলিম্পিকে রুপা তো বটেই, ১৯৭৪ ও ১৯৮২ বিশ্বকাপে তৃতীয়ও হয়েছিল তারা। ৩ কোটি ৮০ লাখ জনসংখ্যার দেশটি হারানো সুদিন ফিরে পেতে চায়। আগামী বছর অনুষ্ঠেয় ইউরোর যৌথ আয়োজক তারা। ফুটবলের উন্মাদনা ছড়িয়ে দিতে সরকারও নিয়েছে বেশ কিছু কর্মসূচি। এর মধ্যে আছে দেশজুড়ে অসংখ্য কৃত্রিম ঘাসের মাঠ তৈরি।
ওয়ারশর এমন চারটি মাঠেই চলবে বার্সার এই স্কুলের কার্যক্রম। কোনো ভবন নেই, মাঠেই সব। মাসিক ফি দিতে হবে ১৯০ জ্লটি (৪ হাজার টাকা)। পোলিশদের গড় মাসিক আয়ের তুলনায় এই ফি সামান্যই। এই স্কুলের সঙ্গে বার্সার অবশ্য কোনো আর্থিক লেনদেন থাকবে না। তারা কেবল প্রশিক্ষণের দিকটি দেখবে। স্পনসরদের কাছ থেকে টাকা তুলে সব খরচ বহন করবে ওয়ারশ কাউন্সিল।
সারা বিশ্বে এ ধরনের আরও ছয়টি স্কুল আছে বার্সার—মিসর, হংকং, কুয়েত, পেরু, জাপান ও সংযুক্ত আরব আমিরাতে। এএফপি।
﻿
ঘরোয়া ক্রীড়াঙ্গনের খ ব র
আইটিএফ জুনিয়র টেনিস: সনি র‌্যাংগস ২৫তম আইটিএফ জুনিয়র টেনিসে বাজে একটা দিন গেল বাংলাদেশের। বালক এককের কোয়ার্টার ফাইনাল থেকেই বিদায় নিলেন বাংলাদেশের জামিল ভুঁইয়া। বালক দ্বৈতের সেমিফাইনালে হেরেছেন সজীব পাশি ও রণজিত পাশি। রমনা টেনিস কমপ্লেক্সে কাল বালক এককের শেষ আটে ভারতের তেজাস কাপুরের কাছে ৬-১, ৬-১ গেমে হেরেছেন জামিল। বালক দ্বৈতের সেমিফাইনালে ভারতের আগারওয়াল ও মান্দলেকার জুটি ৬-০, ৬-৩ গেমে হারিয়েছেন বাংলাদেশের সজীব পাশি ও রণজিত পাশিকে। আজ ফাইনাল।—ক্রীড়া প্রতিবেদক।
জাতীয় রাগবি: আগামী ডিসেম্বরের প্রথম সপ্তাহে ঢাকায় শুরু হচ্ছে কালের কণ্ঠ জাতীয় রাগবি প্রতিযোগিতা। এতে অংশগ্রহণ নিশ্চিত করেছে ঢাকা, চট্টগ্রাম, নড়াইল, শরীয়তপুর, কুমিল্লা, বাগেরহাট, গাইবান্ধা, সাতক্ষীরা, যশোর, সিরাজগঞ্জ, লালমনিরহাট ও ফরিদপুর জেলা। নাম নিবন্ধনের শেষ তারিখ ২৫ নভেম্বর।—ক্রীড়া প্রতিবেদক।
﻿
মোহামেডান-ব্রাদার্সে বিদেশি কোচ
আগামী মাসে শুরু হবে ঘরোয়া ফুটবল মৌসুম। ক্লাবগুলো পড়েছে মাঠে। এরই মধ্যে বিদেশি কোচ নিশ্চিত করেছে মোহামেডান ও ব্রাদার্স। মোহামেডানে আসছেন ক্লাবের সাবেক নাইজেরিয়ান খেলোয়াড় এমেকা ইউজিগো, ব্রাদার্সে সৈয়দ নইমুদ্দিন।
ভারতীয় কোচ নইমুদ্দিন এর আগেও ব্রাদার্সের কোচ ছিলেন। এমেকা একবার মোহামেডানের কোচ হিসেবে নিয়োগ পেতে পেতেও পাননি। ব্রাদার্স আজ ক্লাব প্রাঙ্গণে বিদেশিদের হাট বসাচ্ছে। বিদেশিদের ট্রায়ালে দেখে পছন্দ করে নেবেন নইমুদ্দিন। তাঁর সঙ্গে ব্রাদার্সের চুক্তি আপাতত এক বছরের। গত পরশু ঢাকায় এসে পৌঁছেছেন তিনি।
সম্প্রতি বাফুফের আমন্ত্রণে ঢাকায় এসে পুলিশের হাতে কয়েক ঘণ্টার জন্য আটক হয়েছিলেন এমেকা। ফুটবলার কায়সার হামিদের পিস্তল নিজের কাছে রাখার দায়ে অভিযুক্ত এই নাইজেরিয়ান কয়েক দিন ঢাকায় ঘোরাঘুরি করে যুক্তরাষ্ট্রে ফিরে যান। তখন স্পনসর নিয়ে বাংলাদেশে প্রতিভা খোঁজার অভিপ্রায় ব্যক্ত করেছিলেন, চেয়েছিলেন একটা চাকরি। এর কিছুদিন আগেও একবার মোহামেডানের আমন্ত্রণে ঢাকায় এসেছিলেন। তখনো বাংলাদেশে চাকরির জন্য ব্যাকুলতা প্রকাশ করেছেন এমেকা।
আমেরিকাপ্রবাসী সাহিদুর রহমান সান্টুকেও কোচ করার আলোচনা শুরু হয়েছিল মোহামেডানে। পরে সেটি বাদ দেওয়া হয়। ক্লাবের ডিরেক্টর ইনচার্জ লোকমান হোসেন ভুইয়া জানিয়েছেন, ‘এমেকাকে কোচ করছি আমরা। সে নাইজেরিয়া থেকে পাঁচজন খেলোয়াড় আনবে। ২৫ নভেম্বরের মধ্যে আসার কথা।’
ওদিকে শফিকুল ইসলাম মুক্তিযোদ্ধায় যোগ দিয়েছেন। গত মৌসুমে ভাঙাচোরা মোহামেডানকে নিয়ে ভালোই লড়লেও ক্লাব কর্তৃপক্ষ তাঁকে রাখেনি।
﻿
মুক্তিযোদ্ধার হলেন এমিলি-শাকিলরা
গলায় ফুলের মালা, হাতে ফুলের তোড়া। মুক্তিযোদ্ধা সংসদের কর্মকর্তারা ফুলেল শুভেচ্ছায় কাল বরণ করে নিলেন আসন্ন মৌসুমের ফুটবলারদের। বাংলাদেশ প্রিমিয়ার লিগের নতুন মৌসুমের জন্য কাল ছয়জন খেলোয়াড়কে দলে টানল মুক্তিযোদ্ধা। আর পুরোনো ১৩ জনের বাড়াল চুক্তি। মুক্তিযোদ্ধায় খেলোয়াড় তাই আপাতত ১৯ জন।
মুক্তিযোদ্ধার এই নতুন ৬ খেলোয়াড় হলেন ধানমন্ডি শেখ জামাল থেকে আসা জাহিদ হাসান এমিলি, রেজাউল করিম, শাকিল আহমেদ, আরিফুল ইসলাম ও মামুনুল ইসলাম। শেখ রাসেল থেকে এসেছেন মামুন খান। দলবদলের দিনে নতুন কোচের নামও ঘোষণা করেছে গতবারের বাংলাদেশ লিগ রানার্সআপরা—সাবেক কোচ শফিকুল ইসলাম। মোহামেডান থেকে শফিকুল ইসলামের সঙ্গে জুটি বেঁধে এসেছেন গোলরক্ষক কোচ মোহাম্মদ পনির। নতুন এই দলকে নিয়ে বেশ আশাবাদী মুক্তিযোদ্ধা সংসদের মহাসচিব এমদাদ হোসেন, ‘আমরা আগামী মৌসুমে চ্যাম্পিয়ন হওয়ার মতো একটা দল গড়েছি।’ তাঁর আশাবাদ, বিষবাষ্পও থাকবে না আসন্ন মৌসুমে, ‘আমরা আশা করি, আগামী লিগটা স্বচ্ছ হবে। কোনো পাতানো খেলা হবে না। কারণ, আমরা নিজেরা সব সময় পাতানো খেলার বিরুদ্ধে।’
﻿
রেকর্ড কর্নার
গোল
ফুটবলের প্রথম আন্তর্জাতিক ম্যাচটি খেলেছিল ইংল্যান্ড। ১৮৭২ সালে স্কটল্যান্ডের বিপক্ষে ম্যাচটি হয়েছিল স্কটল্যান্ডে। সেই ঘটনার ১৩৯ বছর পর আন্তর্জাতিক ফুটবলে প্রথম দল হিসেবে ২০০০ গোল করেছে সেই ইংল্যান্ডই। ৯০২ ম্যাচ লেগেছে তাদের এই মাইলফলক ছুঁতে। সুইডেনের বিপক্ষে ম্যাচের একমাত্র গোলটির পাশে শেষ পর্যন্ত লেখা হয়েছে ইংল্যান্ডের গ্যারেথ ব্যারির নামটাই। ইংল্যান্ডের চেয়ে একটি ম্যাচ বেশি খেলেছে আর্জেন্টিনা। সবচেয়ে বেশি আন্তর্জাতিক ম্যাচ খেলার রেকর্ড এটি। কিন্তু গোল করেছে ইংল্যান্ডের চেয়ে অনেক কম—১৭০২টি। গোলসংখ্যায় ইংল্যান্ডের পরই আছে পাঁচবারের বিশ্ব চ্যাম্পিয়ন ব্রাজিল। সব মিলিয়ে ৮৮৫টি আন্তর্জাতিক ম্যাচ খেলে ব্রাজিল গোল করেছে ১৯২০টি।


জিতেই শীর্ষে খুলনা
হাতে ছিল পুরো একটি দিন ও সবগুলো উইকেট। জয়ের জন্য রাজশাহীকে করতে হতো ২৩৮ রান। কিন্তু পারল না জাতীয় লিগের বর্তমান চ্যাম্পিয়নরা। ২৫৪ রানে অলআউট হয়ে খুলনার কাছে কাল ৩১ রানে হেরেই গেল দলটি। অথচ শেষ ব্যাটসম্যান হিসেবে যখন আউট হলেন আনিসুর রহমান, তখনো ম্যাচের বাকি প্রায় ৩৫ ওভার। রাজশাহীর ইনিংসে তিনটি পঞ্চাশ ছাড়ানো জুটি। কিন্তু ফিফটি মাত্র একটি (আনিসুর ৭১)। ভালো শুরু করেও বড় ইনিংস খেলতে পারেননি কেউই।
অন্যদিকে এই ম্যাচ থেকে ১৪.৫৪ পয়েন্ট তুলে নিয়ে পয়েন্ট টেবিলে এখন সবার ওপরে খুলনা (৫০.৫৮)। বগুড়ায় বরিশাল ও রংপুরের ম্যাচটি শুরুই হতে পারেনি মাঠ ভেজা থাকায়। আগের দিনের বৃষ্টি খেলার অনুপযোগী করে রেখেছিল শহীদ চান্দু স্টেডিয়ামকে।
সংক্ষিপ্ত স্কোর:
খুলনা-রাজশাহী: খুলনা: ২৭৮/৯ ডিক্লে. ও ৭৭.১ ওভারে ২১৪। রাজশাহী: ২০৭ ও ৬৮.১ ওভারে ২৫৪ (আনিসুর ৭১, সানজামুল ৩৬, জুবায়ের ৩৫, মিজানুর ৩৫, অভিষেক ২৩; তাপস ৩/৯, ডলার ৩/৪৩, রাজ্জাক ৩/১০১)।
ফল: খুলনা ৩১ রানে জয়ী।
ম্যান অব দ্য ম্যাচ: আনামুল হক (খুলনা)।
﻿
উইন্ডিজ দলে দুই নতুন
চোট-আঘাতে জর্জরিত দুটি বছর কাটিয়ে টেস্ট দলে ফিরলেও এখনো ওয়ানডেতে ফেরা হলো না ফিদেল এডওয়ার্ডসের। এই ফাস্ট বোলারের সঙ্গে ভারতের বিপক্ষে ওয়ানডে সিরিজের দলে নেই দেবেন্দ্র বিশুও। ১৫ সদস্যের দলে একদম নতুন মুখ ত্রিনিদাদের দুই তরুণ জেসন নাজিমুদ্দিন মোহাম্মদ ও সুনীল নারাইন। দলে নেই ক্রিস গেইলও, তবে তাঁর দলে না থাকাটা এখন আর তেমন কোনো খবর নয়। বরং দলে ফিরলে সেটাই হতো বড় খবর। ফেরা হয়নি ডোয়াইন ব্রাভো ও রামনরেশ সারওয়ানেরও।
গত মাসের ঘরোয়া ওয়ানডে টুর্নামেন্টে দারুণ খেলার পুরস্কার পেলেন জেসন। ২৫ বছর বয়সী মিডল অর্ডার ব্যাটসম্যান সর্বোচ্চ রান করে পেয়েছেন রিচি রিচার্ডসন ট্রফি, হয়েছেন টুর্নামেন্টের সেরা। অপ্রথাগত অ্যাকশনের অফ স্পিনার নারাইন নজর কেড়েছিলেন গত চ্যাম্পিয়নস লিগ ক্রিকেটে দারুণ কিপটে বোলিং করে। ছয় ম্যাচে ১০ উইকেট পেয়েছিলেন ওভারপ্রতি মাত্র ৪.৩৭ রান দিয়ে। এরপর ঘরোয়া ওয়ানডে টুর্নামেন্টেও সর্বোচ্চ উইকেট নিয়ে পেয়েছেন কার্টলি অ্যামব্রোস ট্রফি। ওয়েবসাইট।
পোলার্ড-রাসেল-মার্টিনের মতো ওয়ানডে স্পেশালিস্টরা যথারীতি আছেন দলে। পাঁচ ম্যাচের সিরিজ শুরু ২৯ নভেম্বর, কটকে।
﻿
যুবরাজ বাদ
তিন ইনিংসে রান ২৫, ২৩ ও ২৮—ওয়েস্ট ইন্ডিজের বিপক্ষে প্রথম দুই টেস্টের পারফরম্যান্স দল থেকে ছিটকে দিল যুবরাজ সিংকে। রঞ্জি ট্রফির প্রথম দুই ম্যাচেই সেঞ্চুরি করে শেষ টেস্টে যুবরাজের জায়গা নিয়েছেন রোহিত শর্মা। ওয়েবসাইট।
﻿

অন্যকলাম
পাদুকা দ্বৈরথ
লিওনেল মেসি বনাম ক্রিস্টিয়ানো রোনালদো। দুজনের দ্বৈরথটা এবার পাদুকাতেও গড়াল! বাংলাদেশ সফরে এসে নতুন বুট পরে খেলেছিলেন মেসি, যে বুটটি নাকি বুদ্ধিমান জুতা! মাঠে মেসির গতিবিধি রেকর্ড করার জন্য বিশেষ চিপ বসানো আছে তাতে। এবার ক্রিস্টিয়ানো রোনালদোও পেলেন নতুন বুট। বিশেষ এই বুটও অত্যাধুনিক প্রযুক্তিতে তৈরি। এতে বাড়তি সুবিধা পাবেন রিয়ালের উইঙ্গার। মজার ব্যাপার হলো, মেসির জুতা বানিয়ে দিয়েছে এডিডাস, রোনালদোরটি নাইকি। ক্রীড়াপণ্য নির্মাণে এই দুই প্রতিষ্ঠানও আবার একে অন্যের প্রতিদ্বন্দ্বী! ওয়েবসাইট।

এবার হাজারেও
নিয়মের গেরোতে আটকে গেছে ব্যাপারটি। কিন্তু মানুষের জন্যই তো নিয়ম, নিয়মের জন্য তো আর মানুষ নয়। আর তাই এই নিয়ম পাল্টানোর দাবি দিনকে দিন জোরালোই হচ্ছে। এবার তাতে যোগ দিলেন আন্না হাজারেও। ভারতের এই সমাজকর্মীরও দাবি, ভারতরত্ন দেওয়া হোক শচীন টেন্ডুলকারকে, ‘শচীন ভারতের যুবসমাজের জন্য আইকন। ক্রিকেটে সাফল্য এনে ও ভারতকে মহিমান্বিত করেছে। ভারতরত্ন ওর প্রাপ্য।’ সমস্যা হলো, ভারতের সর্বোচ্চ বেসামরিক খেতাবটি কোনো ক্রীড়াবিদের পাওয়ার নিয়ম নেই। সেই নিয়মটাই টেন্ডুলকারের জন্য পাল্টাতে বলছে সবাই। ওয়েবসাইট।

দুজনই খুশি
খবরটা শুনে গ্যারেথ ব্যারি তো বটেই, খুশি হবেন দানিয়েল মায়েস্তোরোভিচও। ব্যারির খুশি হওয়ার কারণ, সুইডেনের বিপক্ষে ইংল্যান্ডের গোলটা শেষ পর্যন্ত তাঁর নামেই লেখা হয়েছে। শুধু জয়ই এনে দেওয়া নয়, গোলটি ছিল ‘ঐতিহাসিক’ও। এটাই যে ইংল্যান্ডের ২০০০তম আন্তর্জাতিক গোল। বিষয়টি যাঁরা জানেন, এরই মধ্যে নিশ্চয়ই বুঝে গেছেন মায়েস্তোরোভিচের খুশি হওয়ার কারণটিও। ২২ মিনিটে আসা গোলটি যে আত্মঘাতী হিসেবে লেখা হয়েছিল তাঁর নামের পাশেই। কিন্তু পরে ম্যাচ অফিশিয়ালরা জালে ঢোকার আগে বলের গতিপথ বিশ্লেষণ করে গোলটি ইংল্যান্ডের ব্যারির নামেই দিয়েছেন। রয়টার্স।
﻿
পোখারা কাপের ফাইনালে জামাল
নেপালের সাফাল পোখারা কাপ ফুটবলের ফাইনালে উঠেছে বাংলাদেশের শেখ জামাল ধানমন্ডি ক্লাব। পোখারা স্টেডিয়ামে কাল সেমিফাইনালে ১০ জনের দলে পরিণত হয়েও শেখ জামাল ৩-০ গোলে হারিয়েছে স্থানীয় পোখারা একাদশকে। আগামীকাল ফাইনালে নেপাল আর্মি ক্লাবের মুখোমুখি হচ্ছে বাংলাদেশ লিগের চ্যাম্পিয়নরা।
ম্যাচের ৩৩ মিনিটে প্রথম গোলটি করেন শেখ জামালের ব্রাজিলিয়ান উইঙ্গার এভারটন। ৪২ ও ৬৪ মিনিটে বাকি দুই গোল করেছেন কেস্টার। ৪৭ মিনিটে লাল কার্ড দেখে মাঠ ছাড়েন তারিফ। শেখ জামাল অধিনায়ক আমিনুল কাল নেপাল থেকে টেলিফোনে জানিয়েছেন, ‘পুরো সময়টা আমরা প্রাধান্য রেখে খেলেছি। দ্বিতীয়ার্ধে ১০ জনের দল হয়ে পড়া সত্ত্বেও উল্টো আরও একটি গোল দিয়েছি। আশা করি, ফাইনালেও আমরা ভালো খেলব।’
﻿

হঠাৎ ঝড়ে শেষ দ. আফ্রিকা
জ্যাক ক্যালিস: ১২ হাজারি ক্লাবে

দিনের খেলার তখনো ঘণ্টা দেড়েক বাকি। কিন্তু ওয়ান্ডারার্সে নেমে এসেছে অন্ধকার, জোহানেসবার্গের আকাশ ঢেকে গেছে কালো মেঘে। হয়তো ঝড়ের পূর্বাভাস। অন্ধকার দক্ষিণ আফ্রিকার ড্রেসিংরুমেও, হতভম্ব দেখাচ্ছে কোচিং স্টাফদের। একটু আগেই যে হঠাৎ ঝড়ে উড়ে গেছে দক্ষিণ আফ্রিকার ইনিংস! ২৫ রানে শেষ ৬ উইকেট হারিয়ে ইনিংস শেষ হয়ে গেছে ২৬৬ রানে।
আলোকস্বল্পতায় কাল আর ব্যাটিং করতে পারেনি অস্ট্রেলিয়া। এতে হয়তো ভালোই হয়েছে দক্ষিণ আফ্রিকানদের জন্য, ধাক্কাটা সামলানোর জন্য একটু সময় তো পাওয়া গেছে। কেপটাউনের ভূত তাড়া করার কথা অস্ট্রেলিয়াকে। উল্টো তাড়া করল যেন স্বাগতিকদেরই। ২৬৬ রানটা এমন খারাপ কিছু নয়, কিন্তু ব্যাটিংটা যে হলো অদ্ভুতুড়ে। একের পর এক উইকেট পড়ছে, কিন্তু শট খেলা থামছে না।
অদ্ভুতুড়ে ব্যাটিংয়ের কিছু নমুনা দেওয়া যেতে পারে। ২ উইকেট পড়ার পর নেমে খ্যাপাটে ব্যাটিং শুরু করলেন এমনিতে স্থিতধী ক্যালিস। প্রথম ৯ বলেই ১৯, সিডলের এক ওভারে তিন চার। লায়নকে স্বাগত জানালেন চার মেরে, ওই ওভারেই একটি ছয়। সিডলকে ছয় মেরে ফিফটি ছুঁলেন ৩৭ বলে। ওই ওভারেই এক চারে পেরিয়ে গেলেন ১২ হাজার রান, ফ্লিক করতে গিয়ে আউট পরের বলেই। এসব দেখে এমনিতে সাবলীল আমলা যেন রান করতেই ভুলে গেলেন, দ্বিতীয় বলে প্রথম রান করার পর আবার রান পেলেন ৩২ বল পর! আউট হয়েছেন আবার অফ স্টাম্পের হাত দুয়েক বাইরের বল তাড়া করে। যাঁর হাত থেকে টেস্ট ক্যাপ পেয়েছেন, সেই পন্টিংয়ের দারুণ ক্যাচেই প্রথম উইকেট পেলেন কামিন্স।
ব্যাটিংয়ের ধরনে অ্যাশওয়েল প্রিন্স ক্যালিসের ঘরানারই। কিন্তু কাল যে ঘরানা উল্টানোর দিন, প্রিন্সও শুরু করলেন ধুন্ধুমার। ২০ বল খেলার পর স্ট্রাইক রেট ১২০! পরে নিজেকে সামলেছেন, তবে আউট তুলে মারতে গিয়েই। পুল খেলার লোভের বলি হয়েছেন ডি ভিলিয়ার্স ও বাউচারও। চা-বিরতির পর ৪ ওভারে ৫ রানের মধ্যে ৪ উইকেট হারিয়েছে দক্ষিণ আফ্রিকা। হ্যারিস ফিট থাকলে যাঁর খেলাই হতো না, ৩ উইকেট নিয়ে সেই পিটার সিডলই সফলতম বোলার অস্ট্রেলিয়ার। ওয়েবসাইট।
﻿

বর্ণবাদ আছে, বর্ণবাদ নেই
এভরাকে কী বলছেন সুয়ারেজ?
প্রথমে লুইস সুয়ারেজ, এরপর জন টেরি। পরপর দুই তারকা ফুটবলারের বিরুদ্ধে বর্ণবাদী আচরণের অভিযোগ উঠল। ফলে বর্ণবাদ নিয়ে আবারও মুখর ফুটবল বিশ্ব। এ নিয়ে মুখ খুলে খোদ সেপ ব্ল্যাটার জ্বালিয়ে দিয়েছেন সমালোচনার আগুন!
লিভারপুলের স্ট্রাইকার সুয়ারেজের বিরুদ্ধে অভিযোগ তুলেছিলেন ম্যানচেস্টার ইউনাইটেডের ফরাসি ডিফেন্ডার প্যাট্রিস এভরা। অভিযোগ, ইংলিশ প্রিমিয়ার লিগে ম্যানইউ-লিভারপুল ম্যাচে কমপক্ষে ১০ বার তাঁকে বর্ণবাদী গালি দিয়েছেন উরুগুইয়ান স্ট্রাইকার। চেলসি অধিনায়ক টেরির বিরুদ্ধে অভিযোগ উঠেছিল কুইন্স পার্ক রেঞ্জার্সের ডিফেন্ডার অ্যান্টন ফার্ডিনান্ডকে বর্ণবাদী গালি দেওয়ার।
ম্যানইউ-লিভারপুল ম্যাচটি হয়েছিল গত মাসের ১৫ তারিখে। এক মাসের তদন্ত শেষে এবার ইংলিশ ফুটবল সংস্থা (এফএ) সুয়ারেজের বিরুদ্ধে অভিযোগ গঠন করেছে। ধারণা করা হচ্ছে, উরুগুইয়ান এই স্ট্রাইকার শাস্তিই পাবেন শেষ পর্যন্ত। যদিও সুয়ারেজ নিজে কোনো ধরনের বর্ণবাদী আচরণ করার কথা অস্বীকার করেছেন। ক্লাবকেও পাশে পাচ্ছেন। লিভারপুল এরই মধ্যে বিবৃতি দিয়ে জানিয়েছে, সুয়ারেজ নির্দোষ। যদিও এভরা বলছেন, ‘মাঠে তো ক্যামেরা ছিল। সেটা দেখলেই বোঝা যাবে ও আমাকে উদ্দেশ করে নির্দিষ্ট একটা শব্দ কমপক্ষে ১০ বার উচ্চারণ করেছে।’ কী সেই শব্দ, সেটি এভরা বলেননি।
বর্ণবাদের বিষবাষ্প দূর হয়নি। ফুটবল এ নিয়ে প্রায়ই আলোড়িত হয়। বিষয়টি খুবই স্পর্শকাতর বলে এ নিয়ে ফিফাও সোচ্চার। অবশ্য ফিফার সভাপতি ব্ল্যাটার প্রথমে মন্তব্য করেছিলেন, বর্ণবাদ বলতে যে গুরুতর বিষয়টি বোঝায়, সেই অর্থে ফুটবলে সেটি নেই, ‘ফুটবলে কোনো বর্ণবাদ নেই। হ্যাঁ, এমন কিছু ভঙ্গি বা শব্দ হয়তো উচ্চারণ করা হয়, যেটি ঠিক নয়। তবে যে খেলোয়াড় এর শিকার হয়, তার উচিত এটা খেলারই অংশ ধরে নিয়ে হাত মিলিয়ে ঘটনা মিটমাট করে ফেলা।’
ব্ল্যাটারের এমন মন্তব্য স্বাভাবিকভাবেই ভালো লাগেনি অনেকের। এ নিয়ে তাই শুরু হয়ে যায় সমালোচনা। ব্রিটেনের খেলোয়াড়দের সংগঠনের পক্ষ থেকে তাঁর পদত্যাগও দাবি করা হয়েছে। তাঁদের প্রশ্ন, তবে কি বর্ণবাদ বিষয়টি হালকা করে দেখছেন ফিফা সভাপতি? সমালোচনা হচ্ছে ব্রিটিশ মিডিয়াতেও। ট্যাবলয়েড পত্রিকা সান শিরোনাম করেছে ‘ব্লাইন্ড অ্যাজ আ ব্ল্যাট’।
বিতর্কের পর ব্ল্যাটার নিজের অবস্থানে ব্যাখ্যা দিতে হয়েছে ব্ল্যাটারকে, ‘এটা পরিষ্কার করতে চাই, ফুটবল ও সমাজে যেকোনো ধরনের বর্ণবাদ, বৈষম্যের বিরুদ্ধে লড়াই চালিয়ে যাওয়ার জন্য আমি প্রতিশ্রুতিবদ্ধ। ব্যক্তিগতভাবে ফুটবলে বর্ণবাদের বিরুদ্ধে লড়াইয়ের নেতৃত্ব দিয়ে এসেছি।’ চাপের মুখে আগের মন্তব্য সংশোধন করে ব্ল্যাটার এ-ও বলেছেন, ‘দুর্ভাগ্যজনক হলো, ফুটবলে আসলেই বর্ণবাদ আছে।’
তাঁর আগের মন্তব্য মানুষ ভুলভাবে বুঝেছে দাবি করে ব্ল্যাটার বলেন, তিনি আসলে বলতে চেয়েছিলেন কিছু কিছু ক্ষেত্রে মাঠের ঘটনা মাঠেই মিটিয়ে নেওয়া সম্ভব। এএফপি, ওয়েবসাইট।
﻿
অল্প স্বল্প
‘এটা নৈতিকতায় পড়ে না’
ফুটবল কোচদের ছাঁটাই হওয়ার জন্য তৈরিই থাকতে হয়। কিন্তু মোহামেডান থেকে যেভাবে ছাঁটাই হলেন শফিকুল ইসলাম (মানিক), সেটি তিনি একেবারেই মানতে পারেননি। কোচদের প্রতি ক্লাবের আরেকটু সৌজন্য আশা করেন মুক্তিযোদ্ধায় ফিরে যাওয়া এই কোচ

 মোহামেডান হঠাৎ কেন আপনাকে বাদ দিয়ে দিল?
শফিকুল ইসলাম (মানিক): এটা আমি বলতে পারব না। তবে আমার সঙ্গে তারা অনৈতিক কাজ করেছে। পুরোনো কমিটি আমাকে কোচ হিসেবে রাখার সিদ্ধান্ত নিয়েছিল, কিন্তু নতুন কমিটি সেটি রাখেনি। এটা নৈতিকতায় পড়ে না।
 অনৈতিক বলছেন কেন?
শফিকুল: সবাই জানত, আমি মোহামেডানের কোচ থাকছি। গতবার ভাঙাচোরা একটা দল নিয়েও আমার পারফরম্যান্স ভালো ছিল। গত অক্টোবরেও সাক্ষাৎকারে বলেছি, আমিই মোহামেডানের কোচ। তখন কেউ কিছু বলেনি। ক্লাবের এজিএমে আমাকে পরিচয় করিয়ে দেওয়া হয়েছে কোচ হিসেবে।
 আপনার সঙ্গে তো কোনো চুক্তি হয়নি। ক্লাব হয়তো সেই সুযোগটাই নিয়েছে...
শফিকুল: মুক্তিযোদ্ধা ও শেখ জামাল আমার সঙ্গে আগেই কথা বলেছিল। তখন সালাম মুর্শেদি, বাদল রায়, মোস্তাকুর রহমানরা বলেছিলেন, তুমিই মোহামেডানের কোচ। আমি মোটা অঙ্কের অফার ফিরিয়ে দিয়েছি। এটা ঠিক, আমার সঙ্গে কাগজপত্রে চুক্তি ছিল না। তবে আমাকে দিয়েই দল গড়া হয়েছে। গত আগস্টেও আমাকে পেমেন্ট করা হয়েছে। তাহলে এখন উল্টো সিদ্ধান্ত কেন?
 মোহামেডান বলছে আপনি ক্লাবের সদস্য। কোনো সদস্য নাকি লাভজনক পদে থাকতে পারেন না...
শফিকুল: এটা আমাকে চিঠি দিয়ে বলা যেত। আমি কি অবুঝ! আসলে দুজন মানুষ—লোকমান হোসেন ভুঁইয়া ও আমিরুল ইসলাম বাবু—চায়নি আমি মোহামেডানের কোচ থাকি।
 কোচের জীবনটাই তো এমন...
শফিকুল: তা ঠিক। তবে ২০০৭ সালেও এমন বাজে সময় গিয়েছে মোহামেডানে। ২০০৮-এ আমি স্বেচ্ছায় চলে এলাম, তখনো এই দুজন চায়নি আমি থাকি। বাংলাদেশের কোচদের চাকরি কত নড়বড়ে, এই ঘটনা তার আরেকটি প্রমাণ।
 মোহামেডান আপনাকে না রাখার ব্যাপারটা জানিয়েছিল?
শফিকুল: এই কদিন আগে জাকারিয়া পিন্টু ভাই আমাকে ফোন করে বিদেশি কোচ আনার ব্যাপারটা বলেন। উনি বলেছেন, ‘আমিও চাই তুমি থাকো। তবে মিটিংয়ে আলোচনা হয়েছে, বিদেশি কোচ আনা হবে। তুমি অন্য কোথাও দেখো।’
 তাহলে তো মোহামেডান আপনাকে জানিয়েছে...
শফিকুল: আমি বলেছি চিঠি দেওয়ার জন্য। তারা চিঠি দেয়নি। সৌজন্যমূলক একটা চিঠিও না পেয়ে কষ্ট পেয়েছি।
 চিঠি দিয়ে আনুষ্ঠানিকভাবে জানালে আপনার ক্ষোভ থাকত না বলছেন?
শফিকুল: বিদায় দিতেই পারে। এটাকে খারাপ দেখছি না। কিন্তু যেভাবে দেওয়া হলো, এটা অনৈতিক হয়েছে। এটা টেলিফোনের মাধ্যমে বলা ঠিক হয়নি। আগে জানলে আরও সম্মানজনক অবস্থান নিয়ে সরে দাঁড়াতে পারতাম।
 আপনার তো চাকরির সমস্যা নেই। মুক্তিযোদ্ধায় যোগ দিয়েছেন...
শফিকুল: যে সময়ে আমাকে ছেড়ে দেওয়ার চিন্তা করেছে মোহামেডান, এতে আমার রিজিকে হাত পড়েছিল। তবে আল্লাহই এর মালিক। ছয় বছর পর মুক্তিযোদ্ধায় যোগ দিয়েছি। ২০০৫ সালে শেষ কোচিং করিয়েছি ওখানে। মুক্তিযোদ্ধার হয়ে দুটি লিগ ছাড়াও মহানগরী কাপ, স্বাধীনতা কাপ, দুটি ফেডারেশন কাপ, জাতীয় লিগ ও ভারতে ম্যাকডাওয়েল কাপ জিতেছিলাম।
 মোহামেডান আবার ডাকলে যাবেন?
শফিকুল: মোহামেডান একটা প্রতিষ্ঠান। এর প্রতি আমার মায়া থাকবেই। তবে এই মানুষগুলো নীতিনির্ধারক থাকলে মোহামেডানের কোচ হব কি না, চিন্তা করব। তবে মোহামেডানের মঙ্গল কামনা করি। গতবার যাঁরা আমাকে সহযোগিতা করেছেন, তাঁদের ধন্যবাদ। সমর্থকেরা আমার পেছনে ছিল। তাদেরও ধন্যবাদ।
﻿
ক্যাম্পে ডেকে নেওয়া হলো মিঠুনকেও
জাতীয় দলের সহকারী কোচ গোলাম জিলানির ফোনটা ছিল আকস্মিক, ‘মিঠুন, আজ দলবদলের একটু আগেই ভবনে এসো।’ মিঠুন চৌধুরী তখনো জানতেন না, কী সুসংবাদ অপেক্ষা করছিল তাঁর জন্য। ফুটবল ভবনে এলেই জাতীয় দলের প্রধান কোচ নিকোলা ইলিয়েভস্কি তাঁর ফিটনেসের খোঁজখবর নিলেন। এরপর বললেন, ‘কাল থেকে অনুশীলনে এসো।’ শৃঙ্খলাভঙ্গের দায়ে বাফুফের শাস্তি পাওয়া স্ট্রাইকার জাহিদ হাসান এমিলিও কোচের কাছে ব্রাত্য হয়ে পড়েছিলেন। সেই এমিলিকে কোচ জাতীয় দলের ক্যাম্পে ডেকে নিয়েছেন আগেই। কাল ডাক পেলেন মুক্তিযোদ্ধার এই স্ট্রাইকার। এখন বাইরে রইলেন শুধু উইঙ্গার জাহিদ হোসেন। তবে জাহিদকে ডাকবেন না বলে এখনো অনড় রয়েছেন কোচ।
স্ট্রাইকার সমস্যার কারণে সাফ ফুটবলের দল গড়তে হিমশিম খাচ্ছেন বলেই বাধ্য হয়ে দুজনকে দলে ফেরানোর সিদ্ধান্ত নিয়েছেন ইলিয়েভস্কি। গত জুলাইতে লেবাননের বিপক্ষে বিশ্বকাপ প্রাক-বাছাইয়ের ম্যাচের আগে খেপ খেলার অপরাধে ঘরোয়া ফুটবলে পাঁচ ম্যাচের নিষেধাজ্ঞা পেয়েছিলেন মিঠুন ও এমিলি। সেই সঙ্গে জাতীয় দলের দুয়ারও বন্ধ করে দিয়েছিলেন কোচ।


সমালোচনার পর দলে সামারাবিরা
তীব্র সমালোচনার পর মিডল অর্ডার ব্যাটসম্যান থিলান সামারাবিরাকে দক্ষিণ আফ্রিকার বিপক্ষে আসন্ন সফরের টেস্ট সিরিজের দলে ফিরিয়ে এনেছেন শ্রীলঙ্কান নির্বাচকেরা। শ্রীলঙ্কার ক্রীড়ামন্ত্রী মাহিন্দানন্দ আলুথগামাগে আজ মঙ্গলবার এ খবর জানিয়েছেন।
ঘরের মাঠে অস্ট্রেলিয়ার বিপক্ষে তৃতীয় টেস্টের দল থেকে বাদ পড়েছিলেন সামারাবিরা। সংযুক্ত আরব আমিরাতে পাকিস্তানের বিপক্ষে তিন ম্যাচের টেস্ট সিরিজেও নির্বাচকেরা তাঁর ওপর আস্থা রাখেননি। নির্বাচকদের সিদ্ধান্তের সমালোচনা শুরু হয় সিরিজ শেষে।
পাকিস্তানের কাছে ১-০তে সিরিজ হারের কারণ হিসেবে সামারাবিরাকে দলে না নেওয়ার ঘটনাকে অন্যতম কারণ হিসেবে দায়ী সমর্থকেরা। শ্রীলঙ্কান মিডিয়াগুলো নির্বাচকদের সিদ্ধান্তের সমালোচনা করে। এত কিছুর পরও দক্ষিণ আফ্রিকার বিপক্ষে আসন্ন সফরের টেস্ট সিরিজের দলে নির্বাচকেরা প্রথমে দলে রাখেননি সামারাবিরাকে। এ নিয়ে সমালোচনা তীব্র আকার ধারণ করায় অবশেষে দক্ষিণ আফ্রিকার বিপক্ষেই ৩৫ বছর বয়সী এই মিডল অর্ডার ব্যাটসম্যানকে দলে ফেরালেন নির্বাচকেরা। ওয়েবসাইট।
সেরা দিন আর সেরা খেলার আশায়
দুই অধিনায়কের চোখেই জয়ের স্বপ্ন। মুশফিকুর রহিম, না মিসবাহ-উল হক—কার স্বপ্ন সত্যি হবে আজ?
 পাকিস্তানের কোন বোলারকে খেলাটা বেশি সমস্যা হতে পারে?
কারও নাম না নিয়েই সাকিব আল হাসান দারুণ এক উত্তর দিলেন, ‘সব আসলে উইকেটের ওপর নির্ভর করে। উইকেট যদি পেসারদের সাহায্য করে, তাহলে তাদের পেস বোলিং খেলা কঠিন হবে। আর যদি স্পিন ধরে, তাহলে স্পিনাররা ভালো করবে।’
এ কথায় নতুনত্ব কোথায়? সাকিব কী এমন হাতি-ঘোড়া বললেন যা আর কেউ জানে না! কথা ঠিক। সঙ্গে এটাও ঠিক, পাকিস্তানের বোলিং নিয়ে এর চেয়ে নির্দিষ্ট করে কিছু বলারও নেই। যদি বলেন উমর গুলই হবে আসল হুমকি, দেখা গেল শহীদ আফ্রিদি ৫ উইকেট নিয়ে নিয়েছেন। আবার সাঈদ আজমলের কথা বলে যদি সোহেল তানভীরের বলে ফেঁসে যান!
নিরাপদ দূরত্বে দাঁড়িয়ে উপসংহার টানলেন বাংলাদেশের সাবেক অধিনায়ক, ‘পাকিস্তানের কে কী করবে, এসব ভেবে লাভ নেই। আমাদের ভালো খেলতে হবে। আমার চিন্তা হলো আমি যেন নিজের সেরাটা দিতে পারি।’
একমাত্র টি-টোয়েন্টি ম্যাচ দিয়ে পাকিস্তানের বিপক্ষে সিরিজ শুরুর আগে পুরো বাংলাদেশ দলই এ রকম ভাবছে। বাংলাদেশের বিপক্ষে পাকিস্তান বরাবরই বড় প্রতিপক্ষ। ২০ ওভারের ক্রিকেট ছোট-বড় দলের পার্থক্য কমিয়ে আনলেও ততটা নয় যে ম্যাচের আগের দিন বড় গলা থাকবে বাংলাদেশের। কাল সংবাদ সম্মেলনে এসে অধিনায়ক মুশফিকুর রহিমও নিজেদের লক্ষ্যটা জানালেন প্রতিপক্ষের প্রতি শ্রদ্ধা রেখে, ‘পাকিস্তান এখন বিশ্বের অন্যতম সেরা দল। সিরিজে ওরাই ফেবারিট। তবে সেরা ক্রিকেট খেললে আমাদের হারানো অত সহজ হবে না। হোক সেটা টি-টোয়েন্টি, ওয়ানডে কিংবা টেস্ট। পাকিস্তানকে নিয়ে না ভেবে যদি নিজেদের শক্তিগুলো নিয়ে কাজ করতে পারি, খুব প্রতিদ্বন্দ্বিতাপূর্ণ সিরিজ হবে আশা করি।’
নিজেদের মাঠে খেলেও পাকিস্তানের বিপক্ষে ‘হোম অ্যাডভান্টেজ’ কখনোই খুব একটা পায়নি বাংলাদেশ। খেলাটা আজ মিরপুর শেরেবাংলা স্টেডিয়ামে, সেটা তাই মাথায় রাখতে চাইছেন না অধিনায়ক, ‘হোম অ্যাডভান্টেজ যতই থাকুক, ভালো না খেললে আসলে সেটা সব সময় কাজে আসে না। ওয়েস্ট ইন্ডিজের গত সিরিজটার কথাই ধরুন। অনেক সুবিধা পেয়েও ব্যাটসম্যান-বোলাররা সেসব সুবিধা নিতে পারেনি।’ মুশফিকের ফর্মুলাও সাকিবের মতো, ‘যার যার দায়িত্ব এবং সামর্থ্য অনুযায়ী খেলাটাই আসল। পাকিস্তান ওয়ানডে এবং টেস্টে খুব ভালো ফর্মে আছে। তার মানে এই না যে ওরা আসবে আর আমাদের হারিয়ে চলে যাবে। প্রতিটি খেলাই প্রথম থেকে শুরু করতে হয়। আমরা যদি ভালো খেলতে পারি, কে জানে কী হয়...।’
সংযুক্ত আরব আমিরাতে শ্রীলঙ্কাকে টেস্ট, ওয়ানডে, টি-টোয়েন্টি—তিন সিরিজই হারিয়ে এসেছে পাকিস্তান। সেটা মাথায় রেখে আবদুর রাজ্জাক মানছেন, পাকিস্তানের বিপক্ষে জেতা সহজ নয়। অল্প সময়ে যে ভালো খেলবে সেই জিতবে—টি-টোয়েন্টির এই দর্শন মেনেও বাঁহাতি এই স্পিনার বলছেন, ‘পাকিস্তান যে রকম খেলছে, ওদের বিপক্ষে জেতা কঠিন।’ তবে রাজ্জাক মনে করেন না পাকিস্তানকে ঠেকাতে খেলোয়াড় ধরে ধরে পরিকল্পনার দরকার আছে। পাকিস্তান স্পিন ভালো খেলে, সেটাও সমস্যা নয়। তবে সাঈদ আজমলের কথা মনে করিয়ে দিয়ে সতর্কবার্তা দিলেন সতীর্থ ব্যাটসম্যানদের, ‘সাঈদ আজমল দুসরা দেয়। ওর বলে সতর্ক থাকতে হবে। বুঝতে হবে কোনটা দুসরা।’ অবশ্য মুশফিক নাকি আজমলকে রুখতে একটা ওষুধ পেয়ে গেছেন, ‘সাঈদ আজমল পাকিস্তানের অন্যতম ম্যাচ উইনার। ওর জন্য আমাদেরও কিছু পরিকল্পনা আছে। মাঠে সেটা কাজে লাগাতে হবে।’
প্রতিপক্ষের বোলিং আক্রমণ যে রকমই হোক, অলক কাপালি মনে করেন, বাংলাদেশের ব্যাটসম্যানদের ১৬০-১৭০ রান করার সামর্থ্য আছে। আগে ব্যাট করে এই রানটা করতে পারলে মিরপুরের উইকেটে জেতাও সম্ভব। অলক জয়ের ব্যাপারে বেশি আশাবাদী এ মাঠেই ওয়েস্ট ইন্ডিজের বিপক্ষে সর্বশেষ খেলা টি-টোয়েন্টির সাফল্যে, ‘টি-টোয়েন্টিতে কী হয় বলা যায় না। তবে আমি মনে করি আমাদেরই জেতা উচিত। ওয়েস্ট ইন্ডিজকে তো সর্বশেষ ম্যাচে হারিয়েছি...।’ সহ-অধিনায়ক মাহমুদউল্লাহকেও অনুপ্রেরণা জোগাচ্ছে মুশফিকের হাত ধরে আসা ওই জয়, ‘পাকিস্তান দলে এ ধরনের ক্রিকেটে ভালো খেলা বেশ কয়েকজন খেলোয়াড় আছে। তবে ওয়েস্ট ইন্ডিজের বিপক্ষে সর্বশেষ ম্যাচটা জেতায় আমাদের বাড়তি আত্মবিশ্বাস থাকবে।’
ভালো কিছুর জন্য বোলিংয়েও দরকার একটা ভালো শুরু। সেই শুরুটা যাদের হাত ধরে আসা উচিত, তাদেরই একজন পেসার রুবেল হোসেন দারুণ আশাবাদী, ‘খেলা তো হবে একদম ফ্লাট উইকেটে। তবে আমরা ভালো শুরু দিতে পারলে যেকোনো কিছু হওয়া সম্ভব। আমাদের লক্ষ্য, শুরুতেই উইকেট ফেলা, একই সঙ্গে রানও কম দেওয়া। নতুন বলে সুইং পাওয়ার চেষ্টা করতে হবে।’ পাকিস্তানের বিপক্ষে স্পিন বোলিং কার্যকর হওয়ার সম্ভাবনা কম। এই সিরিজে পেসারদের ওপর তাই বাড়তি দায়িত্ব। রুবেল আত্মবিশ্বাসী, ‘কঠিন বলে কিছু নেই। ভালো জায়গায় বল ফেললে সবার জন্যই খেলা কঠিন।’
যেমন কঠিন বাংলাদেশের সেরা দিনে প্রতিপক্ষের জেতা। সেরা দিন দিয়েই কি আজ কুল অ্যান্ড কুল কাপ শুরু করবে বাংলাদেশ?


ফেদেরারের ৭০ শিরোপা
ফেদেরারের গ্র্যান্ড স্লাম শিরোপাহীন বছরের বড় অর্জন এই ট্রফি
২০০৩ সালে উইম্বলডন জিতে গ্র্যান্ড স্লাম শিরোপা জয়ের মিশন শুরুর পর এবারই প্রথম কোনো গ্র্যান্ড স্লাম ট্রফি তাঁর হাতে ওঠেনি। তাই স্বভাববিরুদ্ধভাবে ফেদেরার অনেকটা ঘোষণার সুরে বলেছিলেন, বছরটা শেষ করতে চান শিরোপা জিতে। নিজের প্রতিশ্রুতি রক্ষার দায় তো ছিলই, ছিল রেকর্ড গড়ার প্রেরণা। প্রেরণার উৎস হয়ে সামনে আসে আরও একটি উপলক্ষ, লন্ডনের এটিপি বিশ্ব ট্যুর ফাইনালসের ফাইনালটি ছিল তাঁর ‘শততম’ ফাইনাল।
সব উপলক্ষকেই ফেদেরার সার্থক করলেন তাঁর শততম ফাইনালে ৭০তম শিরোপা জিতে। পরশু রাতে জো-উইলফ্রায়েড সোঙ্গাকে ৬-৩, ৬-৭ (৬-৮), ৬-৩ গেমে হারিয়ে সুইস তারকা গড়েছেন এটিপি বিশ্ব ট্যুর ফাইনালসে সর্বোচ্চ ষষ্ঠ শিরোপা জয়ের রেকর্ড। এত দিন ফেদেরারের সঙ্গে র‌্যাঙ্কিংয়ের শীর্ষ আট তারকার এই টুর্নামেন্টে সর্বোচ্চ পাঁচবার করে শিরোপা জয়ের কীর্তি ছিল পিট সাম্প্রাস ও ইভান লেন্ডলের। 
বায়ার্নের হার আর ইব্রার ১০০
থিয়াগো সিলভা ও পাতোর গোল উদ্যাপন। শিয়াভোর বিপক্ষে এসি মিলানের ৪-০ ব্যবধানের জয়ে গোল করেছেন দুই ব্রাজিলিয়ানই

ভাগ্য কী দ্রুতই না বদলে যায়! যে বায়ার্ন মিউনিখ মৌসুমের শুরুতে সব প্রতিযোগিতা মিলিয়ে জিতেছিল টানা ১০টি ম্যাচ, সেই অপ্রতিরোধ্য বায়ার্নই হঠাৎ করে বিবর্ণ। গত পাঁচ ম্যাচের তিনটিতেই হেরেছে জার্মানির সফলতম ক্লাবটি। যার সর্বশেষটি গত পরশু পুঁচকে মেইনজের বিপক্ষে, ২-৩ গোলে। লিগে টানা দ্বিতীয় এই পরাজয়ে শীর্ষচ্যুত হয়ে বায়ার্ন এখন পয়েন্ট তালিকার তিনে। আগের দিন শালকে জিরো ফোরকে ২-০ গোলে হারিয়ে বর্তমান চ্যাম্পিয়ন বরুশিয়া ডর্টমুন্ড ১৪ ম্যাচে ২৯ পয়েন্ট নিয়ে উঠে গেছে সবার ওপরে। সমান পয়েন্টেও গোল ব্যবধানে দ্বিতীয় মনশেনগ্লাডবাখ।
গত সপ্তাহেই ঘরের মাঠে ডর্টমুন্ডের কাছে ১-০ গোলে হেরেছিল বায়ার্ন। এবার হারল মেইনজের মাঠে গিয়ে। মধ্য মাঠে অধিনায়ক বাস্তিয়ান শোয়েইনস্টাইগারের অভাবটা এদিনও ছিল প্রকট। এ মাসের শুরুতে শোয়েইনি চোটের কারণে মাঠের বাইরে চলে যাওয়ার পরেই পথ হারানো শুরু বাভারিয়ান ক্লাবটির।
গত চার ম্যাচে মেইনজ তৃতীয় জয় তুলে বেরিয়ে এসেছে অবনমন এলাকা থেকে। ১৮ দলের লিগে ১৩ নম্বরে থাকা দলটি প্রথমার্ধে এগিয়ে যায় আন্দ্রিয়াস ইভানশিটজের গোলে। দ্বিতীয়ার্ধের শুরুতে বায়ার্নকে সমতায় ফেরান ড্যানিয়েল ফন বাইটেন। এরপর মার্কো ক্যালিজিউরি ও নিকো বুনগার্টের গোলে ৩-১-এ এগিয়ে যায় স্বাগতিকেরা। অন্তিম মুহূর্তে আরেকটি গোল করে ব্যবধান কমান বাইটেন।
এদিকে এসি মিলানকে জিতিয়েই সিরি ‘আ’তে নিজের শততম গোল উদ্যাপন করেছেন জ্লাতান ইব্রাহিমোভিচ। এই সুইডিশ স্ট্রাইকারের ২ গোল ও দুই ব্রাজিলিয়ান থিয়াগো সিলভা ও পাতোর গোলে শিয়েভোকে ৪-০ ব্যবধানে হারায় এসি মিলান। চারটি গোলই আসে প্রথমার্ধে। এই জয়ে জুভেন্টাসকে (২৫) প্রায় ধরে ফেলেছে এসি মিলান (২৪)। পরশু সিয়েনাকে ১-০ গোলে হারিয়েও ১১ ম্যাচে ১৪ পয়েন্ট নিয়ে ১৫ নম্বরে পড়ে রয়েছে ইন্টার। এএফপি, রয়টার্স।


আরেকটি নর্দাম্পটনের অপেক্ষায়
নর্দাম্পটনেও ছিলেন এখানেও আছেন
চক্র পূরণ হয়েছে, আবার হয়ওনি।
গত বছরের ১০ জুলাই না হলো! টেস্ট খেলুড়ে দেশগুলোর মধ্যে অবধ্য হয়ে ছিল শুধু ইংল্যান্ড। ব্রিস্টলে চূর্ণ হলো ইংলিশ দর্পও। তাহলে চক্র পূরণ হয়নি বলছি কেন!
তা হয়েছে। তবে একটু অন্যভাবে দেখলে যে হয়ওনি। যাদের হারিয়ে বিশ্ব ক্রিকেটে বাংলাদেশের আগমনী ঘোষণা, সেই পাকিস্তানকে যে টেস্ট মর্যাদা পাওয়ার পর আর হারানো যায়নি!
১৯৯৯ সালের ৩১ মের সেই নর্দাম্পটন এখন ধূসর ছবি। অথচ পাকিস্তানকে হারানোর স্মৃতি রোমন্থন করতে হলে ফিরে যেতে হয় এক যুগেরও বেশি পেছনে। এর পর পাকিস্তানের সঙ্গে দেখা হয়েছে আরও ১৯টি ওয়ানডেতে। টি-টোয়েন্টিতে চারবার। টেস্ট ম্যাচও খেলা হয়েছে ৬টি। পাকিস্তান অবধ্যই থেকেছে।
১৯৯৯ বিশ্বকাপে পাকিস্তানের বিপক্ষে ওই জয়ের পর টানা ৪৭টি ওয়ানডে জয়হীন থেকেছে বাংলাদেশ। ২০০৪ সালের এপ্রিলে হারারেতে জিম্বাবুয়েকে হারিয়ে ওই জয়-খরার অবসান। এরপর কিন্তু মাঝেমধ্যেই ধরা দিয়েছে ‘বড় জয়’। ভারত ও শ্রীলঙ্কাকে দুবার, ওয়েস্ট ইন্ডিজকে চারবার, নিউজিল্যান্ডকে পাঁচবার হারিয়েছে বাংলাদেশ। অস্ট্রেলিয়া ও দক্ষিণ আফ্রিকাকেও একবার করে মানতে হয়েছে পরাভব। যে ইংল্যান্ডকে হারিয়ে সম্পন্ন চক্রপূরণের শেষ অংশটুকু, সেই ইংল্যান্ড মাঝখানে এক ম্যাচ পরই হার মেনেছে আবারও। কিন্তু বাংলাদেশের এই দলের খেলোয়াড়দের কারোরই ব্যক্তিগত সুখানুভূতির তালিকায় পাকিস্তানের বিপক্ষে জয় নেই। সবার কাছেই সেটি হয়ে আছে সেই কৈশোরের আনন্দস্মৃতি।
আঙিনায় পাকিস্তান বলেই ফিরে ফিরে আসছে এই আক্ষেপ। আক্ষেপটা আরও বড় হয়ে উঠছে, একটু এদিক-ওদিক হলেই ইতিহাসটা অন্যভাবে লেখা হতো বলে। মুলতানে ধরা দিতে দিতেও মিলিয়ে যাওয়া জয়টা বাংলাদেশের ক্রিকেটে চিরন্তন দুঃখগাথা হয়ে আছে। টেস্ট-পূর্ব বাংলাদেশের স্মরণীয়তম স্মৃতি পাকিস্তান-বধ। টেস্ট-পরবর্তী বাংলাদেশেরও তা হয়েই গিয়েছিল প্রায়।
আট বছর আগের ওই পাকিস্তান সিরিজটার দিকে ফিরে তাকালে এখন মনে গুনগুন করে ওঠেন রবিঠাকুর, ‘বড়ো বিস্ময় লাগে হেরি তোমারে...।’ ১১ বছর পরও টেস্ট ক্রিকেটে ‘শিশু’ হয়ে থাকা বাংলাদেশ সত্যিকার শৈশবে কীভাবে এমন ঘাম ছুটিয়ে দিয়েছিল পাকিস্তানের! পেশোয়ারে দ্বিতীয় টেস্টে প্রথমবারের মতো লিড নিয়েছিল বাংলাদেশ। প্রথম ইনিংসে একটা সময় স্কোর ছিল ২ উইকেটে ৩১০। সেখান থেকে ৮ উইকেটে ৩২০! ৩৬১ রানে অলআউট! দ্বিতীয় দিন লাঞ্চের আগ পর্যন্ত নির্বিষ ঢোঁড়া সাপ হয়ে থাকা শোয়েব আখতার বিরতির পর কোন জাদুমন্ত্রবলে বিষধর গোখরা হয়ে গেলেন, সেটি ছিল এক বিস্ময়। যদিও বল নিয়ে পাকিস্তানিদের কারিকুরির দক্ষতার কথাটা ঠিকই মনে করিয়ে দিয়েছিল তা। মুলতানে শেষ দিনের উইকেট অমন ব্যাটিংবান্ধব হয়ে যাওয়া, আম্পায়ারিং—এমন আরও অনেক প্রশ্নই ছিল সেই সিরিজে।
মুলতানের ওই টেস্ট বাংলাদেশের যেকোনো ক্রিকেটাড্ডায় সম্ভবত এখনো সবচেয়ে বেশি আলোচিত। আর বাংলাদেশ-পাকিস্তান টেস্ট লড়াইয়ের কথা উঠলে এমনিতেই মুলতানে ফিরে যেতে হয়। বিস্ময়করভাবে সেটিই যে হয়ে আছে দুই দলের সর্বশেষ টেস্ট!
মুলতান যদি আক্ষেপের অন্য নাম হয়, আনন্দের অন্য নাম নর্দাম্পটন। বিশ্বকাপের ওই ম্যাচ নিয়ে এখনো বাজারে অনেক কথা ওড়ে। তা উড়ুক। মাঠের খেলা দেখার সময় কিন্তু কখনোই কোনো ঝামেলা আছে বলে মনে হয়নি। মনে আছে, বাংলাদেশ ২২৩ রান করার পর নর্দাম্পটনের প্রেসবক্সে এসে দক্ষিণ আফ্রিকান গ্রেট ব্যারি রিচার্ডস বলে গিয়েছিলেন, শুরুতে উইকেট নিতে পারলে ‘বাংলাদেশ হ্যাভ গুড চান্স।’ যত দূর মনে পড়ে, ইমরান খানও এ রকমই কিছু বলেছিলেন।
যে ম্যাচটিতে এমন স্মরণীয় জয়, সেটি বাংলাদেশের ক্রিকেটে অপেশাদারির একটা বড় উদাহরণও হয়ে আছে। সেই ম্যাচের আগের রাতেই টেস্ট স্ট্যাটাসের জন্য বাংলাদেশের আবেদনকে কটাক্ষ করার ‘অপরাধে’ কোচ গর্ডন গ্রিনিজকে বরখাস্ত করা হয়। কর্মকর্তারা একাদশ নির্বাচন করেন এই বিবেচনায়—‘শেষ ম্যাচ, যারা খেলেনি তাদের খেলিয়ে দাও।’ নিয়ামুর রশিদ এতেই নাতিনাতনিদের সঙ্গে গল্প করার রসদ পেয়ে যান।
কত দিন আগে ওই ম্যাচ! অথচ সেই ম্যাচের একজন আছেন এই সিরিজেও—শহীদ আফ্রিদি। বাংলাদেশের দুই খেলোয়াড়ও আছেন, তবে মাঠের বাইরে অন্য ভূমিকায়। আকরাম খান ও মিনহাজুল আবেদীন এখন নির্বাচক। বাংলাদেশের ওই দলের খেলোয়াড়দের মধ্যে একমাত্র আকরাম খানই ওই জয়ের স্বপ্ন দেখেছিলেন বলে দাবি করতে পারেন। ১৯৯৭ আইসিসি ট্রফি জিতে বিশ্বকাপে খেলা নিশ্চিত হওয়ার পর এই প্রতিবেদককে দেওয়া অধিনায়কের সাক্ষাৎকারের শিরোনাম ছিল—‘বিশ্বকাপে পাকিস্তানকে হারানোর স্বপ্ন দেখি।’
নর্দাম্পটনের প্রতিশোধ কিন্তু পাকিস্তান নির্মমভাবেই নিয়েছিল। ২০০০ সালের এশিয়া কাপে এই ঢাকাতেই দুই দলের পরবর্তী দেখা। তাতে বাংলাদেশকে ৮৭ রানে অলআউট করে দিয়ে পাকিস্তান জিতেছিল ২৩৩ রানে। যা ছিল তখন ওয়ানডেতে সবচেয়ে বড় জয়ের রেকর্ড। ওই ম্যাচের একটা মজার গল্প এখনো খেলোয়াড়দের মুখে ফেরে। গতি আর শর্ট বলে ঝড় তোলা ওয়াসিম আকরাম নর্দাম্পটনের ম্যান অব দ্য ম্যাচ খালেদ মাহমুদের অপেক্ষায় ছিলেন। নাম মনে করতে না পেরে শারীরিক আকৃতির বর্ণনা দিয়ে বাংলাদেশের এক ব্যাটসম্যানকে জিজ্ঞেস করেছিলেন, ‘ও নামছে না কেন?’ ‘ও’ মানে খালেদ মাহমুদ যে ততক্ষণে আউট হয়ে ফিরে গেছেন, আকরাম তা বুঝতেই পারেননি!
পাকিস্তানের বিপক্ষে জয়ের গল্পে আর কত দিন একক অধ্যায় হয়ে থাকবে নর্দাম্পটন? টি-টোয়েন্টিটি বাদ দিলে এবার পুরো সিরিজটিই বিজয়ের মাস ডিসেম্বরে। পাকিস্তানের বিপক্ষে আরেকটি বিজয়ের গল্প কি লেখা হবে এবার!


স্মৃতির ফুটবলে অতীতের তারকারা
ট্রফি জয়ের আনন্দ নারায়ণগঞ্জ সোনালি অতীত ক্লাবের। কাল বঙ্গবন্ধু স্টেডিয়ামে
‘বাবা, আমার ঢাকার বাড়িতে বেড়িয়ে যাও’—চার বছর ধরে বারবার অনুরোধ করেও বাবা শামসুল ইসলামের মন গলাতে পারেননি খালেদ মাসুদ। বাবা আসেননি। কিন্তু জাতীয় ক্রিকেট দলের সাবেক অধিনায়কের অসাধ্য কাজটা সাধন করে ফেলল সোনালি অতীত ক্লাব। সাবেক ফুটবলার ও রাজশাহী সোনালি অতীত ক্লাবের দলনেতা শামসুল ইসলাম ঢাকায় এসে হাজির। এসেছেন সোনালি অতীতের মাস্টার্স স্মৃতি ফুটবলের টানে!
শুধু শামসুল ইসলাম নন, পুরোনো বন্ধু-সতীর্থদের সঙ্গে দেখা করার তাড়নায় কাল বঙ্গবন্ধু স্টেডিয়ামে জড়ো হয়েছিলেন অতীতের একঝাঁক তারকা ফুটবলার। তারার হাটে কে ছিলেন না? এসেছিলেন জহিরুল হক, বশির আহমেদ, গোলাম সারোয়ার (টিপু), কাজী সালাউদ্দিন, আশরাফউদ্দিন আহমেদ (চুন্নু), সালাম মুর্শেদী, শেখ মোহাম্মদ আসলাম, সত্যজিৎ দাস (রুপু), ছোট কামাল, গাউস, জাকির, রবিন, জাহিদ প্রমুখ।
সবাইকে একসঙ্গে দেখে আবেগতাড়িত গোলাম সারোয়ার, ‘যখন চট্টগ্রামে খেলেছি তখনকার সময়ের অনুশীলন সতীর্থদের দেখলাম। অন্য রকম লাগছে।’ সত্যজিতের কথা, ‘১৯৯৯-এর পর এভাবে জার্সি পরে মাঠে নামা হয়নি। যাদের সঙ্গে অনেক দিন ধরে খেলেছি, তাদের দেখলাম। পুরোনো দিনগুলো খুবই মনে পড়ছে।’ টুর্নামেন্টের আহ্বায়ক বশির আহমেদের কাছে এটা একটা স্বপ্নের সত্যি হওয়া, ‘এমন একটা আয়োজনের স্বপ্ন ছিল অনেক দিনের। পুরোনো মানুষের সঙ্গে দেখা হলে পুরোনো স্মৃতি ভেসে ওঠে। ভালো লাগাটা অনুভব করা যায়, ভাষায় প্রকাশ করা যায় না।’ সতীর্থদের অনেকেই এখন বেঁচে নেই। তাদের কথাও মনে পড়েছে সাবেক এই কৃতী ফুটবলারের, ‘সাহেব আলী ভাই, গজনবী, নবী চৌধুরীদের কথা খুব মনে পড়ছে।’ মোহামেডানে ২২ বছর কাটিয়েছেন জহিরুল। বয়স ৭৬। সেভাবে হাঁটতে-চলতে পারেন না।’ ডাগ-আউটে বসে খেলা দেখতে দেখতে বললেন, ‘এই আয়োজন ৫০ বছর আগের কথা মনে করিয়ে দিচ্ছে।’
আসলামকে দেখেই বুকে জড়িয়ে ধরে শামসুল ইসলাম বলে উঠলেন, ‘তোর বাপ কই? আসেনি?’ আসলামের বাবা শেখ আলী আহমেদ আর শামসুল খেলতেন একই সঙ্গে। বাবাকে নিয়ে আসতে পারেননি বলে সেকি আক্ষেপ জাতীয় দলের সাবেক স্ট্রাইকারের! কাজী সালাউদ্দিন এসেছিলেন, তবে খেলেননি। সালাউদ্দিনও স্মৃতিকাতর, ‘অতীত বারবার মনে পড়ে যাচ্ছে।’
ফাইনাল ছিল উত্তেজনায় ভরা। নির্ধারিত সময়ের খেলা গোলশূন্য। টাইব্রেকারেও সমতা (৪-৪)। এরপর সাডেন ডেথে বরিশালের বিপক্ষে (২-১) জেতে নারায়ণগঞ্জ। কিন্তু স্মৃতি-জাগানিয়া মিলনমেলায় জয়-পরাজয়ের কথা কে আর মনে রাখে?


বোলিং-ব্যাটিংয়ে বিপরীত দিন
ইফতেখার:১৩২ আল আমিন: ৫/৫৩
জাতীয় লিগের ষষ্ঠ রাউন্ডের প্রথম দিনটা ব্যাটসম্যানদের, না বোলারদের? রাজশাহী ও বরিশাল ভেন্যুর স্কোরকার্ড দেখলে মনে হবে, ব্যাটিংই এই প্রতিযোগিতার সবচেয়ে কঠিন কাজ। কিন্তু ফতুল্লা ও চট্টগ্রামে ঘটেছে উল্টোটা। এই দুই ভেন্যুতে পাত্তাই পাননি বোলাররা। প্রথম দুই ভেন্যুতে উইকেট পড়েছে ১৩টি করে। ফতুল্লা ও চট্টগ্রামের মিলিত সংখ্যাটি মাত্র ১১।
রাজশাহীতে চট্টগ্রামকে ২০০ রানে অলআউট করেও স্বস্তিতে নেই খুলনা। তেমনি বরিশালে ঢাকাকে মাত্র ১৩১ রানে গুটিয়ে দিয়েও অস্বস্তিতে রাজশাহী। রাজশাহীতে শুরুটা ভালো হয়েছিল চট্টগ্রামের। ৬৯ রানে প্রথম উইকেট হারানো দলটিকে তৃতীয় উইকেট জুটিই পৌঁছে দেয় ১৪৪ রানে। এর পরই চট্টগ্রামের ইনিংসে ধসের সূচনা করেন আগের ম্যাচে ১০ উইকেট নেওয়া বাঁহাতি স্পিনার মুরাদ খান, তিন বলের মধ্যে নেন দুই উইকেট। এরপর কাজে নামেন আল আমিন হোসেন। ১৪৪ থেকে ১৫৯— এই ১৫ রানেই ৬ উইকেট হারায় চট্টগ্রাম। অধিনায়ক নাজিমউদ্দিন এক প্রান্ত আগলে রাখাতেই শেষ পর্যন্ত ২০০ করতে পারে চট্টগ্রাম। প্রথম শ্রেণীর ক্যারিয়ারে প্রথমবার ৫ উইকেটে পেলেন খুলনার পেসার আলামিন ।
বরিশালে রাজশাহীর বিপক্ষে ৮২ রানে ৭ উইকেট হারানো ঢাকা ১৩১ করেছে মোহাম্মদ শরীফ ও মোশাররফ হোসেনের ব্যাটিংয়ে। অষ্টম উইকেটে ৪৮ রানের জুটি গড়েন তাঁরা। ঢাকার শেষ ৩ উইকেটে পড়েছে মাত্র ১ রানে।
চট্টগ্রামে সিলেটের বিপক্ষে বরিশালের প্রথম ৩ উইকেটে পড়েছে ৩৬ রানে, ১১ রানে শেষ ৩ উইকেট। মাঝে চতুর্থ উইকেট জুটিতে ইফতেখার নাঈম ও শাহীন হোসেনের ১৮৮ রানের জুটি। ফল, দিনশেষে বরিশাল ২৫০/৬। ইফতেখার নাঈম করেছেন ১৩২ রান। ১৯টি চার মেরেছেন শাহরিয়ার নাফীসের সহোদর।
প্রথম দিন সবচেয়ে বেশি রান করেছে রংপুর। ৫ উইকেটে ৩০৪ করা দলটির হয়ে সর্বোচ্চ ৮৫ করেছেন অধিনায়ক তারিক আহমেদ। মাহমুদুল হাসানের সঙ্গে চতুর্থ উইকেটে ৯৮ রান করেছেন তারিক। আরিফুল হক ও তানভীর হায়দারের অসমাপ্ত ষষ্ঠ উইকেটে উঠেছে ৮৪ রান।
তারুণ্যেই ভরসা ভারতের
কটকে আজ ওয়েস্ট ইন্ডিজের বিপক্ষে ওয়ানডে সিরিজের প্রথম ম্যাচ খেলতে নামার আগেই খবরটা পেয়ে গেছেন রবিচন্দ্রন অশ্বিন। আগামী মাসে ভারতীয় ক্রিকেট বোর্ডের পুরস্কার বিতরণী অনুষ্ঠানে দিলীপ সরদেশাই ট্রফিটা পাচ্ছেন তিনি। ওয়েস্ট ইন্ডিজ সিরিজের সেরা টেস্ট ক্রিকেটারের আনুষ্ঠানিক স্বীকৃতি!
তামিলনাড়ুর এই স্পিনার এতে আরও উজ্জীবিত হতেই পারেন। নতুন আরেকটি সিরিজে ভারতের বড় ভরসাও তিনি। শচীন টেন্ডুলকার, মহেন্দ্র সিং ধোনি নেই আজ শুরু পাঁচ ওয়ানডের সিরিজে। নেতৃত্বে বীরেন্দর শেবাগ। অশ্বিনের পাশে বিরাট কোহলি, রোহিত শর্মারাও শেবাগের বড় শক্তি।
তারুণ্যের শক্তিতে ভারত যদি আত্মবিশ্বাসী হতে পারে, সেটি ওয়েস্ট ইন্ডিজেরও কম হওয়ার কথা নয়। কলকাতা এবং মুম্বাই টেস্টে ইনিংসে ৪৬৩ ও ৫৯০ রান করেছিল উইন্ডিজ। দুই টেস্টে সেঞ্চুরি করে আন্তর্জাতিক মঞ্চে আবির্ভাব ঘোষণা করেছেন ড্যারেন ব্রাভো। তবু দলে উন্নতির জায়গা দেখছেন অধিনায়ক ড্যারেন স্যামি, ‘দল হিসেবে আমরা উন্নতি করেছি কিন্তু আরও ধারাবাহিক হতে হবে আমাদের।’
সিরিজের পরের চারটি ওয়ানডে হবে ২, ৫, ৮ ও ১১ ডিসেম্বর। ওয়েবসাইট।
ব্যাটসম্যানদের ব্যর্থতায় বাংলাদেশের হার
বোলাররা বেশ ভালো শুরু এনে দিয়েছিলেন, পাকিস্তানকে মাত্র ১৩৫ রানে বেঁধে রেখে। যেটি ছিল টি-টোয়েন্টিতে বাংলাদেশের বিপক্ষে পাকিস্তানের সর্বনিম্ন দলীয় সংগ্রহ। কিন্তু বোলারদের সফলতাকে ম্লান করতেই যেন মিরপুরে ‘লজ্জাজনক’ ব্যাটিংয়ের মহড়া দিলেন বাংলাদেশি ব্যাটসম্যানরা। এর পরিণতি, পাকিস্তানের বিপক্ষে একমাত্র টি-টোয়েন্টি ম্যাচে ৫০ রানে হেরেছে বাংলাদেশ।
পাকিস্তানকে হারাতে বাংলাদেশের প্রয়োজন ছিল ১৩৬ রান। লক্ষ্যটা কঠিন ছিল না মোটেই। অথচ ন্যূনতম লড়াইয়ের নমুনা দেখানো দূরে থাক, উইকেট বিসর্জনের মিছিলে নামলেন ব্যাটসম্যানরা! মিছিলের শুরুটা করেছিলেন নাঈম ইসলাম। সেই মিছিলে একে একে যোগ দেন অলক কাপালি, ইমরুল কায়েস, সাকিব আল হাসান, মাহমুদউল্লাহ, মুশফিকুর রহিম, ফরহাদ রেজা, আবদুর রাজ্জাক ও শফিউল ইসলাম। শেষ পর্যন্ত ৯ উইকেটে ৮৫ রান তুলতে সক্ষম হয় বাংলাদেশ।
সংক্ষিপ্ত স্কোর—
পাকিস্তান: ১৩৫/৭ (২০ ওভার)
বাংলাদেশ: ৮৫/৯ (২০ ওভার)
টস: পাকিস্তান
ফল: পাকিস্তান ৫০ রানে জয়ী।
পাঁচ মাস ক্রিকেটের বাইরে জনসন
পায়ের চোটের কারণে প্রায় পাঁচ মাস ক্রিকেট থেকে দূরে থাকতে হতে পারে ফাস্ট বোলার মিচেল জনসনকে। ক্রিকেট অস্ট্রেলিয়া আজ বুধবার এ খবর জানিয়েছে।
দক্ষিণ আফ্রিকার বিপক্ষে টেস্ট সিরিজে বা পায়ে চোট পান ৩০ বছর বয়সী জনসন। স্ক্যান করার পর দেখা যায়, তাঁর পায়ের আঙুলে এক টুকরো ধাতব পদার্থ ঢুকে গেছে।
এক বার্তায় আজ অস্ট্রেলিয়া দলের ফিজিওথেরাপিস্ট অ্যালেক্স কুনটোরিস জানিয়েছেন, বিশেষজ্ঞ চিকিত্সকের পরামর্শ নিতে এই সপ্তাহে মেলবোর্নে যাবেন জনসন। সম্ভবত তাঁর পায়ে অস্ত্রোপচার করতে হবে। এ কারণে চার-পাঁচ মাস ক্রিকেটের বাইরে থাকতে হবে এই ফাস্ট বোলারকে।’ ওয়েবসাইট।
কোনো অজুহাত নয়: শেবাগ
ওয়েস্ট ইন্ডিজের বিপক্ষে প্রথম ম্যাচে হারতে হারতে জয়। ঘরের মাঠে মাত্র ২১২ লক্ষ্যে খেলতে নেমে অতি কষ্টার্জিত জয়ের কারণ একটাই—ব্যাটসম্যানদের ব্যর্থতা। রোহিত শর্মা ছাড়া বলার মতো রান পাননি কেউ। নিয়মিত অধিনায়ক মহেন্দ্র সিং ধোনির অনুপস্থিতিতে ভারতীয় দলের নেতৃত্ব পাওয়া বীরেন্দর শেবাগ বলেছেন, ব্যাটসম্যানদের রান না পাওয়ার জন্য কোনো অজুহাত দিতে চান না তিনি।
‘ঘরের মাঠে ভারতীয় দলের ৫৯ রানে ৫ উইকেট পড়ার ঘটনা সচরাচর ঘটে না। ব্যাটসম্যানরা ব্যর্থ হয়েছেন। এ নিয়ে কোনো অজুহাত নয়। আশা করছি, পরবর্তী ম্যাচগুলোতে শক্তিশালী ব্যাটিং পারফরম্যান্স দেখাতে পারব আমরা’—সাংবাদিকদের বলেছেন শেবাগ।
কটকে বোল্ড হয়েছিলেন শেবাগ। একইভাবে আউট হন বিরাট কোহলিও। এই দুই আউট নিয়ে আলাদা করেই কথা বললেন শেবাগ, ‘ভুল থেকে শিক্ষা নিতে হবে আমাদের। দুটি ভালো বল ছিল। বল ভেতরে আসার আগেই আমরা (কোহলি ও আমি) ব্যাট চালিয়ে দিই এবং বড় ভুল করি।’ ওয়েবসাইট।
বোলারদের দিনে আসিফের সেঞ্চুরি
ঠিক আগের ইনিংসে চট্টগ্রামের বিপক্ষে সেঞ্চুরি। ব্যাট হাতে ধারাবাহিকতা ধরে রেখেছেন মোহাম্মদ আশরাফুল। কাল রংপুরের বিপক্ষে ১৯৮ বলে করেছেন ৭১ রান। তবে ফতুল্লায় ঢাকা মহানগরের অধিনায়ক আশরাফুলকে ছাড়িয়ে গেছেন তাঁরই ১৮ বছরের তরুণ সতীর্থ। ১৫৬ বলে আসিফ আহমেদের রান ১৫২। নাজিমউদ্দিনকে (৫২৬) টপকে লিগের সবচেয়ে বেশি রান এখন উদীয়মান আসিফের (৫৬৯)।
৯৪ বলে শত রান ছুঁয়েছেন আসিফ। ২২ চার, ১ ছয়। রংপুরের অফস্পিনার মাহমুদুল হাসানের এক ওভারে ১ ছয় ও ২ চারে ১৬ রান। অধিনায়কের সঙ্গে দ্বিতীয় উইকেটে ২২৫ রান করে গড়েছেন এই মৌসুমে জাতীয় লিগের সর্বোচ্চ রানের জুটি।
এই জুটির কল্যাণে ২ রানে প্রথম উইকেট হারানো মহানগর দিন শেষ করেছে ৪ উইকেটে ২৭৮ রান তুলে। এর আগে ৫০ রানে শেষ ৫ উইকেটে হারিয়ে রংপুরের প্রথম ইনিংস শেষ ৩৫৪ রানে।
চট্টগ্রামে ৬ উইকেটে ২৫০ নিয়ে দিন শুরু করেছিল বরিশাল, কিছুক্ষণ পরই ২৬৪ রানে অলআউট। সিলেটের দুই পেসার তাপস বৈশ্য (৫) ও আবু জায়েদই (৫) ভাগ করে নিয়েছেন বরিশালের ১০ উইকেট। এরপর ৬১ রানে ৪ উইকেট হারানো সিলেটকে ম্যাচে ফেরায় রাজিন সালেহ ও গোলাম রহমানের ১২৮ রানের পঞ্চম উইকেট জুটি।
পরপর দুই বলে দুই ভাই গোলাম রহমান (বোল্ড) ও গোলাম মাবুদকে ফেরান ইফতেখার নাইম। এই ইফতেখার নাইম শাহরিয়ার নাফীসের ছোট ভাই। আগের দিন ব্যাট হাতে সেঞ্চুরি করেছেন, কাল পরপর দুই বলে দুই উইকেট—ভালোই উপভোগ করছেন ইফতেখার।
চট্টগ্রাম-খুলনা ও ঢাকা-রাজশাহীর ম্যাচ ফলাফলের দিকে এগোচ্ছে। দ্বিতীয় দিন শেষে চট্টগ্রাম এগিয়ে ৬৭ রানে। দ্বিতীয় ইনিংসে তাদের হাতে ৪ উইকেট। খুলনা প্রথম ইনিংস ঘোষণা করে ২৩৩ রানে ৯ উইকেট হারানোর পর। অধিনায়ক তুষার ইমরানের সঙ্গে চতুর্থ উইকেটে মোসাদ্দেক ইফতেখার করেছিলেন ১৬৪ রান। বরিশালে রাজশাহীর বিপক্ষে হাতে ৩ উইকেট নিয়ে ঢাকা এগিয়ে মাত্র ২৯ রানে।


প্রতিদিন বাড়ছে উত্তাপ
বলতে পারেন, ১০ ডিসেম্বর আসতে এখনো ঢের বাকি। কিন্তু এভাবেও দেখতে পারেন, আর মাত্র একটা ম্যাচ। এর পরই স্প্যানিশ লিগে বার্সেলোনা মুখোমুখি হবে রিয়াল মাদ্রিদের। গতকাল রাতেই রায়ো ভ্যালেকানোর সঙ্গে একটা ম্যাচ খেলে ফেলেছে বার্সা। ক্লাব বিশ্বকাপ খেলতে হবে বলে একটি ম্যাচ এগিয়ে রাখার জন্যই সপ্তাহের মাঝপথে ওই ম্যাচটি পড়েছে। এই শনিবার লেভান্তের সঙ্গে ম্যাচ। পরের শনিবারই ‘এল ক্লাসিকো’!
হোসে মরিনহো রিয়ালে আসার পর থেকেই এল ক্লাসিকো পেয়েছে ভিন্ন মাত্রা। প্রায় প্রতি ম্যাচেই হাতাহাতির ঘটনা ঘটেছে। লাল কার্ডের উপস্থিতিও ছিল বেশ কয়েকবার। ম্যাচ শেষেও দুই পক্ষের কথা চালাচালি চলেছে পুরোদমে। স্প্যানিশ সুপার কাপ দিয়ে মৌসুমের শুরু হয়েছিল, দুই লেগের সেই ম্যাচে মুখোমুখি হয়েছিল গতবারের লিগ জয়ী বার্সা আর কাপ জয়ী রিয়াল। শেষ পর্যন্ত জিতেছিল বার্সাই।
এই মৌসুমে লিগে এবার প্রথম মুখোমুখি হচ্ছে দুই দল। গতকালের ম্যাচটির আগ পর্যন্ত ৬ পয়েন্টের ‘বিশাল’ দূরত্ব নিয়ে রিয়ালের পেছনে ছিল বার্সা। ব্যবধানটি তিন থেকে ছয়ে পৌঁছেছে গত সপ্তাহে পুঁচকে গেটাফে অঘটন ঘটিয়ে ফেলায়। ওই ম্যাচ দেখার পরই রিয়াল শিবিরে কথাবার্তার ঝাঁজ যেন বেড়ে গেছে। লিগে সর্বশেষ দুই দলের মুখোমুখি ৬ লড়াইয়ের ৫টিই বার্সা জিতেছে, অন্যটি ড্র। তার পরও করিম বেনজেমা যেমন বলছেন, এবার বার্সাকে দেখিয়ে দেবে রিয়াল।
ম্যাচটিও সান্তিয়াহো বার্নাব্যুতে। ফলে নিজেদের মাঠে খেলার বাড়তি সুবিধা পাবে রিয়াল। যদিও বার্নাব্যুতেই ২০০৯ সালে ৬-২ গোলে রিয়ালকে রীতিমতো লজ্জায় ডুবিয়েছিল বার্সেলোনা। কিন্তু সে সবই এখন রিয়ালের কাছে অতীত। টানা ১৩ ম্যাচ জিতে রিয়াল রীতিমতো উড়ছে। ফলে হুংকার-টুংকার তাদের গুহা থেকেই শোনা যাচ্ছে বেশি।
সেই তুলনায় বার্সা একদম নীরব। অথচ ওই একটাই মাত্র ম্যাচ। ওই পরাজয়ের পেছনে চাইলে ক্লান্তির অজুহাত দাঁড় করাতে পারে বার্সা। দুই দিন আগেই মিলানে খেলে এসেছে, আবার মাদ্রিদে গিয়ে গেটাফের সঙ্গে খেলা—টানা ভ্রমণের ধকল তো ছিলই। আবার সবাই যেন ভুলেও যাচ্ছে, আগের ম্যাচেই মিলানের মতো ক্লাবকে তাদেরই মাঠে হারিয়ে এসেছে বার্সা। এক ম্যাচই সব ভুলিয়ে দিল! স্মৃতি আসলেই বড্ড প্রতারক।
খোদ পেপ গার্দিওলাও কিন্তু দলকে আড়াল করছেন না। বরং বলছেন, রিয়ালকে চ্যালেঞ্জ জানাতে চাইলে নিজেদের আরও উন্নতি করতে হবে, ‘রিয়াল আমাদের চেয়ে ৬ পয়েন্টে এগিয়ে আছে। এর কারণ একটাই—ওরা আমাদের চেয়ে ভালো খেলেছে। আমরা ভালো করেই জানি, রিয়াল কতটা ভালো দল। এ-ও জানি, আমাদের খেলার মান বাড়াতেই হবে।’
গতবার লিগ শিরোপা নির্ধারিত হয়েছে ৪ পয়েন্টের ব্যবধানে। তার আগের বার চ্যাম্পিয়ন বার্সার সঙ্গে রিয়ালের ব্যবধান ছিল মাত্র ৩ পয়েন্টের। ২০০৬-০৭ মৌসুমে তো দুই দলের পয়েন্ট ছিল সমান—৭৬। সেবার শিরোপা নির্ধারিত হয়েছে মুখোমুখি লড়াইয়ের হিসাব দিয়ে। ফলে ৬ পয়েন্টের ব্যবধান অনেক বড় ব্যবধান। গার্দিওলা অবশ্য বলছেন, ‘খেলাটির সঙ্গে অনেক দিন ধরেই যুক্ত আছি। ফলে এটা আপনাদের বলতে পারি, এই প্রথম পিছিয়ে থাকার অভিজ্ঞতা আমার হচ্ছে না।’ মানে একটাই, পিছিয়ে থেকেও এগিয়ে যাওয়া সম্ভব।


মাঠের মুখ
কালকের চেয়েও বেশি দর্শক মিরপুরে হয়েছে, কিন্তু এত রং, এত বৈচিত্র্য মনে হয় আগে কখনো দেখা যায়নি। পতাকা আর জার্সির প্রদর্শনী তো ছিলই, আর ছিল নানা আকারের নানা বর্ণের টুপি! টি-টোয়েন্টির দর্শক অবশ্য এমনই হওয়া উচিত। এর মাঝেই খুঁজে পাওয়া গেল এক খুদে ছন্দের জাদুকরকে। একটা প্ল্যাকার্ড উঁচিয়ে সে নাচছে, যেটায় লেখা, ‘বাংলাদেশ মারবে ছয়, পাকিস্তান পাবে ভয়!’
কারও কাছ থেকে ধার করা আইডিয়া নয়, মোহাম্মদ আকাশের নিজের মাথা থেকেই এসেছে এটা। প্ল্যাকার্ডটা বানিয়েছে সে নিজেই। গোয়ালন্দ আবদুল হাকিম একাডেমিতে পড়ে অষ্টম শ্রেণীতে। বড় ভাইয়ের কাছে ঢাকায় এসেছে স্রেফ এই ম্যাচটা দেখবে বলেই। এর আগে জীবনে কখনো স্টেডিয়ামে এসে খেলা দেখেনি। টিভিতে খেলা দেখত আর স্বপ্ন দেখত মাঠে এসে খেলা দেখার। এবার কদিন আগেই শেষ হলো জেএসসি পরীক্ষা। স্কুল বন্ধ, পড়াশোনার চাপ নেই। এর মাঝেই চলে এসেছে পাকিস্তান দল। বাবা-মায়ের কাছে গোঁ ধরল, খেলা দেখতে যাবেই। অনুমতি মিলতে খুব একটা সমস্যা হয়নি। খালাতো ভাইয়ের সঙ্গে চলে এসেছে ঢাকায়। জীবনে প্রথম স্টেডিয়ামে এসে মুগ্ধ সে বিশালত্ব দেখে, ‘কত বড় স্টেডিয়াম, কত সুন্দর, কত মানুষ...!’
মিসবাহ জানতেন...
এ বছর এখন পর্যন্ত টি-টোয়েন্টিতে সবচেয়ে বেশি উইকেট কার? উত্তরটা জানা না থাকলে অনুমান করুন...অনেক নামই ভিড় করতে পারে মাথায়। তবে ঠিক নামটা আসবে কি না সন্দেহ। ব্যাটিংই যাঁর মূল কাজ, সেই মোহাম্মদ হাফিজের নাম কার-ই বা মাথায় আসবে!
কালকের আগে দুজন সঙ্গী অবশ্য ছিল হাফিজের। সেই নামগুলো জানলেও বুঝতে পারবেন, টি-টোয়েন্টি আসলে অলরাউন্ডারদেরই খেলা। শেন ওয়াটসন ও রবি বোপারা! ৮ উইকেট করে ছিল তিনজনেরই। হাফিজ ওই দুজনের চেয়ে একটি ম্যাচ কম খেলেছিলেন, সমান ম্যাচ খেলে হাফিজ এগিয়ে গেলেন ২ উইকেটে। ৪ ওভারে মাত্র ১১ রান দিয়েছেন, এটাও অবশ্য বিস্ময়কর কিছু নয়। এমন কিপটে বোলার হিসেবেই পরিচিত তিনি। কিন্তু অবাক করল তাঁকে দিয়েই বোলিং শুরু করানোটা।
ফ্লাইট খুব একটা দেন না, স্টাম্প সোজা জোরের ওপর ক্রমাগত ভালো জায়গায় বল রেখে যান। নতুন বল হাতে তাই মোটামুটি নিয়মিতই দেখা যায় তাঁকে। টেস্টেও বোলিং ওপেন করেছেন। কিন্তু একদম প্রথম ওভারে কালই প্রথম। নিজে ব্যাটিংয়ের সময়ই মিসবাহ-উল হক বুঝতে পেরেছিলেন, এই উইকেটে শট খেলা কতটা কঠিন। ম্যাচ শেষে পাকিস্তান অধিনায়ক জানালেন, চিন্তাটা তখনই এসেছে মাথায়, ‘উইকেটের বেশ কিছু জায়গায় বল পড়ে দারুণ টার্ন ও বাউন্স করছিল। এ জন্যই ভেবেছিলাম, স্পিন দিয়ে শুরু করাটাই ভালো। বোলিংয়ের ধরনের জন্যই হাফিজকে বেছে নিয়েছিলাম। ও সব সময়ই বল উইকেটে রাখে এবং টার্ন ও বাউন্স পায়।’
মিসবাহর মতো নিজে ব্যাটিংয়ের সময়ই বোলিংয়ের ধারণা পেয়ে গিয়েছিলেন হাফিজও, ‘বুঝতে পেরেছিলাম, এই উইকেটে স্পিনারদের খেলা খুব কঠিন হবে। আমাদের লক্ষ্য ছিল, প্রথম ৬ ওভারে ওদের বেশি রান করতে না দেওয়া। আর ইদানীং নতুন বলে নিয়মিতই বোলিং করি, আত্মবিশ্বাস তাই ছিলই। অধিনায়ক আমার ওপর ভরসা রেখেছেন, আমি চেষ্টা করেছি শতভাগ দেওয়ার।’
শুধু এই বোলিংয়ের জন্যই ম্যাচ-সেরা হতে পারতেন। সেখানে আসল কাজ যেটি, সেই ব্যাটিংয়েও খারাপ করেননি। মাত্র ২৫ রান, কিন্তু এটাই যে দলের সর্বোচ্চ। তবে ম্যাচে মূল পার্থক্য গড়ে দিয়েছে তাঁর বোলিংটাই। ৪ ওভারের টানা স্পেল যখন শেষ করলেন, ৭ ওভার শেষে বাংলাদেশের রান ৪ উইকেটে ২১। ম্যাচ তো বলতে গেলে তখনই শেষ!
বাংলাদেশের অধিনায়ক মুশফিকুর রহিম বারবার বলছিলেন, এই উইকেটে শট খেলা কত কঠিন। উইকেট বিস্ময় উপহার দিয়েছে মিসবাহকেও। প্রথম ভেবেছিলেন, ১৫০-এর মতো রান হতে পারে এ উইকেটে। ধারণা পাল্টে যায় মাঠে নামার পর, ‘আমাদের শুরুটা ভালোই ছিল। মাঝে কিছুটা বিপর্যয়ের কারণে রান একটু কম হয়েছে। এ উইকেটে ১৪০-১৫০ রান করতে পারাটা হতো অসাধারণ কিছু। প্রথম ইনিংসের পরই আমরা বুঝতে পেরেছিলাম, এখানে ১৩০ ভালো স্কোর।’
৫০ রানে জয়ের পর ১৩৫-ই অসাধারণ স্কোরও বলতে পারেন মিসবাহ!
অস্ট্রেলিয়ার দুশ্চিন্তার নাম বোলিং
অস্ট্রেলিয়ার উদ্বোধনী জুটিতে হিউজের সঙ্গে দেখা যাবে ডেভিড ওয়ার্নারকে? টেস্টে অভিষেকপ্রত্যাশী ওয়ার্নারকে কাল দলীয় অনুশীলনের ফাঁকে দেখা গেল হিউজের সঙ্গে

একই টেস্টে গ্লেন ম্যাকগ্রা, শেন ওয়ার্ন বিদায় নেওয়ার পর সাদা পোশাক ছেড়েছেন ব্রেট লিরাও। তার পরও বোলিং নিয়ে অস্ট্রেলিয়াকে এতটা দুশ্চিন্তায় পড়তে হয়নি। কাল ভোরে শুরু নিউজিল্যান্ডের বিপক্ষে দুই টেস্ট সিরিজের প্রথম টেস্ট। ব্রিসবেন টেস্টে অস্ট্রেলিয়া নামছে গত এক দশকের সবচেয়ে অনভিজ্ঞ বোলিং আক্রমণ নিয়ে!
চোটের কারণে প্রথম টেস্টে খেলতে পারছেন না রায়ান হ্যারিস, মিচেল জনসন, অলরাউন্ডার শেন ওয়াটসন এবং দক্ষিণ আফ্রিকা সফরে অভিষেকেই চমক দেখানো প্যাট কামিন্স। নতুন চারজনই অভিষেকের অপেক্ষায়! তিনজন বোলার—জেমস প্যাটিনসন, বেন কাটিং ও মিচেল স্টার্ক। বোলিং আক্রমণে নেতৃত্ব দেবেন যিনি, সেই পিটার সিডল খেলেছেন ২৫ টেস্ট।
মাইকেল ক্লার্কের দলের বোলিং দৈন্য দেখেই কিনা ২৬ বছর পর অস্ট্রেলিয়ার মাটিতে টেস্ট জয়ের স্বপ্ন দেখছে নিউজিল্যান্ড। কিউইরা অস্ট্রেলিয়ার মাটিতে সর্বশেষ টেস্ট জিতেছিল ১৯৮৫ সালে। কিংবদন্তি রিচার্ড হ্যাডলির সৌজন্যে ওই সফরে সিরিজও জিতেছিল নিউজিল্যান্ড। ৩ টেস্টের সিরিজে ৩৩ উইকেট নিয়ে হ্যাডলি কিউইদের ভাসিয়েছিলেন ২-১-এ সিরিজ জয়ের আনন্দে। অস্ট্রেলিয়ার মাটিতে ওটাই নিউজিল্যান্ডের একমাত্র টেস্ট সিরিজ জয়।
এরপর আর একবারই প্রতিবেশীর বিপক্ষে টেস্ট সিরিজ জয়ের আনন্দে মেতেছে কিউইরা, ১৯৯০ সালে একমাত্র টেস্টটি জিতেছিল ঘরের মাঠে। এবার কিউইদের বড় নায়ক ছিলেন ওই হ্যাডলিই। এরপর ১৯৯৩ সালে অকল্যান্ডের জয়টিই হয়ে আছে অস্ট্রেলিয়ার বিপক্ষে কিউইদের সর্বশেষ টেস্ট জয়ের স্মৃতি। পরে আরও ১৯ টেস্ট খেললেও জয়ের দেখা নেই, হারের তিক্ততা মিলেছে ১৫ বার। সর্বশেষ ৮ সিরিজের ৭টিতেই জয়ী অস্ট্রেলিয়া। সেই অস্ট্রেলিয়ার বিপক্ষেও যখন সিরিজ জয়ের স্বপ্ন দেখছে রস টেলরের দল, অস্ট্রেলিয়ার অনভিজ্ঞ বোলিং আক্রমণের কারণে তা বাড়াবাড়িও মনে হচ্ছে না!
নিউজিল্যান্ডকে আরও আত্মবিশ্বাসী করছে অস্ট্রেলিয়া ‘এ’ দলের বিপক্ষে চার দিনের প্রস্তুতি ম্যাচটি। অভিষেকের অপেক্ষায় থাকা প্যাটিনসন, কাটিং, স্টার্কদের তুলোধুনে করেই নিউজিল্যান্ড তুলে নেয় ৮৯০ রান। জেসি রাইডার (১৭৫), ব্রেন্ডন ম্যাককালাম (১৪৬) ও অধিনায়ক টেলর (১৩৮) তিনজনই করেছেন সেঞ্চুরি।
বোলিংয়ের সঙ্গে অস্ট্রেলিয়ার দুশ্চিন্তা ওপেনিং জুটি নিয়েও। ওয়াটসনের জায়গায় অভিষেক হচ্ছে ডেভিড ওয়ার্নারের। তাঁর ওপেনিং পার্টনার ফিলিপ হিউজ, ১৫ টেস্ট খেলে এখন জায়গা ধরে রাখতে তাঁকে লড়াই করতে হচ্ছে।
তাই জোহানেসবার্গের নাটকীয় জয়ে দক্ষিণ আফ্রিকায় টেস্ট সিরিজ ড্র করে আসা অস্ট্রেলিয়া সত্যিই চ্যালেঞ্জের মুখে। তবে এটাও মনে রাখতে হবে, নিউজিল্যান্ডের ভয়ের কারণ হয়ে রিকি পন্টিং, মাইক হাসি, মাইকেল ক্লার্করা কিন্তু থাকছেন! এএফপি।
ভালো শুরু না হওয়ার আক্ষেপ
বাংলাদেশের ভঙ্গুর ব্যাটিংয়ের প্রতীক হয়ে থাকল এই ছবি। এই মাত্র আউট হয়ে গেলেন মাহমুদউল্লাহও। ম্যাচে আইজাজ চিমার এটিই একমাত্র উইকেট
ম্যাচ শুরুর ঘণ্টা দেড়েক আগেও প্রধান নির্বাচক জানতেন তামিম ইকবাল খেলবেন। কিন্তু টসের আগে যে খেলোয়াড় তালিকা দেওয়া হলো, সেখানে নেই তামিমের নাম! সম্ভাব্য যাঁদের একাদশের বাইরে থাকার কথা ছিল, সেখান থেকে দলে ঢুকে পড়েছেন অলক কাপালি।
কৌতূহল চারদিকে—তামিম কেন নেই? জানা গেল, ডান হাঁটুর পুরোনো ব্যথাটা কাল ওয়ার্ম আপের সময় আবার ফিরে আসাতেই দলের বাইরে থেকে গেছেন বাঁহাতি এই ওপেনার। ম্যাচ শেষের সংবাদ সম্মেলনে অধিনায়ক মুশফিকুর রহিমও দিলেন একই ব্যাখ্যা, ‘কাল (পরশু) প্র্যাকটিসের পর জানতাম ও এক শ ভাগ ফিট। কিন্তু আজ (গতকাল) সকাল থেকে ওর হাঁটুতে ব্যথা শুরু হয়। আমরা তবু টস করতে যাওয়া পর্যন্ত অপেক্ষা করেছি। ফিটনেস টেস্ট হয়েছে। ওয়ার্ম আপ দেখা হয়েছে। ওখানে ও ফেল করায় খেলতে পারেনি।’ আজ আরেকটা ফিটনেস টেস্ট হবে তামিমের। কাল প্রথম ওয়ানডেতে তাঁর খেলা না-খেলাটা নির্ভর করছে সেটার ফলাফলের ওপর।
১৩৫ রান তাড়া করতে গিয়েও ৫০ রানের হারের সঙ্গে তামিমের না খেলার ব্যাপারটা ঘুরে ঘুরেই এল ম্যাচ শেষে। দুটোর মধ্যে যোগসূত্র খুঁজলেন কেউ কেউ। তাঁদের মধ্যে আছেন অধিনায়ক নিজেও, ‘দল ঠিক হওয়ার পর সবাইকে বলে দেওয়া হয় কে খেলছে, কে খেলছে না। সেভাবে সবাই প্রস্তুত থাকে। কিন্তু মাঠে এসে যদি দেখা যায় দলের অন্যতম সেরা ব্যাটসম্যান খেলছে না, তখন সমস্যা হয়ে যায়। ব্যাটিং অর্ডারে ওলট-পালট ঘটে।’
শুরুতেই হওয়া এই ওলট-পালটই বাংলাদেশের ব্যাটিংটাকে এলোমেলো করে দিয়ে থাকতে পারে। তবে অধিনায়ক পরাজয়ের কারণ হিসেবে ভালো শুরু আর ভালো জুটি না হওয়ার কথাই বললেন বেশি, ‘এত খারাপ খেলার পরও আমরা ৮৫ রান করেছি। টপ অর্ডারে ভালো জুটি হলে, কেউ উইকেটে থাকলে হয়তো অন্য রকম হতো ফলাফল। ওদের সঙ্গে আমাদের খুব বেশি ব্যবধান কিন্তু না। ওদের হারাতে হলে শতভাগের বেশি দিয়ে খেলতে হবে।’
এই সিরিজে বাংলাদেশের ভোগান্তির অন্যতম কারণ হয়ে দাঁড়াতে পারে পাকিস্তানের বোলিং। কাল যেন সেটারই একটা ঝলক দেখালেন মোহাম্মদ হাফিজ-সাঈদ আজমলরা। সে তুলনায় ১৩৫ রানে অলআউট পাকিস্তান ব্যাটিং নিয়ে হয়তো কিছুটা হতাশই। তবে মুশফিক বলেছেন, কৃতিত্বটা মূলত উইকেটের, ‘উইকেটটা আসলেই ব্যাটিংয়ের জন্য অনেক কঠিন ছিল। আমাদের বোলিংয়ের চেয়ে ওদের বোলিং অনেক ভালো। ঠিক জায়গায় বল করেছে। আমরাও খুব খারাপ বল করিনি। আবার খুব যে বেশি ভালো বল করেছি, তা-ও না। আরেকটু ভালো বোলিং করলে হয়তো ওদের ১২০-১২৫-এর মধ্যে ধরে রাখতে পারতাম।’
অবশ্য শেরেবাংলা স্টেডিয়ামের কালকের উইকেটে ১৩৫ রান তাড়া করে জেতাটাও অসম্ভব ছিল না বলে মনে করেন মুশফিক। প্রয়োজন ছিল শুধু ভালো এক-দুটি জুটি। ম্যাচ শেষে সেটার জন্যই বেশি আফসোস ঝরল বাংলাদেশ অধিনায়কের কণ্ঠে, ‘আমাদের লক্ষ্য ছিল শুরুতে একটা ভালো জুটি। সেটা হলে পরে রানরেট ৭-৮ হলেও কাজটা সহজ হয়ে যেত। দুর্ভাগ্যজনকভাবে আমরা তা করতে পারিনি।’ তার পরও যেটুকু সুযোগ ছিল, মুশফিকের রান আউটেই শেষ হয়ে যায় তা। অধিনায়ক নিজেও স্বীকার করেছেন, ‘আমি রান আউট হওয়ার পরই সুযোগ কমে যায়। আমি আর নাসির মোটামুটি একটা জুটি করছিলাম। উইকেট থাকলে শেষ ৬-৭ ওভারে ১০ করে লাগলেও হয়তো করে ফেলতে পারতাম। একটা সুযোগ থাকত তখন।’
নিজেদের ব্যাটিং নিয়ে হতাশা থাকলেও পাকিস্তানের ব্যাটিংয়ের প্রশংসা করেছেন মুশফিক, ‘সব ধরনের ক্রিকেটেই তারা এখন ভালো খেলছে। এই কন্ডিশনে কীভাবে বোলিং-ব্যাটিং করতে হয়, তারা সেটা খুব ভালোভাবে দেখিয়েছে। ওদের মতো রানটা বাড়িয়ে নিতে পারিনি আমরা।’ বাংলাদেশের ব্যাটিং ব্যর্থতার দিনে কিছুটা উজ্জ্বল এক নাসির হোসেনই। তার জন্যও আছে অধিনায়কের প্রশংসা, ‘উইকেটে গিয়ে টিকে থাকলে রান করা সহজ। সেটাই ও করেছে। জাতীয় দলে ঢোকার পর থেকেই ভালো খেলছে। সেটারই ধারাবাহিকতা ধরে রেখেছে নাসির।’
নবাগত নাসিরের কাছ থেকে পাওয়া শিক্ষাটা কি কাল থেকে শুরু ওয়ানডে সিরিজে কাজে লাগাতে পারবেন অন্যরা?
বার্তাটা দিয়ে দিল পাকিস্তান
ক্রিকেট যদি ‘ফানি গেম’ হয়, টি-টোয়েন্টি ‘ফানিয়েস্ট’।
‘ফানি গেম’-এর বাংলা ‘মজার খেলা’ করলে ব্যাপারটা ঠিক বোঝানো যায় না। এখানে ‘ফানি’র ব্যবহার ক্রিকেটের অনিশ্চিত চরিত্র বোঝাতে। কখন কী হয়, ঠিক নেই।
তবে টি-টোয়েন্টি আসলেই ফান। জন্মরহস্যটা এ রকমই ছিল। এখনো কি তা-ই আছে? মনে হয় না। টি-টোয়েন্টি এখন সিরিয়াস ক্রিকেট। আপাত ‘যা ইচ্ছা খেলো’ চরিত্রের মধ্যে অনেক হিসাব-নিকাশ ঢুকে গেছে। আর সবকিছুর পরও খেলাটা তো ক্রিকেটই। ব্যাটিং আর বোলিংয়ে স্কিলের লড়াই। কালকের ম্যাচে বাংলাদেশের ৫০ রানের পরাজয়ে দুই দলের স্কিলের পার্থক্যই প্রতিফলিত হয়ে থাকল।
তবে টি-টোয়েন্টি মজার খেলাও বটে। এই ম্যাচটার কথাই ধরুন। মোহাম্মদ হাফিজ ম্যান অব দ্য ম্যাচ। পারফরম্যান্স কী? ২৫ রান ও ২ উইকেটের ‘দুর্দান্ত’ অলরাউন্ড পারফরম্যান্স! ম্যাচে সর্বোচ্চ রান ৩৫, কোনো বোলারই ২ উইকেটের বেশি পাননি। এমন টি-টোয়েন্টিও দর্শক মনোরঞ্জক হতে পারে, তবে সে জন্য ম্যাচের শেষ পর্যন্ত ফলাফল নিয়ে অনিশ্চয়তা থাকতে হয়। এখানে তো সেটি বাংলাদেশের ইনিংসের নবম ওভারের শুরুতেই শেষ!
অনেকে হয়তো নবম ওভার পর্যন্ত যেতে চাইবেন না। সপ্তম ওভারে সাকিবকে হারিয়ে বাংলাদেশ যখন ৪ উইকেটে ১৭, ম্যাচ কি আসলে তখনই শেষ নয়! নবম ওভারের প্রথম বলে মাহমুদউল্লাহর বিদায়ে স্কোর ৫ উইকেটে ২৩। টি-টোয়েন্টির চরিত্র অনুযায়ী যেমন, তেমনি বাংলাদেশের ব্যাটিংয়ের ধরন চিন্তা করলেও এই তথ্যটা অবিশ্বাস্য মনে হবে যে, তখনো পর্যন্ত কোনো ইনিংসে কোনো বাউন্ডারি নেই!
বাংলাদেশের ইনিংসে চারই তো মাত্র ৩টি; যার প্রথমটি নবম ওভারের পঞ্চম বলে, শেষ দুটি ১৫ ও ১৬ নম্বর ওভারে। সঙ্গে একটি ছক্কা। এটি টি-টোয়েন্টির ব্যাটিং নয়। তবে কাল যে উইকেটে খেলা হলো, তাতে টি-টোয়েন্টির ব্যাটিং একটু বেশি চাওয়াই।
নবম ওভারটি দুই ইনিংসেই তা ৎপর্যপূর্ণ হয়ে থাকল ম্যাচে। বাংলাদেশের ইনিংসে ম্যাচের ফলাফল নিয়ে অনিশ্চয়তা ঘুচিয়ে দিয়ে। আর পাকিস্তানের ইনিংসে উইকেটের চরিত্র খুব ভালোমতো বুঝিয়ে দিয়ে। সাকিব আল হাসান ওভারের প্রথম পাঁচ বলে মোহাম্মদ হাফিজকে নাচিয়ে ছাড়লেন। শেষ বলে করে দিলেন বোল্ড।
সাকিবকে এত বড় বড় টার্ন করাতে দেখেই বাংলাদেশের ব্যাটসম্যানদের মনে অশনিসংকেত বেজে ওঠার কথা। টি-টোয়েন্টির সেরা বোলিং আক্রমণ এই পাকিস্তানের। দেশের উইকেটে বাংলাদেশের মূল শক্তি স্পিন। কিন্তু পাকিস্তানও তো তাতে পিছিয়ে নেই, সম্ভবত একটু এগিয়েই। হাফিজ-আফ্রিদি-আজমল-মালিক—পাকিস্তানের চার স্পিনার মিলে ১৪ ওভারে রান দিলেন মাত্র ৫২। ওভারপ্রতি মাত্র ৩.৭১। টেস্টেও যা কিপটে বোলিংয়ের উদাহরণ হিসেবে বিবেচিত হবে। উইকেটও নিলেন ৫টি।
দুই ইনিংসের নবম ওভারের মিলের কথা হচ্ছিল। এবার বড় অমিলটার কথা বলি। নবম ওভারের শুরুতে পাকিস্তানের স্কোর ১ উইকেটে ৬১। বাংলাদেশের ৪ উইকেটে ২৩। পাকিস্তানের প্রথম পাঁচ ব্যাটসম্যানেরই দুই অঙ্কের রান, তিনজনের বিশের কোটায়। বাংলাদেশের প্রথম ছয় ব্যাটসম্যানের মধ্যে মাত্র একজনই ছুঁয়েছেন দুই অঙ্ক। সেটিও ঠিক ১০।
যিনি তা করলেন, মাস দেড়েক আগে এই মাঠে সর্বশেষ টি-টোয়েন্টি ম্যাচটির কথা ভেবে দর্শকদের কেউ কেউ হয়তো তাঁকে ‘অন্ধের যষ্টি’ ভেবেছিলেন। মিড উইকেট দিয়ে ওয়েস্ট ইন্ডিজকে হারানো মুশফিকুরের ওই ছক্কার ছবিটা ধূসর হয়ে যেতে অবশ্য বেশি সময় লাগল না। আফ্রিদিকে মারা রিভার্স সুইপ গালিতে ক্যাচ হতে হতে হয়নি। তবে প্রায় মাঝ উইকেটে চলে যাওয়া মুশফিকুর রান আউট হয়ে গেলেন।
এর আগের বলেই লং অফে সহজতম এক ক্যাচ ফেলেছেন উমর গুল। সেটি অবশ্য নাসির হোসেনের। তখন ৯ রানে থাকা নাসির শেষ পর্যন্ত ম্যাচের সর্বোচ্চ ৩৫ রান করে অপরাজিত। বাংলাদেশ ইনিংসে দ্বিতীয় দুই অঙ্কের ইনিংস। মুশফিক ও নাসির মিলে ৪৫ রান, বাকি নয় ব্যাটসম্যানের মিলিত সংগ্রহ ২৯। ও হ্যাঁ, বাংলাদেশের ইনিংসে দুই অঙ্কের রান আরেকটি আছে। মিস্টার এক্সট্রা করেছেন ১১।
হাতে আসা বলটা গুল অমন অবিশ্বাস্যভাবে ফেলে না দিলে নিউজিল্যান্ডের বিপক্ষে হ্যামিল্টনে ৭৮ রানের রেকর্ডটা অতীতই হয়ে যেত। শেষ পর্যন্ত টি-টোয়েন্টিতে নিজেদের দ্বিতীয় সর্বনিম্ন রানও (২০০৭ বিশ্বকাপে শ্রীলঙ্কার বিপক্ষে ৮৩) টপকে যাওয়া গেছে। তবে এই ৮৫-এর তা ৎপর্য অন্য। সিরিজটা যে অগ্নিপরীক্ষার অন্য নাম, বাংলাদেশের ব্যাটসম্যানদের তা খুব ভালোই বোঝা হয়ে গেল!
পাকিস্তান: ২০ ওভারে ১৩৫/৭
বাংলাদেশ: ২০ ওভারে ৮৫/৯
ফল: পাকিস্তান ৫০ রানে জয়ী
ল-র মন্ত্র, ভালো ক্রিকেট
ওয়ানডে সিরিজের ট্রফি হাতে দুই অধিনায়ক
মুশফিকুর রহিম ঠিকই বলেছেন। বাংলাদেশ এখন আর সেই জায়গায় নেই যে সম্মানজনক হারের জন্য খেলবে। ভেতরে ভেতরে জয়ের আশা ডালাপালা নাড়ে প্রতিটি সিরিজেই। গত দেড় বছরে ওয়ানডেতে তা পূরণও হচ্ছে নিয়মিত। পাকিস্তান সিরিজ তাহলে বাদ থাকবে কেন? অন্তত একটা ম্যাচ জেতার আশা তো গোপনে হলেও থাকতে পারে এই সিরিজে!
২০১০ সালের জুলাই থেকে গত ওয়েস্ট ইন্ডিজ সিরিজ পর্যন্ত বাংলাদেশ দ্বিপাক্ষিক সিরিজ খেলেছে সাতটি, এর মধ্যে শুধু গত এপ্রিলে অস্ট্রেলিয়ার বিপক্ষে হোম সিরিজেই জয় আসেনি। গত বছরের জুলাইয়ে যুক্তরাজ্য সফর, এরপর নিউজিল্যান্ড ও জিম্বাবুয়ের বিপক্ষে হোম সিরিজ এবং সর্বশেষ ওয়েস্ট ইন্ডিজ সিরিজেও পাওয়া গেছে ম্যাচ জয়ের স্বাদ। দুটো জয় ছিল গত বিশ্বকাপেও।
পাকিস্তান বড় দল, ইদানীং আছে উত্তুঙ্গ ফর্মে—এই বাস্তবতার মধ্যেও যখন কাল সংবাদ সম্মেলনে স্টুয়ার্ট ল-কে মনে করিয়ে দেওয়া হলো, জয় তো এখন নিয়মিতই পাচ্ছে বাংলাদেশ, নড়েচড়ে বসলেন কোচ। কঠিন এক সিরিজের সামনে দাঁড়িয়ে একটু আশাবাদীও কি হলেন? ‘হ্যাঁ, আমরা এখানে হারতে নামছি না। লড়াই করতে পারব না, এমন মানসিকতাও নেই। পরিকল্পনা কাজে লাগিয়ে ভালো ক্রিকেট খেললে যেকোনো কিছুই সম্ভব।’
সম্ভব। কিন্তু বাংলাদেশের অস্ট্রেলিয়ান কোচ খুব ভালো করেই জানেন সেটা যে এত সহজ হবে না। পাকিস্তানকে হারাতে হলে ভালো ক্রিকেট খেলার বিকল্প দেখছেন না স্টুয়ার্ট ল, ‘সিরিজটা কঠিনই হবে। শ্রীলঙ্কার বিপক্ষে দারুণ একটা সিরিজ খেলে এসেছে তারা। আমরা জানি, পাকিস্তানকে হারাতে হলে খুবই ভালো ক্রিকেট খেলতে হবে।’ সেটা যত কঠিনই হোক, কোচ চান ভালো খেলার আত্মবিশ্বাসটা যেন থাকে দলের মধ্যে।
সাকিব আল হাসান বলছেন, সেই আত্মবিশ্বাস তাঁদের আছে। তবে আগে থেকে আশার ফানুস ওড়ানোর পক্ষে নন সাবেক অধিনায়ক। জয়ের সর্বোচ্চ চেষ্টাটাই তাঁরা করবেন সন্দেহ নেই, তবে তিনি চান পাকিস্তান সিরিজ নিয়ে যেন ক্রিকেটপ্রেমীরা অতিরিক্ত প্রত্যাশার জাল না বোনে, ‘এই সিরিজ নিয়ে দর্শক-সমর্থকদের তেমন আশাবাদী না হওয়াই ভালো। তাই বলে এমন না যে আমরা চেষ্টা করব না। আমরা সামর্থ্যের শেষবিন্দু দিয়ে চেষ্টা করে যাব, তাতে কোনো সন্দেহ নেই। জয়ের আশা নিয়েই খেলব। তবে মানুষ যেন এই আশাটা বেশি না করে।’
ওয়েস্ট ইন্ডিজের বিপক্ষে গত সিরিজ বাংলাদেশ শুরু করেছিল টি-টোয়েন্টি ম্যাচ জিতে। আর এবারের সিরিজ শুরু হলো টি-টোয়েন্টিতেই বাজে একটা হার দিয়ে। পরশুর ৫০ রানের হারটা অবশ্য খুব অস্বাভাবিক ঠেকছে না স্টুয়ার্ট ল-র কাছে, ‘টি-টোয়েন্টিতে পাকিস্তান খুব ভালো দল। টি-টোয়েন্টি বিশ্বকাপ জিতেছে দলটা, ফাইনাল খেলেছে একাধিকবার। আমাদের চেয়ে তাই অনেকটাই এগিয়ে তারা।’ তবে যদি-কিন্তুর সমীকরণে যেকোনো ম্যাচে যে কারোর জেতার সম্ভাবনা থাকে। সিরিজের একমাত্র টি-টোয়েন্টি ম্যাচটাতেও তাই ছিল বলে মনে করেন কোচ, ‘যদি আগে ব্যাট করে আমরা ১৩০-৪০ রান করতে পারতাম এবং পরে ভালো বল করতাম, পাকিস্তানকে হয়তো আটকে দেওয়া যেত।’
পাকিস্তানের করা ১৩৫ রানও অনতিক্রম্য ছিল না মোটেও। ব্যাটসম্যানদের ব্যর্থতার সঙ্গে ৮৫ রানে অলআউটের একটা কারণ মনে করা হচ্ছে উইকেটের ধরনকেও। টি-টোয়েন্টি ক্রিকেটের জন্য কতটা আদর্শ উইকেট দেওয়া হয়েছিল, উঠেছে সে প্রশ্ন। স্টুয়ার্ট ল-ও সেটা বলছেন, বলছেন মাঠকর্মীদের পাশে দাঁড়িয়েই, ‘গত তিন সপ্তাহে এখানে যে পরিমাণ খেলা হয়েছে...মাঠকর্মীদের পরিশ্রমটা বুঝতে পারছি। আমরা যে রকম আশা করেছিলাম, সে রকম উইকেট পাইনি।’ আশা পূরণ করতে পারেননি ব্যাটসম্যানরাও। ওই উইকেটেই আরও ভালো ব্যাটিং সম্ভব ছিল বলে মনে করেন কোচ।
ওয়ানডেতে কি কোচের এই অতৃপ্তি দূর করতে পারবেন ব্যাটসম্যানরা? সিরিজ-প্রতি অন্তত একটা ম্যাচ জেতার ধারা ধরে রাখতে সেটা যে খুব জরুরি!


ফুটবলারদের দলবদল শেষ
অনেকের চোখেই এগিয়ে আবাহনী
ফুটবলারদের দুই মাসব্যাপী দলবদল শেষ হলো কাল। শেষ দিনে ১২টি ঘোড়ার গাড়িতে চড়ে শেখ রাসেল ক্রীড়া চক্র বাফুফে ভবনে আসে দলবদলের আনুষ্ঠানিকতা সারতে। ক্লাবের টি-শার্ট পরে শ-দুয়েক সমর্থকও এসেছেন। শেষ দিনে ফরাশগঞ্জও এসেছে, তবে নতুন মৌসুমে সবচেয়ে জমজমাট দলবদল করল শেখ রাসেলই।
শেখ রাসেল মোটামুটি বড় বাজেটের দল গড়ে লিগে প্রায় নিয়মিতই তৃতীয়-চতুর্থ স্থানে ঘুরপাক খায়। এবার সেই ধারা ভাঙতেই গড়া হলো গতবারের চেয়ে শক্তিশালী দল।
মুক্তিযোদ্ধার গোলরক্ষক বিপ্লব, একই দলের ডিফেন্ডার ইয়ামিন মুন্না, মিডফিল্ডার জাহেদ পারভেজ, নাইজেরিয়ান স্ট্রাইকার বুকোলা ওলালেকান, ব্রাদার্সের মিডফিল্ডার ফয়সাল মাহমুদ ও মোহামেডানের স্ট্রাইকার আনোয়ার যোগ দিয়েছেন শেখ রাসেলে। ইমন বাবু, মেজবাউল মানিক, ইউসুফরা থাকলেন, তবে দল ছেড়েছেন গোলরক্ষক মামুন খান ও মিডফিল্ডার মোনায়েম। দলটির বড় শক্তি মুক্তিযোদ্ধা ছেড়ে আসা কোচ মারুফুল হক।
কারা এগিয়ে কাগজ-কলমে? ফুটবল বিশেষজ্ঞের মুখেই আবাহনীর নাম। সবদিক দিয়েই দলটা ভারসাম্যপূর্ণ।
শেখ রাসেলের কোচ মারুফুল হক যেমন বলছেন, ‘কাগজ-কলমে চাইলে আবাহনীকে এক নম্বর বলাই যায়।’ তবে কাগজ-কলমই তো আর শেষ নয়। ভালো মানের বিদেশিও বড় প্রভাবক। মারুফ বলছেন, ‘আমরাও পিছিয়ে নেই। চ্যাম্পিয়ন হওয়ার মতোই দল করেছে শেখ রাসেল। মাঠে এক ইঞ্চি জমিও আমরা ছাড়ব না।’
একই দাবি নিয়ে লড়বে গতবারের বাংলাদেশ লিগ চ্যাম্পিয়ন শেখ জামাল এবং রানার্সআপ মুক্তিযোদ্ধা। তবে মোহামেডান কাগজ-কলমে পিছিয়ে থাকায় এবারও সেভাবে আলোচনায় আসছে না। গতবার পাতানো খেলার দায়ে শেখ জামালের শিরোপাটা প্রশ্নবিদ্ধ ছিল। নতুন মৌসুমের দলটায় তারকার ঝলকানি নেই। তবে অধিনায়ক আমিনুল বলছেন, ‘ভালো বিদেশি দিয়ে ঘাটতি পূরণ করা গেলে ভালোভাবেই লড়াইয়ে থাকব আমরা। প্রথম সারির পাঁচ-ছয়টা দল বেশ ভারসাম্যপূর্ণ হয়েছে। ভালো প্রতিদ্বন্দ্বিতা হবে।’
মারুফের মতো মুক্তিযোদ্ধার কোচ শফিকুল ইসলামও কাগজের হিসাবে এগিয়ে রাখছেন আবাহনীকে, ‘স্থানীয় সংগ্রহে আবাহনী সবার চেয়ে এগিয়ে। এরপর মুক্তিযোদ্ধা, শেখ জামাল, শেখ রাসেল। বিজেএমসিও খারাপ নয়। ঘাটতিটা বিদেশি দিয়েই পুষিয়ে নেবে দলগুলো। সব দলে ভালো মানের কোচও আছেন। এটা ভালো দিক। একটা জমজমাট লড়াইয়েই অপেক্ষা করব আমরা।’
মারুফ-শফিকুলদের চোখে আবাহনী যতই এগিয়ে থাকুক, আসল লড়াইটা কিন্তু মাঠে!
﻿
স্কুল ফুটবল নিয়ে বড় স্বপ্ন
জাতীয় স্কুল ফুটবল নিয়ে তোড়জোড় চলছে অনেক দিন থেকেই। সারা দেশের ৪৮০০ স্কুল খেলবে, খেলোয়াড় প্রায় এক লাখ। এত বড় পরিসরে এর আগে স্কুল ফুটবল হয়নি। আয়োজক বাংলাদেশ ফুটবল ফেডারেশন, শিক্ষা মন্ত্রণালয় বাড়িয়েছে সহযোগিতার হাত। এবার পাঁচ কোটি টাকার স্পনসরশিপ নিয়ে স্কুল ফুটবলে সম্পৃক্ত হলো ইসলামী ব্যাংক। এ মাসের তৃতীয় সপ্তাহে ঢাকা মহানগরী দিয়ে শুরু হবে জাতীয় স্কুল ফুটবল। এ আয়োজনে ১০ হাজার ফুটবল দেবে প্লান বাংলাদেশ।
কাল রাজধানীর এক হোটেলে ইসলামী ব্যাংকের সঙ্গে বাফুফের সমঝোতা স্মারক স্বাক্ষর অনুষ্ঠানে প্রধান অতিথির বক্তব্য দেন শিক্ষামন্ত্রী নুরুল ইসলাম নাহিদ। বক্তব্য দেন ইসলামী ব্যাংক লিমিটেডের চেয়ারম্যান অধ্যাপক এ এন এম আবদুজ জাহের, বাফুফের সিনিয়র সহসভাপতি সালাম মুর্শেদী, বাফুফে স্কুল কমিটির প্রধান এটিএন বাংলা ও এটিএন নিউজের চেয়ারম্যান মাহফুজুর রহমানসহ অন্য কর্মকর্তারা।
স্কুল ফুটবল নিয়মিত হলে বাংলাদেশের ফুটবল অনেক এগিয়ে যাবে—এই ছিল বক্তাদের মূল সুর। কেউ কেউ বাংলাদেশ বিশ্বকাপে খেলবে এই স্বপ্নের কথাও বললেন। বিশেষ করে মাহফুজুর রহমানের কথাতে স্বপ্নটা ছিল বেশি।
জানানো হয়েছে, এই প্রতিযোগিতা থেকে বাছাই করা এক শ ছেলেকে পরে কলেজ, বিশ্ববিদ্যালয়ে খেলোয়াড় কোটায় ভর্তির ব্যাপারে সহযোগিতা করা হবে। এ ব্যাপারে শিক্ষামন্ত্রীর দৃষ্টি আকর্ষণ করা হয়েছে।
এই আয়োজনের পেছনে সবচেয়ে বেশি শ্রম দিয়েছেন শেখ মোহাম্মদ আসলাম। স্কুল ফুটবল কমিটির কো-চেয়ারম্যান সাবেক তারকা ফুটবলারের আশা, ‘স্কুল ফুটবল সারা দেশে একটা জাগরণ আনবেই আনবে।’
﻿
ছন্দ ও স্বস্তি দুটোই পেল বার্সা
মাত্র তিন রাত আগেই এই মুখগুলো ছিল হতাশার অন্ধকারে ঢাকা। সানচেজ-জাভি এখানে হাসিতে উচ্ছল
১০ ডিসেম্বরের এল ক্লাসিকোতে চিরপ্রতিদ্বন্দ্বী রিয়াল মাদ্রিদকে হারিয়েই শিরোপা দৌড়ে ফিরতে চায় বার্সেলোনা। তবে এর আগে ছোটখাটো দলের সঙ্গে পা হড়কালে তো চলবে না। পরশু রায়ো ভ্যালেকানোকে ৪-০ গোলে উড়িয়ে দিয়েই এল ক্লাসিকোর একটা প্রস্তুতি সেরে রাখল চ্যাম্পিয়নরা। আপাতত নিন্দুকদেরও মুখে কুলুপ।
নিজেদের মাঠে প্রথমার্ধেই ৩-০ গোলে এগিয়ে যায় বার্সেলোনা; জোড়া গোল করেন অ্যালেক্সিস সানচেজ, ডেভিড ভিয়া একটি। মনে হচ্ছিল, সব ক্ষোভ-রাগ-হতাশা বুঝি নবাগত দলটির ওপরই ঝাড়বে বার্সা। দ্বিতীয়ার্ধের ৫ মিনিটের মাথায় লিওনেল মেসি লিগে তাঁর ১৬ আর মৌসুমে ২৬তম গোলটি করে সেই ইঙ্গিতই দেন। কিন্তু শেষ পর্যন্ত ভ্যালেকানোকে আর কোনো গোল হজম করতে হয়নি।
এই জয়ে রিয়ালের সঙ্গে পয়েন্টের ব্যবধান আবার তিনে নামিয়ে আনল বার্সা। তবে তারা একটি ম্যাচ বেশি খেলে ফেলল। এ মাসের মাঝামাঝি ফিফা ক্লাব বিশ্বকাপ খেলবে পেপ গার্দিওলার দল। এ কারণেই একটি ম্যাচ এগিয়ে আনা। অবশ্য ক্লাব বিশ্বকাপের আগেই লিগে রয়েছে আরও দুটি ম্যাচ। শনিবার লেভান্তে। এর পরই রিয়ালের মাঠে লিগের প্রথম এল ক্লাসিকো।
তবে ম্যাচ শেষে বার্সার জয়ের চেয়েও বেশি কথা হয়েছে জেরার্ড পিকের হলুদ কার্ড নিয়ে। সময়ক্ষেপণ করে হলুদ কার্ড দেখেছেন পিকে। পর পর দুই ম্যাচে হলুদ কার্ড দেখায় লেভান্তের বিপক্ষে খেলতে পারবেন না এই সেন্টার ব্যাক। তবে এল ক্লাসিকো খেলতে এখন আর কোনো বাধা রইল না। এই হলুদ কার্ডটাই পিকে যদি লেভান্তে ম্যাচে দেখতেন, এল ক্লাসিকো খেলা হতো না। মানে পরিষ্কার, ইচ্ছে করেই হলুদ কার্ড দেখেছেন পিকে!
এটা নীতিবিরুদ্ধ কি না, এ নিয়ে সাংবাদিকেরা বেশ শোরগোল তুলেছে। যদিও কোনো মন্তব্য করতে রাজি হননি গার্দিওলা। তবে কথা বলেছেন সানচেজকে নিয়ে। প্রতি ম্যাচ শেষেই মেসির প্রশংসা করে করে ক্লান্ত গার্দিওলা এদিন ‘রুচি পরিবর্তনে’র সুযোগ পেলেন, ‘অ্যালেক্সিস আসলে স্ট্রাইকার নয়। তার পরও স্ট্রাইকারের কাজটা ও করে দেয়। যেটা আমাদের অনেক উপকারে আসে।’
পরশু সপ্তাহের মাঝপথে ম্যাচ খেলেছে নাপোলি-জুভেন্টাসও। ম্যাচটি হয়েছে জমজমাট। শীর্ষে থাকা জুভেন্টাসের বিপক্ষে ২-০ গোলে এগিয়ে গিয়েছিল স্বাগতিক নাপোলি। এগিয়ে যেতে পারত ৩-০ ব্যবধানেই, যদি না ১৬ মিনিটে পেনাল্টি মিস করতেন মারেক হামসিক। অবশ্য ২২ মিনিটে হামসিকই এগিয়ে দিয়েছেন, ৪০ ও ৬৮ মিনিটে জোড়া গোল করেছেন গোরান পানদেভ। আলেসান্দ্রো মাত্রি, মার্সেলো এস্তিগ্যারিবিয়া ও সিমোনে পেপের গোলে শেষ পর্যন্ত ড্র করে জুভরা।
তবে এই ড্র মানছে না নাপোলি। কারণ হামসিক পেনাল্টি থেকে প্রথমে গোলই করেছিলেন। কিন্তু খেলোয়াড়েরা আগেই বক্সে ঢুকে পড়েছিল দাবি করে আবার শট নিতে বলেন রেফারি। কিন্তু দ্বিতীয় শটে গোল করতে পারেননি হামসিক। এ নিয়ে ক্ষুব্ধ প্রতিক্রিয়া জানিয়েছেন নাপোলি সভাপতি অরেলিও ডি লরেন্তিস, ‘যে যা-ই বলুক, আমার কাছে ম্যাচটা ৪-৩ গোলে শেষ হয়েছে।’ এএফপি, রয়টার্স।
﻿

ভেঙে গেল জুটি
কুরেশি ও বোপান্না টেনিস কোর্টে আর নেই পাশাপাশি
ভারতের রোহান বোপান্না আর পাকিস্তানের আইসাম-উল হক কুরেশির জুটিটি আর থাকছে না। আগামী বছর থেকেই দুই দিকে বেঁকে যাবে দুজনার দুটি পথ।
জুটি ভাঙলেও কুরেশির দাবি, ভারত-পাকিস্তানের রাজনৈতিক তিক্ততা তাঁদের ছুঁতে পারবে না, টেনিস কোর্টের জুটি থেকে গড়ে ওঠা তাঁদের বন্ধুত্ব আগের মতোই অটুট থাকবে। ১৬ ডিসেম্বর নিজের বিয়েতে বোপান্নাকে দাওয়াতও করেছেন কুরেশি।
২০০৭ সালে যখন জটি বাঁধেন বোপান্না-কুরেশি, ভারত-পাকিস্তানের কূটনৈতিক সম্পর্ক তখন তলানিতে। ২০০৮ সালের নভেম্বরে মুম্বাইয়ে সন্ত্রাসী হামলার পর দুই বৈরী প্রতিবেশীর সম্পর্ক আরও তেতো হয়ে যায়। সেই থেকে দুই দেশের ক্রিকেট সম্পর্কও ছিন্ন। বোপান্না-কুরেশির জুটিকে তাই দেখা হতো দেশ দুটির বন্ধুত্বের প্রতীক হিসেবে। র‌্যাঙ্কিংয়ের ৯ নম্বরে থাকা এই জুটিকে বলা হতো ‘ইন্দো-পাক এক্সপ্রেস’।
পরশু ইন্ডিয়ান এক্সপ্রেসকে বোপান্না বলেছেন, ২০১২ সালে তিনি জুটি বাঁধছেন স্বদেশি মহেশ ভূপাতির সঙ্গে। বোপান্নার অনুপস্থিতিতে অস্ট্রেলিয়ান ওপেনে কুরেশি খেলবেন হল্যান্ডের জ্যঁ-জুলিয়েন রজারের সঙ্গে জুটি বেঁধে।
তবে আবার জুটি বাঁধার সম্ভাবনা উড়িয়ে দেননি কুরেশি। কিন্তু আপাতত ভাবছেন নিজেকে নিয়েই, ‘আমার নিজের একটা লক্ষ্য আছে। বিশ্ব টেনিসে আমি আমার পতাকাটা উঁচুতেই রাখতে চাই।’ এএফপি।
﻿

নবীনদের নিয়ে ক্লার্কের পরীক্ষা
এই ট্রফিটির জন্যই আজ শুরু ট্রান্স-তাসমান লড়াই
ডেভিড ওয়ার্নারের মাথায় এত দ্রুত ব্যাগি গ্রিন উঠবে, বছর দুয়েক আগেও ভাবা যায়নি। তেমনি ভাবা যায়নি অস্ট্রেলিয়া ক্রিকেট দলের প্রয়োজন হবে বিদেশি কোচ। সময় বদলেছে, বদলে গেছে অনেক কিছুই। এই প্রতিবেদন যখন পড়ছেন, টেস্ট অভিষেক হয়ে যাওয়ার কথা ওয়ার্নারের, অভিষেক হয়ে গেছে অস্ট্রেলিয়ার প্রথম বিদেশি কোচ মিকি আর্থারেরও।
শেষ নয় এখানেই, এতক্ষণে ব্যাগি গ্রিন পেয়েছেন অন্তত আরও দুজন। ‘অন্তত’ বলার কারণ, পেতে পারেন তিনজনও। পিটার সিডলের সঙ্গে আজ অস্ট্রেলিয়ার নতুন বল হাতে নেওয়ার কথা জেমস প্যাটিনসনের। সঙ্গে পেস আক্রমণে থাকার কথা মিচেল স্টার্ক অথবা বেনি কাটিংয়ের। কিন্তু মাইকেল ক্লার্ক কাল ইঙ্গিত দিয়েছেন, গ্যাবার উইকেট যদি সবুজ থাকে তাহলে চার পেসার নিয়েও খেলতে পারে অস্ট্রেলিয়া। সে ক্ষেত্রে ওয়ার্নারের সঙ্গে ব্যাগি গ্রিন পাবেন আরও তিনজন!
স্পিনার খেলালেও খেলবেন নাথান লায়ন। ট্রান্স-তাসমান লড়াইয়ে অস্ট্রেলিয়া আজ তাই নামছে নিকট অতীতের সবচেয়ে অনভিজ্ঞ বোলিং আক্রমণ নিয়ে। অধিনায়কত্বের শুরুটা দারুণ হয়েছে মাইকেল ক্লার্কের। শ্রীলঙ্কার টেস্ট-ওয়ানডে সিরিজ জিতেছে দল। দক্ষিণ আফ্রিকায় ওয়ানডে সিরিজ জয়ের পর টেস্ট সিরিজ ড্র করেছে পিছিয়ে পড়েও। তবে দেশের মাটিতে লড়াইয়ে ক্লার্ক পাশে পাচ্ছেন একঝাঁক নবীনকে। ক্লার্কের অধিনায়কত্বের একটা কঠিন পরীক্ষাই তাই হয়ে যাবে এই সিরিজে।
অস্ট্রেলিয়ার এই অগোছালো অবস্থা নিউজিল্যান্ডকে এনে দিয়েছে ২৬ বছরের খরা ঘোচানোর সুযোগ। অ্যাশেজ বা ভারত-পাকিস্তান সিরিজের মতো না হলেও এই ট্রান্স-তাসমান লড়াইটা মর্যাদারও। কিন্তু নিকট অতীতে এই লড়াই হয়েছে একরকম একতরফাই। সিরিজ জয় তো বহুদূর, অস্ট্রেলিয়ার মাটিতে সর্বশেষ টেস্ট জয়টি সেই ১৯৮৫ সালে!
নিউজিল্যান্ডের এই দলের ৬ জনের তখন জন্মই হয়নি, অধিনায়ক রস টেলরের বয়স এক বছরেরও কম!
তবে অস্ট্রেলিয়ার এ অবস্থার সুযোগ নেওয়ার মতো অবস্থাও আবার ঠিক এই নিউজিল্যান্ড দলের নেই। সর্বশেষ ২৮ টেস্টের মাত্র ৪টিতে জিতেছে নিউজিল্যান্ড, যার দুটি বাংলাদেশের বিপক্ষে, একটি জিম্বাবুয়ের বিপক্ষে। জিম্বাবুয়ের বিপক্ষে জয়টা তো একরকম হারতে হারতে। নতুন অধিনায়কের নেতৃত্বে নিউজিল্যান্ডের চলছে ভাঙা-গড়ার সময়। কোচ, বোলিং কোচ, নির্বাচক—সবই অনেকটা নতুন তাদেরও। তবে এসব হিসাব-নিকাশ তো মাঠের বাইরে! ওয়েবসাইট।
﻿
৯১ রানেই শেষ বাংলাদেশ
২০০০ সালের এশিয়া কাপে ঢাকায় পাকিস্তানের বিপক্ষে ৮৭ রানে অলআউট হয়েছিল বাংলাদেশ। আজ ১১ বছর পর সেই স্কোরের চেয়ে ৪ রান বেশি করলেন বাংলাদেশি ক্রিকেটাররা। কিন্তু দেশের মানুষ লজ্জাটা পেল ঠিক আগের মতোই। পাকিস্তান দল দুর্দান্ত ফর্মে আছে। আমিরাতে অনুষ্ঠিত সিরিজে তারা শ্রীলঙ্কাকে রীতিমতো উড়িয়েই দিয়েছে। কিন্তু তারমানে এই নয় যে বাংলাদেশের ব্যাটসম্যানদের কাছে পাকিস্তানি বোলিং ঠেকানোর কোনো উত্তর থাকবেনা। উত্তরটা যে আসলেই নেই, তা এখন প্রমাণিতই। টি-টোয়েন্টি ম্যাচে ১০০’র নিচে অলআউট হওয়ার পর প্রথম ওয়ানডেতেও বাংলাদেশের ইনিংস শেষ সেই ১০০’র নিচেই। এবার ৯১ রানে।
টসে জিতে কিন্তু ব্যাটিং বেছে নিয়েছিলেন অধিনায়ক মুশফিকুর রহিম। আজও পাক অধিনায়ক মিসবাহ-উল-হক অফস্পিনার মোহাম্মদ হাফিজকে দিয়ে বোলিং আক্রমণ শুরু করেছিলেন। স্কোরবোর্ডে কোনো রান না তুলেই সেই সিদ্ধান্তকে সাধুবাদ জানাতেই যেন তাঁর বলে এলবি’র ফাঁদে পা দিলেন তামিম ইকবাল। ইমরুল কায়েসকে বাদ দিয়ে কোচ স্টুয়ার্ট ল ওয়েস্ট ইন্ডিজের বিরুদ্ধে সিরিজ থেকেই নাঈমকে ওপেনার বানানোর একটা চেষ্টা করে যাচ্ছেন। আজও নাঈমকে তামিমের সঙ্গী করে পাঠিয়েছিলেন তিনি। কিন্তু নাঈম আজও পারলেন না। ব্যক্তিগত ৭ রানে তিনি উমর গুলের বলে স্লিপে ক্যাচ দিলেন। শাহরিয়ার নাফীস অনেকদিন ধরেই নিজেকে হারিয়ে খুঁজছেন। আজও তিনি আউট হলের শহীদ আফ্রিদির বলে পয়েন্টে ক্যাচ দিয়ে। মুশফিক ১১ রানে উইকেটরক্ষক সরফরাজের হাতে ক্যাচ দিলেন শোয়েব মালিকের বলে। মাহমুদউল্লাহও সেই আফ্রিদির বলেই সরফরাজকে ক্যাচ দিলেন। নাসির প্রতিরোধ গড়েও বেশিদূর এগুতে পারলেন না। আফ্রিদির ৬.৩ ওভারে ২৩ রান দিয়ে ৫ উইকেট নিয়ে মুড়ে দিলেন বাংলাদেশের লেজ। পাকিস্তান নয়, গোটা বাংলাদেশই যেন অসহায়ভাবে আত্মসমর্পণ করল আফ্রিদির কাছে। আফ্রিদির পাশাপাশি হাফিজ, গুল, মালিক, চিমা, আজমল প্রত্যেকেই নিয়েছেন ১টি করে উইকেট।
৯১ রানে অলআউট হয়ে যাওয়ার পর ম্যাচের আর কিছু বাকি থাকেনা। আজও নেই। অপেক্ষা কেবল কত তাড়াতাড়ি পাকিস্তান খেলাটি শেষ করে দিতে পারে-তার জন্য।
শেষ খবর পাওয়া পর্যন্ত পাকিস্তান ১৭ ওভারে ৪ উইকেট হারিয়ে ৫৭ রান সংগ্রহ করেছে। সাকিব ও নাসির ১টি করে এবং রুবেল দখল করেছেন ২ উইকেট।
﻿
ইউনুসের কণ্ঠে ‘সমন্বয়ের’ জয়গান
জন্মদিনে বিশেষ কিছু করেননি? শুনে হো হো করে হেসে উঠলেন ইউনুস খান, ‘মনেই ছিল না সারা দিন, রাতে কেউ একজন বলার পর মনে পড়ল।’ পরশু টি-টোয়েন্টি ম্যাচের দিন ৩৪ পূর্ণ করলেন ইউনুস খান। বয়স আরেকটু বেড়ে গেল, এতে মনে হয় বেশ মজাই পাচ্ছেন সাবেক অধিনায়ক। দলে চোট-সমস্যা আছে কি না, এমন এক প্রশ্নের উত্তরে বললেন, ‘দলের সবচেয়ে বয়োজ্যেষ্ঠ আমি। আমি-ই যখন ফিট আছি, অন্যদের কোনো সমস্যা নেই।’
এই প্রাণখোলা হাসি ইউনুসের ‘ট্রেডমার্ক’। মাঠের বাইরে যেমন, মাঠেও ইউনুসকে দেখা যায় হাসিমুখ। কাল অনেকটা ফুরফুরে ছিল আসলে গোটা পাকিস্তান দলই। টি-টোয়েন্টির আগের দিন অনুশীলন পুরোপুরি ‘বদ্ধদুয়ার’ থাকলেও কাল কিছুটা সময়ের জন্য খুলে দেওয়া হয়েছিল সংবাদমাধ্যমের জন্য। টি-টোয়েন্টিতে বাংলাদেশের অসহায় আত্মসমর্পণ দেখেই কি তারা বুঝে গেছে, এই সিরিজ নিয়ে এত ভাবার কিছু নেই?
ইউনুস কিন্তু এবার কণ্ঠ মেলালেন অধিনায়ক মিসবাহ-উল-হকের সঙ্গেই। ‘যথাযোগ্য সম্মান প্রদর্শন পূর্বক’ সেই একই কথা, ‘মোটেও আশা করছি না সিরিজটা সহজ হবে। আন্তর্জাতিক ক্রিকেটে প্রতিপক্ষকে খাটো করে দেখার কোনো সুযোগ নেই। কাগজে-কলমে যে দলই এগিয়ে থাকুক, জিততে হলে মাঠে ভালো খেলেই জিততে হয়। সিরিজ সহজ হলো না কঠিন, এটা কেবল সিরিজ শেষে বলা যাবে। মাঠে নেমে প্রতিপক্ষকে দুর্বল ভাবার কোনো অবকাশ নেই।’
সীমিত ওভারের ক্রিকেটে অন্যতম সেরা বোলিং আক্রমণ পাকিস্তানের। সবচেয়ে বৈচিত্র্যময় তো অবশ্যই। গুল-চিমা-তানভীর-আফ্রিদি-আজমল-হাফিজ-মালিক—সবার বোলিংয়ের ধরন আলাদা। বোলিং আক্রমণে এমন সব অস্ত্র আছে বলেই উইকেট নিয়ে একটুও ভাবনা নেই ইউনুসের, ‘কালকের মতো স্পিনিং উইকেট হলে কোনো সমস্যা নেই, আমাদের দারুণ সব স্পিনার আছে। গত রাতেই তো দেখা গেছে বাংলাদেশ স্পিনে আমাদের চেয়ে বেশি ভুগেছে। পেস বোলারদের জন্য সহায়তা থাকলেও আমাদের সমস্যা নেই। উইকেট যেমনই হোক, আমাদের সমস্যা নেই।’
এমন বোলিং আক্রমণের সবার বাজে দিন আশা করা বৃথা। তবে বাংলাদেশের জন্য সামান্য আশার আলো হতে পারে পাকিস্তানের ব্যাটিং। বোলিংয়ের মতো ধারাবাহিকতা ব্যাটিংয়ে এখনো নেই পাকিস্তানের। তবে ব্যাটিংয়ের অন্যতম স্তম্ভ ইউনুস একটা ইতিবাচক দিক খুঁজে পেলেন অধারাবাহিক ব্যাটিংয়েই, ‘এর একটা ভালো দিকও কিন্তু আছে। শ্রীলঙ্কার বিপক্ষে গত সিরিজে দেখা গেছে কখনো আমি পারফর্ম করেছি, কখনো হাফিজ করেছে, কখনো শহীদ (আফ্রিদি), কখনো অধিনায়ক...এটা তো দলের জন্যই ভালো। প্রমাণ হয়েছে দু-একজন ব্যাটসম্যানের ওপর দল নির্ভরশীল নয়।’
এই পাকিস্তানের আসলে অনেক কিছুই অন্য রকম, ঠিক যেন পাকিস্তানসুলভ নয়। পাকিস্তানের সবচেয়ে তারকাবহুল দলেরও টানা খুব বেশি ম্যাচ জয়ের ধারাবাহিকতা নেই। কিন্তু ‘অননুমেয়’ তকমাটা ছেঁটে ফেলতে যেন বদ্ধপরিকর এই দলটি। এ বছর ২৯ ওয়ানডের ২১টিতেই জয়, সাফল্যের হার ৭৫ শতাংশ (অস্ট্রেলিয়ার সঙ্গে যৌথভাবে সর্বোচ্চ)। এমন বদলে যাওয়ার রহস্য ব্যাখ্যা করলেন ইউনুস, ‘আমাদের দলে এখন তারুণ্য ও অভিজ্ঞতার দারুণ সমন্বয়। বিশেষ করে বোলিংয়ে। আসলে বোলিংই ম্যাচ জেতায়। অসাধারণ স্পিন আক্রমণ আমাদের, আজমল-আফ্রিদির সঙ্গে হাফিজ ও মালিকের মতো ব্যাকআপ বোলার আছে। পেস আক্রমণেও উমর গুলের সঙ্গে সোহেল তানভীর ও আইজাজ চিমারা আছে। ব্যাটিংয়ে মিসবাহ, আফ্রিদি, আমি যেমন আছি, তেমনি আসাদ শফিক, উমর আকমলের মতো তরুণেরা আছে। এমন সমন্বয়ের কারণেই পারফরম্যান্স এত ভালো হচ্ছে।’
তারুণ্য ও অভিজ্ঞতার সমন্বয় তো আগেও ছিল। নিশ্চয়ই কারণ আরও অনেক কিছুই আছে। হতে পারে দলীয় সমঝোতা ভালো, হতে পারে মিসবাহর নেতৃত্ব। কিংবা আন্তর্জাতিক ক্রিকেটে একঘরে হয়ে পড়ার জবাব। পারফরম্যান্সের চেয়ে বড় জবাব আর কী হতে পারে!
﻿
চট্টগ্রামকে হারালেন আল আমিন
প্রথম শ্রেণীর ক্রিকেটে অভিষেক এবারের জাতীয় লিগেই। প্রথম তিন ম্যাচে সাকল্যে উইকেট পেয়েছিলেন ৫টি। কিন্তু চতুর্থ ম্যাচে এসেই নিজেকে চেনালেন খুলনার পেসার আল আমিন হোসেন। প্রথম ইনিংসে নিয়েছিলেন ৫ উইকেট। এবার সেটাকেও ছাড়িয়ে গেলেন দ্বিতীয় ইনিংসে। মাত্র ৩৬ রানে নিয়েছেন ৭ উইকেট। ম্যাচে ৮৯ রানে ১২ উইকেট। এক তাঁর কাছেই হেরে গেল চট্টগ্রাম।
রাজশাহীতে চট্টগ্রামকে দ্বিতীয় ইনিংসে ১৪৪ রানে গুটিয়ে দিয়ে ১১২ রানের লক্ষ্য পায় খুলনা। ২৩ রানে ২ উইকেট হারালেও খুলনা শেষ পর্যন্ত জিতেছে ৮ উইকেটে। এবারের লিগে চতুর্থ জয় পেয়ে খুলনার দ্বিতীয় পর্বে যাওয়াটাও প্রায় নিশ্চিত।
বরিশালে ঢাকা বিভাগকে ৯ উইকেটে হারিয়ে দ্বিতীয় পর্বে যাওয়ার সম্ভাবনা যেমন উজ্জ্বল করেছে রাজশাহী, তেমনি বিদায় নিশ্চিত একটি ম্যাচও না-জেতা ঢাকার। মাত্র ৪৯ রানের লক্ষ্যে পৌঁছাতে রাজশাহীকে খেলতে হয় মাত্র ৮.৪ ওভার।
চট্টগ্রামে ইনিংস পরাজয় এড়াতে রংপুরকে করতে হবে আরও ৭১ রান। হাতে আছে ৭টি উইকেট। প্রথম ইনিংসে ১৬৪ রানে পিছিয়ে পড়া রংপুর তৃতীয় দিন শেষে করেছে ৩ উইকেটে ৯৩ রান। এর আগে আগের দিনের ৪ উইকেটে ২৭৮ রান নিয়ে দিন শুরু করা ঢাকা মহানগরের ইনিংস শেষ হয় ৫১৮ রানে। এবারের লিগে এটাই সর্বোচ্চ দলীয় রান। আসিফের সেঞ্চুরি ও আশরাফুলের ফিফটির পর কাল দুটি ৮০ ছাড়ানো ইনিংস দেখেছে মহানগরের ইনিংস। শামসুর রহমান ৮৬ ও তাসামুল হক করেছেন ৮৪ রান।
চট্টগ্রামে সিলেটের বিপক্ষে তৃতীয় দিন শেষে হাতে ৩ উইকেট নিয়ে ১৩০ রানে এগিয়ে বরিশাল। বরিশালের ৭ উইকেটের ৫টিই নিয়েছেন জাতীয় দলের বাইরে থাকা স্পিনার এনামুল হক জুনিয়র। এই মৌসুমে সর্বোচ্চ উইকেটশিকারি এনামুল (৩৪) এই নিয়ে ৪ বার পেলেন ইনিংসে ৫ উইকেট।
﻿
আমি খেললে যা করতাম
পাকিস্তানের ব্যাটসম্যানরা সাইড শটগুলো ভালো খেলে। আমার মতে, ওদের স্টাম্পের লাইনেই বেশি বল করা উচিত। স্টাম্পের বাইরে খেলার সুযোগ না দেওয়াই ভালো। এ কারণে লাইন-লেংথের দিকে খুব ভালোভাবে খেয়াল রাখতে হবে।
ওয়ানডেতে ইউনুস খান, উমর আকমল আর মিসবাহ-উল-হকই পাকিস্তানের বড় শক্তি। আমি খেললে তিনজনকেই একইভাবে বল করতাম—একেবারে স্টাম্প টু স্টাম্প। ইউনুস খান পায়ের ওপর আসা বলে ভালো ড্রাইভ খেলে। ওকে কোনোমতেই পায়ের ওপর বল দেওয়া যাবে না। মিসবাহ-উল-হককে কট বিহাইন্ড করা সহজ। স্টাম্পের বলে ওর সমস্যা আছে। অনেকবারই দেখেছি এলবিডব্লু হতে। উমর আকমল কাট শট খুবই ভালো খেলে। ওকে অফ স্টাম্পের বাইরে বল করলে ভুল হবে। অফ-মিডল স্টাম্পে বল করাই ভালো। তবে সেটি যেন আবার হাফ ভলি হয়ে না যায়, হাফ ভলি যেখানে পড়ুক, এই মানের ব্যাটসম্যানরা তা বাইরে পাঠাবেই। আমাদের উইকেটে একটু টেনে টেনে বল করলে ওর পক্ষে শট খেলা কঠিন হবে।
ওয়ানডেতে মোহাম্মদ হাফিজও ভালো। ওকে শুরুতেই ফিরিয়ে দেওয়ার চেষ্টা করতে হবে, কারণ শুরুতে ও একটু বেশি নড়বড়ে থাকে। সেট হয়ে গেলে খুব ভালো খেলে। হাফিজ বেশির ভাগ সময় কট বিহাইন্ড হয়। ওকে আউটসুইংয়ে আউট করার সম্ভাবনা বেশি। তবে ও আবার কাট-পুলটা ভালো খেলে। সেটাও খেয়াল রাখতে হবে।
টেস্টে তৌফিক উমর, ইউনুস খানকেই বেশি সাবধানে বল করতাম। বল হতো ওয়ানডের মতোই—স্টাম্পের ওপর। তবে আমি খেললে টেস্ট-ওয়ানডে দুটিতেই প্রথম লক্ষ্য থাকত—রান কম দেওয়া। রান আটকে রাখতে পারলে যেকোনো ব্যাটসম্যানই চাপে পড়ে যায়। আর চাপে পড়লে তারা ভুল করবেই।
মানচিনির জেল
কারাগারের ভেতরেই এখন কাটবে মানচিনির আগামী দুই বছরেরও বেশি সময়! কিন্তু কেন এই শাস্তি? কার্লোস তেভেজ কি সত্যি সত্যিই মামলা করেছিলেন? সেই মামলার রায় হয়ে গেল নাকি! দাঁড়ান, দাঁড়ান। এই মানচিনি রবার্তো মানচিনি নন; ব্রাজিলের ফুটবলার মানচিনি। মিলানের হয়ে খেলার সময় এই উইঙ্গার রোনালদিনহোর দেওয়া পার্টিতে গিয়ে এক তরুণীকে যৌন নির্যাতন করেন। এ নিয়ে মিলানের আদালতে মামলা হয়। সেই মামলার রায় হলো। অপরাধ প্রমাণিত হওয়ায় দুই বছর আট মাসের জেল হয়েছে ৩১ বছর বয়সীর। মানচিনির জেল—এটা শুনেই সিটি কোচের কথা ভাবা ঠিক হয়নি আপনার! ওয়েবসাইট।


প্রতিদান
মাত্রই মাকে হারিয়েছেন। তবে শোক ভুলে থাকার ভালো দাওয়াই হলো কাজে ডুবে যাওয়া। তাই মায়ের অন্ত্যেষ্টিক্রিয়া শেষ করে দ্রুতই আরব আমিরাতে ফিরেছেন। শোকে দগ্ধ কোচের মুখে খানিকক্ষণের জন্য হলেও হাসি ফোটানোর পণ করেছিলেন শিষ্যরা। আরব আমিরাত লিগে এমিরেটসের বিপক্ষে ২-১ গোলে জিতেছে আল ওয়াসল। আর শিষ্যদের এই ভালোবাসায় এতটাই মুগ্ধ হয়েছেন, খেলোয়াড়দের প্রত্যেককে ১ হাজার ৩৬০ ডলার করে বোনাস দিয়েছেন ডিয়েগো ম্যারাডোনা। ক্লাব নয়; এই টাকার পুরোটাই যাচ্ছে তাঁর নিজের পকেট থেকেই। এই জয়ে পাঁচ ম্যাচে ১০ পয়েন্ট নিয়ে দ্বিতীয় স্থানে আল ওয়াসল। ১৩ পয়েন্ট নিয়ে শীর্ষে আল জাজিরা। ওয়েবসাইট।

কথোপকথন
কথা বলেছেন তাঁরা! কারা? ডেভিড হায়ে আর ভিতালি ক্লিচকো! ইউক্রেনের ক্লিচকো ভাইদের সঙ্গে ব্রিটিশ বক্সার হায়ের শত্রুতা অনেক পুরোনো। রিংয়ে, রিংয়ের বাইরেও। গত জুলাইয়ের সেই লড়াইয়ের কথাই ধরুন। লড়াইয়ের আগের দিন, সংবাদ সম্মেলনে ভ্লাদিমির ক্লিচকোর সঙ্গে হাত না মিলিয়ে হায়ে বললেন, ‘তোমাকে আগে হাসপাতালে পাঠাই, হাত সেখানেই মেলাব।’ হায়ে সেই লড়াইয়ে হেরে যাওয়ায় দুজনের মুখ দেখাদেখি যে বন্ধ, তাও নয়। হায়েই এখন জানালেন, ‘আমি সম্পর্ক উন্নতির কিছু দেখছি না। কিন্তু অবশ্যই কথা হয়েছে।’ অবশ্য কথাটা লড়াই নিয়েই। গত অক্টোবরে অবসর নিয়েছেন। কিন্তু আগামী মার্চে ফিরতেও পারেন। শর্ত একটাই—প্রতিপক্ষ হিসেবে থাকতে হবে ক্লিচকো ভাইদের একজন!
﻿

‘অতিরিক্ত’ সামারাবীরা
ঘরের মাঠে অস্ট্রেলিয়ার বিপক্ষে তৃতীয় টেস্টের দল থেকে বাদ পড়েছিলেন। থিলান সামারাবীরা খেলেননি সংযুক্ত আরব আমিরাতে পাকিস্তানের বিপক্ষে সিরিজেও। তবে দক্ষিণ আফ্রিকা সিরিজের দলে ডাক পেয়েছেন মিডল অর্ডার ব্যাটসম্যান।
সফরে ৩টি টেস্ট ও ৫টি ওয়ানডে খেলবে এখনো পর্যন্ত দক্ষিণ আফ্রিকায় একটিও টেস্ট জিততে না পারা শ্রীলঙ্কা। সেঞ্চুরিয়নে প্রথম টেস্ট শুরু ১৫ ডিসেম্বর।
শ্রীলঙ্কা দল: তিলকরত্নে দিলশান (অধিনায়ক), অ্যাঞ্জেলো ম্যাথুস (সহ-অধিনায়ক), থারাঙ্গা পারানাভিতানা, কুমার সাঙ্গাকারা, মাহেলা জয়াবর্ধনে, দিনেশ চান্ডিমল, কুসাল সিলভা (উইকেটকিপার), লাহিরু থিরিমান্নে, দিমুথ করুনারত্নে, চানাকা ভেলেগেদারা, দিলহারা ফার্নান্ডো, নুয়ান প্রদীপ, সুরঙ্গা লাকমল, টিসারা পেরেরা, অজন্তা মেন্ডিস, রঙ্গনা হেরাথ ও থিলান সামারাবীরা।
﻿
ওয়ানডে সিরিজ
মুম্বাইয়ের রোমাঞ্চ কটকেও
মুম্বাই টেস্টের নাটকীয়তার ছবিটা এখনো টাটকাই। এরই মধ্যে কাল কটকে সিরিজের প্রথম ওয়ানডেতেও দারুণ জমল নাটক। ম্যাচের পাল্লা একবার ভারতের দিকে হেলে যায় তো খানিক বাদে ওয়েস্ট ইন্ডিজের দিকে। শেষ পর্যন্ত লং অন দিয়ে মারা উমেশ যাদবের চার সব নাটকীয়তার অবসান ঘটাল। মাত্র ২১২ রান তাড়া করতে গিয়ে ৯ উইকেট হারিয়ে ভারত ম্যাচ জিতল ৪৯তম ওভারে।
জয়ের নায়ক অবশ্য যাদব নন; রোহিত শর্মা। গত জুনে ওয়েস্ট ইন্ডিজে গিয়ে ওয়ানডে সিরিজ জিতে এসেছিল বিশ্বকাপজয়ী ভারত। ১২৮.৫০ গড়ে ২৫৭ রান করে সিরিজ-সেরা হয়েছিলেন রোহিত। কাল কোণঠাসা ভারতকেও উদ্ধার করেছেন ৭২ রানের দারুণ এক ইনিংস খেলে। ব্যাটিং শুরু করেছিলেন যখন, ৫৯ রানে ৫ উইকেট হারিয়ে ভারত রীতিমতো কাঁপছিল। রোচ তিনটি আর রাসেল পরপর দুই ওভারে দুটি উইকেট তুলে নিয়ে ভারতের পিঠ দেয়ালে ঠেকে দেন। ষষ্ঠ উইকেটে রবীন্দ্র জাদেজার সঙ্গে ৮৩ রানের জুটি গড়ে বিপর্যয় সামলে নেন। জাদেজার বিদায়ের পর বিনয় কুমারের সঙ্গে ৪২ রানের জুটি ভারতকে একদম জয়ের প্রান্তে নিয়ে গিয়েছিল।
৩০ বলে মাত্র ১১ রান দরকার ছিল, হাতে ৩ উইকেট। এমন সময় রোহিতের আউটের পর জমে ওঠে নাটক। পরের ওভারে বিনয় কুমারও ফিরে গেলে ভীষণ চাপে পড়ে যায় ভারত। মাঝখানে টানা ১৫টি ডট বল সমীকরণ পাল্টে দেয়। বল-রানের ব্যবধান কমে এসে দাঁড়ায় ১২ বলে ৯, হাতে একটি উইকেট। ৪৯তম ওভারের দ্বিতীয় আর পঞ্চম বলে আসা দুটো চার শেষ পর্যন্ত সব উত্তেজনার সমাপ্তি ঘটায়।
সংক্ষিপ্ত স্কোর
ওয়েস্ট ইন্ডিজ: ৫০ ওভারে ২১১/৯ (সিমন্স ১৯, বারাথ ১৭, স্যামুয়েলস ১০, ব্রাভো ৬০, হায়াট ৩১, পোলার্ড ১৩, রামদিন ১৪, স্যামি ০, রাসেল ২২, রোচ ১২, মার্টিন ৩; বিনয় ১/২৭, যাদব ২/৩৩, অ্যারন ২/৪৭, অশ্বিন ১/৩০, জাদেজা ১/৪২, রায়না ১/২০)।
ভারত: ৪৮.৫ ওভারে ২১৩/৯ (পার্থিব ১২, শেবাগ ২০, গম্ভীর ৪, কোহলি ৩, রোহিত ৭২, রায়না ৫, জাদেজা ৩৮, অশ্বিন ৬, বিনয় ১৮, অ্যারন ৬*, যাদব ৬*; রোচ ৩/৪৬, মার্টিন ১/৩৫, রাসেল ২/২৯, স্যামি ১/৪০, স্যামুয়েলস ০/৩৭, পোলার্ড ১/২৩)। ফল: ভারত ১ উইকেটে জয়ী। ম্যাচসেরা: রোহিত শর্মা।
﻿

ব্রাদার্সসহ চারটি দল দলবদল সারল
কালই প্রথম মনে হলো, ফুটবলে দলবদল নামে একটা পর্ব আছে! একসময় দলবদল নিয়ে কত আবেগ, অনুভূতি ছিল সমর্থকদের! তিন দিনের মধ্যে দলবদলের আনুষ্ঠানিকতা সেরে ফেলা হতো। কিন্তু এখন ফিফার নিয়মের কথা বলে দলবদল হয় দুই মাসব্যাপী!
দলগুলো ঘর গোছালেও দলবদলের আনুষ্ঠানিকতা সারে হেলেদুলে। এবার দুই মাসের সময়সীমা শেষ হওয়ার ঠিক আগের দিন গতকাল দলবদল সারতে বাফুফে ভবনে এল চারটি দল—ব্রাদার্স, আরামবাগ, রহমতগঞ্জ ও ফেনী সকার। আজ শেষ দিনে আসছে শেখ রাসেল।
এই চার দলে বড় কোনো নাম নেই। ব্রাদার্স নামে বড়, তবে দল করেছে সাদামাটা। অনূর্ধ্ব-১৯ থেকে সরাসরি সাফ দলে সুযোগ পাওয়া ফরোয়ার্ড মালেক ও অনীককে নিয়েছে ব্রাদার্স। দলটি এখনো বিদেশি নিবন্ধন করায়নি। কোচ সৈয়দ নইমুদ্দিন আরও কয়েক দিন দেখে বিদেশি নেওয়ার বিষয়ে সিদ্ধান্ত নেবেন। বিদেশি নেওয়া যাবে ১৫ ডিসেম্বর পর্যন্ত। এবার সবচেয়ে লক্ষণীয়, খেলোয়াড়েরা যে যেখানে কথা দিয়েছেন, নাম লিখিয়েছেন সেখানেই। কেউ পাল্টি খেয়েছেন, এমন অভিযোগ শোনা যায়নি।
﻿
সালাউদ্দিনকে সময় দিয়েছেন ব্ল্যাটার
ফিফা সভাপতি সেপ ব্ল্যাটারের সঙ্গে দেখা করতে চেয়েছিলেন কাজী সালাউদ্দিন। বাফুফে সভাপতির আবেদনে সাড়া মিলেছে। আগামীকাল জুরিখে স্থানীয় সময় বেলা ১১টায় সালাউদ্দিনকে সময় দিয়েছেন ব্ল্যাটার।
কাল রাতে জুরিখের উদ্দেশে রওনা হয়েছেন সালাউদ্দিন। যাওয়ার আগে বলে গেছেন, ‘বাংলাদেশের ফুটবলের উন্নয়নসহ সামগ্রিক বিষয়ে কথা বলব ফিফা সভাপতির সঙ্গে। বাংলাদেশের পেশাদার লিগের মনোন্নয়ন কীভাবে করা যায়, যুব ফুটবল উন্নয়ন ইত্যাদি বিষয়ে কথা বলব। আমি যেহেতু সাফের সভাপতি, কাজেই গোটা দক্ষিণ এশিয়ার ফুটবলের উন্নয়ন নিয়েও ফিফা সভাপতির দৃষ্টি আকৃষ্ট করব।’
বাংলাদেশের ফুটবলের জন্য কোনো সাহায্য চাইবেন কি না, এই প্রশ্নে সালাউদ্দিন বললেন, ‘আমি হাত পাতার জন্য যাচ্ছি না, সেটা ঠিকও নয়। তবে সুযোগ যখন এসেছে, বিস্তারিত আলোচনা করলে সেপ ব্ল্যাটার নিশ্চয়ই কিছু করবেন।’ জানা গেছে, ডিএফএ নিয়েও ব্ল্যাটারের সঙ্গে কথা বলবেন সালাউদ্দিন।
উল্লেখ্য, সাম্প্রতিক সময়ে ভারতের ফুটবল উন্নয়নে বিশেষ দৃষ্টি দিয়েছে ফিফা। এর মধ্যে আছে সে দেশের ক্লাবগুলোর বিশেষ আর্থিক অনুদান। বাংলাদেশের জন্য এমন অনুদানের চেষ্টা করা হলে ফিফা সভাপতি খালি হাতে ফেরাবেন না—এমন আশাবাদ জানালেন বাফুফের কয়েকজন কর্মকর্তা।
﻿
প্রতিদিন বাড়ছে উত্তাপ
বলতে পারেন, ১০ ডিসেম্বর আসতে এখনো ঢের বাকি। কিন্তু এভাবেও দেখতে পারেন, আর মাত্র একটা ম্যাচ। এর পরই স্প্যানিশ লিগে বার্সেলোনা মুখোমুখি হবে রিয়াল মাদ্রিদের। গতকাল রাতেই রায়ো ভ্যালেকানোর সঙ্গে একটা ম্যাচ খেলে ফেলেছে বার্সা। ক্লাব বিশ্বকাপ খেলতে হবে বলে একটি ম্যাচ এগিয়ে রাখার জন্যই সপ্তাহের মাঝপথে ওই ম্যাচটি পড়েছে। এই শনিবার লেভান্তের সঙ্গে ম্যাচ। পরের শনিবারই ‘এল ক্লাসিকো’!
হোসে মরিনহো রিয়ালে আসার পর থেকেই এল ক্লাসিকো পেয়েছে ভিন্ন মাত্রা। প্রায় প্রতি ম্যাচেই হাতাহাতির ঘটনা ঘটেছে। লাল কার্ডের উপস্থিতিও ছিল বেশ কয়েকবার। ম্যাচ শেষেও দুই পক্ষের কথা চালাচালি চলেছে পুরোদমে। স্প্যানিশ সুপার কাপ দিয়ে মৌসুমের শুরু হয়েছিল, দুই লেগের সেই ম্যাচে মুখোমুখি হয়েছিল গতবারের লিগ জয়ী বার্সা আর কাপ জয়ী রিয়াল। শেষ পর্যন্ত জিতেছিল বার্সাই।
এই মৌসুমে লিগে এবার প্রথম মুখোমুখি হচ্ছে দুই দল। গতকালের ম্যাচটির আগ পর্যন্ত ৬ পয়েন্টের ‘বিশাল’ দূরত্ব নিয়ে রিয়ালের পেছনে ছিল বার্সা। ব্যবধানটি তিন থেকে ছয়ে পৌঁছেছে গত সপ্তাহে পুঁচকে গেটাফে অঘটন ঘটিয়ে ফেলায়। ওই ম্যাচ দেখার পরই রিয়াল শিবিরে কথাবার্তার ঝাঁজ যেন বেড়ে গেছে। লিগে সর্বশেষ দুই দলের মুখোমুখি ৬ লড়াইয়ের ৫টিই বার্সা জিতেছে, অন্যটি ড্র। তার পরও করিম বেনজেমা যেমন বলছেন, এবার বার্সাকে দেখিয়ে দেবে রিয়াল।
ম্যাচটিও সান্তিয়াহো বার্নাব্যুতে। ফলে নিজেদের মাঠে খেলার বাড়তি সুবিধা পাবে রিয়াল। যদিও বার্নাব্যুতেই ২০০৯ সালে ৬-২ গোলে রিয়ালকে রীতিমতো লজ্জায় ডুবিয়েছিল বার্সেলোনা। কিন্তু সে সবই এখন রিয়ালের কাছে অতীত। টানা ১৩ ম্যাচ জিতে রিয়াল রীতিমতো উড়ছে। ফলে হুংকার-টুংকার তাদের গুহা থেকেই শোনা যাচ্ছে বেশি।
সেই তুলনায় বার্সা একদম নীরব। অথচ ওই একটাই মাত্র ম্যাচ। ওই পরাজয়ের পেছনে চাইলে ক্লান্তির অজুহাত দাঁড় করাতে পারে বার্সা। দুই দিন আগেই মিলানে খেলে এসেছে, আবার মাদ্রিদে গিয়ে গেটাফের সঙ্গে খেলা—টানা ভ্রমণের ধকল তো ছিলই। আবার সবাই যেন ভুলেও যাচ্ছে, আগের ম্যাচেই মিলানের মতো ক্লাবকে তাদেরই মাঠে হারিয়ে এসেছে বার্সা। এক ম্যাচই সব ভুলিয়ে দিল! স্মৃতি আসলেই বড্ড প্রতারক।
খোদ পেপ গার্দিওলাও কিন্তু দলকে আড়াল করছেন না। বরং বলছেন, রিয়ালকে চ্যালেঞ্জ জানাতে চাইলে নিজেদের আরও উন্নতি করতে হবে, ‘রিয়াল আমাদের চেয়ে ৬ পয়েন্টে এগিয়ে আছে। এর কারণ একটাই—ওরা আমাদের চেয়ে ভালো খেলেছে। আমরা ভালো করেই জানি, রিয়াল কতটা ভালো দল। এ-ও জানি, আমাদের খেলার মান বাড়াতেই হবে।’
গতবার লিগ শিরোপা নির্ধারিত হয়েছে ৪ পয়েন্টের ব্যবধানে। তার আগের বার চ্যাম্পিয়ন বার্সার সঙ্গে রিয়ালের ব্যবধান ছিল মাত্র ৩ পয়েন্টের। ২০০৬-০৭ মৌসুমে তো দুই দলের পয়েন্ট ছিল সমান—৭৬। সেবার শিরোপা নির্ধারিত হয়েছে মুখোমুখি লড়াইয়ের হিসাব দিয়ে। ফলে ৬ পয়েন্টের ব্যবধান অনেক বড় ব্যবধান। গার্দিওলা অবশ্য বলছেন, ‘খেলাটির সঙ্গে অনেক দিন ধরেই যুক্ত আছি। ফলে এটা আপনাদের বলতে পারি, এই প্রথম পিছিয়ে থাকার অভিজ্ঞতা আমার হচ্ছে না।’ মানে একটাই, পিছিয়ে থেকেও এগিয়ে যাওয়া সম্ভব।
বন্ধ করতে হবে পাতানো খেলা
গতবারের কলঙ্ক মন থেকে মুছতে না মুছতেই ঘরোয়া ফুটবলে নতুন মৌসুমের হাতছানি। ক্যানসারের মতো ফুটবলে ছড়িয়ে পড়া পাতানো খেলা বন্ধ না করা গেলে ধ্বংস হয়ে যাবে দেশের ফুটবল। তাই এটি চিরতরে বন্ধ করার জন্য বাফুফেকে কঠোর হওয়ার অনুরোধ জানাচ্ছি। আমাদের ফুটবলের মানোন্নয়নে আরেকটি অন্তরায় নিম্নমানের বিদেশি ফুটবলার আমদানি। ঢাকার ফুটবলে আমি বিদেশি ফুটবলার খেলার বিপক্ষে নই। কিন্তু যারা খেলবে, তারা যেন ভালো হয়। ফুটবলের উন্নয়নের জন্য এটা নিশ্চিত করতে হবে বাফুফেকে।
নাসির উদ্দিন, ঢাকা সেনানিবাস, ঢাকা


সালমাদের অভিনন্দন
মহিলা বিশ্বকাপের মূলপর্বে জায়গা করে নিতে পারেনি সালমা-শুকতারারা। কিন্তু তাতে কী। মূলপর্বে যেতে না পারলেও লাভ করেছে এক দিনের আন্তর্জাতিক ক্রিকেট মর্যাদা। এই অর্জনকে পুঁজি করে সামনে এগিয়ে যাবে দল। একদিন ঠিকই জায়গা করে নেবে মহিলা বিশ্বকাপের চূড়ান্ত পর্বে।
নাহিন, সিদ্ধিরগঞ্জ, নারায়ণগঞ্জ

প্রসঙ্গ মহিলা ক্রিকেট
স্টেডিয়ামের গত সংখ্যায় মহিলা ক্রিকেট নিয়ে প্রকাশিত সীমানা ছাড়িয়ে লেখাটি ভালো লাগল। অনেক প্রতিকূলতা মাড়িয়ে মাঠে নেমেছে সালমা-শুকতারারা। যেখানে বাধা, সেখানেই জয়—তাদের এগিয়ে যাওয়ার মন্ত্র হোক এটাই। বিসিবিরও উচিত পূর্ণ সহযোগিতা করে আন্তর্জাতিক অঙ্গনে তাদের আলোকিত হওয়ার সুযোগ করে দেওয়া।
মোহাম্মদ শহীদুল্লাহ, শ্যামগঞ্জ বাজার, ময়মনসিংহ


বাফুফের দৃষ্টি আকর্ষণ
বাংলাদেশের ফুটবল এখন অনেকটা শহরকেন্দ্রিক হয়ে গেছে। গ্রামাঞ্চলেও অনেক প্রতিভাবান ফুটবলার আছে, যথাযথ সুযোগ ও পরিচর্যার অভাবে যারা প্রতিভার বিকাশ ঘটাতে পারছে না। তৃণমূল পর্যায়ের এসব প্রতিভাবান খেলোয়াড়কে তুলে এনেই দেশের মৃতপ্রায় ফুটবলকে জাগিয়ে তোলা সম্ভব। এ ব্যাপারে বাফুফের দৃষ্টি আকর্ষণ করছি।
সোহানুর রহমান, ধাপাড়ী, ঈশ্বরদী

পাঠকের মতামত বিভাগে খেলার পাতা ও স্টেডিয়াম নিয়ে আপনাদের ভালো লাগা-মন্দ লাগার কথা জানান। নির্দিষ্ট কোনো লেখা নিয়ে সংক্ষিপ্ত মতামত দিতে পারেন। যাঁদের লেখা ছাপা হবে, তাঁদের মধ্যে লটারির মাধ্যমে নির্ধারিত একজন পাবেন ১০০ টাকার প্রাইজবন্ড। এবার তা পেলেন নাহিন।
নিজেকে মোটেও সেরা ভাবি না। আর সেটা যদি হয়েও থাকি, আমি আবারও বলছি, এর কৃতিত্ব আমার সতীর্থদের
নিজে কোনো কৃতিত্ব নিতে নারাজ লিওনেল মেসি


আর এক রান করলে লারার রেকর্ডটা ছোঁয়া যেত। তার মানে কিন্তু এমন নয় আমি ওর রেকর্ড তাড়া করতেই মাঠে নামি
মুম্বাই টেস্টে ১৬৬ রানের ইনিংস খেলার পর
ড্যারেন ব্রাভো


আমার দল হয়তো ইউরোপের দৈত্যগুলোর তুলনায় অনেক ছোট, কিন্তু আমাদের দলের আছে বিশাল এক হূদয়
চ্যাম্পিয়নস লিগের দ্বিতীয় রাউন্ডে ওঠার পর অ্যাপোয়েল নিকোসিয়ার কোচ
ইভান ইয়োভানোভিচ


মুম্বাইতে তার জন্ম ও বেড়ে ওঠাটা নিয়তি নির্ধারিত। সুতরাং সে ইতিহাস গড়বে মুম্বাইতেই
টেন্ডুলকারের শততম সেঞ্চুরি নিয়ে মুম্বাই টেস্টের আগে ভবিষ্যদ্বাণী করে
অজিত ওয়াদেকার

রিকির ৩৯টি টেস্ট সেঞ্চুরি, অস্ট্রেলিয়ানদের মধ্যে ব্র্যাডম্যানকে বাদে তার ব্যাটিং পরিসংখ্যানই সেরা—এতেও যদি কিছু প্রমাণ না হয়, আমি জানি না কিসে হবে
রিকি পন্টিংয়ের ওপর আস্থা হারাচ্ছেন না মাইকেল ক্লার্ক
শেবাগের ক্রীড়া একাডেমি
লেখাপড়ায় ভালো ছিলেন না মোটেই। এ জন্য পরিবারের সদস্যদের বকুনি হজম করতে হতো হরদম। মা-বাবা-ভাইয়েরা এই বলে সতর্ক করতেন, এর মাশুল দিতে হবে জীবনে কষ্টের পথ পাড়ি দিয়ে। এমন নয় যে নির্বোধ ছিলেন। বরং আশপাশের অন্য আর দশটা ছেলের মতোই ছিলেন চটপটে। কিন্তু আপনজনদের শাসন-পরামর্শ পুরোটাই জলে গেছে। ছোটবেলায় খেয়ালি মনে লেখাপড়াকে অবজ্ঞাই করে গেছেন বীরেন্দর শেবাগ।
হ্যাঁ, ভারতের বিস্ফোরক ওপেনার বীরেন্দর শেবাগের ছোটবেলার গল্প এটাই। ক্রিকেটে মনোনিবেশের আগে এই ছিল স্কুলছাত্র বীরু। আগে যদি জানতেন ছেলের সোনালি জীবনের ছবিটা আঁকা ক্রিকেটে, মা-বাবা নিশ্চয় লেখাপড়ার জন্য ছোট্ট বীরুকে বকাবকি করতেন না! এটা অবশ্য ভিন্ন কথা। তবে তখন নানা দুষ্টুমিতে ফাঁকি দেওয়া লেখাপড়ার মর্মটা শেবাগ এখন ঠিকই বোঝেন। বোঝেন হূদয় দিয়ে।
বোঝেন বলেই আগামী প্রজন্মের সুন্দর ভবিষ্যতের কথা চিন্তা করে গড়ে তুলেছেন স্কুল। নাম ‘শেবাগ ইন্টারন্যাশনাল স্কুল’। মানে—ভাগ্য আর সময়ের পথ হেঁটে ছেলেবেলায় পড়ালেখাকে পাশ কাটিয়ে চলা শেবাগ আজ শিক্ষানুরাগী! তাঁর এই উদ্যোগে সমর্থন জানিয়ে নিজ নিজ পেশায় দক্ষ ভারতের অনেক ব্যক্তিত্বই যোগ দিয়েছেন স্কুলটিতে। কোমলমতি শিশু-কিশোরদের খেলাধুলার পরামর্শদাতা হিসেবে কাজ করছেন টেনিস তারকা মহেশ ভূপাতির মতো ক্রীড়াব্যক্তিত্বও।
স্কুলের সঙ্গেই গড়ে তুলেছেন আন্তর্জাতিক মানের ক্রীড়া একাডেমি। মায়ের নামে শেবাগ এটির নাম দিয়েছেন কৃষ্ণা দৃষ্টি শিক্ষা সোসাইটি (কেডিইএস)। ফুটবল মাঠ, তিন ধরনের টেনিস কোর্ট, স্কোয়াশ কোর্ট, সুইমিংপুল, ইনডোর গেমসগুলোর জন্য ছাদঢাকা অ্যারেনা, ভলিবল কোর্ট, এমনকি ঘোড়দৌড়ের ময়দান—একাডেমিকে সম্পূর্ণতা দিতে কী নেই সেখানে! আর হ্যাঁ, ক্রিকেটার শেবাগের একাডেমিতে সবার আগে তো ক্রিকেট গ্রাউন্ডই থাকার কথা। অনুশীলনের জন্য নেট-সুবিধাসহ রয়েছে বিশাল ক্রিকেট গ্রাউন্ড।
এ তো গেল স্কুলের বাইরের একাডেমির বিষয়। স্কুলটি? পরিচ্ছন্ন মনোরম ক্যাম্পাস, দূর-দূরান্তের ছাত্রদের থাকার জন্য অত্যাধুনিক সুযোগ-সুবিধাসম্পন্ন হোস্টেল, প্রয়োজনীয় লোকবল, ঝকঝকে খোলামেলা আধুনিক ক্লাসরুম।
মোদ্দা কথা, প্রতিভাবান শিশু-কিশোরদের ভবিষ্যৎ যাতে উজ্জ্বল আলোয় রাঙিয়ে দেওয়া যায়, সে লক্ষ্যে করণীয় সবকিছুই করেছেন শেবাগ। ‘এটি নির্মাণে আমি আমার সবকিছুই বিনিয়োগ করেছি’—স্কুল নির্মাণে খরচে কোনো কার্পণ্য করেননি বলে জানালেন শেবাগ।
শিক্ষালয়টি নির্মাণ করা হয়েছে বিশাল এলাকাজুড়ে। বড় জায়গার কথা ভেবেই কি না, দিল্লির মানুষ হয়েও শেবাগ স্বপ্নের প্রতিষ্ঠানটি গড়ে তুলেছেন হরিয়ানা প্রদেশের ঝাঝর জেলার নিভৃত পল্লি শিলানি কেশো গ্রামে। একাডেমিটি গড়ে উঠেছে ২৩ একর জায়গাজুড়ে! বিশাল এই জায়গা ৩৩ বছরের জন্য লিজ নেওয়া হয়েছে। শিলানি কেশো আদর্শ গ্রাম ছিল না কখনোই। কিন্তু শেবাগের একাডেমি পাল্টে দিয়েছে গ্রামের পরিবেশ, মানুষের জীবনধারণ, চালচলনও।
স্বপ্ন আছে কিন্তু ‘সাধ্য’ নেই এমন মেধাবী শিশু-কিশোরেরা বিনা বেতনে পড়ার সুযোগ পায় এখানে। কিন্তু সচ্ছল ঘরের যারা একাডেমিতে থেকে পড়াশোনা করে তাদের বছরে ফি দিতে হয় দুই লাখ রুপি। অনাবাসিক ছাত্রদের বাৎসরিক ফি এক লাখ।
একটা দিক থেকে শেবাগের একাডেমি শিলানি কেশো গ্রামটিকে আলাদাও করে দিয়েছে। প্রথম দৃষ্টিতেই যেকোনো আগন্তুকের নজরে পড়বে ভিন্নতা। গ্রামের যে প্রান্তে স্কুল, সেই দিকটা চকচকে ঝকঝকে, যেন বিশাল প্রান্তরের বুকে হঠাৎ গজিয়ে ওঠা নতুন শহর। উল্টো পাশেই অজপাড়া গায়ের ছাপ। এমন নিভৃত এক গ্রামেই আগামী প্রজন্মের তরুণদের রঙিন ভবিষ্যৎ গড়ে দেওয়ার লক্ষ্য নিয়ে দাঁড়িয়ে আছে শেবাগের স্বপ্নের প্রতিষ্ঠান। আর এর স্বপ্নটা দেখেছিলেন তাঁর বাবা। শেবাগের ভাষায়, ‘একটা আন্তর্জাতিক মানের ক্রিকেট একাডেমি তৈরির স্বপ্নটা ছিল আমার বাবার। উদ্দেশ্য এমন সব ক্রীড়াবিদ গড়ে তোলা, যারা খেলে উপার্জন করতে সক্ষম হবে এবং দেশকে গর্বিত করবে।’
স্বপ্নটা এখন দেখে শিলানি কেশো গ্রামের মানুষও।
আউটলুক অবলম্বনে খলিলুর রহমান
﻿
ছেলেবেলায় তিনি
ছেলেবেলায় কেমন ছিলেন তাঁরা? বিশ্ব ক্রীড়াঙ্গনের তারকাদের নিয়ে ধারাবাহিক
ছেলেবেলায় ফুটবল-টেনিস, সমানে দুটোই খেলত ছেলেটি। প্রথম প্রথম অসুবিধা না দেখলেও পরে অভিভাবকেরা খেয়াল করলেন এতে লেখাপড়ার ক্ষতি হচ্ছে তার। ফলে দুটোর একটিকেই বেছে নিতে বলা হলো তাকে। ছেলেটি বেছে নিল টেনিস। মাত্র আট বছর বয়সে অনূর্ধ্ব-১২ জাতীয় চ্যাম্পিয়নশিপের আঞ্চলিক পর্বের চ্যাম্পিয়ন হয়ে সে মেধার প্রমাণ দিয়েছিল। আরও বড় প্রমাণ সে দেয় ১৪ বছর বয়সে অস্ট্রেলীয় গ্রেট প্যাট ক্যাশকে ক্লে কোর্টে হারিয়ে। সে প্রদর্শনী ম্যাচটিতে ক্যাশের বিপরীতে খেলার কথা ছিল বরিস বেকারের। তাঁর অনুপস্থিতিতে কোর্টে নামিয়ে দেওয়া হলো ছেলেটিকে। হাড্ডাহাড্ডি লড়াইয়ের পর ছেলেটি হারিয়ে দিল ক্যাশকে। ওপরের ছবিটি সেই ছেলেরই। বলুন তো কে?
﻿
ওয়ানডেতে বাংলাদেশ-পাকিস্তান
অসম লড়াই
বড় দলগুলোর বিপক্ষে বাংলাদেশ ক্রিকেট দলের পারফরম্যান্স এমনিতেই ভালো নয়। রেকর্ড বলছে, পাকিস্তানের বিপক্ষে সেটি আরও খারাপ। টি-টোয়েন্টি দিয়ে বাংলাদেশ সফর শুরু করে এর পরই তিন ম্যাচের ওয়ানডে সিরিজ খেলবে পাকিস্তান। দুই দলের ওয়ানডে লড়াইয়ের খুঁটিনাটি জেনে নিন এর আগে—

এত্ত বড় হার!
রানের ব্যবধানে একদিনের ক্রিকেটে পাকিস্তানের সবচেয়ে বড় জয়টি বাংলাদেশের বিপক্ষে। ঢাকায় ২০০০ এশিয়া কাপে জিতেছিল তারা ২৩৩ রানে। একবার ১০ উইকেটেই হেরেছে বাংলাদেশ—২০০৮ সালে করাচিতে। ১৮২ বল বাকি থাকতেই জিতে গিয়েছিল পাকিস্তান।

তাঁরা নেই
দুই দলের ওয়ানডে দ্বৈরথে ব্যাট হাতে সফল ক্রিকেটারদের বেশির ভাগই নেই এই সিরিজে। কেউ অবসরে গেছেন, কেউ বা ফর্ম হারিয়ে বা অন্য কারণে বাদ পড়েছেন দল থেকে। ৮৯৩ রান নিয়ে এই তালিকার শীর্ষে মোহাম্মদ ইউসুফ। পরের দুটি নাম সালমান বাট (৫৭৭) ও ইনজামাম-উল হক (৫৭৭)। বাংলাদেশের পক্ষে সবচেয়ে বেশি রান অলক কাপালি (২৫৩) ও রাজিন সালেহর (২৪৯)।

বোলিং-বিস্ময় ওয়াস্তি
১৯৯৯ সালে বঙ্গবন্ধু স্টেডিয়ামে দলের জয় নিশ্চিত হয়ে যাওয়ার পর সে সময়ের পাকিস্তান অধিনায়ক ওয়াসিম আকরাম বল তুলে দিয়েছিলেন ওপেনার ওয়াজাতুল্লাহ ওয়াস্তির হাতে। ফলাফল, ম্যাচের সবচেয়ে সফল বোলার ওয়াস্তি—৫-০-৩৬-৩! এরপর ওয়ানডে ক্যারিয়ারে মাত্র ৪.১ ওভার বোলিং করেছেন ওয়াস্তি। সে বছরই শারজায় ভারতের বিপক্ষে এক বলে দিয়েছিলেন ৪ রান। আর ২০০০ সালে গ্রেনেডায় চার ওভারে দিয়েছিলেন ২৯ রান।

শত্রু ভয়ংকর
ওয়ানডে ক্রিকেটে পাকিস্তানের বিপক্ষেই বাংলাদেশের সাফল্যের হার সবচেয়ে কম। ২৬ ম্যাচে মাত্র একটি জয়, সেটি টেস্ট স্ট্যাটাস পাওয়ার আগে ১৯৯৯ বিশ্বকাপে। সাফল্যের হার ৩.৮৪। শতকরা হিসাবে অস্ট্রেলিয়া, শ্রীলঙ্কা, দক্ষিণ আফ্রিকা, ভারত ও ইংল্যান্ডের বিপক্ষে বাংলাদেশের সাফল্যের হার যেখানে ৫.২৬, ৬.৮৯, ৭.১৪, ৮.৬৯ ও ১৩.৩৩।

আফ্রিদি-ফ্যাক্টর
সীমিত ওভারের ক্রিকেটে প্রতিপক্ষ দলের আতঙ্কের নাম শহীদ আফ্রিদি। বাংলাদেশের জন্যও তা-ই। দুই দলের ওয়ানডে ইতিহাসে সবচেয়ে বেশি ২৪টি উইকেট নিয়েছেন এই অলরাউন্ডার। গড় ১৯.৪১। ব্যাটিংয়ে সেরা দুটি স্ট্রাইক রেটের ইনিংসও তাঁর। ২০০৮ সালে লাহোরে ১১ বলে করেছিলেন অপরাজিত ২৭, স্ট্রাইক রেট ২৪৫.৪৫! দ্বিতীয় সেরা ২০৬.৬৬ স্ট্রাইক রেটের ইনিংসটি ১২৪ রানের। গত বছর ডাম্বুলায় এশিয়া কাপের ম্যাচে মাত্র ৬০ বলে আফ্রিদি খেলেছিলেন এই ইনিংস। এক সিরিজে সবচেয়ে বেশি ১২ উইকেট নেওয়ার রেকর্ডও তাঁর।

‘এগিয়ে’ থাকার লজ্জা!
রেকর্ড বইয়ের এই একটি জায়গা, যেখান থেকে পারলে নিজের নামটি সবাই তুলে নিতে চাইবে, সেখানে নিরঙ্কুশভাবে এগিয়ে বাংলাদেশ। ম্যাচে সবচেয়ে খরুচে বোলিংয়ের তালিকায় প্রথম ১৭ জন বোলারের সবাই বাংলাদেশের। ১০ ওভারে ৯৫ রান দিয়ে সবার ওপরে শফিউল ইসলাম। তবে ওভারপ্রতি রানের হিসাবে শফিউলকেও (৯.৫০) ছাড়িয়ে গেছেন ফরহাদ রেজা। ২০০৮ সালে লাহোরে ৭ ওভারে দিয়েছিলেন ৬৭ রান। ইকোনমি রেট ৯.৫৭! সবচেয়ে বেশিবার শূন্য রানে আউট হওয়ার লজ্জাও বাংলাদেশের ব্যাটসম্যান মোহাম্মদ আশরাফুলের (৩ বার)।

২৬ ম্যাচে ১৮ অধিনায়ক
দুই দল এক দিনের ম্যাচ খেলেছে ২৬টি। বিশ্বাস করুন আর না-ই করুন, এই ম্যাচগুলোতে দুই দলকে নেতৃত্ব দিয়েছেন ১৮ জন অধিনায়ক!
‘আশায় ছিলাম, যদি কোনো সাংবাদিক আসে’


আবদুল কাদের
১৯৮৪ সালে শুরু হয়েছিল জাতীয় হ্যান্ডবল। সেই থেকে খেলছেন তিনি। পল্টন হ্যান্ডবল মাঠে চলমান ২১তম জাতীয় হ্যান্ডবলেও খেলছেন আবদুল কাদের। এখানেই থেমে থাকতে চান না পুলিশ দলের এই খেলোয়াড়।

 জাতীয় হ্যান্ডবলের শুরু থেকে খেলছেন। এখন চলছে ২১তম আসর। এ তো অসাধারণ ব্যাপার...
আবদুল কাদের: অসাধারণ কি না, জানি না। তবে আমি সেই ১৯৮৪ জাতীয় হ্যান্ডবলের শুরু থেকেই খেলছি। যত দূর মনে পড়ছে, সব কটি জাতীয় হ্যান্ডবলেই খেলেছি। আমার সমসাময়িক খেলোয়াড়েরা এখন আর খেলে না। হ্যান্ডবলে আমিই এখন সবচেয়ে সিনিয়র খেলোয়াড়। এটা ভাবতেই খুব ভালো লাগে।
 আপনি তো গিনেস বইয়ে নাম তোলার চেষ্টা করে দেখতে পারেন...
কাদের: ওইভাবে কখনো ভাবিনি। তবে খোঁজখবর নেব এখন—কী করলে গিনেস বইয়ে নাম উঠতে পারে। যদি সম্ভব হয়, অবশ্যই চেষ্টা করে দেখব। তবে আমি ঠিক জানি না, কতগুলো জাতীয় প্রতিযোগিতায় খেললে রেকর্ড হবে।
 কী মনে হয়, কত দিন খেলতে পারবেন?
কাদের: এখন আমার বয়স ৪৭। যথেষ্ট ফিট আছি। যত দিন শরীর সাড়া দেবে, খেলব।
 এত দীর্ঘ ধারাবাহিকতা কীভাবে ধরে রেখেছেন?
কাদের: এটার মূল কারণ, হ্যান্ডবল খেলেই চাকরি পেয়েছি। জাতিসংঘ মিশনে গিয়েছি একবার। এই খেলাটা আমার ধ্যানজ্ঞান। এত দূর আসার পেছনে আমার মা-বাবার দোয়া ছিল। আমার প্রথম জীবনের ওস্তাদ আলী আসগর খান, তাঁকে এই সুযোগে কৃতজ্ঞতা জানাই।
 হ্যান্ডবলে এলেন কীভাবে?
কাদের: ১৯৮৪ সালে আনসার একাডেমিতে আলী আসগর খান হ্যান্ডবল কোচিং করানোর সময় আমি পাশে দাঁড়ানো ছিলাম। তখন আমার চাকরি ছিল না। তাঁর হাত ধরে সাত দিনের মধ্যেই আনসার টিমে খেলার সুযোগ আসে আমার।
 আনসারে কত দিন ছিলেন?
কাদের: বছর পাঁচেক। পুলিশে যোগ দিই ১৯৮৯ সালে। সেই থেকে পুলিশের কনস্টেবল পদে আছি। আমার দল আমাকে অনেক সহযোগিতা করেছে।
 খেলোয়াড়ি জীবনের সুখ-দুঃখের গল্পটা শুনতে চাই।
কাদের: এই তো চলে যাচ্ছে...। হ্যান্ডবল খেলছি, চাকরি করছি। নেত্রকোনার বারহাট্টা থানার মল্লিকপুর গ্রামের একটা ছেলে এত দূর আসবে, টানা সব কটি জাতীয় হ্যান্ডবল খেলবে—একসময় আমার কাছে কল্পনাতীত ছিল।
 আপনি গোলরক্ষক হলেন কেন?
কাদের: গোলকিপিং আমি স্বাচ্ছন্দ্যে করতে পারি। তাই হ্যান্ডবলে একেবারে শুরু থেকেই কিপিং করছি। কিপিং করতে গিয়ে একটা স্মরণীয় ঘটনা আছে। আশির দশকের শেষ দিকে আমরা আনসার দল ডিওএইচএসের বিপক্ষে খেলছিলাম। ওই ম্যাচে আমরা এক গোলে জিতেছিলাম (২২-২১ গোল)।
 স্মরণীয় ঘটনাটা কী?
কাদের: ওই ম্যাচে কায়সার হামিদের ভাই সোহেল হামিদ ববি ডিওএইচএসের হয়ে খেলেছে। শেষ দিকে কাউন্টার অ্যাটাকে সোহেলের সামনে শুধু আমি। ওর গোলে মারা বল ফ্লাইং করে বাঁচিয়েছি। ও রকম ফ্লাইং করা খুবই কঠিন। ওই গোল বাঁচিয়ে আমরা জিতে যাই।
 জাতীয় হ্যান্ডবলের শুরু থেকে আছেন। কোনো পরিবর্তন দেখছেন?
কাদের: অনেক পরিবর্তন আছে। আগের চেয়ে এই প্রতিযোগিতা উন্নত হয়েছে। এভাবে চললে সামনে আরও ভালো হবে।
 এই যে এত বছর খেলেও প্রচারে আসেন না, এটা ভাবলে কেমন লাগে?
কাদের: খারাপ লাগে। আমাদের আসলে কেউই চেনে না। আজ পর্যন্ত কেউ কিছু জানতেও চায়নি। আশায় ছিলাম, যদি কোনো সাংবাদিক কথা বলতে আসে। আজ আপনি এলেন, দারুণ খুশি লাগছে। এটাকেই জীবনে একটা অর্জন মনে হচ্ছে।
 নিশ্চয় অনেক অপ্রাপ্তিও আছে...
কাদের: এ পর্যন্ত জাতীয় দলে খেলার সৌভাগ্য হয়নি, এটা বড় অপ্রাপ্তি। তবে হ্যান্ডবল খেলে জীবন-জীবিকা চালাচ্ছি। দুই ছেলে ও এক মেয়ে আমার। তাদের নিয়ে জীবন কেটে যাচ্ছে, এটা কম নয়।
অস্ট্রেলিয়ার নিয়ন্ত্রণে ব্রিসবেন টেস্ট
ব্রিসবেন টেস্টের নিয়ন্ত্রণ নিয়েছে স্বাগতিক অস্ট্রেলিয়া। অসিদের প্রথম ইনিংসের চেয়ে এখন পর্যন্ত ১২২ রানে পিছিয়ে আছে দ্বিতীয় ইনিংসে ব্যাট করা নিউজিল্যান্ড দল।
আজ তৃতীয় দিনের খেলা শেষ হওয়ার সময় নিউজিল্যান্ডের সংগ্রহ ছিল ১ উইকেট হারিয়ে ১০ রান। এর আগে প্রথম ইনিংসে অস্ট্রেলিয়া ৪২৭ ও নিউজিল্যান্ড ২৯৫ রান করে।
৩ উইকেটে ১৫৪ রান নিয়ে দিনের খেলা শুরু করে অস্ট্রেলিয়া। আগের দিন অপরাজিত থাকা রিকি পন্টিং তেমন সুবিধা করতে না পারলেও নিউজিল্যান্ডকে হতাশায় ডোবান মাইকেল ক্লার্ক। সাজঘরে ফেরার আগে অসি অধিনায়ক দলীয় সংগ্রহে যোগ করেন ১৩৯ রান। রয়টার্স।
সংক্ষিপ্ত স্কোর—
নিউজিল্যান্ড প্রথম ইনিংস ২৯৫
ভেট্টোরি ৯৬, ব্রাউনলি ৭৭
লায়ন ৬৯/৪
অস্ট্রেলিয়া প্রথম ইনিংস ৪২৭
ক্লার্ক ১৩৯, হাডিন ৮০, পন্টিং ৭৮
মার্টিন ৮৯/৩
নিউজিল্যান্ড দ্বিতীয় ইনিংস ১০/১
(তৃতীয় দিনের খেলা শেষে)
টস: নিউজিল্যান্ড
﻿
উইকেট কেন এমন!
গামিনি ডি সিলভার সঙ্গে কী নিয়ে কথা বলছেন তামিম ইকবাল? উইকেট ছাড়া আর কী-ই বা হবে! মিরপুরের উইকেটের কারণে শ্রীলঙ্কান কিউরেটর এখন আলোচনার কেন্দ্রে

‘ইয়ে ক্যায়া উইকেট বানায়া হ্যায় তুম লোগ...!’
পাকিস্তান দলের আশপাশে যাঁরা থাকছেন, সবাইকেই মুখোমুখি হতে হচ্ছে এমন প্রশ্নের। হোটেলে বাংলাদেশ দলের খেলোয়াড়দের সঙ্গে দেখা হচ্ছে তো জিজ্ঞেস করছেন মিসবাহ-আফ্রিদিরা। পাকিস্তান দলের সঙ্গে থাকা বাংলাদেশি সহকারীদেরও প্রতিনিয়ত বিব্রত করছে একই প্রশ্ন।
মিরপুর শেরেবাংলা স্টেডিয়ামের উইকেট নিয়ে পাকিস্তান দলের বিস্ময় টি-টোয়েন্টি ম্যাচের আগের দিন থেকেই। পরশু প্রথম ওয়ানডের উইকেট সেই বিস্ময় আরও বাড়িয়ে দিয়েছে। এমনকি কাল ছুটির দিনে পাকিস্তানের টিম ম্যানেজমেন্ট সদস্যরা গলফ খেলতে গিয়েও ঘুরেফিরে আলোচনায় এনেছেন উইকেট প্রসঙ্গ। আড্ডায় দলের এক কর্মকর্তা নাকি বলেই ফেলেছেন, ‘বাংলাদেশ এই উইকেট কাদের জন্য বানিয়েছে? কাদের বিপক্ষে স্পিনিং উইকেট বানাল তারা—আফ্রিদি, আজমলদের বিপক্ষে! বাংলাদেশের উচিত ছিল আমাদের বিপক্ষে ব্যাটিং উইকেট বানানো।’
এর আগে পরশু মাঠেও উইকেট নিয়ে পাকিস্তানি ক্রিকেটারদের টিপ্পনী শুনতে হয়েছে বাংলাদেশি খেলোয়াড়দের। উইকেটের রহস্যময়তাকে রীতিমতো স্লেজিংয়ের বিষয়বস্তু বানিয়ে ফেলেছিলেন পাকিস্তানের স্লিপ ফিল্ডাররা। ‘ব্যাটিংয়ের সময় স্লিপ থেকে ওরা বারবার বলছিল, এটা কী উইকেট বানিয়েছ তোমরা? বল এখানে পড়লে ওখানে যায়...এই উইকেটে তো তোমরাই রান করতে পারবে না!’—কাল বলছিলেন বাংলাদেশ দলের এক ব্যাটসম্যান। আর অধিনায়ক মুশফিকুর রহিম তো উইকেট নিয়ে তাঁর হতাশার কথা জানিয়েছেন পরশু ম্যাচ শেষেই। অধিনায়কত্ব পাওয়ার পর দুই সিরিজে ‘হোম অ্যাডভান্টেজ’ জিনিসটা কী, সেটি নাকি বুঝতেই পারেননি!
টি-টোয়েন্টির পর প্রথম ওয়ানডের উইকেট দেখে মনে হওয়া স্বাভাবিক, সাকিব-রাজ্জাকদের ভরসা মেনে বানানো হয়েছে স্পিনিং উইকেট। বাংলাদেশ যেন ভুলে যাচ্ছে, প্রতিপক্ষের স্পিনারদের নাম আফ্রিদি-আজমল-হাফিজ! কিন্তু আসলেই কি ব্যাপারটা এ রকম? ব্যাটিং উইকেট, না স্পিনিং উইকেট—প্রশ্নে বিরাট ভুলই করে ফেলেছে বাংলাদেশ! বিসিবিতে কিন্তু অন্য রকম গুঞ্জনও ডালপালা ছড়াচ্ছে।
শেরেবাংলা স্টেডিয়ামের মাঝখানে এখন যে উইকেটটা আছে, সেটা নাকি এই সিরিজেরই উইকেট নয়! বিসিবি থেকে প্রধান কিউরেটর গামিনি ডি সিলভাকে পাকিস্তান সিরিজের জন্য গত ওয়েস্ট ইন্ডিজ সিরিজের মতো ব্যাটিং উইকেট বানানোর কথাই বলা হয়েছিল। গামিনিও সেই রেসিপি মেনেই বানাতে চেষ্টা করেছেন উইকেট। কিন্তু খেলা শুরু হওয়ার পর দেখা গেল উল্টো। ওয়েস্ট ইন্ডিজ সিরিজে যে স্পিনিং উইকেটের জন্য হাপিত্যেশ ছিল, পাকিস্তানের বিপক্ষে কিউরেটর ঠিক সে রকমই একটা উইকেট বিছিয়ে দিলেন মাঠের মাঝখানে!
তবে উইকেট ‘অন্য রকম’ হওয়ার দায় নিচ্ছেন না শ্রীলঙ্কান কিউরেটর। সাংবাদিকদের সঙ্গে কথা না বলতে চাইলেও একটি সূত্র জানাচ্ছে, গামিনি নাকি ‘ষড়যন্ত্রে’র গন্ধ পাচ্ছেন বলে জানিয়েছেন বোর্ডকে। তাঁর অভিযোগ, উইকেট বানানোর কাজে মাঠকর্মী এবং সংশ্লিষ্টদের কাছ থেকে যথাযথ সহযোগিতা পাচ্ছেন না।
গামিনি ডি সিলভা বিসিবির প্রধান কিউরেটর, তবে ওয়েস্ট ইন্ডিজ সিরিজ পর্যন্ত মিরপুর স্টেডিয়ামের উইকেট তৈরির দায়িত্ব ছিল বদিউল আলমের ওপর। বদিউলকে সরিয়ে দেওয়াই মাঠকর্মীদের ওই কথিত ‘অসহযোগিতা’র কারণ বলে অনেকের ধারণা।
সেটি ঠিক না বেঠিক প্রমাণ করা কঠিন। তবে ঘটনা হলো, মিরপুরের উইকেট এমনই স্পিনবান্ধব হয়ে উঠেছে, বাংলাদেশের ব্যাটসম্যানদের জন্য সেটি হয়ে দাঁড়িয়েছে মৃত্যুকূপ। দুই দলের জন্য একই উইকেট। কিন্তু পাকিস্তানের স্পিন আক্রমণ বাংলাদেশের চেয়েও ভালো। পাকিস্তানি ব্যাটসম্যানরাও এমন উইকেটে খেলার স্কিলের দিক থেকে এগিয়ে।
সিরিজের প্রথম দুই ম্যাচের উইকেট আরেকটি বড় প্রশ্নও তুলে দিয়েছে। সীমিত ওভারের খেলায় দর্শক চার-ছয় দেখার প্রত্যাশা নিয়েই মাঠে আসে। দর্শকদের সেই প্রত্যাশা কি আজ পূরণ হবে?
﻿
ওয়ানডে সিরিজ
কোহলি-রোহিতে ম্লান রামপলের রেকর্ড
দুজনের মুখের হাসি আরও চওড়া হওয়া উচিত ছিল। শেষ উইকেটে ৯৯ রানের অবিশ্বাস্য এক জুটি গড়ে যে ফিরছেন রোচ-রামপল

রবি রামপল বিশ্ব রেকর্ড করলেন। তবে ম্যাচের পর হাসিটা থাকল না তাঁর মুখে। সেটি যে কেড়ে নিয়েছেন বিরাট কোহলি-রোহিত শর্মা। তারই ফল—ওয়েস্ট ইন্ডিজের দাঁড় করানো ২৭০ রানের লক্ষ্যে ভারত পৌছে গেল ১১ বল হাতে রেখেই। ৫ উইকেটের এই জয়ে ওয়ানডে সিরিজে স্বাগতিকেরা এখন এগিয়ে ২-০ ব্যবধানে।
বিশাখাপট্টনামে ম্যাচটা ছিল যথেষ্ট আকর্ষণীয়। প্রথম পর্বে সেটি করলেন ত্রিনিদাদের পেসার রামপল। ওয়ানডেতে শেষ উইকেট জুটির ১৪ ওভার ব্যাট করাটাই বিস্ময়ের। ওই ১৪ ওভারে যদি আসে ৯৯ রান, তাহলে তো বলতে হয় অসাধারণ কিছু। অভাবনীয় এই কীর্তির নায়ক রামপল ৬৬ বলে অপরাজিত ৮৬ রান করেছেন, ১০ নম্বরে নেমে যেটি ওয়ানডের সর্বোচ্চ ইনিংস, বিশ্ব রেকর্ডও। রামপলকে দারুণ সঙ্গ দিয়ে ৩৬ বলে অপরাজিত ২৪ রান করেছেন কেমার রোচ। দুজনের অবিচ্ছিন্ন শেষ উইকেট জুটিতে এসেছে ৯৯ রান।
১৭তম ওভারে ৩ উইকেটে ৮৪—ভারত ভালোই চাপে পড়েছিল। কিন্তু এরপর বিরাট কোহলি ও রোহিত শর্মার চতুর্থ উইকেটে ১৬৩ রান দলকে দিল নির্ভরতা। দলীয় ২৪৭ রানে ফিরলেন ম্যাচ সেরা কোহলি, ততক্ষণে অষ্টম ওয়ানডে সেঞ্চুরি পাওয়া কোহলির নামের পাশে ১১৭ (১২৩ বল ১৪ চার)। ৯৮ বলে ৭ চার এবং দুই ছয়ে ৯০ রানে অপরাজিত থেকে দলকে জয়ের বন্দরে পৌঁছে দেন রোহিত।
খানিকটা বাউন্স ছিল উইকেটে। মেঘলা আকাশের নিচে খানিকটা সুইংও পেলেন উমেশ যাদব ও বিনয় কুমার। ১৬ ওভারেই ওয়েস্ট ইন্ডিজের রান ৫ উইকেটে ৬৩! বিপর্যয় কাটানোর ইঙ্গিত ছিল পোলার্ড-সিমন্সের ষষ্ঠ উইকেট জুটিতে। কিন্তু অশ্বিনকে টানা দুটি ছয়ের পর পোলার্ডের (৩০ বলে ৩৫) বিদায়ে ভাঙে ৫৬ রানের এই জুটিও। ৭৮ রান করা লেন্ডল সিমন্সের রানআউটে ৩৬ ওভার শেষে ওয়েস্ট ইন্ডিজ ৯ উইকেটে ১৭০। এই মাঠে আগের ৩ ম্যাচের ৬ ইনিংসে সর্বনিম্ন রান ছিল ২৫৯। কাল মনে হচ্ছিল দুই শর মধ্যেই গুটিয়ে যাবে উইন্ডিজ।
কিন্তু রামপল ভেবেছিলেন অন্য কিছু! অশ্বিনকে সুইপে চার মেরে খুলেছেন রানের খাতা, প্রথম ছয়টিও মেরেছেন অশ্বিনকে লং অন দিয়ে। পরে এই অফ স্পিনারকেই মিড উইকেট দিয়ে এক ওভারেই মেরেছেন দুটি ছয়। মিড উইকেট দিয়ে উড়িয়েছেন জাদেজাকেও, অ্যারনকে থার্ডম্যানের ওপর দিয়ে। ৩৫ বলে ছুঁয়েছেন আন্তর্জাতিক ক্যারিয়ারের প্রথম ফিফটি। ইনিংসের শেষ বলে সাইটস্ক্রিনে আছড়ে ফেলেছেন অ্যারনকে। ৬ চার ও ৬ ছয়ে ৮৬, ১০ নম্বরে নেমে আগের সর্বোচ্চ অপরাজিত ৭৩ ছিল মোহাম্মদ আমিরের। ১০ নম্বরে নেমে এর আগে চারটির বেশি ছয় মারতে পারেননি কেউ। ওয়েবসাইট।
কিন্তু সবই চাপা পড়ে গেল কোহলি-রোহিতের ব্যাটের নিচে।
সংক্ষিপ্ত স্কোর
ওয়েস্ট ইন্ডিজ: ৫০ ওভারে ২৬৯/৯ (সিমন্স ৭৮, বারাথ ০, স্যামুয়েলস ৪, ব্রাভো ১৩, হায়াট ০, রামদিন ২, পোলার্ড ৩৫, স্যামি ২, রাসেল ১১, রামপল ৮৬*, রোচ ২৩*; যাদব ৩/৪৩, জাদেজা ২/৩৯, বিনয় ২/৪৩, অশ্বিন ১/৭৪)। ভারত: ৪৮.১ ওভারে ২৭০/৫ (প্যাটেল ২, শেবাগ ২৬, গম্ভীর ১২, কোহলি ১১৭, রায়না ০, জাদেজা ৯। রোহিত ৯০*; রোচ ২/৪০, রামপল ২/৬২, স্যামুয়েলস ১/৪০)।
মাশরাফি বিন মুর্তজা লিখছেন প্রথম আলোয়
আজ অন্য কিছু হতেই পারে
পাকিস্তান সিরিজে এখনো উইকেট নিয়েই বেশি আলোচনা হচ্ছে। আমারও মনে হয়, এবার উইকেটই বেশি ভোগাচ্ছে আমাদের। আমাদের খেলোয়াড়েরা খুব ভালো খেলতে পারছে না সত্যি, তবে উইকেট এর একটা বড় কারণ।
মিরপুরের উইকেটে কখনোই বল এ রকম টার্ন করতে দেখিনি। অথচ পাকিস্তানের বিপক্ষে উচিত ছিল একেবারে ব্যাটিং উইকেট বানানো। ব্যাটিং উইকেটে ২৫০ রান করলেও আমাদের সুযোগ থাকবে। কিন্তু এমন টার্নিং উইকেটে ওরা ১৭০ রান করলেও আমাদের জন্য তা অনেক রান। কারণ, আমাদের স্পিনারদের চেয়ে ওদের স্পিনাররা ভালো। আমাদের দলে বিশ্বমানের স্পিনার থাকলেও বর্তমানে ওদের স্পিনাররা বেশি ফর্মে। ওদের তিনজন স্পিনার ওয়ানডে র‌্যাঙ্কিংয়ে সেরা দশে আছে। সেই বোলারদের সামনেই কিনা আমরা দিলাম স্পিনিং উইকেট! এই সিরিজে তাই উইকেটটাই পার্থক্য তৈরি করে দিচ্ছে। খেলা দেখে মনে হচ্ছে, উইকেট পাকিস্তানের কাছে যে রকম অপরিচিত, একই রকম আমাদের কাছেও।
তবে শুধু উইকেটকে দোষ দিয়ে দায়মুক্তি ঘটবে না। উইকেট খুব খারাপ, পাকিস্তানের বোলাররা এক্সট্রা অর্ডিনারি—সবই মানলাম। কিন্তু আমাদের ব্যাটিংটাও কি খুব ভালো হচ্ছে? যেভাবে আমরা আউট হয়েছি, সেটা মানা কঠিন। সাঙ্গাকারা-হাসিরা খেললে এই উইকেটেও রান করার একটা উপায় বের করে ফেলত। আমাদের ব্যাটসম্যানদের কেউই তা পারছে না।
প্রথম ওয়ানডেতে আমাদের ব্যাটসম্যানরা বেশি রক্ষণাত্মক হয়ে গিয়েছিল। উইকেটে শট খেলতে কষ্ট হলে সিঙ্গেলসের ওপর খেলা উচিত। আমরা সেটা বাদই দিয়ে ফেলছি। প্রতিপক্ষ ভালো বল করলে ঝুঁকি না নিয়ে সিঙ্গেল নিয়ে নিয়ে রান এগিয়ে নিতে হয়। উইকেটে সেট হয়ে গেলে একটা সময়ে ব্যাটসম্যান খারাপ বল পাবেই। আগেই মাথা নুইয়ে ফেললে দলের ওপর চাপ চলে আসে।
আমাদের বোলিং খুবই ভালো হচ্ছে। কিন্তু স্কোরবোর্ডে রান না থাকলে ভালো বোলিং করেই বা লাভ কী? ১০০ রান করে বোলারদের ওপর চাপ দিলে তো হবে না। প্রথম ওয়ানডেতে যদি পাকিস্তান ১০ উইকেটেও জিতত, তাও বোলারদের কিছু বলার থাকত না। তার পরও প্রতিটা ম্যাচ থেকে কিছু প্রাপ্তি অবশ্যই থাকে। এই ম্যাচেও পুরো দলের জন্য আত্মবিশ্বাসী হওয়ার মতো ব্যাপার বোলারদের সাফল্য। অন্তত এটুকু বুঝতে পারছি, ব্যাটসম্যানরা ভালো একটা স্কোর দিতে পারলে বোলাররা জয়ের সুযোগ তৈরি করতে পারবে।
সিরিজ শুরুর আগে বলেছিলাম, পাকিস্তানের বিপক্ষে খেলা আমাদের জন্য বেশি চ্যালেঞ্জিং। তার পরও আমি এখনো আশাবাদী। আর ৯১ রান তাড়া করতেই ৫ উইকেট হারিয়ে ফেলায় পাকিস্তানও যে খুব আত্মবিশ্বাসী, তা নয়। বোলিংটা হয়তো ভালো হচ্ছে ওদের, কিন্তু ব্যাটিং নিয়ে দুশ্চিন্তা ওদেরও আছে। টি-টোয়েন্টিতেও ওরা সে রকম স্কোর করতে পারেনি।
কাজেই বেশি হতাশ না হয়ে আমাদের ইতিবাচক ক্রিকেট খেলতে হবে। চাপ আসবে। কিন্তু সেটা নিয়েই যদি ভাবতে থাকি, তাহলে এই সিরিজে ফেরার আর কোনো সুযোগ থাকবে না। আগে কী হয়েছে না ভেবে আজকের ম্যাচটাকে একটা নতুন ম্যাচ হিসেবেই নেওয়া ভালো। এখানে যেকোনো কিছু হতে পারে। তামিম বা সাকিব যে এই ম্যাচে একটা সেঞ্চুরি মারবে না, সেটা কে বলতে পারে!
﻿
ভেট্টোরির হতাশা, পন্টিংয়ের আশা
উল্লসিত ব্রাউনলি, হতাশ ক্লার্ক। একটু পরেই উল্টে গেছে এই দৃশ্য। তৃতীয় আম্পায়ারের সঙ্গে কথা বলে ‘নো বল’ ডেকেছেন আম্পায়ার। টিকে গেছেন ক্লার্ক, হতাশায় পুড়েছেন ব্রাউনলি

উইকেটে যাওয়ার পরপরই জোরালো এলবিডব্লুর আবেদন। রানের খাতা খোলার আগে আরেকবার বেঁচে গেলেন রানআউট হতে হতে। ২০ রানে ক্যাচ দিয়েও পার পেয়ে গেলেন একটু আগেই শর্ট লেগ ফিল্ডারকে সরিয়ে নেওয়ায়। ৩৪ রানের মাথায় তাঁর ডাকে সাড়া দিয়ে রানআউট হলেন দারুণ খেলতে থাকা উসমান খাজা। ৬৩ রানে আরেকবার বেঁচে গেলেন জোরালো এলবিডব্লুর আবেদন থেকে। আলোকস্বল্পতায় টানা দ্বিতীয় দিনের মতো যখন আগেই শেষ হলো দিনের খেলা, রিকি পন্টিং অপরাজিত ৬৭ রানে।
তাঁর প্রতিটি ইনিংসই এখন ক্যারিয়ার বাঁচানো আর শেষ হওয়ার দিকে এক ধাপ এগিয়ে যাওয়া। টানা দ্বিতীয় ফিফটিতে ক্যারিয়ারটাকে আপাতত আরেকটু লম্বা করতে পেরেছেন পন্টিং। আজ সুযোগ প্রায় দুই বছরের টেস্ট সেঞ্চুরি খরা ঘোচানোর।
পন্টিংয়ের ইনিংসের মতো ঘটনার ঘনঘটা ছিল ব্রিসবেন টেস্টের পুরো দ্বিতীয় দিনেই। দারুণ এক সেঞ্চুরি থেকে মাত্র ৪ রান দূরে থাকতে ভেট্টোরির আত্মহত্যা, পাঁচ বছর পর গ্যাবায় কোনো স্পিনারের ৪ উইকেট, নতুন বলে স্পিন, আরও একবার অভিষেক ইনিংসে অস্ট্রেলিয়ান ওপেনারের দুই অঙ্ক ছুঁতে না পারা আর শেষ বিকেলে নো বলে মাইকেল ক্লার্কের বোল্ড হওয়া। ক্লার্ক বেঁচে যাওয়াতেই দ্বিতীয় দিন শেষে খানিকটা এগিয়ে রাখতে হচ্ছে অস্ট্রেলিয়াকে। তবে আজ সকালে দু-একটি উইকেট নিতে পারলে ভালোভাবেই ম্যাচে ফিরবে নিউজিল্যান্ড।
পন্টিংয়ের ইনিংসের এত ঘটনায় মনে হতে পারে কেবল সৌভাগ্যের ভেলাতে চেপেই এগিয়েছেন পন্টিং। আদতে খেলেছেন দারুণ সব শট। স্ট্রেট ড্রাইভ, কভার ড্রাইভ, ফ্লিক, পুল—১১ চারের সবগুলোই মনে করিয়ে দিয়েছে তাঁর সেরা সময়ের কথা। ২৫ রানে ২ উইকেট হারানোর পর খাজা-পন্টিংয়ের তৃতীয় উইকেট জুটিতে এসেছে ৬৬ রান। পন্টিং-ক্লার্কের অবিচ্ছিন্ন চতুর্থ উইকেট জুটি ৬৩ রানের। আলোচিত তিন অভিষিক্তের একজন, ডেভ ওয়ার্নার (৩) আউট হয়েছেন টেস্ট ক্রিকেটে তাঁর দ্বিতীয় বলেই। ওয়ার্নারের আগে অভিষেক ইনিংসে দুই অঙ্ক ছুঁতে পারেননি অস্ট্রেলিয়ার সর্বশেষ পাঁচ ওপেনার—হিউজ, রজার্স, জ্যাকস, হাসি ও এলিয়ট।
অস্ট্রেলিয়ার বিপক্ষে প্রথম আর ক্যারিয়ারের সপ্তম সেঞ্চুরিটা হাত থেকে ফেলে দেওয়ার দায় পুরোপুরিই ভেট্টোরির। লায়নের এক ওভারে দুই চার মারার পর হঠা ৎই কী বুঝে ঝুঁকিপূর্ণ সিঙ্গেল নিতে গেলেন। মিড অফে মাইক হাসির সরাসরি থ্রোতে রানআউট। এই নিয়ে নড়বড়ে নব্বইয়ে চারবার আউট হলেন ভেট্টোরি। নাথান লায়নের অফ স্পিন এরপর আর বেশি এগোতে দেয়নি কিউইদের। জীবনে প্রথম গ্যাবায় বোলিং করেই লায়নের ৪ উইকেট।
লায়নের কারণেই জন্মভূমিতে ফেরাটা রূপকথার পূর্ণতা পেল না ডিন ব্রাউনলির। জন্ম পার্থে, দুই বছর আগে পর্যন্তও ওখানেই থাকতেন। ওয়েস্টার্ন অস্ট্রেলিয়া দলেও সুযোগ না পেয়ে চলে যান বাবার জন্মভূমি নিউজিল্যান্ডে। প্রথম শ্রেণীর ক্রিকেটে অভিষেক গত বছর, গত মাসে জিম্বাবুয়ের বিপক্ষে টেস্ট অভিষেক। ওই ম্যাচে করেছিলেন ৬৩ ও ৯। জন্মভূমিতে অভিষেকে সেঞ্চুরি হলো না কাল সঙ্গীর অভাবে। ৭৭ রানে অপরাজিত ইনিংসটিতে আনন্দের সঙ্গে তাই আক্ষেপও মিশে থাকল। তথ্যসূত্র: স্টার ক্রিকেট ও ওয়েবসাইট।
﻿
নাসিরের ব্যাটে লড়ছে বাংলাদেশ
দ্বিতীয় ওয়ানডেতে পাকিস্তানকে হারাতে ২৬৩ রান চাই বাংলাদেশের। এই লক্ষ্যে খেলতে নেমে শুরুতে ব্যাটিং বিপর্যয়ে পড়লেও নাসির হোসেনের ব্যাটে লড়ছে মুশফিকুর রহিমের দল।
এ প্রতিবেদন লেখা পর্যন্ত বাংলাদেশের সংগ্রহ ৪২ ওভারে ৫ উইকেট হারিয়ে ১২৭ রান। নাসির ৬১ ও মাহমুদউল্লাহ ১ রানে অপরাজিত আছেন। দলীয় মাত্র ১৯ রানেই চারটি উইকেট হারিয়ে বসেছিল বাংলাদেশ। প্রথম দশ ওভারের মধ্যেই একে একে সাজঘরে ফেরেন তামিম ইকবাল, ইমরুল কায়েস, শাহরিয়ার নাফীস ও মুশফিকুর রহিম। তবে এর পর ১০৬ রানের জুটি গড়ে বিপর্যয় কিছুটা সামলে নেন সাকিব ও নাসির। সাজঘরে ফেরার আগে সাকিব ৩৪ রান করেন।
মিরপুর শেরেবাংলা স্টেডিয়ামে দিবারাত্রির এই ম্যাচে প্রথমে ব্যাট করে ৭ উইকেটে ২৬২ রান সংগ্রহ করে টস জয়ী পাকিস্তান। দলীয় ১২ রানেই প্রথম উইকেট হারিয়ে বসেছিল পাকিস্তান। কিন্তু ম্যাচ যতই এগিয়েছে, ততই সুসংহত হয়েছে সফরকারী দল।
পাকিস্তানের হয়ে সর্বোচ্চ ৫৯ রান করেন উমর আকমল। বাংলাদেশের হয়ে শফিউল ইসলাম ও রুবেল হোসেন দুটি করে এবং সাকিব, রাজ্জাক ও ইলিয়াস সানি একটি করে উইকেট শিকার করেন।
﻿

ব্রাজিল বিশ্বকাপের মুখ রোনালদো
ব্রাজিলে বিশ্বকাপ হবে, আর তাতে তিনি থাকবেন না, তা কী হয়! রোনালদোকে আয়োজক কমিটির সদস্য হিসেবে বরণ করে নিলেন টিসেরা

১৯৯৮ বিশ্বকাপে মিশেল প্লাতিনি। ২০০৬ বিশ্বকাপে ফ্রাঞ্জ বেকেনবাওয়ার। এবার বিশ্বকাপ আয়োজনে যুক্ত হচ্ছে আরেক বিশ্ব তারকার নাম। বিশ্বকাপে সর্বোচ্চ গোলের মালিক রোনালদো ব্রাজিল ২০১৪ বিশ্বকাপ আয়োজক কমিটিতে ঢুকলেন আনুষ্ঠানিকভাবে। প্লাতিনি-বেকেনবাওয়ারের চেয়ে ছোট ৩৫ বছর বয়সী রোনালদোর ভূমিকাটা হবে একটু ভিন্ন। ফ্রান্স ও জার্মানির দুই মহানায়ক ছিলেন তাঁদের দেশের বিশ্বকাপ আয়োজক কমিটির প্রধান। আর রোনালদো আয়োজক কমিটির তিন বোর্ড সদস্যের একজন, যে বোর্ডের হাতে থাকবে সব সিদ্ধান্ত নেওয়ার ক্ষমতা।
ব্রাজিলিয়ান ফুটবল কনফেডারেশন (সিবিএফ) এবং বিশ্বকাপের স্থানীয় আয়োজক কমিটির (এলওসি) প্রধান রিকার্ডো টিসেরার অনুরোধেই চ্যালেঞ্জটা নিয়েছেন রোনালদো। পরশু রিও ডি জেনিরোতে আয়োজিত সংবাদ সম্মেলনে রোনালদোকে পাশে নিয়ে টিসেরা বললেন, ‘আমরা যাতে সেরা ও সর্বকালের সুন্দরতম বিশ্বকাপ আয়োজন করতে পারি, সে লক্ষ্যেই আমাদের এখন এক হয়ে কাজ করতে হবে। জনতার নায়ক রোনালদোই সেই ঐক্যের জন্য এই মুহূর্তের সঠিক কণ্ঠস্বর।’
জনতার মুখ হয়েই কথা বলেছেন রোনালদো, ‘এটি ফিফার বিশ্বকাপ নয়, সিবিএফের বিশ্বকাপ নয়, নয় সরকারেরও। এটি জনতার এবং তাদের গৌরবের এই বিশ্বকাপে অংশ নিতে হবে তাদেরই। আমি এই জনগণের জন্যই কাজ করতে চাই, তাদের জন্য কিছু করা আমার দায়িত্ব।’
আয়োজক দেশের সবাইকেই এক করে দেয় বিশ্বকাপ। কিন্তু ২২ বছর ধরে সিবিএফের সবচেয়ে উঁচু চেয়ারটিতে বসে থাকা টিসেরাকে আলাদা করে ঐক্যের ডাক দিতে হচ্ছে কেন? কারণ, তাঁর নিজের ভাবমূর্তি চোটগ্রস্ত, সিবিএফও পড়েছে ভাবমূর্তির সংকটে। টিসেরার বিরুদ্ধে ওঠা দুর্নীতি ও অর্থ পাচারের অভিযোগের তদন্ত চলছে। ব্রাজিলের বিশ্বকাপ প্রস্তুতিও প্রশ্নবিদ্ধ। আগামী তিন বছরের মধ্যে স্টেডিয়াম, বিমানবন্দর ও প্রয়োজনীয় অন্যান্য অবকাঠামো তৈরি হয়ে যাওয়ার সম্ভাবনা সংশয়াচ্ছন্ন। সবকিছু মিলিয়ে ২০১৪ বিশ্বকাপ আয়োজন সমস্যার আবর্তে। এই মুহূর্তে ব্রাজিলিয়ান ফুটবল কনফেডারেশনের দরকার ছিল ফুটবলের একটি মুখ। রোনালদোর মধ্যেই কি সেটি খুঁজে পাওয়া গেল? মাঠে নেমে ষষ্ঠ শিরোপা জেতাতে পারবেন না ব্রাজিলকে। কিন্তু মাঠের বাইরে থেকে ব্রাজিলের ভাবমূর্তি হয়তো ফেরাতে পারবেন রোনালদো। রয়টার্স।
﻿
এল ক্লাসিকোর শেষ মহড়া
নাটক সরাসরি মঞ্চস্থ হয় না। মূল নাটকের আগে অনেকগুলো মহড়া হয়। এরপর হয় শেষ মহড়া। তারই আসল মঞ্চায়ন। আজ সেই শেষ মহড়া, এর পরই এল ক্লাসিকো নামের মহারণের মহানাটক! স্পোর্টিং গিজনের সঙ্গে মুখোমুখি হবে রিয়াল মাদ্রিদ, নিজেদের মাঠে বার্সেলোনা খেলবে লেভান্তের সঙ্গে। স্প্যানিশ লিগে পরের ম্যাচটাই রিয়াল বনাম বার্সা!
মুখে দুই দলই বলছে, এল ক্লাসিকোর ভাবনা মাথা থেকে তাড়িয়েই এই ম্যাচে মাঠে নামতে তারা। কিন্তু না থেকেও থাকবে এল ক্লাসিকোর ছায়া। এই ম্যাচে দুই দলের জন্যই ভালো করা জরুরি। কারণ মহারণের জন্য আত্মবিশ্বাসের বাড়তি রসদ মিলবে তাতে। কোনো একটা দল অপ্রত্যাশিত ফল করা মানেই পরের ম্যাচে বাড়তি মানসিক চাপ।
অবশ্য ‘অপ্রত্যাশিত ফল’ হওয়ার সম্ভাবনা রিয়ালের জন্য তেমন নেই। প্রতিপক্ষ স্পোর্টিং গিজন ১৩ ম্যাচে মাত্র ৩ জয় নিয়ে অবনমন অঞ্চলে মুখ থুবড়ে পড়ে আছে। লেভান্তের হিসাবটা অন্য। রিয়াল-বার্সা দুই দলকে চমকে দিয়ে নবম রাউন্ড শেষেও পয়েন্ট টেবিলের শীর্ষে ছিল লেভান্তেই। এর পর টানা তিনটা পরাজয় দিয়ে পা হড়কে ফেলা। অবশ্য গত ম্যাচে স্পোর্টিং গিজনকে ৪-০ গোলে উড়িয়ে দিয়ে বার্সা-পরীক্ষার প্রস্তুতি ভালোমতোই সেরে রেখেছে লেভান্তে।
স্বাভাবিকভাবেই রিয়াল চাইবে গিজনকে উড়িয়ে দিয়ে বার্সাকে একটা সতর্কবার্তা পাঠাতে। টানা ১৩ ম্যাচ ধরে অপরাজিত রিয়াল আসলেই ছুটছে সুপারসনিক গতিতে। রিয়ালের এই সাফল্যের পেছনে আছে আক্রমণভাগের দুর্দান্ত ফর্ম। লিগে এরই মধ্যে ১৬ গোল করেছেন ক্রিস্টিয়ানো রোনালদো, গঞ্জালো হিগুয়েইন করেছেন ১২টি, করিম বেনজেমা ৯টি। জাবি আলোনসোও মানছেন, ‘দল এক ধাপ এগিয়ে থাকায় আমরা খুশি। আমরা আসলেই উন্নতি করছি। দলও খেলছে দারুণ। আর এখনই থামার কোনো ইচ্ছা আমাদের নেই। কারণ মৌসুম শেষ হতে এখনো অনেক বাকি।’
রিয়ালের মিডফিল্ডার অবশ্য দাবি করছেন, এল ক্লাসিকো নিয়ে কোনো ভাবনা এই ম্যাচে কাজ করবে না, ‘স্পোর্টিংয়ের ব্যাপারে আমার যথেষ্ট সমীহ আছে। ওদের মাঠে ৩ পয়েন্ট পাওয়া বার্সার বিপক্ষে পয়েন্ট পাওয়ার সমান। এল ক্লাসিকো নিয়ে এখনই আমরা ভাবছি না। অবশ্য বুঝতে পারছি, বাকিরা সবাই এখনই এ নিয়ে উত্তেজিত হয়ে পড়েছে। যখন ওই ম্যাচ আসবে, তখন কোচ রণনীতি ঠিক করবেন। তবে আগে আমাদের স্পোর্টিংয়ের মুখোমুখি হতে হবে।’
বার্সার চেয়ে রিয়াল ৩ পয়েন্টে এগিয়ে আছে। যদিও একটা ম্যাচ বেশি খেলেছে বার্সা। ফলে আসলেই দারুণ সুবিধাজনক অবস্থানে রিয়াল। যদিও দলের অধিনায়ক ইকার ক্যাসিয়াস সতীর্থদের সাবধানই করে দিলেন, ‘এখনই বেশি দূর ভাবলে চলবে না। আমাদের একটা করে ম্যাচ ধরে এগোতে হবে।’
﻿
বাবা হতে চান মেসি!
অবকাশ যাপনে প্রেমিকার সঙ্গে মেসি
তবে কি বিয়ে-সংসার জীবনেও শুরু হয়ে গেল তাঁদের ‘দ্বৈরথ’! এই মৌসুমের শেষে বিয়ে-থা করে থিতু হওয়ার পরিকল্পনা করেছেন ক্রিস্টিয়ানো রোনালদো। এর আগে লিওনেল মেসি এক সাক্ষা ৎকারে বলেছিলেন, ‘এখনই বাবা হওয়ার কোনো তাড়া আমার মধ্যে নেই।’ কিন্তু মত বদলে এখন বলছেন, ‘আমি বাবা হওয়ার স্বপ্ন দেখছি।’
সংসার আর সামাজিক জীবনের মূল্যবোধকে সব সময় গুরুত্ব দিয়ে এসেছেন। কারণ মেসি নিজে বারবার স্বীকার করেছেন, তাঁর আজকের এই অবস্থানে উঠে আসার পেছনে আছে মা-বাবার অনিঃশেষ আত্মত্যাগ। ‘আমার পরিবার সব সময় আমার আশপাশে ছিল। আমার জন্য, আমার ক্যারিয়ার, বিশেষ করে আমার লক্ষ্য অর্জনের জন্য তাদের সমর্থন ছিল খুব জরুরি’—বলেছেন মেসি।
বিয়ে করলে যে শৈশবের বন্ধু, এখনকার প্রেমিকা আন্তোনেল্লা রোকুজ্জোকেই করবেন, এটাও নিশ্চিত করে দিলেন মেসি, ‘আন্তোনেল্লা আমার চোখের সামনেই বড় হয়ে উঠেছে। আমিও যেমন ওর চোখের সামনে বড় হয়েছি। আমাদের দুই পরিবারেরও মধ্যেও ভালো সম্পর্ক। তাই এটা নিয়ে আমার মধ্যে কখনোই কোনো সংশয় ছিল না।’
মাঠের মতোই নিজের ব্যক্তিজীবনেও মেসি শান্তশিষ্ট। হইচই পছন্দ করেন না খুব একটা, ‘আমি খুবই স্বাভাবিক জীবন যাপন করি। (পার্টিতে মজা করার চেয়ে) বাড়িতে চুপচাপ বসে থাকতেই আমার ভালো লাগে। যখন কেনাকাটা করতে যাই, এমন নয় যে খুব ঝামেলায় পড়তে হয়। অবশ্য প্লে-স্টেশন খেলতে খেলতে আমার বিরক্তি এসে গেছে। এখন খুব কম খেলি।’
ক্যারিয়ারে আরও অনেক কিছু অর্জনের বাকি মনে করছেন বলেই বলেছেন, ‘আমার নিজের কাছে নিজের অনেক প্রত্যাশা আছে, যেগুলো আমাকে পূরণ করতে হবে।’
﻿

একাদশ বদলে কি ভাগ্য বদলাবে?
‘কী, উমর গুলের বল খেলার প্র্যাকটিস হচ্ছে?’ রসিকতা করেই ইমরুল কায়েসের কাছে জানতে চাইলেন শাহরিয়ার নাফীস। ইমরুলের মুখে লাজুক হাসি। তখনো যে তিনি জানেন না, দ্বিতীয় ওয়ানডের দলে ফিরছেন!
টানা ৪৪ ম্যাচ খেলে পরশু পাকিস্তানের বিপক্ষে প্রথম ওয়ানডেতে বাদ পড়েছিলেন। আজ দ্বিতীয় ওয়ানডেতেই আবার ফিরে আসছেন একাদশে। ওপেন করবেন তামিম ইকবালের সঙ্গে। আগের ম্যাচের ওপেনার শাহরিয়ার নাফীস চলে যাচ্ছেন ৩ নম্বরে। আর ৩ নম্বরে খেলা নাঈম ইসলাম দলের বাইরে। তিন বছর পর ফেরা ফরহাদ রেজা বাদ পড়ছেন এক ম্যাচ খেলেই। প্রথম ওয়ানডের দল থেকে দুজন বাদ। ইমরুলের সঙ্গে তাহলে দলে ঢুকছেন কে? অলক কাপালির সম্ভাবনাই বেশি। তবে টার্নিং উইকেটের কথা ভেবে ইলিয়াস সানিকে নামিয়ে দেওয়ার একটা চিন্তাও আছে বলে জানা গেছে একটি সূত্রে।
আজকের ম্যাচের আগে অবশ্য সম্ভাব্য একাদশের চেয়ে উইকেট নিয়েই বেশি কৌতূহল সবার। প্রথম ওয়ানডের মতো আবারও কি ঘূর্ণি-মঞ্চই দেখা যাবে শেরেবাংলা স্টেডিয়ামের বুকে? সেটা হলে আবারও কি ব্যাটিং বিপর্যয়! কাল মিরপুরে বাংলাদেশ দলের অনুশীলনের সময় উইকেটই হয়ে থাকল আলোচনার বিষয়। উইকেট যদি অমনই থাকে, কীভাবে সামলানো যায় আফ্রিদি-আজমলদের? সাংবাদিকদের সঙ্গে আলোচনায় প্রধান নির্বাচক আকরাম খান একটা সম্ভাব্য উপায় বললেন। পাকিস্তানের স্পিনাররা একটু জোরের ওপর বল করছে। ওদের যদি সোজা ব্যাটে খেলা যায়...।
‘কী হলে কী হবে’র আলোচনা সারা জীবনই থাকে। হিসাব না মিললে ভবিষ্যতের জন্য আশার দুয়ার খোলা রাখার এ এক মোক্ষম চাবি। কিন্তু আশার দরজা দিয়ে বাস্তবতার হাওয়া তো আসতে হবে! প্রথম ওয়ানডেতে প্রবল ধাক্কা খাওয়ার পর সেটা আনার চেষ্টা শুরু হয়ে গেছে টিম হোটেল থেকেই। দলের সঙ্গে সারাক্ষণ থেকে ম্যানেজার জাহিদ রাজ্জাকের উপলব্ধি, ‘সাকিব জানে ও কী পারে, মুশফিক-রুবেল প্রত্যেকেই জানে তাদের সামর্থ্য। সে অনুযায়ী খেলতে পারছে না বলে সবাই একটু হতাশ। তবে আমার বিশ্বাস, এই হতাশা থাকবে না। ছেলেরা আত্মবিশ্বাসী আছে।’ হতাশা দূর করতে ম্যানেজার নিজেও নিয়েছেন একটা উদ্যোগ। মাঠের বাইরে যতটা বেশি সময় সম্ভব খেলোয়াড়দের একসঙ্গে রাখার চেষ্টা করছেন। কাল দুপুরের খাবারের আয়োজনটা যেমন হলো তাঁর রুমেই। খেলোয়াড়দের কার কী পছন্দ, সেটা জেনে ঢাকা ক্লাব থেকে আনিয়ে নিয়েছিলেন দেশীয় সব খাবার। নির্বাচকেরাও কম চেষ্টা করছেন না। খেলোয়াড়দের অনেকের সঙ্গে আলাদা করে কথা বলে উজ্জীবিত করার চেষ্টা দেখা গেল তাঁদের মধ্যে।
দ্বিতীয় ওয়ানডের আগে এ রকম অনেক টোটকাই ব্যবহার করা হচ্ছে। কিন্তু এই সিরিজে ভিলেনের চেহারায় আবির্ভূত উইকেটটার কী হবে? কিউরেটর গামিনি ডি সিলভার সঙ্গে সে দায়িত্ব নিয়ে নিয়েছেন স্বয়ং স্টুয়ার্ট ল। মাঠে খেলোয়াড়দের বাইরে এখন কিউরেটরের সঙ্গেই বেশি সময় কাটছে তাঁর।
সিরিজ শুরুর আগে বোর্ড সভাপতি এবং ক্রিকেট পরিচালনা বিভাগের প্রধানের কাছে ব্যাটিং উইকেট চেয়েছিলেন কোচ। কিউরেটরকেও বলেছিলেন, ‘ওয়েস্ট ইন্ডিজ সিরিজের মতো উইকেট চাই।’ অথচ সিরিজ শুরু হওয়ার পর কোচ তো বটেই, কিউরেটর নিজেও যেন রহস্যের জালে আটকা পড়ে গেছেন উইকেট নিয়ে!
ওদিকে বিস্ময় ছড়িয়ে পড়েছে পাকিস্তান দলেও। বাংলাদেশে এসে ‘নিজেদের উইকেট’ পেয়ে যাবেন, সেটা কি কস্মিনকালেও ভেবেছিলেন আফ্রিদি-আজমলরা! তবে বরাবরের ভদ্রলোক মিসবাহ-উল হক নিজেদের ভালোর সঙ্গে কিসে বাংলাদেশের ভালো, সেটা নিয়েও ভাবছেন! দল-ঘনিষ্ঠ অনেকের কাছেই নাকি বলেছেন, এ রকম স্পিনিং উইকেট বানিয়ে ভুলই করেছে বাংলাদেশ। ব্যাটিং উইকেট হলে তবু কিছুটা আশা থাকত।
প্রথম ওয়ানডেতে অনায়াস জয়ের পর কাল বিশ্রামেই ছিল পাকিস্তান দল। শহীদ আফ্রিদি পুরোনো এক বন্ধুর সঙ্গে দেখা করতে গিয়েছিলেন। টিম ম্যানেজমেন্টের কেউ গেছেন গলফ খেলতে, কেউ শপিংয়ে। দুপুরে অনেকে মিলে রমনা মসজিদে জুমার নামাজ পড়েছেন। ছুটির দিনটা সবাই যেভাবে কাটায় আর কি!
আর বাংলাদেশ? সাকিব-রাজ্জাকের মতো দু-একজন ছাড়া বেশির ভাগ খেলোয়াড়ই সকাল থেকে দুপুর পর্যন্ত অনুশীলন করলেন। নতুন বলে উমর গুলের বল খেলার প্র্যাকটিসটা সেখানেই সেরে নিলেন ইমরুল। ভালো কিছুর জন্য সবার আগে দরকার ভালো একটা শুরু। তামিম-ইমরুল জুটি আজ কি পারবে সেই শুরুটা এনে দিতে?
﻿
পরাজয়ে প্রাপ্তি নাসিরের সেঞ্চুরি
ব্যাটিংয়ে সেই পুরোনো চিত্র। যেন ব্যাটসম্যানদের আসা-যাওয়ার মিছিল। নিমিষেই মুখ থুবড়ে পড়ল টপ অর্ডার। ভাগ্য ভালো এই জীর্ণ অবস্থার মধ্যেও বুক চিতিয়ে লড়ে নিজের অভিষেক সেঞ্চুরিটা তুলে নিলেন নাসির হোসেন। মিরপুরে আজ পাকিস্তানের কাছে ৭৬ রানে পরাজয়ের পরও প্রাপ্তি বলতে এই সেঞ্চুরি।
মিরপুরে অনুষ্ঠিত প্রথম ওয়ানডেতে ৫ উইকেটে হেরেছিল বাংলাদেশ। আজকের হারের ফলে ০-২ ব্যবধানে সিরিজ হারল মুশফিকুর রহিমের দল। সিরিজের শেষ ম্যাচটি অনুষ্ঠিত হবে আগামী মঙ্গলবার চট্টগ্রামে।
দলীয় মাত্র ১৯ রানেই চারটি উইকেট হারিয়ে বসেছিল বাংলাদেশ। তবে এর পর ১০৬ রানের জুটি গড়ে বিপর্যয় কিছুটা সামলে নেন সাকিব ও নাসির। সাকিব ৩৪ রান করে আউট হন। আর সাজঘরে ফেরার আগে নাসির খেলেন ১০০ রানের ইনিংস।
সংক্ষিপ্ত স্কোর—
পাকিস্তান ২৬২/৭, (৫০ ওভার)
উমর আকমল ৫৯, আফ্রিদি ৪২
শফিউল ৫০/২, রুবেল ৫৮/২
বাংলাদেশ ১৮৬/৭, (৫০ ওভার)
নাসির ১০০, সাকিব ৩৪
গুল ৩৬/৪, হাফিজ ১৫/২
টস: পাকিস্তান
ফল: পাকিস্তান ৭৬ রানে জয়ী।
ম্যাচ সেরা: নাসির হোসেন
সিরিজ: পাকিস্তান ২-০ তে জয়ী।
আশা ছাড়া আর আছে কী...
    বাংলাদেশি বোলারদের নির্বিষ বোলিংয়ে দিনটা কেমন কেটেছে, এই দুই ছবি থেকেই পরিষ্কার। ওপরে উইকেটশূন্য সাকিব, নিজে ব্যাটসম্যানের সৌজন্যে একটি উইকেট পাওয়া শাহাদাত

ভবিষ্যতের সমীকরণে অনেক ‘যদি-কিন্তু’র ভিড়। যদি উইকেটটা হঠাৎ ঘূর্ণিমঞ্চ হয়ে ওঠে, যদি শট খেলতে গিয়ে পাকিস্তানের ব্যাটসম্যানরা ভুল করা শুরু করেন। এরপর যদি দ্বিতীয় ইনিংসের ব্যাটিং বাংলাদেশ করে ফেলে স্বপ্নের মতো...। এ রকম অনেক ‘যদি’ আশার বেলুনটাকে পুরোপুরি চুপসে দিতে পারছে না। এসব ‘যদি’ যদিও বাস্তবতার বাইরে!
মাহমুদউল্লাহ আশা ছাড়তে চাইছেন না। ভবিষ্যৎ কঠিন মেনেও কাল দিন শেষের সংবাদ সম্মেলনে ছড়িয়ে দিতে চাইলেন আশার রেণু, ‘আশা ছাড়া এখন আমাদের আর করার কিছু নেই। দ্বিতীয় ইনিংসে ভালো ব্যাটিং করলে, ভালো রান করলে...হয়তো কিছু সম্ভব।’ ‘যদি-কিন্তু’র ওপর দাঁড়িয়ে সহ-অধিনায়কের মনে হচ্ছে, চট্টগ্রাম টেস্টের ভবিষ্যৎ এখন দ্বিতীয় ইনিংসের ওপরই নির্ভরশীল, ‘প্রথম ইনিংসে ভালো ব্যাটিং করতে পারিনি। এখন যদি দ্বিতীয় ইনিংসে ভালো করার আত্মবিশ্বাসটাও না রাখি, তাহলে তো আরও পারব না। সবকিছু নির্ভর করছে দ্বিতীয় ইনিংসের ওপর।’
বাংলাদেশের দ্বিতীয় ইনিংসের আগে তো পাকিস্তানের প্রথম ইনিংসটা শেষ হতে হবে! কাল দ্বিতীয় দিন শেষেই লিড ২৮০ রানের। আজ সেটা আর কত দূর যাবে কে জানে। তবে মাহমুদউল্লাহ আশাবাদী এখানেও, ‘কাল (আজ) শুরুতেই যদি ওদের কিছু উইকেট ফেলতে পারি বা দ্রুত অলআউট করে দিতে পারি...। কাজটা কঠিন, তার পরও আমাদের করতে হবে। এরপর ভালো ব্যাটিংও করতে হবে।’ মাহমুদউল্লাহর মতো বাঁহাতি স্পিনার ইলিয়াস সানিকেও আশাবাদী করছে ‘যদি-কিন্তু’র হিসাব, ‘আজ (গতকাল) উইকেটে কোনো টার্ন ছিল না। কাল (আজ) কী রকম থাকবে কে জানে। তবে আমি আশাবাদী, ওরা আর বেশি দূর যেতে পারবে না। যদি ওরা শট খেলা শুরু করে, ভুল করবেই।’
প্রথম ইনিংসে ভালো ব্যাটিং না হওয়ার পেছনে ব্যাটসম্যানদের মনস্তাত্ত্বিক বাধাকেই বড় কারণ মনে করছেন কোচ স্টুয়ার্ট ল। একই ধারণা মাহমুদউল্লাহরও, ‘কোচ যা বলেছেন, আমারও তা-ই মনে হচ্ছে। প্র্যাকটিসে সব ঠিকঠাকভাবে হলেও ম্যাচে হচ্ছে না। হয়তো মানসিক কোনো সমস্যা হচ্ছে। শট নির্বাচনের ক্ষেত্রে আমরা বুঝতে পারছি না কী করা উচিত।’ তবে একটা বিশ্বাস আছে মাহমুদউল্লাহর—কারও ব্যক্তিগত একটা ভালো ইনিংসই সুর পাল্টে দিতে পারে, ‘ভালো না খেললে আত্মবিশ্বাস আসবে না। ভালো খেললে আপনি নিজেই সেটা বুঝবেন। আমরা সে রকম কিছুর জন্যই অপেক্ষা করছি। আগের ইনিংসে নাসির, নাজিমউদ্দিন ভালো খেলেছে। তার পরও বড় ইনিংস হয়নি। একজন বড় ইনিংস খেললে সবারই আত্মবিশ্বাস ফিরবে।’
পাকিস্তান সিরিজে তলানিতে গিয়ে ঠেকেছে ক্রিকেটারদের আত্মবিশ্বাস। কারও একটা ভালো ইনিংস হয়তো তা কিছুটা ফিরিয়ে আনবে, তবে চট্টগ্রাম টেস্টে মাথা তুলে দাঁড়াতে এখন বোধ হয় সবচেয়ে বেশি জরুরি পরিকল্পনা কাজে লাগানো। কাল যেমন নিষ্প্রাণ উইকেটে ধৈর্য ধরে বোলিং করে যাওয়াটাই মূল পরিকল্পনা ছিল দলের। মাহমুদউল্লাহ সে পরিকল্পনায় কিছুটা হলেও সফল মনে করছেন নিজেদের, ‘উইকেটে টার্ন নেই। পেসারদের জন্যও কিছু নেই। ধৈর্য ধরে বল করাটাই পরিকল্পনা ছিল। তাদের ভুল করতে দিতে হবে। পরিকল্পনা অনুযায়ী আমাদের বোলাররা ভালো বল করেছে।’
এমনিতে উইকেট সবার জন্যই এক রকম হওয়ার কথা। কিন্তু অতীত অভিজ্ঞতা বলছে, যে উইকেটে বাংলাদেশের বোলারদের বল ঘোরে না, সেখানেই অনেক সময় ভয়ংকর হয়ে ওঠেন ভিনদেশি স্পিনাররা। মাহমুদউল্লাহ ‘যদি-কিন্তু’র সুঁইসুতোয় আশার জাল বুনলেও দুষ্টুমির ছলে সাকিব আল হাসান মনে করিয়ে দিয়েছেন সেই রূঢ় সত্য, ‘আমরা বল করলে ঘোরে না, কিন্তু ওরা যখন বল করবে, তখন দেখবেন সবই ঘুরছে...।’


নাদালের ভোট
এবারের ফিফা-ব্যালন ডি’অর কে জিতবেন, মেসি নাকি রোনালদো? রাফায়েল নাদাল কিন্তু চান, মেসি-রোনালদোকে হারিয়ে পুরস্কারটা জিতুন জাভি। ‘আশা করি, ব্যালন ডি’অর জিতবে জাভি’—বলেছেন নাদাল। দেশপ্রেম থেকেই এমনটা চাইছেন বিশ্বের দুই নম্বর টেনিস তারকা। স্বদেশির হাতে পুরস্কারটা উঠলে গর্বে তো তাঁরও বুকটা ফুলে উঠবে। তবে দেশের টান টানলেও নাদালের চাওয়া অমূলকও নয়। মেসি-রোনালদোর সঙ্গে তিনজনের ছোট্ট তালিকায় আছেন দুর্দান্ত মৌসুম কাটানো জাভিও। ছিলেন গত বছরও। নিজের প্রত্যাশার পক্ষে নাদালের যুক্তি, ‘একজন স্প্যানিশ হিসেবে আমি জাভির কথা বলব। অবিশ্বাস্য ক্যারিয়ার তার এবং এটা তার প্রাপ্য।’ ওয়েবসাইট।

তাঁর ভয়
এই সময়ের লাইট ওয়েল্টারওয়েট বক্সিংয়ে তাঁকেই সেরা মানছে সবাই। ব্রিটিশ এই তরুণ ক্যারিয়ারের ২৭ লড়াইয়ের ২৬টিই জিতেছেন। ১৮ জয় প্রতিপক্ষকে নকআউট করে দিয়ে! সেই আমির খান কাকে সবচেয়ে বেশি ভয় পান জানেন? নিজের মাকে! ‘এই পৃথিবীর কিছু বাঘা বাঘা মানুষের সঙ্গে আমি লড়েছি। কিন্তু বিশ্বাস করুন, এদের কেউ নয়, আমার মা-ই সবচেয়ে কঠিন। সেই ছোটবেলা থেকেই তাঁর কড়া শাসনে বড় হয়েছি। বাড়িতে যদি তিনি কোনো কাজ করার নির্দেশ দেন, সেটা অমান্য করার কোনো উপায় নেই’—শিরোপা ধরে রাখার লড়াইয়ে নামার আগে বলেছেন আমির। গতকাল যুক্তরাষ্ট্রে ল্যামন্ট পিটারসনের সঙ্গে হয়ে গেছে তাঁর লড়াই। ওয়েবসাইট।


পরামর্শ
কাউকে পরামর্শ দিতে চাইলে এমন পরামর্শ দিন, যা তার কাজে লাগে এবং মেনে চলা সহজ হয়! মেনে চলা ঠিক সহজ হবে কি না, বলা মুশকিল। তবে ভিভ রিচার্ডস রিকি পন্টিংকে দারুণ পরামর্শই দিলেন। অনেক দিন ধরেই পন্টিংয়ের অবসরের দাবি উঠেছে অস্ট্রেলিয়ায়। সেই দাবির সঙ্গে গলা মিলিয়েছেন পন্টিংয়ের সাবেক সতীর্থরাও। কিন্তু রিচার্ডসের পরামর্শ, বাইরের কথা পন্টিংয়ের কানে তোলাই উচিত নয়। ‘আমি সবই শুনছি, সে এখনই সরে দাঁড়াক, অবসরে যাক। এসব ওর কানে তোলাই ঠিক নয়। আমি এখনো ওর ব্যাটিং দেখতে ভালোবাসি।’—বলেছেন ওয়েস্ট ইন্ডিজ কিংবদন্তি। ওয়েবসাইট।
﻿
‘ক্ষুব্ধ’ দর্শককে ডেকে নিলেন তামিম
মুখে যা আসছিল, তা-ই বলছিলেন এক দর্শক। উদ্দেশ্য তামিম ইকবাল। মাঠ থেকে গ্যালারির তরুণ ওই দর্শককে লক্ষ করছিলেন তামিমও। কাল দিনের খেলা শেষে তাঁকে ডেকে নিলেন ড্রেসিংরুমে।
না, চট্টগ্রামের ছেলে তামিম চট্টগ্রামেরই ওই দর্শকের সঙ্গে খারাপ আচরণ করেননি। বাংলাদেশ দলের বিশ্বস্ত একটি সূত্র নিশ্চিত করেছে, তামিম এবং আরও কয়েকজন তাঁকে দীর্ঘক্ষণ বোঝানোর চেষ্টা করেছেন, খেলোয়াড়েরা কখনোই ইচ্ছা করে খারাপ খেলেন না। বরং অনেক সময় তাঁরাই দেশের মুখ উজ্জ্বল করেন। তার পরও দর্শকদের এমন আচরণ দুঃখজনক। ওই তরুণের কাছে তামিম জানতে চান, ‘চট্টগ্রামের ছেলে হয়ে চট্টগ্রামে এসে আমাকে গালি শুনতে হবে কেন?’
তামিমের কথায় দর্শক নিজের ভুল বুঝতে পেরেছেন। দুঃখও প্রকাশ করেছেন। পরে তামিম তাঁকে কোমল পানীয় খাইয়ে ভালোভাবেই বিদায় করেন ড্রেসিংরুম থেকে।
﻿
‘মাঝে মাঝে নিজেরই হাসি পায়...’
যতক্ষণ উইকেটে ছিলেন, এমন হাসিমুখেই সময় কেটেছে হাফিজের
সবকিছুর দারুণ বিশ্লেষণ করতে পারেন, ক্রিকেট-জ্ঞান অগাধ। সতীর্থরা তাই তাঁকে ডাকেন ‘প্রফেসর’। তবে আন্তর্জাতিক ক্রিকেটে নিজেকে প্রতিষ্ঠা করতেই ৭ বছর লেগে গেছে। গত বছর দলে ফেরার পর থেকেই অবশ্য ব্যাটে-বলে অসাধারণ পারফরম্যান্স, পাকিস্তানের সাম্প্রতিক সাফল্যে বড় অবদান তাঁর। কাল পেলেন টেস্ট ক্যারিয়ারের সর্বোচ্চ রান। কাল দিন শেষে সংবাদ সম্মেলনে কথা বললেন মোহাম্মদ হাফিজ, সেখানে ছিলেন আরিফুল ইসলাম

 দারুণ একটি ইনিংস শেষ হলো আম্পায়ারের বাজে সিদ্ধান্তে। নিশ্চয়ই হতাশ?
মোহাম্মদ হাফিজ: এটা দুর্ভাগ্যজনক, তবে আমি হতাশ নই। এটা খেলারই অংশ, এসব মেনে নিতেই হয়। আমার কোনো অভিযোগ নেই। যতটা ভালো খেলেছি, তার জন্যই স্রষ্টার কাছে কৃতজ্ঞতা জানাই। কখনো কখনো কঠিন সিদ্ধান্ত পেতে হতেই পারে। সমস্যা নেই।
 ৪২ বছর পর টেস্টের প্রথম ওভার করলেন কোনো স্পিনার। নতুন বল হাতে নিয়ে কেমন ছিল অনুভূতি?
হাফিজ: কোচ-অধিনায়ক, টিম ম্যানেজমেন্ট আমার ওপর আস্থা রেখেছে, ভেবেছে, আমি পারব। গত এক বছরে নতুন বল হাতে অনেকবার বোলিং করছি। ওয়ানডেতে নিয়মিতই করছি, টেস্টে ওয়েস্ট ইন্ডিজে করেছি। আমি তাই আত্মবিশ্বাসীই ছিলাম।
 সতীর্থরা তো আপনাকে ‘প্রফেসর’ ডাকেন, কতটা উপভোগ করেন নিজের এই নাম?
হাফিজ: উমম...নামটা ভালোই। আমার কোনো সমস্যা নেই...(হাসি)। সবাই প্রফেসর বলে, এর কারণ হতে পারে আমি ফালতু কথা খুব বেশি একটা বলি না...! (হাসি)।
 গত বছর দলে ফেরার পর থেকে তিন ধরনের ক্রিকেটেই আপনার পারফরম্যান্স অসাধারণ। রহস্য কী? কী করেছেন বাইরে থাকা সময়টায়?
হাফিজ: বাদ পড়াটা ছিল খুব কঠিন। তবে ভুল থেকে শিক্ষা নেওয়াটাই গুরুত্বপূর্ণ। আন্তর্জাতিক ক্রিকেটে যে ভুলগুলো করেছি, চেষ্টা করেছি ঘরোয়া ক্রিকেটে সেসব না করতে। হতাশ না হয়ে পারফর্ম করার চেষ্টা করেছি। কঠোর পরিশ্রম করে গেছি। এ জন্য হয়তো এখন সবকিছুই আমার পক্ষে যাচ্ছে। দলের জয়ে অবদান রাখতে পারছি, এতেই আমি সবচেয়ে বেশি খুশি।
 ২০০৩ সালে অভিষেক, দ্বিতীয় টেস্টেই সেঞ্চুরি। কিন্তু ৮ বছরে মাত্র ২২ টেস্ট খেলতে পেরেছেন, আক্ষেপ নেই?
হাফিজ: আক্ষেপ খুব বেশি নেই। দেশকে প্রতিনিধিত্ব করার সুযোগ পেয়েই আমি খুশি, যত কম সুযোগই পাই না কেন। যা হয়েছে, হয়ে গেছে। এখন চেষ্টা করে যাব দলের জয়ে অবদান রেখে যেতে।
 সবাই আপনাকে ব্যাটিং অলরাউন্ডার হিসেবেই চিনত। অথচ এখন আপনি ওয়ানডে র‌্যাঙ্কিংয়ের দুই নম্বর বোলার...
হাফিজ: সত্যি বলতে, ভাবলে মাঝে মাঝে আমার নিজেরই হাসি পায়...এটা কী করে হলো! আমি মূলত ব্যাটসম্যান, বোলিংটা আসে পরে। তবে ব্যাটসম্যান বলেই হয়তো বোলিংটাও ভালো হচ্ছে। কারণ নিজে ব্যাটসম্যান হওয়ায় অন্য ব্যাটসম্যানদের মনোজগৎটা আমি বুঝি, তাদের পড়তে পারি। বুঝতে পারি, তারা এখন কী করতে চাইছে। এ জন্যই ওয়ানডেতে আমার বোলিংটা বেশি কার্যকর। আমি চেষ্টা করি রান না দিতে। এটাই আমার বোলিংয়ের মূলমন্ত্র। যা-ই হোক, এই অর্জনে আমি নিজেকে সম্মানিত বোধ করছি। র‌্যাঙ্কিংয়ে দুইয়ে ওঠা প্রমাণ করে দলের জন্য আমি অবদান রাখতে পারছি। এটাই আমাকে সবচেয়ে বেশি তৃপ্তি দেয়।
 প্রথম সেঞ্চুরি বাংলাদেশের বিপক্ষে, আজ পেলেন চতুর্থ সেঞ্চুরিটাও। বাংলাদেশ তো মনে হয় আপনার প্রিয় প্রতিপক্ষ!
হাফিজ: আসলে সবাই সব দলের বিপক্ষেই পারফর্ম করতে চায়। আমিও সব ম্যাচেই শতভাগ দিতে চাই। আমার প্রথম সেঞ্চুরিটা বাংলাদেশের বিপক্ষে, আজ আবার পেলাম। এমন নয় যে বাংলাদেশ আমার প্রিয় প্রতিপক্ষ। তবে এভাবে পারফর্ম করে গেলে বাংলাদেশের বিপক্ষে খেলতে আমার খারাপ লাগবে না।
 ২০০৩ সালে আপনার অভিষেক সিরিজে বাংলাদেশ দারুণ খেলেছিল, দুটো টেস্ট জিততেও পারত। অথচ এবার দাঁড়াতেই পারছে না। বাংলাদেশ কি তাহলে পেছনে হাঁটছে?
হাফিজ: দেখুন, গত ৮-৯ বছরে বাংলাদেশ কিন্তু বেশ কিছু দারুণ ম্যাচও খেলেছে। অসাধারণ কিছু পারফরম্যান্সও ছিল। টেস্টের চেয়ে অবশ্য ওয়ানডেতেই তারা বেশি ভালো খেলেছে। তবে যত খেলবে, ততই শিখবে। কঠোর পরিশ্রম করে গেলে উন্নতি হবেই। আমরা প্রতিপক্ষ হিসেবে বাংলাদেশকে সব সময়ই সমীহ করেছি। ওরা ভালো দল।
 ২৮০ রানে এগিয়ে পাকিস্তান, কাল আর কতক্ষণ ব্যাট করবে দল?
হাফিজ: আমার ঠিক জানা নেই। টিম ম্যানেজমেন্ট বলতে পারবে। তবে আমরা এখন খুব ভালো অবস্থায় আছি, ম্যাচের নিয়ন্ত্রণ আমাদের হাতে। প্রথম দিনের চেয়ে কাল ব্যাটিং করা অনেক সহজ ছিল। সবাই ভালো ব্যাটিং করেছে, ইউনুস খান দারুণ খেলছে। ইনিংস ঘোষণার সিদ্ধান্ত নেবেন কোচ-অধিনায়ক। দেখা যাক...।
মাঠের মুখ
মিসবাহ উদ্দিন
মাঠের খেলায় তখন ‘লাঞ্চ ব্রেক’, তবে জহুর আহমেদ চৌধুরী স্টেডিয়ামের গ্যালারিতে শীতের সকালের আমেজ। সূয্যি মামার তেজ কেবল বাড়তে শুরু করেছে, শীতবস্ত্র খুলে ফেলছে অনেকে। অনেকেই আড়মোড়া ভাঙছে, অনেকেই বসে আছে আয়েশ করে। অলস ভঙ্গিতে বসে আছেন তিনিও, তবে গ্যালারির সিটে নয়, হুইলচেয়ারে।
২৭ বছর ধরে এই হুইলচেয়ারই মিসবাহ উদ্দিনের সবচেয়ে কাছের বন্ধু। তিন বছর বয়সে হাঁটার ক্ষমতা হারিয়েছেন পোলিওতে। সে সময়ের কথা মনে নেই। জ্ঞান হওয়ার পর থেকেই তাই বলা যায় মিসবাহর জীবন বাঁধা এই হুইলচেয়ারে। তবে নিজেকে এই গণ্ডিতে বেঁধে ফেলেননি। হুইলচেয়ার নিয়েই স্কুল-কলেজ পাড়ি দিয়ে চট্টগ্রাম কলেজ থেকে মাস্টার্স করেছেন ইংরেজিতে। এখন চাকরি করছেন একটি বেসরকারি প্রতিষ্ঠানে। টিউশনিও করেন। প্রথম ক্রিকেটের প্রেমে পড়া ১৯৯৯ বিশ্বকাপ টিভিতে দেখে। তারপর থেকে চট্টগ্রামে খেলা হলেই মাঠে আসার চেষ্টা করেন। ভিড় কম থাকে বলে ওয়ানডের চেয়ে টেস্টেই বেশি আসেন। প্রথম দিন মাঠে না এসে কাল আসার একটা অদ্ভুত ব্যাখ্যা দিলেন, ‘বাংলাদেশের ব্যাটিং দেখলে আমার হার্টবিট বেড়ে যায়, সব সময়ই মনে হয় এই বুঝি কেউ আউট হলো। আজ কোনো টেনশন নেই, পাকিস্তান সারা দিন ব্যাট করবে, নিশ্চিন্তে খেলা দেখা যাবে।’ তাঁর জীবনের সবচেয়ে বড় আক্ষেপও এই ক্রিকেটকে নিয়ে, ‘এমনিতে হাঁটতে পারি না বলে আমার কোনো কষ্ট নেই। তবে মাঠে এলেই শুধু মনে হয়, যদি ক্রিকেট খেলতে পারতাম!’
জুটি কাহন
হাফিজ-তৌফিকের সৌজন্যে ১০ বছর পর দেড় শ রানের উদ্বোধনী জুটি দেখল পাকিস্তান। সর্বশেষটি ছিল বাংলাদেশের বিপক্ষেই, ২০০১ সালে মুলতানে অভিষিক্ত তৌফিক উমরের সঙ্গে ১৬৮ রান করেছিলেন সাঈদ আনোয়ার। কাল হাফিজ-তৌফিক জুটি দিল ১৬৪ রান, টেস্টে পাকিস্তানের উদ্বোধনী জুটি ১৬০ ছুঁয়েছে এর আগে মাত্র সাতবার। ইমরান ফারহাত ও সালমান বাটকে (৯৬৪) টপকে হাফিজ-তৌফিক জুটি এখন পাকিস্তানের চতুর্থ সফলতম উদ্বোধনী জুটি (৯৭৭)। সামনে আছে মুদাসসর-মহসিন (২০৫৭), আনোয়ার-সোহেল (১৫৬৩) ও মাজিদ-সাদিক জুটি (১৩৯১)।

জুটি ঘাতক
আগের দিন যেখানে শেষ করেছিলেন, কাল যেন সেখান থেকেই শুরু করেছিলেন হাফিজ ও তৌফিক। শুধু মাহমুদউল্লাহর বলে তৌফিক একবার পরাস্ত হওয়া ছাড়া দিনের প্রথম ঘণ্টাটা দুজনে কাটিয়েছেন প্রায় নিরাপদেই। বাংলাদেশকে বহু কাঙ্ক্ষিত ব্রেক থ্রু এনে দেয় পানিপানের বিরতি। কী পান করেছিলেন কে জানে, বিরতির পর মাহমুদউল্লাহর প্রথম বলেই আউট তৌফিক!

অস্থির আজহার
আজহার আলীর সঙ্গে অস্থির শব্দটা একেবারেই যায় না। ধৈর্যের প্রতিমূর্তি এই তরুণ, ভীষণ বাজে বল না পেলে শট খেলেনও না। এই যুগে টেস্ট স্ট্রাইক রেট চল্লিশের নিচে থাকার বিরল কীর্তিটাও এ জন্য। কিন্তু কাল দেখা গেল অন্য আজহারকে। শুরু থেকেই ছটফট করছিলেন, বেশ কয়েকবার ডাউন দ্য উইকেটে এলেন, বাইরের বল তাড়া করছিলেন বারবার। শেষ পর্যন্ত কট বিহাইন্ড নির্বিষ এক বলে। ছটফট করে লাভ অবশ্য কিছু হয়নি, গ্যাপ পাচ্ছিলেন না মোটেও। ব্যাটিংয়ের ধরনে অচেনা লাগলেও রানে কিন্তু ঠিকই সেই চেনা আজহার, ৮০ বলে ২৬, স্ট্রাইক রেট ৩২.৫০।

‘চার’ ইউনুস
আর ৬০ রান হলেই মাইলফলক। ৫৪ থেকে সাকিবকে ছয় মেরেই ৬ হাজার রান ছুঁয়ে ফেললেন ইউনুস খান। মাইলফলক ছুঁলেন ১২৬তম টেস্ট ইনিংসে, পাকিস্তানের হয়ে ৬ হাজার ছুঁতে তাঁর চেয়ে কম ইনিংস লেগেছে কেবল মোহাম্মদ ইউসুফেরই (১২০)। ৬ হাজার ক্লাবে ইউনুস চতুর্থ পাকিস্তানি, পাকিস্তানের চতুর্থ সর্বোচ্চ সেঞ্চুরিয়ান (১৮), পাকিস্তানের হয়ে সর্বোচ্চ পঞ্চাশোর্ধ্ব ইনিংস খেলার তালিকাতেও চতুর্থ। তিনটি তালিকাতেই ইউনুসের আগে আছেন জাভেদ মিয়াঁদাদ, ইনজামাম-উল হক ও মোহাম্মদ ইউসুফ।

‘মিসবাহ চরিত’
‘মিসবাহ চরিত’ লিখতে গেলে বিপাকে পড়বেন যেকোনো ঝানু সাহিত্যিকও। অদ্ভুত সব বৈপরীত্য মিসবাহ-উল-হকের চরিত্রে, কোনো নির্দিষ্ট ধরনে বেঁধে ফেলা কঠিন। ব্লক করতে করতে হঠাৎই বিশাল সব ছয় মারেন। খুব শান্ত ও স্থির বলেই পরিচিত, আবার আউট হন অদ্ভুত সব উপায়ে। ২০০৭ টি-টোয়েন্টি বিশ্বকাপ ফাইনালের সেই ‘স্কুপ’ তো ইতিহাসেরই অংশ। এর পরও রিভার্স সুইপ, সুইচ হিট, প্যাডেল করতে গিয়ে উইকেট খুইয়েছেন কয়েকবার। কালও দেখালেন একবার। খেলছিলেন ভালোই, হঠাৎই ইলিয়াস সানির ফুল টস বলে কী মনে করে যেন হাঁটু গেড়ে লুপ সুইপ মতো করতে গেলেন। ব্যাটে-বলে হলো না, এলবিডব্লু!

ফিফটিবিহীন সেঞ্চুরি!
ওই আউটে অবশ্য একটা রেকর্ড আপাতত টিকে থাকল মিসবাহর। এককভাবে নয়, ইউনুস খানের সঙ্গে যৌথভাবে। কালকে দুজনের ৪৬ রানের জুটি। টেস্টে ৬টি সেঞ্চুরি জুটি আছে এই দুজনের, কিন্তু ফিফটি জুটি (৫০-৯০) নেই একটিও। কোনো ‘ফিফটি’ ছাড়া সবচেয়ে বেশি সেঞ্চুরি জুটির রেকর্ড তাঁদেরই। ফিফটি ছাড়া ৫টি করে সেঞ্চুরি জুটি আছে মাইকেল আথারটন-মার্ক বুচার ও মাইকেল ক্লার্ক-মার্কাস নর্থ জুটির।

অবাক ব্যাখ্যা
আগের দিন ৩৮ ওভারের মধ্যে করেছিলেন ৬ ওভার। কাল প্রথম সেশনে সাকিব আল হাসান বোলিং করলেন মাত্র ৫ ওভার। দিন শেষে সহ-অধিনায়ক মাহমুদউল্লাহ বললেন, একপাশে বাঁহাতি ব্যাটসম্যান ছিল বলেই বাঁহাতি সাকিবকে বেশি বোলিং দেওয়া হয়নি। বাঁহাতি তৌফিক উমর আউট হওয়ার ৩ ওভার পরই সাকিবকে আক্রমণে আনায় এই ব্যাখ্যাটা না হয় খেটে গেল। কিন্তু এরপর আর কোনো বাঁহাতি ব্যাটসম্যান ব্যাট করেননি, অথচ দ্বিতীয় সেশনে সাকিব করলেন মাত্র ১ ওভার, সেটাও চা-বিরতির এক ওভার আগে। শেষ সেশনে অবশ্য ১৭ ওভার বোলিং করেছেন, কিন্তু ততক্ষণে পাকিস্তান রান পাহাড়ের পথে। বাঁহাতি ব্যাটসম্যান ব্যাটিংয়ে বলে বাঁহাতি স্পিনারকে দিয়ে বেশি বোলিং করানো যাবে না (দলের সেরা বোলার হওয়ার পরও!), এই ব্যাখ্যার ব্যাখ্যা কী?
 আরিফুল ইসলাম, চট্টগ্রাম থেকে
﻿

শুধু আবাহনীর সাড়া!
সেই একই ছবি। খেলা এলেই নানা টালবাহানা। নতুন কমিটির শুরুতেও ‘ক্লাবতন্ত্রে’র জালে বন্দী দেশের মৃতপ্রায় হকি। আগামীকাল শুরু বিজয় দিবস হকিতে ক্লাব দলের মধ্যে শুধু আবাহনীর নাম লেখানোই তার উদাহরণ।
ছয় দলের টুর্নামেন্টে বাকি পাঁচ দল—সেনাবাহিনী, বিমানবাহিনী, নৌবাহিনী, পুলিশ ও বিকেএসপি। মূলত সার্ভিসেস দলগুলোকে নিয়ে এ টুর্নামেন্ট হয়। ক্লাব দলগুলো নানা অজুহাতে দূরে সরে থাকে। বেশ কয়েক বছর পর আবাহনীও এবার খেলতে এল দলটির কর্মকর্তা খাজা রহমতউল্লাহ হকি ফেডারেশনে সরকার মনোনীত নতুন কমিটির সাধারণ সম্পাদক হওয়ায়।
কিন্তু অন্যরা? রহমতউল্লাহ জানালেন, ‘সবাইকে চিঠি দেওয়া হয়েছিল। কিন্তু আবাহনী ছাড়া আর কেউ আসেনি। মোহামেডান-ঊষা নিজেদের সমস্যা দেখিয়ে অপারগতা জানিয়েছে।’
হকির নির্বাচিত কমিটি ভেঙে সরকার অস্থায়ী কমিটি গঠন করেছে গত ২১ নভেম্বর। ওই কমিটিতে হকির দীর্ঘদিনের সিনিয়র সংগঠকদের ঠিকভাবে মূল্যায়ন করা হয়নি বলে সমালোচনা হয়েছে অনেক। পরে সিনিয়রদের নামের ক্রম ঠিক করার পর কাজ শুরু করেছে কমিটি।
বিজয় দিবস দিয়ে কার্যক্রম শুরু করতে যাওয়া নতুন কমিটি ২৫ ডিসেম্বর থেকে জাতীয় হকি শুরু করতে চায়। এখন নিবন্ধন চলছে। শিগগিরই ঘরোয়া লিগ শুরুর চেষ্টাও আছে। নতুন সাধারণ সম্পাদক জানাচ্ছেন, ‘ফেব্রুয়ারিতে প্রিমিয়ার লিগের দলবদল, মার্চে প্রথম বিভাগ ও মে মাসে প্রিমিয়ার লিগ শুরু হবে।’
তবে আদৌ মে মাসে লিগ শুরু হবে কি না, সে সংশয় থাকছেই। কেননা, এর আগে দলবদলের সূচি দেওয়া হলেও কাজ হয়নি। নানা ঘোরপ্যাঁচে খেলা দূরের কথা, দলবদলের মাঠেই নামেনি ক্লাবগুলো। এভাবে ২০১১ সালটা লিগবিহীনই কেটে যাচ্ছে। নতুন সম্পাদক স্বপ্ন দেখাচ্ছেন অচলায়তন ভাঙার। কিন্তু ক্লাবের সহযোগিতা কতটা পাবেন? বিজয় দিবসে শুধু তাঁর ক্লাব আবাহনী খেলতে সম্মতি দেওয়ায় প্রশ্নটা থাকছেই।


বাফুফের দুঃখ প্রকাশ ও পদত্যাগ নাটক
সাফ ব্যর্থতার কারণ খুঁজতে কোচ নিকোলা ইলিয়েভস্কি এবং অধিনায়ক সুজন, সহ-অধিনায়ক আরিফুলকে গতকাল তলব করেছিল বাফুফে। তাঁদের সঙ্গে বসেছে জাতীয় দল ব্যবস্থাপনা কমিটি। বাফুফে সভাপতি কাজী সালাউদ্দিনও হাজির। আভাস-ইঙ্গিতে মনে হচ্ছিল, কোচের চাকরি বোধ হয় শেষ!
কিন্তু তাড়াহুড়োর পথে হাঁটেননি কর্তারা। তবে সালাউদ্দিন তদন্ত কমিটি করার ঘোষণা দিলেও সেটির খবর নেই। ওদিকে ব্যবস্থাপনা কমিটি থেকে কাল নাটকীয়ভাবে পদত্যাগ করেছেন গোলাম রব্বানী (হেলাল)। তাঁর কথা, ‘যে কমিটি খেলোয়াড়দের একটা ভালো জার্সি দিতে পারে না, তাতে থেকে কী লাভ? এই কমিটি পুরোপুরি ব্যর্থ।’
জানা গেছে, এই তলবি সভায় হেলাল প্রশ্ন করেন, সাফ দলের ম্যানেজার পদে জাতীয় দলের সাবেক অধিনায়ক আরিফ খান জয়কে কার স্বার্থে শেষ সময়ে নিয়োগ দেওয়া হয়েছে? এ নিয়ে তীব্র বাদানুবাদ হয়েছে।
কমিটির চেয়ারম্যান বাদল রায় পরে সংবাদ ব্রিফিংয়ে নিয়েছেন কৌশলী অবস্থান। অনেক প্রশ্নই পাশ কাটিয়ে গেছেন। দেশের ফুটবলের সামগ্রিক পরিবর্তনের পক্ষে বাফুফে কোনো সুদূরপ্রসারী পরিকল্পনা উপস্থাপন করতে পারেনি। একটা একাদশ দাঁড় করাতে না পারার জন্য কোচকে দোষ দেওয়াই যায়, তবে সাফে বাফুফের পরিকল্পনা কতটা নিখুঁত ছিল, সেটিও বড় প্রশ্ন।
দলে একজন ট্রেনার নেই, বিদেশি ফুটবলারে ঘরোয়া লিগ সয়লাব, সুদূরপ্রসারী পরিকল্পনাহীনতা, জোড়াতালির মানসিকতা, খেলোয়াড়দের ব্যক্তিগত চেষ্টায় ঘাটতি, মেধাশূন্যতা—সব মিলিয়ে সাফের এই দুরবস্থা। তিন ম্যাচের দুটিতে হার, একটি ড্র—সাফের গ্রুপ পর্ব থেকে বিদায় বাংলাদেশের জন্য খুবই লজ্জার। তবে এত কিছুর পরও টিভি ক্যামেরা প্রীতি কাটেনি বাফুফের অনেকের। এ সভার খবর প্রিন্ট মিডিয়াকে না জানিয়ে সব টিভিকে ডেকে নেওয়া তারই উদাহরণ।
সভার পর সাফ ব্যর্থতার জন্য দুঃখ প্রকাশ করলেন বাদল। তাঁর কথা, ‘আমরা কোচের কথায় সন্তুষ্ট নই। তাঁর কাছে লিখিত চেয়েছি। অন্যদেরও ব্যাখ্যা নেওয়া হবে। তারপর চূড়ান্ত সিদ্ধান্ত। খেলোয়াড়দের ব্যক্তিগত চেষ্টা দেখা যাচ্ছে না। যেমন এমিলি। সে দেশের সেরা স্ট্রাইকার হয়েও নিজেকে কতটা তৈরি করে প্রশ্ন আছে। এসবই হতাশার।’
সালাউদ্দিন বলছেন, ‘কোচ এত দিন বলেছে অনুশীলন ভালো হয়নি। আজ বলল, লিগ ছিল না...। তাঁর কথা গ্রহণযোগ্য মনে হয়নি। খেলোয়াড়েরা বলেছে, কোচের পরীক্ষা-নিরীক্ষায় ভীত ছিল তারা। এটাও গ্রহণযোগ্য নয়।’ বাফুফে সভাপতির ইঙ্গিত, ইলিয়েভস্কির বিদায় সময়ের ব্যাপার মাত্র। ২৫-৩০ হাজার ডলারে দামি কোচিং স্টাফই আনার চেষ্টা করবেন ভবিষ্যতে। নইলে ‘সস্তা’ কোচ আর আনবেন না।
ইলিয়েভস্কি তৈরি হয়েই আছেন, ‘আমার হাতে ভালো খেলোয়াড় ছিল না। প্রস্তুতিও ভালো হয়নি। তাই সাফে ফল আসেনি। এখন ফেডারেশন যা করার করবে, আমার কী করার আছে!’


সমস্যা মাত্র তিনটাই!
বাংলাদেশের এই দলের তিনটিই সমস্যা —ওরা ব্যাটিং করতে পারে না, বোলিং করতে পারে না, ফিল্ডিং করতে পারে না।
মার্টিন জনসনের কাছে ঋণটা স্বীকার করে নেওয়া যাক। কথাটা এই ইংলিশ সাংবাদিকের। তবে তিনি বাংলাদেশ সম্পর্কে বলেননি। মার্টিন জনসনের কথাটা হুবহু জানতে চাইলে শুধু ‘বাংলাদেশের’ জায়গায় ‘ইংল্যান্ড’ বসিয়ে নিন। ১৯৮৫-৮৬ মৌসুমে অস্ট্রেলিয়া সফরের শুরুতে ট্যুর ম্যাচে ইংল্যান্ডের যাচ্ছেতাই পারফরম্যান্স দেখে জনসন ওই সিদ্ধান্তে পৌঁছে যান। লন্ডনের দি ইনডিপেনডেন্ট পত্রিকায় লিখেও দেন।
চট্টগ্রাম টেস্টের প্রথম দুই দিন বাংলাদেশের এই দল সম্পর্কেও একই সিদ্ধান্তে পৌঁছে দিচ্ছে। ওরা ব্যাটিং যে করতে পারে না, সেটির প্রমাণ তো টেস্টের প্রথম দিনই সবাই পেয়ে গেছেন। বোলিং আর ফিল্ডিংও না পারার প্রমাণ হয়ে এল দ্বিতীয় দিন।
সারা দিনে উইকেট পড়েছে চারটি। এর একটিই শুধু বোলারের কৃতিত্বে। বাকি তিনটির একটি আম্পায়ারের ভুলে। অন্য দুটি পচা বলে ব্যাটসম্যানের বোকামিতে। ইলিয়াস সানির লোপ্পা ফুলটসে এলবিডব্লু মিসবাহ-উল-হক। আজহার আলী কট বিহাইন্ড শাহাদাতের অনেক বাইরের বলে চালিয়ে। এটা অবশ্য ক্রিকেটের নিয়মই। বোলারের কৃতিত্বে যত উইকেট পড়ে, ব্যাটসম্যানদের ব্যর্থতায় তার চেয়ে অনেক বেশি। তাহলে এটি এমন ঘটা করে বলা কেন?
বাংলাদেশের বোলিং যে সারা দিন সাপুড়ের কাছে সুকুমার রায়ের চাহিদামতো ওই ভদ্র সাপ হয়ে থাকল, এটা বোঝাতে। ‘চোখ নেই, শিং নেই, নখ নেই’...বোলিংয়ের সময় শাহাদাতের গর্জনের কারণে অবশ্য ‘করে না তো ফোঁসফাঁস’ কথাটা বলা যাচ্ছে না। একটা সময় বাংলাদেশের বোলারদের মধ্যে টেস্ট ম্যাচে ফাস্ট বোলিংয়ের মেজাজটা শুধু শাহাদাতের বোলিংয়েই পাওয়া যেত। অনেক দিনই তা হারিয়ে গেছে। লাইন-লেংথের ব্যাপারে মনোযোগী থাকার দুর্নাম কোনো দিনই ছিল না। তবে গতিটা ছিল। সেই গতি হারিয়ে শাহাদাত এখন মিডিয়াম পেসার। তাঁর শর্ট বলে তাই ‘বাউন্ডারি’ লেখাই থাকে। তার পরও শাহাদাতের তা করায় বিপুল আগ্রহ।
উইকেটে অবশ্য পেসারদের জন্য বিন্দুমাত্র কিছু ছিল না। শুধু পেসারই বা কেন, পেসার-স্পিনার কারও প্রতিই বিন্দুমাত্র পক্ষপাত না দেখিয়ে এটি বোলারদের বধ্যভূমি হয়ে থাকল। আদর্শ টেস্ট ম্যাচ উইকেটে অবশ্য দ্বিতীয় দিনটা সব সময়ই ব্যাটসম্যানদের মৃগয়াভূমি। কাল প্রথম সেশনে দু-একটা বল তা-ও একটু টার্ন করেছে। পরের দুই সেশনে শুধু রান আটকে রাখার চেষ্টা করা ছাড়া বোলারদের আর কিছু করার থাকল না।
৯০ ওভারে ২৮৩ রান সেই চেষ্টায় সাফল্যের কথাই বলছে। দিনের ষোড়শ ওভারে তৌফিক উমর আউট হয়ে না গেলে রানটা নির্ঘাত আরও কম হতো। ক্রিকেটের আদ্যিকালে প্রতি দলেই এমন একজন ব্যাটসম্যান থাকতেন, যাঁর কাজ হতো উইকেটে পড়ে থেকে শুধু ঠেকিয়ে যাওয়া। এই প্রজাতির ব্যাটসম্যানদের বলা হতো ‘স্টোনওয়ালার’। আইসিএল-পরবর্তী ক্যারিয়ারের দ্বিতীয় পর্বে তৌফিক উমর ক্রমশ এর আধুনিক সংস্করণ হয়ে উঠছেন। সকালে মাহমুদউল্লাহকে টানা তিনটি মেডেন উপহার দিলেন। শেষ পর্যন্ত উইকেটটাও তাঁকেই। বোলারের কৃতিত্বে একমাত্র যে উইকেটটির কথা বলা হয়েছিল, সেটি উমরেরই।
তবে এর আগে কাজের কাজ করে দিয়ে গেছেন উদ্বোধনী জুটিতে ১৬৪ রান তুলে। এই টেস্টের প্রথম দিনের সঙ্গে ২০০১ সালের মুলতান টেস্টের মিল খুঁজে পাওয়া গিয়েছিল। পাকিস্তানের উদ্বোধনী জুটিটাও প্রায় মিলেই গিয়েছিল। সেখানে সাঈদ আনোয়ারের সঙ্গে তৌফিক উমরের ১৬৮ রানের জুটি হয়েছিল। এখানে মোহাম্মদ হাফিজের সঙ্গে ১৬৪।
২০০৬ সালে ওভালে পাকিস্তান-ইংল্যান্ড টেস্ট ম্যাচে যে কেলেঙ্কারিটা হয়ে ছিল, সেটির জন্য বিলি ডকট্রোভের ওপর রাগ আছে পাকিস্তানের। ওই টেস্টে ড্যারেল হেয়ারের সঙ্গে আম্পায়ার ছিলেন এই ডকট্রোভই। বল টেম্পারিংয়ের দায়ে পাকিস্তানকে ৫ রান জরিমানা করায় তাঁরও ভূমিকা ছিল। ডকট্রোভের ওপর পাকিস্তানের সেই রাগটা আরও বাড়ল কাল। সবচেয়ে বেশি বাড়ল মোহাম্মদ হাফিজের। হাফিজের নিখুঁত ইনিংসটা যে ডকট্রোভই ১৪৩ রানে থামিয়ে দিলেন। ইলিয়াস সানির বল ব্যাটের কানা নিয়ে তাঁর প্যাডে লাগল। ডকট্রোভ আঙুল তুলে দিলেন। অথচ বল ব্যাটে না লাগলেও ওটা সম্ভবত এলবিডব্লু হয় না।
হাফিজের সেঞ্চুরি হয়েছে। ইউনুসেরটা হতে হতেও হলো না। ৯৬ রানে অপরাজিত ব্যাটসম্যানের জন্য রাতটা বিনিদ্র না কাটলেও একটু যন্ত্রণায় তো কাটবেই। অথচ ইউনুসের এত দূর যাওয়ারই কথা নয়। ১৫ রানে শাহাদাতের বলে ডিপ স্কয়ার লেগে তাঁর ক্যাচ ছেড়েছেন সানি। এর একটু আগেই নিশ্চিত রানআউট থেকে বেঁচে গেছেন শাহরিয়ার নাফীসের ব্যর্থতায়।
প্রথম ইনিংসে করেছেন শূন্য। ব্যর্থতার ষোলোকলা পূর্ণ করতে স্লিপে মিসবাহর ক্যাচও ফেললেন নাফীস। ক্লোজ ইন পজিশনে ফিল্ডিংয়ের সময় ট্রাউজারের নিচে পড়া প্যাড পরেই কেন স্লিপে দাঁড়ালেন, এই প্রশ্নটা খুব কড়াভাবেই তাঁকে করা উচিত। ইউনুসের মতো মিসবাহ অবশ্য ‘দ্বিতীয় জীবন’টা খুব ফলপ্রসূ করে তুলতে পারেননি। ৫ রানে ‘লাইফ’ পেয়েছিলেন, আউট হয়েছেন ২০ রানে। নাফীসের কারণেই সানির দুই উইকেট হয়ে গেল আর রুবেলের উইকেটের ঘরটা শূন্যই থাকল।
ম্যাচের পরিস্থিতিটা বোধহয় ব্যাখ্যা না করলেও চলে। হাতে ৬ উইকেট নিয়ে পাকিস্তান ২৮০ রানে এগিয়ে। অলআউট হয়ে গেলে ভিন্ন কথা, নইলে আজ চা-বিরতির আগে ছাড়ার সম্ভাবনা খুব কম। এরপর বাংলাদেশের শুধু ম্যাচের দৈর্ঘ্য বাড়ানোর চেষ্টাটাই করার থাকবে।
সেজন্য পাকিস্তানের ব্যাটিংটা একটা ‘মাস্টার ক্লাস’ হতে পারে বাংলাদেশের ব্যাটসম্যানদের জন্য। দলের এমন ভালো অবস্থা, সঙ্গে নির্বিষ বোলিং—তার পরও পাকিস্তানি ব্যাটসম্যানরা কখনোই ভুলে যাননি যে এটা টেস্ট ম্যাচ। শুধু রান নয়, উইকেটে সময় কাটানোটাও এখানে একই রকম গুরুত্বপূর্ণ।
মার্টিন জনসনকে দিয়ে শুরু করেছিলাম। তাঁকে দিয়েই শেষ হোক। ইংল্যান্ডের যে দল নিয়ে তাঁর ওই বিখ্যাত ‘ক্যান্ট ব্যাট, ক্যান্ট বোওল, ক্যান্ট ফিল্ড’ মন্তব্য, মাইক গ্যাটিংয়ের সেই দল কিন্তু অ্যাশেজ জিতে ফিরেছিল। মার্টিন জনসন তাতে বিন্দুমাত্র বিব্রত না হয়ে বলেছিলেন, ‘রাইট লাইন, রং টিম।’ অর্থাৎ কথাটা ঠিকই ছিল, শুধু দলটা ইংল্যান্ডের বদলে অস্ট্রেলিয়া হবে।
বাংলাদেশও কি পারবে এমন কিছু বলতে বাধ্য করতে!
﻿
কী করা উচিত সবাই জানেন!

নিজের অফ স্টাম্পের লাইনটাই বোঝেননি। বল ছেড়ে দিয়ে আউট তামিম! টেস্ট-ওয়ানডে মিলে তিনবার হাফিজের শিকার হলেন বাংলাদেশের এই ওপেনার

শামসুল হক

পাকিস্তানের ব্যাটসম্যানদের কাছে অনেক কিছু শেখার আছে—আগের দিন সংবাদ সম্মেলনে কথাটা বলেছিলেন মাহমুদউল্লাহ। কিন্তু কাল দ্বিতীয় ইনিংসেও যে রকম ব্যাটিং দেখা গেছে, শুধু নাজিমউদ্দিনই কিছু শিখেছেন বলে মনে হলো।
আউট হয়ে যাওয়া ব্যাটসম্যানরা কেউ দিচ্ছেন ভাগ্যের দোষ, কেউ বলছেন, ‘ভুল হয়ে গেছে।’ কারও হয়তো মনে হচ্ছে, মারার বলে মারতে গিয়েই তো আউট হয়েছি!
তবে এখনো যাঁরা আছেন, সবারই লক্ষ্য, যত বেশি সময় সম্ভব উইকেটে টিকে থাকবেন। উইকেট এখনো ব্যাটিংয়ের জন্য যথেষ্টই ভালো। রান-টান যা-ই হোক, উইকেটের সঙ্গে আঠার মতো আটকে থাকার পণ সবারই। চতুর্থ দিনে এসে চট্টগ্রাম টেস্টের আয়ু নির্ভর করছে তাঁদের এই প্রতিজ্ঞা পালন করতে পারার ওপরই।
বাংলাদেশ দলের ব্যাটসম্যানরা কাল এসব নিয়েই কথা বলেছেন এই প্রতিবেদকের সঙ্গে—

গতকাল যা চেষ্টা ছিল এবং যা হয়েছে—
তামিম ইকবাল: দারুণ একটা উইকেট। লক্ষ্য ছিল, লম্বা সময় টিকে থাকব। কিন্তু নিজেও জানি না কী হচ্ছে! কোচসহ বাইরে থেকে যারা আউটটা দেখেছে, সবাই বলেছে বল স্টাম্পের বাইরে পিচ করেছিল। শেষ দিকে ভেতরে আসে। খারাপ সময় গেলে আসলে সবই খারাপ যায়...। আজকে (গতকাল) এটার সবচেয়ে বড় প্রমাণ পেয়েছি। হাফিজ আসার পর সিদ্ধান্ত নিই, ওকে স্লগ সুইপ খেলব। খেললামও কয়েকটা। কোনো বলই তখন টার্ন করেনি, অথচ করল কিনা যেটা ছাড়লাম সেটা!
শাহরিয়ার নাফীস: একটা বড় ভুল করে ফেলেছি! ওই বলটা সুইপ করতে গিয়েই মনে হয়েছে আউট হয়ে যাচ্ছি...। কিন্তু তখন তো আর মাথায় হাত দিয়ে বসে যাওয়া যায় না। অথচ আজ (গতকাল) শুরু থেকে খুব আত্মবিশ্বাসী ছিলাম। উইকেটও খুব ভালো ছিল। একটা ভুলই সব শেষ করে দিল।
মোহাম্মদ আশরাফুল: ভাগ্যই খারাপ আসলে। বলটা লেগ স্টাম্পের বাইরে পড়ে স্পিন করল, খুব হালকাভাবে লেগেছিল ব্যাটে। ওই বলে এভাবে আউট হওয়া দুঃখজনক। অথচ উইকেট কী যে ভালো ছিল! পরিকল্পনা ছিল, যে বল যেভাবে খেলা উচিত ঠিক সেভাবেই খেলব। আমার রান করা উচিত ছিল এই উইকেটে। কিন্তু ভাগ্যে না থাকলে কীভাবে করব!
নাসির হোসেন: পরিকল্পনা তেমন কিছু ছিল না, থাকেও না কখনো। আগের ইনিংসের মতো ব্যাটিং করে লম্বা ইনিংস খেলতে চেয়েছিলাম। পাকিস্তানিরা বাজে বল খুব কম দিচ্ছে। তবে যে বলে আউট হয়েছি, ওটা মারার বলই ছিল। নিচেই রাখতে চেয়েছিলাম, কিন্তু বলটা উঠে গেছে। আসলে ১০০ বল খেলে ১০ রান করলেও আমি উইকেটে সেট হই না। আমার নামের পাশে যদি ২০ রান থাকে এবং সেটা ১০-১২ বলে আসে, তখন বুঝি যে আমি সেট হয়েছি।

আজ যা করার চেষ্টা করবেন—
নাজিমউদ্দিন: যেভাবে চলছে, চেষ্টা করব কালও (আজ) যেন সেভাবেই চলে। যতক্ষণ সম্ভব উইকেটে থাকতে হবে। বোলাররা ভালো বল করে উইকেট নিলে সমস্যা নেই, আমি যেন উইকেট দিয়ে না আসি। শুরু থেকেই লক্ষ্য ছিল সেশন ধরে ধরে ব্যাট করা। সেটাই করে যেতে চাই। উইকেট ব্যাটিংয়ের জন্য খুবই ভালো। টার্ন তেমন নেই। পেসাররা ভালো বল করলেও ফ্লাট উইকেট বলে তারাও কিছু করতে পারেনি।
সাকিব আল হাসান: বাড়তি কিছু করার চেষ্টা করব না। লক্ষ্য থাকবে যেভাবে হচ্ছে, সেভাবেই চালিয়ে যাওয়া।
মুশফিকুর রহিম: রান কত হলো সেটা একটা ব্যাপার, তবে কাল (আজ) ব্যাটিংয়ে নামলে রানের দিকে তাকাব না। যত বেশি সময় সম্ভব উইকেটে পড়ে থাকার চেষ্টা করব। আউট না হওয়াটাই হবে মূল লক্ষ্য।
মাহমুদউল্লাহ: বাইরে থেকে মনে হচ্ছে উইকেট খুবই ভালো। ব্যাটসম্যান নিজে আউট না হলে আউট করা কঠিন। লক্ষ্য থাকবে, যতক্ষণ সম্ভব উইকেটে থাকা। রানের চেয়ে এটাই বেশি গুরুত্বপূর্ণ এখন।
ইলিয়াস সানি: উইকেটে থাকার চেষ্টা করব। পাকিস্তানের ব্যাটসম্যানরা নিরাপদ ক্রিকেট খেলার চেষ্টা করেছে। আমরাও সেটাই খেলার চেষ্টা করছি। তবে আগেই বলেছি, এই সিরিজে আমাদের ব্যাটসম্যানরা ভালো খেলতে পারছে না। আত্মবিশ্বাস হয়তো কম আছে। তবে সাকিব-নাজিমউদ্দিনকে দেখে মনে হয়েছে সবকিছু ঠিকই আছে। পরের দিকের ব্যাটসম্যানরা নাজিমউদ্দিনকে অনুসরণ করলে ভালো হবে।


কী করা উচিত, দেখা যাচ্ছে সবাই-ই তা জানেন। উইকেটে গিয়ে তা মনে থাকলে হয়!
অদ্ভুত দর্শকের মনস্তত্ত্ব! গাঁটের পয়সা খরচ করে মাঠে আসা যেন ক্রিকেটারদের গালাগাল করতে। বাউন্ডারির কাছে যে-ই ফিল্ডিং করতে আসছিলেন, গ্যালারি থেকে উপহার পাচ্ছিলেন অশ্রাব্য সব ভাষা। একজনকে পাওয়া গেল ব্যতিক্রম। বাউন্ডারির কাছাকাছি ফিল্ডিং করতে আসা মাহমুদউল্লাহ-শাহরিয়ারদের চিৎকার করে বলছিলেন, ‘একটু ধৈর্য ধরো বাবারা, মাথা ঠান্ডা রাখো...।’
দলের পারফরম্যান্সে মনটা ভীষণ খারাপ মোহাম্মদ আজিম উদ্দিনেরও। মাঝেমধ্যে ভীষণ হতাশ হন, রাগও হয়। কিন্তু এটাও বোঝেন, ‘গালাগালি করে কী লাভ? গালাগালি করলে তো আরও খারাপ হবে। আমি ভালো কিছু বলার চেষ্টা করি, ওদের কানে খানিকটা পৌঁছালে হয়তো ওদের একটু ভালো লাগবে।’ তিনি থাকেন জহুর আহমেদ চৌধুরী স্টেডিয়ামের গা ঘেঁষেই। কাজ করছেন একটি মৎস্য রপ্তানি ও প্রক্রিয়াজাতকরণ প্রতিষ্ঠানে। ক্রিকেটসংগঠক হিসেবেও যথেষ্ট পরিচিতি আছে। বাংলাদেশের ক্রিকেট যখন এতটা আলোয় আসেনি, সেই সময়টাতে ওতপ্রোতভাবে জড়িত ছিলেন চট্টগ্রামের ক্রিকেটে। এখন আর সেই সময় পান না, তবে চট্টগ্রামে খেলা হলে অফিসের হাজারো ব্যস্ততা ফেলেও মাঠে আসেন। ওয়ানডের সময় প্রায়-ই কয়েক গুণ বেশি দামে টিকিট কিনতে হয়, ব্যবস্থাপনা কেন আরেকটু ভালো হয় না এ নিয়ে ব্যাপক ক্ষোভও আছে তাঁর। তার পরও শত ঝামেলা সয়ে মাঠে আসেন, ক্রিকেট দেখার মতো সুখ যে আর কিছুতে পান না!
ব্যাটিং-ব্যর্থতার এক দিন
জায়েদ: ৬/২৫
জাতীয় দলের ব্যাটিং-ব্যর্থতা সংক্রমিত হয়েছে জাতীয় লিগেও। কাল শুরু হওয়া দ্বিতীয় পর্বের প্রথম দিনে দুই ম্যাচে উইকেট পড়েছে ২৮টি, রান উঠেছে মাত্র ৪২৯। সিলেটে ঢাকা মহানগর ও সিলেট দুই দল মিলে রান করেছে ১৩ উইকেটে ১৮২। ফতুল্লায় আলোকস্বল্পতায় আগেভাগে বন্ধ হয়ে যাওয়া রাজশাহী-খুলনা ম্যাচে ১৫ উইকেটে রান উঠেছে ২৪৭।
রান পাননি জাতীয় দলের বাইরে থাকা কেউই। রাজশাহীর জহুরুল ২০, জুনায়েদ ২৭, ফরহাদ রেজা ৫ ও মহানগরের মেহরাব জুনিয়র করেছেন ৬ রান। অবশ্য সিলেটের রাজিন সালেহ ৪ ও অলক কাপালি ১০ রানে অপরাজিত আছেন।
দিনের একমাত্র পঞ্চাশ ছাড়ানো ইনিংসটি খেলেছেন ঢাকা মহানগরের মার্শাল আইয়ুব। ৫৭ রানে ৬ উইকেট হারানো মহানগরের ইনিংসে একমাত্র বলার মতো ঘটনা সপ্তম উইকেটে মার্শাল ও ফোরকানের ৪৮ রানের জুটি। দুই ম্যাচ মিলিয়ে কাল এটাই সেরা জুটি। ৫৮ রান করে শেষ ব্যাটসম্যান হিসেবে যখন আউট হন মার্শাল, দলের রান তখন মাত্র ১২৯। সিলেটের ডানহাতি পেসার আবু জায়েদ ২৫ রানে ৬ উইকেটে নিয়ে প্রথম শ্রেণীর ক্রিকেটে করেছেন নিজের সেরা বোলিং। এবার এই নিয়ে তিনবার ইনিংসে ৫ উইকেট পেলেন ১৯ বছর বয়সী তরুণ। এরপর সিলেটের সাকের আহমেদকে বোল্ড করে ২০০তম উইকেটে পেয়েছেন আরাফাত সানি। প্রথম শ্রেণীর ক্রিকেটে ২০০ উইকেট পাওয়া বাংলাদেশের দশম বোলার তিনি।
ফতুল্লায় ইনিংসের প্রথম বলেই আউট হয়েছেন খুলনার নাজমুস সাদাত। ৯৮ রান তুলতেই ৫ উইকেট হারিয়ে ফেলা খুলনা অবশ্য এর আগে রাজশাহীকে গুটিয়ে দেয় ১৪৯ রানে।
‘সাত’ পাকে ইউনুস
পাকিস্তানের সর্বশেষ ৯টি দুই শ রানের জুটির ৭টিতেই আছেন ইউনুস খান। কালকের অপরাজিত ২০০ রানে এ বছর ৭ টেস্টে ইউনুসের রান এখন ঠিক ৭০০! এ বছর তাঁর চেয়ে বেশি রান আছে আর ৭ জনের। কালকের তিন ছয়ে এ বছর টেস্টে তাঁর ছয়ও এখন ৭টি। টেস্টে দেড় শর বেশি রানের ইনিংস হলো ইউনুসের এই নিয়ে ৭টি। সব মিলিয়ে টেস্টে এটি সপ্তম ডাবল সেঞ্চুরি!

জুটির দুই শ
ইউনুস খান ও আসাদ শফিকের সৌজন্যে আড়াই বছর পর টেস্টে দুই শ রানের জুটি পেল পাকিস্তান। পঞ্চম উইকেটে দুজন ২৫৯ রানের জুটি গড়েছেন কাল। সর্বশেষ জুটিতেও ছিলেন ইউনুস, ২০০৯ সালের জুলাইয়ে শ্রীলঙ্কার বিপক্ষে পি সারা ওভালে ২০০ রানের জুটিতে তাঁর সঙ্গী ছিলেন ফাওয়াদ আলম। পঞ্চম উইকেট জুটিতে পাকিস্তানের দুই শ রানের জুটিই আছে আর মাত্র দুটি—১৯৯৪ সালে নিউজিল্যান্ডের বিপক্ষে ওয়েলিংটনে ইনজামাম-উল-হক ও সেলিম মালিকের ২৫৮ ও ১৯৮২ সালে করাচিতে ভারতের বিপক্ষে জাভেদ মিয়াঁদাদ ও জহির আব্বাসের ২১৩।

শাহাদাতের সেঞ্চুরি
ব্যাট হাতে সেঞ্চুরির প্রশ্নই আসে না। চলতি টেস্টসহ ৩২ টেস্টে উইকেটের সেঞ্চুরি থেকেও দাঁড়িয়ে আছেন ৩২ উইকেট দূরে। তবে বোলিংয়ে একটা সেঞ্চুরি কিন্তু ঠিকই হয়ে গেল শাহাদাত হোসেনের। নিজের শেষ ওভারে আসাদ শফিককে করা নো-বলটিই ছিল টেস্টে তাঁর শততম নো-বল!

বাহবা
দুই হাত উঠে গেল মাথায়, একটু পর দুই হাত ওপরে তুলে তালি দিতে থাকলেন বেশ কিছুক্ষণ ধরে। আগের দুই দিন যেমনই হোক, কাল দিনের শুরুতে অন্তত ভালোই বোলিং করছিলেন শাহাদাত হোসেন। আসাদ শফিককে অস্বস্তিতে ফেলেছেন বেশ কয়েকবার। ৪৩ রানের মাথায় শাহাদাতের বাউন্সারে হুক করলেন শফিক, খানিকটা দৌড়ে বলের নিচে গিয়েও ক্যাচটা হাতে জমাতে পারলেন না রুবেল হোসেন। হতাশ শাহাদাত তাই তালি দিয়ে ‘বাহবা’ জানালেন সতীর্থকে।

অসময়ের তৎপরতা
আগের দিন ক্যাচ পড়েছিল দুটি, কাল সাতসকালেই একটি। লাঞ্চের আধঘণ্টা আগে একটা ক্যাচ অবশেষে নিতে পারলেন বাংলাদেশের ফিল্ডাররা। রুবেল হোসেনের বাউন্সারে ইউনুস খানের পুল শটটি ডিপ স্কয়ার লেগে হাতে জমিয়েছিলেন ইলিয়াস সানি। তবে লাভ কিছুই হলো না, রুবেলের ডেলিভারিটি ছিল নো-বল!

স্পিনত্রয়ী
অভিষেক টেস্টের মতো দ্বিতীয় টেস্টেও বাংলাদেশের সফলতম বোলার ইলিয়াস সানি। তবে এবার আর ৬ উইকেট নয়, সানি পেয়েছেন ৩ উইকেট। অভিষেকে ২ ইনিংস মিলিয়ে বোলিং করেছিলেন ২৯ ওভার, এবার এক ইনিংসেই ৪৭ ওভার। ক্যারিয়ারে প্রথমবারের মতো ৩০ ওভার বোলিং করেছেন মাহমুদউল্লাহও, এর আগে সর্বোচ্চ ছিল এই মাঠেই গত বছর ইংল্যান্ডের বিপক্ষে ২৩ ওভার। সাকিব অবশ্য এবারের চেয়ে (৪১.৫ ওভার) বেশি ওভার করেছেন আরও দুবার (৬৬ ও ৪৪.৫ ওভার), তবে ২০ ওভারের বেশি বোলিং করে উইকেটশূন্য থাকলেন ক্যারিয়ারে এই প্রথম। এই পরিসংখ্যানই বলছে, বাংলাদেশের স্পিনারদের সময় কেমন কেটেছে!

থমকে যাওয়া পর্দা
রান ৯, মিনিট ১৫, বল ২১, চার ২, ৬-০...বাংলাদেশ ইনিংসের একটি পর্যায়ে দেখা গেল স্টেডিয়ামের বড় পর্দায়। এরপর মাঠের খেলা এগিয়ে গেল, কিন্তু বড় পর্দা গেল থমকে। তামিম আউট হলেন, শাহরিয়ার-নাজিমের জুটি এগিয়ে চলল, বড় পর্দা থমকে সেখানেই। এভাবে বড় পর্দা কাল থমকে গেছে অনেকবারই।

দীর্ঘতম ইনিংস
৫ উইকেটে ৫৯৪ রানে ইনিংস ঘোষণা করেছে পাকিস্তান। বাংলাদেশের বিপক্ষে এর চেয়েও বড় ইনিংস আছে আরও দুটি (ভারতের ৬১০ ও ইংল্যান্ডের ৫৯৯)। কিন্তু বাংলাদেশের বিপক্ষে পাকিস্তানের চেয়ে বেশি ওভার ব্যাটিং করেনি আর কোনো দল। গত বছর ঢাকায় ৪৭৩ রান করার পথে ইংল্যান্ডের ১৭৩.৫ ওভার ছিল আগের সর্বোচ্চ। বাংলাদেশের বিপক্ষে সর্বোচ্চ ৩ উইকেটে ৬১০ রানের ইনিংসটির পথে ভারত ব্যাট করেছিল ১৫৩.৩ ওভার, আর ৫৯৯ করার পথে ইংল্যান্ড খেলেছিল মাত্র ১৩৮.৩ ওভার।
 আরিফুল ইসলাম, চট্টগ্রাম থেকে
﻿
ঢাকায় ফিরতে হচ্ছে রুবেলকে
প্রাথমিকভাবে মনে হয়েছিল, রুবেল হোসেনের চোটটা বড় দুশ্চিন্তা নিয়েই এল। পরে ব্যথা ও ফোলা কমে যাওয়ায় কিছুটা নিশ্চিন্ত হওয়া যাচ্ছে। তবে একটা ব্যাপার নিশ্চিত, চট্টগ্রাম টেস্টে আর খেলা হচ্ছে না রুবেল হোসেনের। দ্বিতীয় ইনিংসে করতে পারবেন না ব্যাটিংও। চিকিৎসার জন্য ঢাকা ফিরে যাবেন আজই।
কাল শাহাদাত হোসেনের বলে ইউনুস খানের একটা বাউন্ডারি ঠেকাতে ডাইভ দিয়েছিলেন রুবেল। ডান কাঁধে চোটটা পান তাতেই। সঙ্গে সঙ্গে উঠে যান মাঠ থেকে। বিসিবির চিকিৎসক দেবাশিস চৌধুরীর ধারণা, চোটটা কাঁধের লিগামেন্টে। ঢাকায় নিয়ে এমআরআই করানোর পর বোঝা যাবে আসল পরিস্থিতি। তবে চোট লাগার পরপর রুবেল যা বলেছেন, তাতে কিছুটা চিন্তিত দেবাশিস, ‘এমনিতে বড় কোনো সমস্যা মনে হচ্ছে না। তবে রুবেলের নাকি ওই সময়ে মনে হয়েছে, কাঁধের হাড় একবার সরে গিয়ে আবার জায়গামতো এসে গেছে। এটা হলে লম্বা সময়ের জন্য বাইরে চলে যেতে হতে পারে তাকে।’
কাল রাতে টেলিফোনে রুবেলও বলেছেন, ‘জায়গাটা ফুলে গেছে, ব্যথাও আছে।’ একাডেমিতে থাকা অবস্থায় অ্যাঙ্কেলের চোটের কারণে দুই মাস মাঠের বাইরে ছিলেন। তবে জাতীয় দলে আসার পর তেমন কোনো বড় চোটে পড়েননি রুবেল।
﻿
স্বপ্ন তাড়া আর স্বপ্ন ছোঁয়া
শফিক-ইউনুসের ২৫৯ রানের জুটিটাই ভোগাল সবচেয়ে বেশি
আন্তর্জাতিক ক্রিকেট খেলছেন প্রায় এক যুগ। কালকের আগে আন্তর্জাতিক সেঞ্চুরি আছে ২৪টি। ৯৬ রানে অপরাজিত ব্যাটসম্যানেরও পরশু রাতটি তাই বিনিদ্র কাটার কথা নয়। তবে প্রতিপক্ষ-উইকেট-পরিস্থিতি যেমনই হোক, টেস্ট সেঞ্চুরি বলে কথা! ভেতরে ভেতরে একটা অস্থিরতা ঠিকই ছিল। ডাবল সেঞ্চুরির কথা ভেবে দিন শুরু করেছিলেন কি না, জানতে চাওয়ায় ইউনুস খান হাসেন, ‘আমি তো চারটি রানের কথাই ভাবছিলাম!’
গত মে মাসে সেন্ট কিটস টেস্টের তৃতীয় দিন শেষে ৯৭ রানে অপরাজিত ছিলেন তৌফিক উমর। পরের দিন সেঞ্চুরি ছুঁতে কী ভোগান্তিটাই না হয়েছিল বেচারার! কয়েকবার আউট হতে হতে বেঁচে গিয়ে ৩ রান ছুঁতে লেগেছিল ১৮ বল। তবে কাল অমন যন্ত্রণার ভেতর দিয়ে যেতে হয়নি ইউনুসকে। দিনের তৃতীয় বলটাই শাহাদাত হোসেন করলেন লেগ স্টাম্পে। ‘উপহার’ দুই হাতে লুফে নিতে ভুল করবেন কেন ইউনুস? দারুণ এক ফ্লিকে ছুঁলেন ১৯তম টেস্ট সেঞ্চুরি।
বরাবরই ‘বড় ইনিংসের’ ব্যাটসম্যান। এখানেই থামলে কি আর চলবে? ড্রেসিংরুম থেকে কোচ-অধিনায়কের বার্তা পেলেন, ‘একটু চালিয়ে খেলো, দেখো ডাবলটা হয় কি না।’ তিনি ‘চালালেন’ এবং করে ফেললেন তৃতীয় ডাবল সেঞ্চুরি। চালিয়ে খেলা মানে যে খ্যাপাটে ব্যাটিং নয়, বরং পরিস্থিতির দাবি মেনে খেলা—এটাও দেখিয়ে দিলেন। প্রথম সেঞ্চুরি হয়েছিল ১৫৮ বলে, পরেরটিতে বল লাগল ১৩২, ১৫০ থেকে ২০০ হতে মাত্র ৪৩ বল—কিন্তু একটা মুহূর্তের জন্যও মনে হয়নি রানের জন্য উন্মত্ত ইউনুস।
খানিকটা অস্থিরতা ছুঁয়ে গিয়েছিল অবশ্য ১৯০ ছোঁয়ার পর। ২০০৬ সালে ভারতের বিপক্ষে টানা দুই টেস্টে আউট হয়েছিল ১৯০-এ। টেস্ট ইতিহাসে ১৯৯ করে রান আউট হওয়া একমাত্র ব্যাটসম্যানও তিনিই। সেই স্মৃতি খানিকটা মনে পড়ে গিয়েছিল। তবে জানালেন, কাল পণ করেছিলেন ওসবের পুনরাবৃত্তি হতে দেবেন না। ১৯০ থেকে ৮ বলের মধ্যে দুই চার ও একটি ডাবলসে ২০০।
পাকিস্তানের হয়ে তাঁর চেয়ে বেশি টেস্ট সেঞ্চুরি আছে কেবল জাভেদ মিয়াঁদাদ (১২৪ টেস্টে ২৩), মোহাম্মদ ইউসুফ (৯০ টেস্টে ২৪) ও ইনজামাম-ইল-হকের (১১৯ টেস্টে ২৫)। ইউনুসের ১৯ হলো ৭২ টেস্টেই, যেভাবে খেলছেন তাতে শীর্ষে উঠতে সময় খুব বেশি লাগবে না। রান সংগ্রহের তালিকাতেও পাকিস্তানে তাঁর সামনে আছেন কেবল এই তিনজন। তবে ইউনুসের স্বপ্ন আরেকটু বিস্তৃত, ‘আমি এক শ টেস্ট খেলতে চাই, তাহলে হয়তো অন্য রেকর্ডগুলো ছুঁয়ে ফেলব বা ছাড়িয়ে যাব। তবে মূল লক্ষ্য দেশের হয়ে শততম টেস্ট খেলা, এটা অনেক বড় গৌরব।’
ইউনুস যখন স্বপ্নকে তাড়া করার কথা বললেন, পাশে বসে স্বপ্নপূরণের আনন্দে ভাসছেন মাত্রই নবম টেস্ট খেলা একজন। প্রথম টেস্ট সেঞ্চুরি পেয়ে উচ্ছ্বসিত আসাদ শফিক, ‘বাংলাদেশে আসার আগে আমাদের একটা কনফারেন্সের মতো হয়েছিল, আমি বলেছিলাম বাংলাদেশে আমি আমার প্রথম টেস্ট সেঞ্চুরিটা পেতে চাই। সেটা পেয়ে খুব ভালো লাগছে। প্রথম টেস্ট সেঞ্চুরি...স্বপ্ন সত্যি হওয়ার মতো।’
ইউনুসের স্বপ্ন পূরণ করতে খেলতে হবে আরও কয়েক বছর। শিগগিরই ছাড়ার ইচ্ছা নেই, কাল এটাও জানিয়ে দিলেন। পাশে বসা তৃপ্ত তরুণকে হয়তো এটাও বুঝিয়ে দিলেন, ‘স্বপ্নের কোনো শেষ নেই। একটি পূরণ হয়েছে, এবার তাড়া করো আরেকটি!’
﻿

এ যেন সেই পুরোনো চিত্রনাট্য
নিজেদের জালে আবারও রিয়ালকে শিকার করল বার্সেলোনা! তৃতীয় গোলের পর হতাশায় ভূমি নিলেন ক্যাসিয়াস
সব চিত্রনাট্যকারই চান কাহিনির শুরুতেই একটা টুইস্ট থাকুক। তাতে গল্প জমবে বেশ। পরশু এল ক্লাসিকো নাট্যায়নের শুরুতেই থাকল চমকস্য চমক। রেফারি বাঁশিতে ফুঁ দিয়েছেন কি দেননি, ঘড়িতে ২২ সেকেন্ড পেরিয়েছে কি পেরোয়নি, গোল! হতভম্ব হয়ে মাথায় হাত দিয়ে বসে আছেন ভিক্টর ভালদেস। এ-ওর মুখ চাওয়া-চাউয়ি করছেন আলভেজ-পিকে। মেসি হতাশা-বিরক্তিতে নাক-মুখ কুঁচকালেন। আর পাশেই তখন সাদা জার্সির উৎসবে রোনালদো-মার্সেলো-ডি মারিয়ারা। উৎসবের কেন্দ্রে ভালদেসের ভুলের চরম মাশুল তুলে এল ক্লাসিকোর ইতিহাসে দ্রুততম গোল করা করিম বেনজেমা।
কাহিনিতে যত ক্লাইম্যাক্স-অ্যান্টিক্লাইম্যাক্স থাকবে, ততই তা জমবে। পরশু এভাবে পর্দা উঠেছে যে নাটকের; কাহিনির ঘাত-প্রতিঘাতে এগিয়ে গিয়ে সেটির সমাপ্তি কিন্তু একেবারেই অন্যভাবে। সান্তিয়াগো বার্নাব্যুর ভরা গ্যালারিতে ‘হোসে মরিনহোকে ছাঁটাই করো’ স্লোগান তুলে দিয়ে বার্সেলোনাই মাতল জয়ের উৎসবে। রিয়ালকে তাদেরই মাঠে ৩-১ গোলে হারিয়ে শীর্ষস্থান ফিরে পেল বার্সা। ১৫ ম্যাচ শেষে থামল রিয়ালের জয়রথ। মৌসুমে এই প্রথম নিজেদের মাঠেও পেল পরাজয়ের স্বাদ।
বেনজেমার ওই গোলের পর আরও কয়েক মিনিট রিয়াল বার্সার রক্ষণে স্নায়ুর পরীক্ষা নিয়েছে। তবে সপ্তম মিনিটে মেসি-ম্যাজিকে আরেকটু হলে সমতা ফিরিয়েই দিয়েছিল বার্সা। দারুণভাবে রুখেছেন ইকার ক্যাসিয়াস। তখন হয়নি। কিন্তু মেসি-ম্যাজিকেই বার্সা সমতা ফিরিয়েছে ৩০ মিনিটে। নিজেদের সীমানা থেকে চারজন ডিফেন্ডারকে কাটিয়ে দারুণভাবে রিয়ালের প্রান্তে ঢুকেছিলেন মেসি। তাঁর নিখুঁত থ্রু বল খুঁজে নিয়েছিল ওত পেতে থাকা অ্যালেক্সিস সানচেজকে। এই ২২ বছর বয়সী চিলিয়ানের দুর্দান্ত ফিনিশিংয়ে স্কোরলাইন ১-১।
দ্রুতই মরিহোর শিখিয়ে দেওয়া বিদ্যা ভুলে যায় তাঁর শিষ্যরা। ম্যাচের লাগাম মুঠোয় পুরে নেয় বার্সা। রিয়ালকে নির্ভর করতে হয় পাল্টা-আক্রমণে। দ্বিতীয়ার্ধের অষ্টম মিনিটের মাথায় ৬০০তম ম্যাচ খেলতে নামা জাভির শট মার্সেলোর গায়ে লেগে দিক পাল্টে ঢুকে যায় জালে। ২-১! প্রথমে এটিকে আত্মঘাতী গোল দেওয়া হলেও পরে বিশ্লেষণ করে দেওয়া হয় জাভির নামেই। রিয়ালের আশার কফিনে পেরেক ঠুকে দেন প্রথম এল ক্লাসিকো খেলতে নামা সেস ফ্যাব্রিগাস। ডান প্রান্ত থেকে দানি আলভেজের ক্রসে হেড করে স্কোরলাইনটাকে বানিয়ে দেন ৩-১! লিগে যা ফ্যাব্রিগাসের দশম গোল।
শেষ পর্যন্ত ওই ব্যবধানে হেরেই মাথা নিচু করে মাঠ ছাড়ে রিয়াল। অবশ্য ভাগ্যক্রমে প্রথম গোলটি পেলেও ভাগ্য পরে আর পক্ষে ছিল না তাদের। গোলের সহজ দুটি সুযোগ নষ্ট করেছেন ম্যাচে নিজের ছায়া হয়ে থাকা ক্রিস্টিয়ানো রোনালদো। তিনটি ফ্রি-কিকও নিয়েছেন একদমই বাজে। অন্যদিকে মেসিও যে নিজের পুরো ছন্দে ছিলেন তা নয়। পুরো ম্যাচে দুবার জাদু দেখিয়েছেন। কিন্তু তাতেই আসল কাজটা হয়ে গেছে।
এই জয় বার্সার জন্য ছিল খুবই জরুরি। লিগের লড়াইটা আবার জমে উঠল দারুণ। অবশ্য দুই দলেরই পয়েন্ট সমান হলেও রিয়াল ম্যাচ একটা কম খেলেছে। তবে গার্দিওলা তৃপ্তি পেতে পারেন, ক্রিসমাসের আগের এল ক্লাসিকো যে জেতে, শেষ পর্যন্ত শিরোপা সেই দলের হাতেই ওঠে। গত সাত মৌসুমেই এটা হয়েছে। এবারও কি হবে? এএফপি, রয়টার্স।
﻿

উল্টো অস্ট্রেলিয়াই জয় দেখছে
উদ্বোধনী জুটিতে ৭২ রান তোলার তৃপ্তি নিয়ে ফিরছেন হিউজ-ওয়ার্নার
অস্ট্রেলিয়ায় কিউইদের ২৬ বছর পর টেস্ট জয়ের স্বপ্নটা শেষ পর্যন্ত উবেই যাবে? হোবার্ট টেস্টের চতুর্থ দিনটি কী নাটকীয়তা নিয়ে অপেক্ষা করছে কে জানে! প্রথম দিন থেকেই ম্যাচটা যেমন বাঁকে বাঁকে বদল দেখছে, তাতে ঘটতে পারে অনেক কিছুই। তবে তৃতীয় দিন শেষে ম্যাচ খানিকটা ঝুঁকে পড়েছে অস্ট্রেলিয়ার দিকেই।
জয়ের জন্য নিউজিল্যান্ড অস্ট্রেলিয়াকে দিয়েছে ২৪১ রানের লক্ষ্য। বেলেরিভ ওভালের পেসবান্ধব উইকেটে কঠিন লক্ষ্যই। কিন্তু ভাগ্যের ছোঁয়া নিয়ে অস্ট্রেলিয়ার দুই ওপেনার বৃষ্টিবিঘ্নিত তৃতীয় দিনেই তুলে ফেলেছে ৭২ রান। ২৪১ রানের লক্ষ্যটা তাই নেমে এসেছে ১৬৯ রানে। হাতে অক্ষত ১০টি উইকেট।
১৫৩ রানের লিড আর ৭ উইকেট হাতে—নিউজিল্যান্ড দিন শুরু করে ফুরফুরে মেজাজে। অস্ট্রেলীয়দের সঙ্গী হয় মৃত্যুসংবাদ। আগের রাতেই মারা গেছেন রিকি পন্টিংয়ের দাদি, কোনি পন্টিং। তারপরও শোকার্ত পন্টিং কালো ব্যাজ পরে সকালেই নেমে পড়েন মাঠে। ক্লার্করাও মাঠে নামেন কালো ব্যাজ পরে।
দিনের প্রথম ওভারেই উইলিয়ামসনকে ফিরিয়ে দেন সিডল। দ্বিতীয় স্পেলে এসেই প্রথম ইনিংসের নায়ক প্যাটিনসন দেন জোড়া আঘাত। প্রতিপক্ষ অধিনায়ক ক্লার্কের হাতে প্রথম ক্যাচ হওয়ার আগে কিউই অধিনায়ক রস টেলর করে যান এখন পর্যন্ত ম্যাচের সর্বোচ্চ ৫৬ রান।
পরের ওভারেই প্যাটিনসনের শিকার সিরিজে অস্ট্রেলীয়দের বড় কাঁটা হয়ে থাকা ব্রাউনলি। প্রথম ইনিংসে ৫ উইকেট পাওয়া প্যাটিনসন দ্বিতীয় ইনিংসে নিয়েছেন ৩ উইকেট। ইয়াংয়ের উইকেটটি নিয়ে সিডলেরও শিকার তিনটি। পরের তিন উইকেট নিয়ে কিউই ইনিংস ২২৬ রানে গুটিয়েছেন স্পিনার নাথান লায়ন। এ নিয়ে তিন ইনিংসেই নিউজিল্যান্ড ইনিংসের লেজ ছেঁটে ফেললেন ডানহাতি অফ স্পিনার। ২০৩ রানে ৯ উইকেট পড়ে যাওয়ার পর ক্রিস মার্টিনকে নিয়ে ২৩ রানের জুটি গড়েন অভিষিক্ত ট্রেন্ট বোল্ট। ৯৪ ইনিংসে ৩২টি ‘শূন্যে’র মালিক মার্টিন ঠেকিয়েছেন ৯ বল!
নিউজিল্যান্ড অলআউট ঠিক মধ্যাহ্নবিরতির আগে। এরপর নামে বৃষ্টি। বৃষ্টি থামলে অস্ট্রেলিয়া ১৯ ওভার ব্যাট করে চা-বিরতির আগে। আবারও বৃষ্টির উৎপাতে শেষ সেশনে আর খেলাই হয়নি। তবে ওই সময়েই জয়ের ভিত্তিটা গড়েছেন হিউজ-ওয়ার্নার। হিউজ অবশ্য ফিরতে পারতেন শূন্য রানেই। মার্টিনের বলে কট বিহাইন্ডের আবেদনে সাড়া দেননি আম্পায়ার। নিউজিল্যান্ডও রেফারেল চায়নি! রিপ্লে দেখিয়েছে বল ছুঁয়ে গিয়েছিল গ্লাভস। সেই হিউজ ২০ রানে ব্যাট করছেন, সিরিজে তাঁর ব্যক্তিগত সর্বোচ্চ। তিনবার জোরালো এলবিডব্লুর আপিল থেকে বেঁচে যাওয়া ওয়ার্নার অবশ্য দুর্দান্ত, মাত্র ৫০ বলে ৪৭ রান করে অপরাজিত তিনি, চার মেরেছেন ৮টি। 
ওয়ানডে সিরিজ
শেবাগ নেই, ছিলেন তিওয়ারি
সবার কৌতূহল ছিল বীরেন্দর শেবাগকে নিয়ে। আগের ম্যাচেই ২১৯ রানের ‘ঐতিহাসিক’ ইনিংস খেলেছেন। ইন্দোরের দর্শকদের বানিয়েছেন ইতিহাসের সাক্ষী। তবে সেই সৌভাগ্য হলো না চেন্নাইয়ের দর্শকদের। গত ম্যাচেই সিরিজ নিশ্চিত হয়ে গেছে বলে ভারতের কাছে এই ম্যাচের গুরুত্ব ছিল না। আর সেই অগুরুত্বপূর্ণ ম্যাচে শেবাগকে খেলিয়ে ইনজুরির ঝুঁকি নেওয়ার কোনো মানে হয় না। সামনেই অস্ট্রেলিয়া সফর। শেবাগ তাই বিশ্রামে গেলেন।
আর তাঁর বদলে তাই চোখ গেল ইরফান পাঠানের ওপর। একসময় বিশ্বের ‘সেরা’ অলরাউন্ডার হয়ে ওঠার প্রতিশ্রুতি দিয়ে হারিয়ে যাওয়া পাঠান ভাইদের ছোটজন প্রায় তিন বছর পর ফিরলেন জাতীয় দলে। সেই ফেরাটা কেমন হলো? প্রথম বলেই লেন্ডল সিমন্সকে এলবিডব্লুর ফাঁদে ফেলে! নিজের তৃতীয় ওভারে ফেরালেন কাইরান পাওয়েলকেও। তবে ইরফানও নন; ভারতের তারকা আসলে মনোজ তিওয়ারি। জাতীয় দলে বাংলার একমাত্র প্রতিনিধি নিজের ষষ্ঠ ওয়ানডেতেই পেয়ে গেছেন আন্তর্জাতিক সেঞ্চুরির দেখা।
১২৬ বলে খেলা তিওয়ারির ১০৪, সঙ্গে বিরাট কোহলির ৮৫ বলে ৮০ ভারতকে এনে দেয় ২৬৭ রান। জবাবে ওয়েস্ট ইন্ডিজ অলআউট ২৩৩ রানে। ১০টি ছক্কায় সাজানো কাইরান পোলার্ডের ১১৯ রানের ইনিংসটিও ম্যাচ বাঁচাতে পারেনি, ভারত জিতেছে ৩৪ রানে। ইরফানের পাশাপাশি দুটি করে উইকেট নিয়েছেন অভিমন্যু মিঠুন ও রবীন্দ্র জাদেজা। তবে শেষ পর্যন্ত ম্যাচসেরার পুরস্কার উঠেছে তিওয়ারির হাতেই।
শুধু সেঞ্চুরি করেছেন বলেই নয়, তাঁর ইনিংসটার গুরুত্ব বেড়ে যাচ্ছে ভারতের নড়বড়ে শুরুর কারণে। কাল ১ রান তুলতেই দুই উইকেট হারিয়ে ফেলা ভারত টপ-অর্ডারের একমাত্র অভিজ্ঞ গৌতম গম্ভীরকেও হারিয়েছে দলীয় ৮৪ রানে। এরপরই কোহলিকে নিয়ে তিওয়ারির ১১৭ রানের জুটি। কোনো বোলার নয়, পেশিতে টান পড়ায় স্বেচ্ছা-অবসর নেওয়ায় ভেঙে যায় এই জুটি।
﻿
শিখলেন শুধু নাজিমউদ্দিন!
বাংলাদেশের ব্যাটিং-ব্যর্থতার স্রোতে প্রতিরোধ গড়ল নাজিমউদ্দিন-সাকিবের অবিচ্ছিন্ন ৫৪ রানের জুটি। দিন শেষে দুজনই অপরাজিত ৪১ রানে
ম্যাচে এখন পর্যন্ত বাংলাদেশের মোট রান ২৬৯। পাকিস্তান এক জুটিতেই প্রায় ছুঁই-ছুঁই।
অপরাজিত পঞ্চম উইকেট জুটিতে ২৫৯ রান পাকিস্তান দলের অভিজ্ঞতম ও নবীনতম দুই ব্যাটসম্যানের মেলবন্ধনে। ইউনুস খান তৃতীয় ডাবল সেঞ্চুরি করতেই তালি দিয়ে অভিনন্দন জানানো ও ব্যাটসম্যানদের ডেকে পাঠানোর কাজটা একসঙ্গে সেরে ফেললেন মিসবাহ-উল-হক। জুটির সঙ্গী আসাদ শফিক একটু আগে ১০৪ রানে আউট হয়ে গেছেন। পাঠানের ১৯তম টেস্ট সেঞ্চুরির দিনে আরাধ্য প্রথমটির দেখা পেলেন করাচির তরুণ।
বাংলাদেশের ১৩৫ রানের প্রথম ইনিংসে সর্বোচ্চ ২৪ রানের একটি জুটি হয়েছিল। দ্বিতীয় ইনিংসে এরই মধ্যে দুটি ফিফটি পার্টনারশিপ হয়ে গেছে। ২৫৯ রানের জুটির সঙ্গে তুলনাটা হাস্যকর। তুলনাটা করতে হচ্ছে দুই দলের ব্যাটসম্যানদের মানসিকতার পার্থক্যটা বোঝাতে।
ইউনুস-শফিকের ২৫৯ রানের জুটিটিতে রান এসেছে ওভারপ্রতি ৩.৬১ করে। নাজিমউদ্দিন-নাফীসের ৫০ রান ৪.২৬ রানরেটে। নাজিমউদ্দিন-সাকিবের অসমাপ্ত ৫৪ রানের জুটিতে রানরেট আরও বেশি—৪.৫৬।
দ্রুত রান তোলা কোনো অন্যায় নয়। তাতে পৌরুষের একটা প্রদর্শনী থাকে। দর্শকদের হাততালি পাওয়া যায়। কিন্তু টেস্ট ম্যাচ বাঁচানোর লক্ষ্য পূরণে সেটি কতটা উপযোগী হয়, এই প্রশ্নের উত্তরটা বোধহয় বাংলাদেশের ব্যাটসম্যানরা ছাড়া বাকি সবারই জানা।
ব্যতিক্রম বলতে হচ্ছে শুধু নাজিমউদ্দিনকে। জীবনের প্রথম টেস্ট ইনিংসে ৩১ করেছিলেন ৭৯ বলে। উইকেটে ছিলেন ১৩২ মিনিট। দ্বিতীয় ইনিংসে এরই মধ্যে ১৭১ মিনিট ব্যাট করা হয়ে গেছে। রান ১০৯ বলে অপরাজিত ৪১। প্রায় সাত সেশনব্যাপী পাকিস্তানের ব্যাটিং দেখে শুধু অভিষিক্ত ব্যাটসম্যানই মনে হচ্ছে যা একটু শিখেছেন!
স্কোর-টোর না জেনে কেউ ইলিয়াস সানির সংবাদ সম্মেলনে থাকলে তিনি ভুল বুঝতে পারতেন। পাকিস্তানই বোধহয় ম্যাচ বাঁচাতে লড়ছে আর বাংলাদেশ চালকের আসনে! দুই দলের ব্যাটসম্যানদের খেলার ধরনে পার্থক্য সম্পর্কে বলতে গিয়ে বাঁহাতি স্পিনার বললেন, পাকিস্তান ‘সেফ ক্রিকেট’ খেলেছে। কিন্তু সেটি কি ইনিংস পরাজয়ের মুখে দাঁড়িয়ে থাকা বাংলাদেশেরই খেলার কথা নয়?
জয় একরকম নিশ্চিত হয়ে গেছে, ইনিংস ঘোষণারও তাড়া আছে—এই পরিস্থিতিতে পাকিস্তানের দুই সেট ব্যাটসম্যানের জুটি কীভাবে প্রথম ইনিংসে ৪৫৯ রানে পিছিয়ে থাকা দলের বলার মতো দুটি জুটি থেকেই রানরেটে পিছিয়ে থাকে! বিস্ময়চিহ্ন বোধ হয় দুটি দেওয়া উচিত।
ওয়ানডের পর টি-টোয়েন্টি এসে টেস্ট ব্যাটিংয়ের ধরন অনেক বদলে দিয়েছে। কিন্তু কিছু জিনিস তো বদলানোর নয়। টেস্টে কত রান করলেন, তার চেয়েও গুরুত্বপূর্ণ সেটি কত সময়ে করলেন। সম্মানজনক পরাজয়ের লক্ষ্যে লড়তে থাকা দলের জন্য তো আরও বেশি। অথচ বাংলাদেশের ব্যাটসম্যানদের ‘কুৎসিত সেঞ্চুরি’র চেয়ে গ্যালারি-বিনোদক দেখনদারি ত্রিশ-চল্লিশের দিকেই যেন বেশি ঝোঁক!
আশরাফুলকে এই দোষে দোষী করা যাবে না। তিনি দাবি করতে পারেন, আমি তো শটই খেললাম না। খেলবেন কীভাবে, তৃতীয় বলেই যে আউট! ওয়েস্ট ইন্ডিজের বিপক্ষে টেস্ট সিরিজে বাদ দেওয়ার সময় নির্বাচকেরা লম্বা একটা সময় আশরাফুলকে বাইরে রাখার সিদ্ধান্তও নিয়ে ফেলেছিলেন। বিকল্পদের ফর্ম আরও যাচ্ছেতাই দেখে অনন্যোপায় হয়েই মত বদলাতে হয়েছে তাঁদের। কী প্রতিদানই না দিলেন আশরাফুল! দ্বিতীয় ইনিংসে প্রথম ইনিংসের চেয়েও এক রান কম করলেন। প্রথম ইনিংসে মাত্র ১ রানই করেছিলেন বলে এর চেয়ে কম করা সম্ভব ছিল না!
শাহরিয়ার নাফীসের ব্যাটিং দেখলে যে কারও মনে হবে, ছেলেটার নিশ্চয়ই ট্রেন ধরার তাড়া আছে। ৪৩ মিনিটে ৩৪ বল খেলে দেখনদারি ৫টি চার মারলেন। ৩৫তম বলটিতে সুইপ করতে গিয়ে এলবিডব্লু। টেস্টের এই পরিস্থিতিতে ৩৫ বলে ২৮ যে ক্রিকেটীয় বোধবুদ্ধিহীনতার প্রমাণ, তাঁর মতো বুদ্ধিমান ছেলের তা না বোঝার কথা নয়। হয়তো বোঝেনও, কিন্তু মাথায় কিছু একটা হয়ে যায়। ও হ্যাঁ, এর মধ্যে স্লিপে ইউনুসের ব্যর্থতায় একটি ‘লাইফ’ও আছে। আগের দিন ১৪ রানে স্লিপে নাফীস ক্যাচ ছেড়েছিলেন বলেই ইউনুস খান ডাবল সেঞ্চুরিটা পেলেন। কৃতজ্ঞতার একটা ব্যাপার থাকলেও থাকতে পারে!
যে চারটি উইকেট পড়ে গেছে, দুটির বর্ণনা বাদ আছে। হাফিজের বল টার্ন করবে ভেবে ছেড়ে দিয়ে বোল্ড তামিম ইকবাল। যাঁর নিষ্প্রভ ব্যাটই বাংলাদেশের সাম্প্রতিক ব্যাটিংকে এত মলিন দেখানোর আসল কারণ।
এই সিরিজে বাংলাদেশের সবচেয়ে ইনফর্ম ব্যাটসম্যান নাসির হোসেন পুরস্কার পেয়েছিলেন ৫ নম্বরে প্রমোশন পেয়ে। এক ইনিংসেই ব্যর্থতায় হয়তো একটু আগেই বলা হয়ে যাচ্ছে। তবে প্রত্যাশাটা বোধহয় চাপে পরিণত হওয়ার সর্বনাশটা বোধহয় শুরু হয়ে গেছে। বাউন্সারটা ছেড়ে দিলেই চলে, সেটিতে পুল করতে গিয়ে আউট। তাঁর দর্শন অবশ্য ভিন্ন—১০০ বল খেলে ১০ রান করলেও নাকি নিজেকে সেট মনে হয় না, ১০ বলে ২০ রান করলে যা মনে হয়। ক্রিকেট-বিশ্বের সব সেরা স্ট্রোক-প্লেয়াররা মনে হচ্ছে সব বাংলাদেশ দলেই খেলেন!
সাকিব তো আরও এককাঠি সরেস। অপরাজিত আছেন বলে বেশি কিছু বলা যাচ্ছে না। তবে ৪৪ বলে ৪১ রান পরিস্থিতির দাবি কি না, এটা তিনিই ভালো বলতে পারবেন।
ম্যাচ পঞ্চম দিনে গেলে সেটি হবে প্রায় অলৌকিক ঘটনা। বাংলাদেশ ইনিংস পরাজয় এড়াতে পারলে তার চেয়েও বেশি কিছু। পাকিস্তান বাংলাদেশের বিপক্ষে সর্বোচ্চ রানের রেকর্ড (আগের সর্বোচ্চ: ৫৪৬/৩ ডিক্লেয়ার্ড, মুলতান, ২০০১) করে ফেলার পরই তো ওটা একরকম নিশ্চিত হয়ে গেছে।
ইনিংস পরাজয় এড়াতে আরও ৩২৫ রান প্রয়োজন। পাকিস্তানের ৫টি উইকেট নিলেই হয়। ফিল্ডিংয়ের সময় চোট পেয়ে রুবেল শুধু এই টেস্ট ম্যাচই নয়, বেশ কিছুদিনের জন্যই সম্ভবত বাইরে চলে গেছেন।
এর আগেই ইউনুসের ডাবল সেঞ্চুরিতে অবদান রেখেছেন রুবেলও। সকালে প্রথম স্পেলে কিছুটা পুরোনো রূপে দেখা দেওয়া শাহাদাতের বলে ডিপ স্কয়ার লেগে ক্যাচ ফেলেছেন। শাহাদাতের হাততালিটা বোধহয় টিটকারিই ছিল!
কিছুক্ষণ পর রুবেলের বলে ফাইন লেগে ইউনুসের ক্যাচটা নেওয়ার চেষ্টাই করলেন না শাহাদাত। সময় যখন খারাপ যায়, দুর্ভাগ্যের একটা মিছিলই শুরু হয়ে যায়। ৪৩ রানে আসাদ শফিককে আউট করেও নো-বল হওয়ায় যেমন উইকেট পেলেন না রুবেল।
সৌভাগ্য-দুর্ভাগ্য এসবেরও বোধ হয় বাছবিছার আছে!
টেস্টকে বিদায় জানাচ্ছেন ধোনি!
আগামী বছরের মধ্যে টেস্ট ক্রিকেটকে বিদায় জানাবেন মহেন্দ্র সিং ধোনি! বিস্ময়কর এই সংবাদটি আজ জানিয়েছে ভারতের একটি শীর্ষ দৈনিক। সেই দৈনিকের সঙ্গে আলাপকালে ধোনি নাকি বলেছেন, ২০১৫ সালের বিশ্বকাপে খেলতে গেলে টেস্ট ক্রিকেটকে গুডবাই জানাতেই হবে।
ধোনি এখনো পর্যন্ত ভারতের হয়ে ৬৬টি টেস্ট খেলেছেন। ৩৬টি টেস্টে তিনি ভারতকে দিয়েছেন নেতৃত্ব। এর মধ্যে ১৭টিতে ভারত পেয়েছে জয়ের স্বাদ। আজ বৃহস্পতিবার পার্থে সংবাদকর্মীদের সঙ্গে আলাপকালে অনেকটা হালকাভাবেই এই কঠিন কথাটি বলেন ভারতীয় অধিনায়ক। ধোনির এই মন্তব্য যারপরনাই বিস্মিত করে সবাইকে।
ধোনির এই উক্তি কি কিছুটা হতাশা থেকে? এ কথা অস্বীকার করার কোনো উপায় নেই টেস্ট ক্রিকেটে, বিশেষ করে বিদেশের মাটিতে খেলা টেস্টগুলোতে ভারতকে একেবারে নিম্নস্তরের একটি দল বলে মনে হচ্ছে। বিদেশের মাটিতে টানা ছয়টি টেস্ট হেরে যাওয়ার পর সবদিক দিয়েই তোপের মুখে আছেন ভারত অধিনায়ক। চলমান অস্ট্রেলিয়া সফরে সিরিজের প্রথম দুটি টেস্টে ভারতের শোচনীয় হারে অনেকেই আঙুল তুলছেন ধোনির দিকে, তাঁর রক্ষণাত্মক নেতৃত্বের। এমনকি টেস্ট ফরম্যাটে তাঁর নেতৃত্বের গুণাবলিই এখন প্রশ্নের সম্মুখীন। অথচ মাত্র নয় মাস আগেই ধোনির নেতৃত্বে ভারত দ্বিতীয়বারের মতো পেয়েছে বিশ্বজয়ের স্বাদ। তাঁর নেতৃত্বেই আইসিসির টেস্ট র্যাঙ্কিংয়ে কিছুদিনের জন্য শীর্ষ অবস্থান ছিল ভারতীয় দলের।
২০১৩ সালে টেস্ট খেলা ছেড়ে দেবেন! ধোনির এমন মন্তব্যের পর ব্যাখ্যা চাওয়া হয়েছিল সাংবাদিকদের তরফ থেকে। তিনি স্মিতহাস্যে বলেছেন, ‘আসলে আমি বলতে চাচ্ছি, ২০১৫ সালের বিশ্বকাপে যেন আমি পুরোপুরি ফিট থেকে খেলতে পারি, সেজন্য ক্রিকেটের যেকোনো একটি ফরম্যাট থেকে আমাকে বিদায় নিতে হবে।’
তিনি আরও বলেন, ‘২০১৩ সালে আমি দেখব, আমার শরীর কি বলছে, এরপরই একটি সিদ্ধান্তে আসতে হবে আমায়।’
অসি গণমাধ্যম মিথ্যা বলছে: শেবাগ
পার্থ টেস্টের আগে ভারতীয় ক্রিকেট দলের ব্যবচ্ছেদ নিয়ে ব্যস্ত অস্ট্রেলীয় মিডিয়া। ভারতীয় দলে কোন্দল আর অস্থিরতার খবর ছাপিয়ে বেশ বিতর্কেরও জন্ম দিয়েছে তারা। অসি গণমাধ্যমে দাবি করা হয়েছে ভারতীয় দল নাকি ধোনি ও শেবাগের আলাদা গ্রুপে বিভক্ত। ভিন্ন সংস্কৃতি ও ভিন্ন ভাষা ভারতীয় দলের খেলোয়াড়দের নাকি কখনোই একটা ইউনিট হয়ে গড়ে উঠতে দেয়নি।
বিতর্কে যাঁর নাম এসেছে, সেই বীরেন্দর শেবাগ অবশ্য অসি গণমাধ্যমের এসব কথা উড়িয়ে দিতেই চেয়েছেন। অস্ট্রেলিয়ার দ্য এইজকে দেওয়া এক সাক্ষাত্কারে শেবাগ বলেছেন, ‘যখন কোনো দল হারতে থাকে, তখন এ ব্যাপারগুলো উঠে আসে। ভারতীয় দল নিয়ে যেসব কথা হচ্ছে, সেগুলোতে কোনো সত্যতা নেই।’
দ্য এইজের পক্ষ থেকে শেবাগকে এ ব্যাপারে বিস্তারিত কিছু বলতে বলা হয়েছিল। কিন্তু কোড অব কন্ডাক্টের দোহাই দিয়ে শেবাগ এর চেয়ে বেশি কিছু বলতে রাজি হননি। তিনি বলেছেন, ‘দেখুন এসব নিয়ে বিস্তারিত কথা বলা যাবে না। কোড অব কন্ডাক্ট আছে। তবে আমি এতটুকু বলতে পারি, অস্ট্রেলীয় গণমাধ্যমে ভারতীয় দল নিয়ে যেসব কথা উঠছে, সেগুলোর সবই মিথ্যা ও বানোয়াট।’
দ্রাবিড়ের বিশ্বাস, সৌরভের সংশয়
কালই ৩৯ পূর্ণ করলেন রাহুল দ্রাবিড়। কিন্তু ঘটা করে জন্মদিন উদ্যাপনের অবস্থা ঠিক নেই। নিজের ব্যাটে রান নেই, দলের অবস্থাও করুণ। জেগেছে ইংল্যান্ড সিরিজের মতো ধবলধোলাইয়ের শঙ্কা। তবে জন্মদিনে দ্রাবিড় জানালেন, ঘুরে দাঁড়াতে চান নিজে, দলও বরণ করতে চায় না ইংল্যান্ডের ভাগ্য। সৌরভ গাঙ্গুলী অবশ্য সন্দিহান। সাবেক অধিনায়কের ধারণা, বিদেশে জয়ের সামর্থ্যটা হারিয়ে ফেলেছে ভারত।
টেস্ট র‌্যাঙ্কিংয়ের শীর্ষে থেকে গত বছর ইংল্যান্ডে গিয়েছিল ভারত। কিন্তু বহু আলোচিত ওই সিরিজে শীর্ষস্থান খোয়ানোর পাশাপাশি জুটেছে ধবলধোলাইয়ের লজ্জা। এবারও প্রথম দুই টেস্টে হারার পর অনেকের মনেই উঁকি দিচ্ছে ইংল্যান্ডের স্মৃতি। দ্রাবিড়ের বিশ্বাস ওই দুঃসহ অভিজ্ঞতা এবার এড়াতে পারবে দল, ‘ওই পথে আমরা আর যেতে চাই না। আশা করি, সামনের ম্যাচগুলোয় আমরা ঘুরে দাঁড়াব ও আরও ভালো খেলব। মেলবোর্নে কিছু কিছু সময় আমরা ভালো খেলেছি, ওই স্মৃতি হোক আমার প্রেরণা। ইংল্যান্ড সিরিজের পথে এগোতে চাই না আমরা।’
সৌরভ অবশ্য মনে করছেন, ইংল্যান্ড সিরিজের মতো কিছুই অপেক্ষা করছে এই সিরিজেও। ‘দেশে বাঘ, বিদেশে বিড়াল’—ভারতের এই অপবাদের অনেকটাই ঘুচেছিল সৌরভের অধিনায়কত্বে। তাঁর প্রেরণাদায়ী নেতৃত্বেই বিদেশে জিততে শুরু করেছিল ভারত। কিন্তু ভারতের সফলতম টেস্ট অধিনায়কের শঙ্কা, জয়ের সেই সামর্থ্যটা হারিয়ে ফেলছে ভারত, ‘হারটা বড় নয়, চিন্তার বিষয় হারের ধরন। গত ১০ বছরের পারফরম্যান্সে ভারত দারুণ গর্ব করতে পারে। কিন্তু আমার ভয়, দল কি হঠাৎ এক লাফে অনেকটা পেছনে চলে গেল? টেস্ট জিততে হলে প্রয়োজন গুরুত্বপূর্ণ মুহূর্তগুলো জেতা। সেটা দেখা যাচ্ছে না।’
ঘুরে দাঁড়ানো চেষ্টা ভারত অবশ্যই করবে। কিন্তু বাস্তবতা হলো, সিরিজের কঠিনতম পরীক্ষা দিতে হবে তাদের সামনের টেস্টেই। বিশ্বের একসময়কার দ্রুততম উইকেট আবার ফিরছে সেই গতিময় অতীতে। মেলবোর্ন ও সিডনির থেকে অপেক্ষাকৃত ভালো ব্যাটিং উইকেটেও অস্ট্রেলিয়ান পেস আক্রমণ ভুগিয়েছে ভারতের ব্যাটিং লাইনআপকে। পার্থে সিরিজ জয়ের সুযোগ আসছে এক ম্যাচ হাতে রেখেই। চার পেসার নিয়ে ভারতকে উড়িয়ে দেওয়ার আলোচনা তাই বাতাসে ভাসছে কয়েক দিন ধরেই।
অবশ্য পক্ষে-বিপক্ষে মত আছে। উইকেট যেমনই হোক, স্পিনার ছাড়া টেস্টে নামার পক্ষপাতী নন অস্ট্রেলিয়া কোচ মিকি আর্থার। চার পেসার খেলানোর পরিকল্পনাকে সমর্থন করছেন না সাবেক ফাস্ট বোলার শন টেইটও। দলের সমন্বয়ের স্বার্থেই চার পেসার চান না সাবেক উইকেটকিপার-ব্যাটসম্যান অ্যাডাম গিলক্রিস্ট, ‘শেন ওয়াটসন না থাকায় এমনিতেই পেসারদের ওপর চাপ অনেক বেশি পড়ছে। একজন স্পিনার থাকলে টানা লম্বা সময় ধরে বোলিংয়ের ধকলটা হয়তো সইতে হবে না।’
তবে এটার পাল্টা একটা যুক্তি দিয়েছেন সাবেক অলরাউন্ডার টম মুডি, ‘কোনো সন্দেহ নেই, চার পেসার কার্যকর হতে পারে। বেন হিলফেন তো ছোট রানআপে লম্বা সময় ধরে বোলিং করতে পারে। গত দুই টেস্টে আমরা দেখেছি, একটা ওভার শেষ করতে ও দুই-আড়াই থেকে বড়জোর তিন মিনিট নেয়। শুনছি, সাম্প্রতিক সময়ের সবচেয়ে দ্রুতগতির উইকেট হবে। পেসাররা তাই যথেষ্টই সহায়তা পাবে।’
তবে পেসার চারজন হোক আর তিন—আরেকটি কঠিন পরীক্ষা অপেক্ষা করছে দ্রাবিড়দের জন্য।
দরজা খোলাই পাবেন আমির
‘সুখবর’ ব্যাপারটাই যেন তাঁর জীবনে অদৃশ্য হয়ে গিয়েছিল। বয়স মাত্র ১৯ বছর। এই বয়সেই যেন জীবনের ৫০ বছরের অভিজ্ঞতা হয়ে গেছে মোহাম্মদ আমিরের। পাকিস্তানের পদস্খলিত এই প্রতিভা পরপর দুটো সুখবর পেলেন। ছয় মাসের কারাবাসের সাজা কমে নামতে পারে তিন মাসে। ভালো আচরণের জন্য আগেই মুক্তি দিতে পারে তাঁকে ব্রিটিশ সরকার। সে ক্ষেত্রে ২০তম জন্মদিনটা জেলের ভেতরে হয়তো কাটবে না। এর চেয়েও বড় সুখবর, আমিরের জন্য দলের দরজা খোলাই রাখছে পাকিস্তান।
মাত্র ১৪ টেস্টে ৫১ উইকেট পাওয়া বাঁহাতি এই পেসার যে পাকিস্তানের এক সম্পদ, এ নিয়ে কোনো বিতর্ক নেই। তবে টাকার লোভে স্পট ফিক্সিংয়ের মতো জঘন্য অপরাধে নিজেকে জড়ানোয় তাঁর প্রতি সহমর্মিতা জানানোরও সুযোগ নেই। কিন্তু পাকিস্তান ক্রিকেট বোর্ড (পিসিবি) মনে করে, এই কদিনে যথেষ্ট শিক্ষা হয়েছে তাঁর। এই শিক্ষা মনে থাকলে আর কখনোই ভুল পথে আমির পা বাড়াবেন না। এ কারণেই জেলের সাজা শেষ হলে আবারও জাতীয় দলে ফিরিয়ে নেওয়ার আশ্বাস দেওয়া হয়েছে।
অবশ্য পিসিবিও অতীত থেকে শিক্ষা নিয়েছে। তাড়াহুড়ো করতে চায় না। আন্তর্জাতিক ক্রিকেটে ফেরার জন্য আইসিসির ছাড়পত্র পাওয়ার পর আমিরকে কাউন্সেলিংয়ে পাঠানো হবে। আমির আগেই মুক্তি পেতে পারেন এমন একটা খবর প্রকাশ হওয়ার পর সাংবাদিকদের পিসিবির প্রধান জাকা আশরাফ বলেছেন, ‘জানি না, ঠিক কবে সে মুক্তি পাবে। তবে মুক্তি পাওয়ার পর আমরা ওর ওপর আরোপিত আইসিসির বিধিবিধান ভালো করে পরীক্ষা-নিরীক্ষা করে দেখব। জানতে হবে, সে যেকোনো পর্যায়ের ক্রিকেটেই খেলতে পারবে কি না। তা ছাড়া আমি চাই, এর আগে ওর নিবিড় কাউন্সেলিং হোক।’
আশরাফের পূর্বসূরিরা মোটামুটি অভিন্ন পথেই হেঁটেছেন। পাকিস্তানি ক্রিকেটার কোনো অন্যায় করলে তাঁকে আড়াল করার চেষ্টা করা হয়েছে। কিন্তু আশরাফ দায়িত্ব নেওয়ার পর স্পষ্ট করে জানিয়ে দেন, পিসিবিতে এখন নতুন যুগ। এখানে অপরাধীদের ঠাঁই নেই। আরও একবার নিজের প্রতিশ্রুতি স্মরণ করিয়ে দিলেন পিসিবির প্রধান, ‘আমি স্পষ্ট করে বলতে চাই, আইসিসির নিষেধাজ্ঞার বিরুদ্ধে ওর কোনো আবেদনে পিসিবি বিন্দুমাত্র সাহায্য করবে না। আইসিসি ওকে মুক্ত ঘোষণা করার পরই আমরা দেখব কী করা যায়।’
আমিরের প্রতিভার ওপর অবশ্য আস্থা হারাচ্ছেন না, ‘কোনো সন্দেহ নেই, ওর মধ্যে অমিত প্রতিভা আছে। কিন্তু আমিরসহ আরও দুই ক্রিকেটার পাকিস্তানের ক্রিকেটের ভাবমূর্তি যেভাবে ক্ষুণ্ন করেছে, সেটাও হালকা করে দেখার সুযোগ নেই।’ 


আসছে আরেকটি এল ক্লাসিকো!
প্রথম লেগে জয়সূচক গোলটি করেছিলেন। ফিরতি লেগের একমাত্র গোলটিও বেনজেমার। গোলের পর মার্সেলোর সঙ্গে উদ্যাপন
কাল রাতের ম্যাচটির ফলাফল বলার উপায় ছিল না এই প্রতিবেদন লেখার সময়। তবে ওসাসুনার কাছে বার্সেলোনা ৪ গোল হজম করবে—এটা মনে হয় পাঁড় বার্সাবিদ্বেষীও ভাবে না। প্রথম লেগে ওসাসুনাকে ৪-০ গোলে উড়িয়ে দিয়ে কোয়ার্টার ফাইনালে এক পা দিয়েই রেখেছিল বার্সেলোনা। পরশু ফিরতি লেগে করিম বেনজেমার একমাত্র গোলে মালাগাকে হারিয়ে কোয়ার্টার ফাইনাল নিশ্চিত করল রিয়াল মাদ্রিদ। কোপা ডেল রের শেষ আটেই তাহলে ‘এল ক্লাসিকো’ হচ্ছে!
গতবার ফাইনালে মুখোমুখি হয়েছিল স্পেনের দুই চিরপ্রতিদ্বন্দ্বী। কিন্তু এবার কোয়ার্টার ফাইনালেই দেখা হচ্ছে তাঁদের, যদি না ভয়াবহ কোনো বিপর্যয়ে পড়ে বার্সেলোনা কাল বিদায় নিয়ে থাকে। ১৮ জানুয়ারি কোয়ার্টার ফাইনালের প্রথম লেগ, ফিরতি লেগ ২৫ জানুয়ারি।
ওই দুই ম্যাচে দুই দলই চাইবে প্রতিশোধ নিতে। বার্সা চাইবে গত কোপা ডেল রের ফাইনালে রিয়ালের কাছে হারের শোধ তুলতে, আর রিয়াল চাইবে গত ১০ ডিসেম্বর লিগে বার্সার কাছে ৩-১-এ হারের প্রতিশোধ নিতে। বার্সার দ্বিতীয় লেগ হয়ে যাওয়ার আগেই রিয়ালের পক্ষ থেকে জানিয়ে দেওয়া হলো, ‘আমরা প্রস্তুত।’
পরশু স্প্যানিশ দৈনিক এএসকে জাবি আলোনসো বলেছেন, ‘বার্সেলোনার এখনো দ্বিতীয় লেগ বাকি। তবে আমরা প্রস্তুতই আছি ওদের বিপক্ষে খেলতে। পরের পর্বে আমরা অনেক সমীহ নিয়ে খেলব।’ স্প্যানিশ লিগে গত ম্যাচে এসপানিওলের সঙ্গে ড্র করে রিয়ালের চেয়ে ৫ পয়েন্টে পিছিয়ে পড়েছে বার্সা। এটা রিয়ালকে মানসিক সুবিধা দেবে কি না—এমন প্রশ্ন সযত্নে এড়িয়ে গেলেন রিয়াল মিডফিল্ডার, ‘আমরা ভালো খেলছি। ২০১২ সালটি টানা তিনটি জয় নিয়ে শুরু করেছি। বাকিরা কে কী করছে, তা আমরা ভাবি না।’
ওদিকে ফিরতি লেগে দারুণ প্রতিশোধ নিয়েছে মায়োর্কা। প্রথম লেগে সোসিয়েদাদের কাছে হেরেছিল ০-২ গোলে। কিন্তু ফিরতি লেগে সোসিয়েদাদকে ৬-১ গোলে উড়িয়ে দিয়েছে। ৩৪ থেকে ৪১—এই সাত মিনিটেই চার-চারটি গোল দিয়েছে মায়োর্কা।


জবাব পাল্টা জবাব চলছেই
শুরু হয়ে গেছে, এবার সম্ভবত চলতেই থাকবে। কথার লড়াইয়ে এবার যোগ দিলেন রিকি পন্টিং। পরশু সংবাদ সম্মেলনে জহির খান বলেছিলেন, ‘পন্টিং এখন অনেকটাই শ্রমিক শ্রেণীর ব্যাটসম্যান, আগের সেই ছন্দ নেই।’ কাল পন্টিং বললেন, একই কথা টেন্ডুলকার-দ্রাবিড়-ক্যালিসদের নিয়েও বলা যায়। সঙ্গে এটাও যোগ করেছেন, জহিরকে নিয়ে সামান্যতম ভাবনাও নেই তাঁর। আর অস্ট্রেলিয়ান সংবাদমাধ্যমে প্রকাশিত ভারতীয় দলে অন্তঃকলহের খবর উড়িয়ে দিয়েছেন রাহুল দ্রাবিড়।
কথার লড়াইয়ের সূত্রপাত অস্ট্রেলিয়ান একটি রেডিওতে করা ব্র্যাড হাডিনের মন্তব্যের সূত্র ধরে। অস্ট্রেলিয়ান সহ-অধিনায়ক বলেছিলেন, কোনো কিছু নিজেদের পরিকল্পনা মতো না হলে বিশ্বের সবচেয়ে ভঙ্গুর দল হলো ভারত। জবাবে জহির বলেছিলেন, ‘হাডিনের উইকেটকিপিংই বরং ভঙ্গুর, ওর উচিত সেদিকে মন দেওয়া।’ ওই সংবাদ সম্মেলনেই এক প্রশ্নের জবাবে পন্টিংকে নিয়ে এই মন্তব্য করেছিলেন ভারতের বোলিং আক্রমণের নেতা।
ব্যাটিংয়ের মতো পন্টিংয়ের কথারও বেশ ‘সুনাম’ ছিল একসময়। সাম্প্রতিক সময়ে সেটা অনেকটা কমে গেলেও জহিরের এই কথা তো আর হজম করতে পারেন না! ‘একটা কথার অনেকগুলো দিক আছে। জহির যা বলেছে, সেটা শচীনকে নিয়েও বলা যায়, বছরের পর বছর ও যেভাবে রান করেছে! কিংবা বলা যায় ক্যালিস বা দ্রাবিড়কে নিয়েও। এভাবে খেলেই ওরা ধারাবাহিকভাবে রান করেছে। গত কয়েক মাসে নিজের খেলা নিয়ে আমি অনেক কাজ করেছি। গত কয়েক ইনিংসে আমার রানই বলবে পরিশ্রমে কাজও হয়েছে। জহির বা অন্য কাউকে নিয়ে আমার ভাবনা নেই। আমি জানি, দলের জন্য আমাকে কী করতে হবে।’
দুই দলের কথার লড়াইয়ে বাড়তি মাত্রা যোগ করেছে অস্ট্রেলিয়ান সংবাদমাধ্যমের খবর। অস্ট্রেলিয়ার বেশ কয়েকটি শীর্ষস্থানীয় দৈনিকে ফলাও করে প্রকাশিত হয়েছে ভারতীয় দলে অন্তঃকলহের খবর। দল নাকি এখন ‘ধোনি গ্রুপ’ আর ‘শেবাগ গ্রুপে’ বিভক্ত। আর সিনিয়রদের সামনে ভয়ে কুঁকড়ে থাকেন জুনিয়ররা। সিনিয়রদের একজন, রাহুল দ্রাবিড় অবশ্য কাল উড়িয়ে দিলেন ওসব খবর, ‘দল খারাপ করলে সবাই হাজারো সমস্যা খুঁজে পায়। যেসব শোনা যাচ্ছে, তার কোনো সত্যতা নেই। দলের স্পিরিট এখন দারুণ।’
বরাবরই বিতর্কের বাইরে থাকতে ভালোবাসেন। ব্যতিক্রম নন এবারও। ‘হাডিনের মন্তব্য ভারতকে উদ্বুদ্ধ করবে কি না’ এমন কৌশলী প্রশ্নের জবাবেও তাই নিখুঁত ফরোয়ার্ড ডিফেন্স করলেন দ্রাবিড়, ‘এটা নিয়ে (হাডিনের মন্তব্য) আমরা মোটেও বিচলিত নই। মাঠের ক্রিকেটের খুব গুরুত্বপূর্ণ পাঁচটি দিন আমাদের সামনে আছে, অন্য কিছু নিয়ে ভাবার অবকাশ আসলে নেই। আর নিজেদের অনুপ্রাণিত করার জন্য কারও মন্তব্যের প্রয়োজন নেই। আমরা ওতে একটুও বিচলিত নই।’
মোহামেডানের ‘দুই জয়’
হাম্মাদ আজমের পাঁচ ছক্কার একটি। মোহামেডানের তরুণ পাকিস্তানি অলরাউন্ডারের ব্যাটিং-তাণ্ডবে কাল উড়ে গেছে ভিক্টোরিয়া
হাম্মাদ আজমকে কাঁধে তুলে একটু বেশিই উল্লাস করল মোহামেডানের সমর্থক-কর্মকর্তারা। মাঠের এই উৎসবমুখর পরিবেশেই সাদা-কালো শিবিরের কেউ কেউ চোখ তুলে তাকাচ্ছিলেন ভিক্টোরিয়ার ড্রেসিংরুম-সংলগ্ন হসপিটালিটি বক্সের দিকে। সেখানে শোকস্তব্ধ হয়ে বসে ছিলেন মোহামেডান ছেড়ে যাওয়া ভিক্টোরিয়ার গভর্নিং বডির নতুন প্রধান লুৎফর রহমান।
বিকেএসপির ম্যাচে সূর্যতরুণকে ৪ বল বাকি থাকতে ৫ উইকেটে হারিয়েছে আবাহনী। মিরপুরে কলাবাগানের বিপক্ষে হারতে হারতে শেষে ২ উইকেটে জিতেছে গাজী ট্যাংক। এই দুই ম্যাচেই উত্তেজনা থাকলেও প্রিমিয়ার লিগে কাল আকর্ষণের কেন্দ্রবিন্দু হয়ে দাঁড়িয়েছিল ফতুল্লা স্টেডিয়ামের মোহামেডান-ভিক্টোরিয়া ম্যাচটি। তাতে ভিক্টোরিয়ার বিপক্ষে ৭ উইকেটের জয়কে মোহামেডান শুধু মাঠের জয় হিসেবেই দেখছে না, দেখছে মাঠের বাইরেও এক জয়।
ফতুল্লা স্টেডিয়ামের ব্যাটিং স্বর্গেও ভিক্টোরিয়া করতে পারল ১৯৪ রান। প্রতিপক্ষকে এমন মামুলি লক্ষ্য দেওয়ার পর বোলারদের আলো ছড়াতে হয়। কিন্তু ভিক্টোরিয়া অধিনায়ক সাকিব আল হাসানও তা পারেননি। বরং মোহামেডানের পাকিস্তানি অলরাউন্ডার হাম্মাদ আজমের ব্যাটের সামনে অন্য বোলারদের মতো তিনিও ছিলেন অসহায়।
দলের ৯২ রানের মাথায় তৃতীয় ব্যাটসম্যান হিসেবে ইমরুল কায়েস আউট হওয়ার পর নেমেছিলেন হাম্মাদ, ফিরেছেন দলকে জিতিয়ে। মাত্র ৫০ বলে করেছেন অপরাজিত ৮৩ রান। আট বাউন্ডারির সঙ্গে পাঁচ ছক্কা। মিড উইকেট আর স্কয়ার লেগের ওপর দিয়ে দুটি ছক্কাই সাকিবের বলে। তবে ইনিংসের ৩৭তম ওভারে সবচেয়ে বেদনাদায়ক ছক্কাটি খেয়েছেন পেসার আল আমিন। ডিপ মিড উইকেট দিয়ে উড়ে বিশাল সেই ছক্কা পেরিয়ে গেছে গ্যালারিও। দুটি বাউন্ডারিসহ আল আমিনের ওই এক ওভারেই হাম্মাদ নিয়েছেন ১৬ রান। হাম্মাদের ব্যাটে ছক্কা দেখেছেন তাঁর দুই স্বদেশি শোয়েব মালিক আর আহমেদ শেহজাদও। শেহজাদের বলে লং অন দিয়ে ছক্কা মারার পরের বলেই স্কয়ার লেগ দিয়ে চার—মোহামেডানের জন্য ওটাই ছিল উইনিং শট।
হাম্মাদের ঝোড়ো ইনিংসের আড়ালে পড়ে গেলেও মোহামেডানের জয়ে অধিনায়ক নাঈম ইসলাম আর ওপেনার ইমরুল কায়েসের অবদান ভুলে গেলে চলবে না। সূর্যতরুণের বিপক্ষে লিগের এর আগের ম্যাচে করেছিলেন অপরাজিত ৯১। এরপর ইংল্যান্ড লায়ন্সের বিপক্ষে প্রথম ওয়ানডেতে ৫৩। কাল টানা তৃতীয় ফিফটিটি করার পর ছন্দে ফেরার দাবিটা আরও জোরালোভাবেই জানাতে পারেন ইমরুল। ফিফটি করেছেন মোহামেডানের অধিনায়ক নাঈমও। ইমরুলের আউটের পর হাম্মাদের সঙ্গে ১০৬ রানের চতুর্থ উইকেট জুটির অংশীদার তিনি।
ইমরুল, নাঈমের মতো জাতীয় দলের আরেক ব্যাটসম্যান জহুরুল ইসলামও কাল ফিফটি পেয়েছেন। ৪০ রানে দুই ওপেনারই বিদায় নেওয়ার পর পাকিস্তানি কামরান সাজিদের সঙ্গে ৭২ রানের জুটি হয়েছে তাঁর। তবে নূর হোসেনকে স্কুপ করতে গিয়ে শর্ট থার্ডম্যানে ক্যাচ দিয়ে জহুরুলের বিদায়ের পর মাত্র ৮২ রানেই পড়েছে ভিক্টোরিয়ার শেষ ৮ উইকেট। বাকিদের মধ্যে সাকিব আর কামরান করেছেন ৩৬ রান করে। এক ম্যাচ বহিষ্কৃত থাকার পর মাঠে ফেরা তামিম মাত্র ৬ রান করেই বোল্ড হয়ে গেছেন সৈয়দ রাসেলের বলে। ব্যাটিংয়ের মতো মোহামেডানের বোলিংয়েও সফল এক পাকিস্তানি। বাঁহাতি স্পিনে ২৮ রানে ৪ উইকেট নিয়েছেন ইয়াসিম মুর্তজা। নূর হোসেন ও হাম্মাদের উইকেট দুটি করে।
বিকেএসপিতে গাজী সালাউদ্দিনের ৭১ আর রাজা আলীর ৭৬ রানের সৌজন্যে ৭ উইকেটে ২৪০ রান করেছিল সূর্যতরুণ। আবাহনী সেই রান টপকেছে ৪ বল বাকি থাকতে। তবে এই জেতা ম্যাচেও সেঞ্চুরি না পাওয়ার হতাশা নিয়ে ফিরেছেন মার্শাল আইয়ুব। ৩ ছক্কা ও ৬ বাউন্ডারিতে ১০৫ বলে ৯১ রান করে বোল্ড হয়ে গেছেন তিনি ইমরান উল্লাহর বলে।
মিরপুরে ২৭ রানে ৫ উইকেট নিয়ে আলাউদ্দিন বাবুই ধসিয়ে দিয়েছেন কলাবাগানের ইনিংস। ৩৮.২ ওভারে ১৩২ রানে অলআউট হয়ে যায় তারা। জবাবে ৭৫ রানে ৭ উইকেট হারিয়ে ব্যাটিং বিপর্যয়ে পড়ে গাজী ট্যাংকও। তার পরও শেষ রক্ষা হয়েছে ৮ নম্বর ব্যাটসম্যান নাজমুল মিলনের অপরাজিত ৩৯ রানে। অষ্টম উইকেটে আলাউদ্দিন বাবুর সঙ্গে তাঁর ৩২ ও নবম উইকেটে মোহাম্মদ সামির সঙ্গে অপরাজিত ২৬ রানের জুটিতে পার পেয়ে যায় গাজী ট্যাংক।


বার্সায় যাননি নেইমার!
সাক্ষাৎকারের প্রসঙ্গটিকে উড়িয়েই দিলেন নেইমার। সান্তোস তারকা বললেন, গত মঙ্গলবার বার্সেলোনার কোনো কর্মকর্তার সঙ্গে দেখা করেননি। তবে তাঁর বাবা দেখা করেছেন কি না, সে ব্যাপারে কোনো নিশ্চয়তা দিতে পারেননি।
‘আমি বার্সেলোনার সঙ্গে দেখা করিনি। আমি এখনো সান্তোসেরই খেলোয়াড়। জুরিখে আমার বাবার সঙ্গে তাদের দেখা হয়ে থাকতে পারে’—স্প্যানিশ ক্রীড়া দৈনিক এএসকে বলেছেন নেইমার।
গত গ্রীষ্মের দলবদলের সময় বার্সেলোনা ও রিয়াল মাদ্রিদ—দুই স্প্যানিশ ‘দানব’ই পিছু নিয়েছিল নেইমারের। রিয়াল মাদ্রিদ তো আলোচনায় অনেক দূর এগিয়েও গিয়েছিল। কিন্তু সান্তোসের ১৯ বছর বয়সী তারকার কথাবার্তা বলে রিয়াল নয়, বার্সেলোনাই তাঁকে টানে বেশি। মাঝেমধ্যেই বার্সেলোনা এবং মেসির প্রশংসায় মেতে ওঠেন পেলে-রোনালদোদের উত্তরসূরি।
গত ৯ জানুয়ারি ফিফার পুরস্কার রজনীতে বার্সেলোনার কোচ-খেলোয়াড়দের সঙ্গে জুরিখের মঞ্চে গেছেন নেইমারও। ফলে পেপ গার্দিওলা-মেসি-জাভিদের সঙ্গে অন্তরঙ্গ সময়ই কেটেছে। এর একদিন পরই খবর বেরোয়, মঙ্গলবার (পুরস্কার পাওয়ার পরদিন) বার্সেলোনার ফুটবল পরিচালক রাউল স্যানলেইয়ের সঙ্গে বার্সেলোনায় সাক্ষাৎ করেছেন নেইমার। বিজ্ঞাপনচিত্রের শ্যুটিংয়ে সেখানে নাকি পুরোটা দিনই কাটিয়েছেন ব্রাজিল তারকা। কিন্তু খবরটাকে স্রেফ গুজব বানিয়ে দিলেন নেইমার।
রিয়াল-বার্সেলোনার লোভনীয় প্রস্তাব ফিরিয়ে দিয়ে নেইমার থেকে গেছেন সান্তোসে। তবে বার্সা-রিয়ালের ব্যাপারে তাঁকে অনুপ্রাণিত করেছেন ব্রাজিল জাতীয় দলের তাঁর দুই সতীর্থ দানি আলভেজ ও মার্সেলো। আলভেজ খেলেন বার্সেলোনায়। মার্সেলো রিয়ালে। নেইমারের কথা, ‘(ডানিয়েল) আলভেজ বার্সেলোনা সম্পর্কে ভালো কথা বলে। মার্সেলো রিয়ালের কথা বলে। প্রত্যেক খেলোয়াড়ই তাদের ক্লাবকে সমর্থন করে।’


টেন্ডুলকারকে ছুঁতে পারবে না কেউ
শ্রেষ্ঠত্ব নিয়ে একসময় জোর লড়াই হতো দুজনের। সেই লড়াই থেমে গেছে অনেক আগেই। সময়ের পরিক্রমায় ব্রায়ান লারা তো বটেই, সমসাময়িক আর সব গ্রেটকেও অনেকটা ছাড়িয়ে গেছেন শচীন টেন্ডুলকার। অন্তত পরিসংখ্যান তাই বলবে। সেই লারাও এখন বলছেন, টেন্ডুলকারের সব মাইলফলক ছুঁতে পারবে না কেউই। আর বহু আলোচিত শততম সেঞ্চুরিটাও এই এল বলে...।
ত্রিনিদাদ অ্যান্ড টোবাগোর প্রধানমন্ত্রীর সরকারি সফরসঙ্গী হিসেবে লারা এখন ভারতে। ক্রিকেটের লোক সরকারি সফরে কেন, মনে এই প্রশ্ন জাগলে জেনে রাখুন ত্রিনিদাদ অ্যান্ড টোবাগোর ‘ব্র্যান্ড অ্যাম্বাসেডর’ লারা। তবে যতই সরকারি সফর হোক, ক্রিকেট নিয়ে কথা না বললে কি আর হয়? তা ছাড়া ভারত-অস্ট্রেলিয়া সিরিজ নিয়ে সর্বত্র আলোচনা যখন তুঙ্গে।
অনুমিতভাবেই সবার আগে বলতে হয়েছে সময়ের সবচেয়ে আলোচিত প্রসঙ্গটি নিয়ে, ‘শততম সেঞ্চুরিটা স্রেফ সময়ের ব্যাপার। শচীন একজন কিংবদন্তি। আর একটা সেঞ্চুরি না পাওয়ার মতো এতটা খারাপ ব্যাটসম্যান মনে হয় ও নয়! সিডনির সেঞ্চুরিটার আগে রিকি পন্টিংও প্রায় দুই বছর সেঞ্চুরি পায়নি। সেরাদেরও কখনো কখনো এমন সময় আসে। সেঞ্চুরিটা নিয়ে নিজের, ভক্ত-সমর্থক ও চারপাশের মানুষের প্রত্যাশায় কিছুটা দুশ্চিন্তা ভর করতে পারে। তবে শততম সেঞ্চুরিটা শচীন শিগগিরই পেয়ে যাবে।’ সঙ্গে এটাও মনে করিয়ে দিয়েছেন, এমন সেঞ্চুরি-খরা তাঁর নিজের ক্যারিয়ারেও এসেছে।
রান-সেঞ্চুরির সংখ্যায় একসময় পিঠাপিঠিই ছিলেন দুজন। আরও নির্দিষ্ট করে বললে, দুজনের শততম টেস্ট শেষে রানসংখ্যা শ-পাঁচেক বেশি ছিল লারারই। কিন্তু লারার টেস্ট ক্যারিয়ার থেমে গেছে আরও পাঁচ বছর আগে, ৩৭ বছর বয়সে, ১৩১ টেস্ট খেলে। টেন্ডুলকার খেলে যাচ্ছেন এই ৩৯ ছুঁই-ছুঁই বয়সেও, কাল খেলতে নামছেন ১৮৭তম টেস্ট। রান-সেঞ্চুরির সংখ্যাসহ অনেক রেকর্ডের ধারেকাছে নেই কেউ। লারার ধারণা, কেউ সেখানে পৌঁছাতেও পারবে না কখনো, ‘যেসব মাইলফলক শচীন গড়ছে, এর বেশির ভাগই আর সবার ধরাছোঁয়ার বাইরে থেকে যাবে। কেউ সেগুলো ছুঁতেও পারবে না।’
উঠেছে সময়ের আরেক আলোচিত প্রসঙ্গও। লারার ৪০০ রানের রেকর্ড ভাঙার হাতছানি উপেক্ষা করে নিজে থেকেই থেমে গেছেন মাইকেল ক্লার্ক। মুচকি হেসে রসিকতা করেছেন লারা, ‘সম্ভবত ও আমার বড় এক ভক্ত!’ 
পার্থ টেস্ট
অসি ঝড়ে বিপর্যস্ত ভারত, ১৬১ রানে অলআউট
এবারও হলো না কাঙ্ক্ষিত শতরান। এলবিডব্লিউ হয়ে ফিরে যাচ্ছেন হতাশ টেন্ডুলকার ছবি: রয়টার্স
পার্থের গতিময় উইকেটে ভারতীয় ব্যাটসম্যানদের ভালো খেলার সামর্থ্য নিয়ে সংশয় ছিল সবার মনে, কিন্তু আশাবাদীরা মনে করছিলেন মেলবোর্ন ও সিডনির ব্যর্থতার পর পার্থে খ্যাপা সিংহের মতো গা ঝাড়া দিয়ে উঠবেন ভারতের বিশ্বজয়ী ব্যাটসম্যানরা। কিন্তু আশাবাদীদের সব আশা চূর্ণ করে দিয়ে ঝড়ের সেই পূর্বাভাষই সত্যি প্রমাণ করলেন অসি ফাস্ট বোলাররা। বিশেষ করে হিলফেনহাস ও পিটার সিডল। নিজেদের মধ্যে সাত উইকেট ভাগাভাগি করে নিয়ে সূত্রপাত করেছেন ভারতীয় ইনিংস ধ্বংসের। হিলফেনহাসের ৪, সিডলের ৩ উইকেট, একই সঙ্গে স্ট্রাক ২টি ও রায়ান হ্যারিসের দখল করা ১ উইকেটের কল্যাণে ভারত অলআউট হয়ে গেছে ১৬১ রানেই।
পার্থের সবুজে মোড়া, শক্ত ও বাউন্সি উইকেটে সকালে টসে জিতে ভারতকে ব্যাট করতে পাঠিয়েছিলেন অসি অধিনায়ক মাইকেল ক্লার্ক। দিনের শুরুতেই হিলফেনহাসের বলে স্লিপে পন্টিংকে ক্যাচ দিয়ে শূন্য রানে প্যাভিলিয়নে ফেরেন বীরেন্দর শেবাগ। দলীয় রান তখন মাত্র ৪। ৩২ রানে ব্যক্তিগত ৯ রানে সিডলের বলে বোল্ড হন রাহুল দ্রাবিড়। সিডলের গতিময় একটি ইনসুইঙ্গার চৌচির করে দেয় ‘দ্য ওয়াল’ খ্যাত রাহুল দ্রাবিড়ের রক্ষণ। শচীন টেন্ডুলকার প্রত্যয়ী সূচনা করলেও বেশিদূর এগোতে পারেননি। মাত্র ১৫ রানেই তিনি রায়ান হ্যারিসের বলে এলবিডব্লিউ হয়ে ফিরে যান, শততম সেঞ্চুরির ব্যাপারে ভক্ত-সমর্থকদের আরও অন্তত একটি ইনিংস অপেক্ষায় রেখে। গৌতম গম্ভীর ভালোই খেলছিলেন। ব্যক্তিগত ৩১ রানে হিলফেনহাসের একটি আউটসুইং ব্যাটের কানা ছুঁয়ে চলে যায় উইকেটরক্ষক ব্র্যাড হাডিনের গ্লাভসে। লক্ষণ ও কোহলি এরপর ৬৮ রানের একটি জুটি গড়ে তুললেও বেশিক্ষণ থাকতে পারেননি। কোহলি ৪৪ রান করে বিদায় নেন সিডলের বলে ওয়ার্নারের হাতে ধরা পড়ে। দলের রান তখন ১৩১। ১৩৮ রানে সেই সিডল মাইকেল ক্লার্কের সহায়তায় লক্ষণকে বিদায় করেন। লক্ষণের ব্যক্তিগত রান ছিল ৩১। এর পরের গল্প নিতান্তই করুণ। মাত্র ২৩ রানের ব্যবধানে একে একে ফিরে যান বিনয় কুমার, অধিনায়ক ধোনি, জহির খান ও ইশান্ত শর্মা। এই চারজনের উইকেট ভাগাভাগি করে ঝুলিতে পোরেন হিলফেনহাস ও স্ট্রাক।
চা-বিরতির কিছু পরে অলআউট হয়েছে ভারত। দিনের তৃতীয় সেশনের মাঝামাঝি সময়ে ব্যাট হাতে মাঠে নেমেছে অস্ট্রেলিয়া নিজেদের প্রথম ইনিংস খেলতে। এই প্রতিবেদন লেখার সময় অসিদের সংগ্রহ ছিল কোনো উইকেট না হারিয়ে ১৫ রান। এড কোয়ান ৩ ও ডেভিড ওয়ার্নার ১০ রান নিয়ে। প্রথম দিন তিনটি সেশনও পুরো ব্যাট করতে না পারা ভঙ্গুর মনোবলের ভারতীয় দল এই মুহূর্তে চোখের সামনে দেখছে আরও একটি ভরাডুবি। অধিনায়ক ধোনির দৃষ্টি এখন বোলারদের দিকে।
পার্থ টেস্ট
আরও অন্ধকারে ভারত
ভূপাতিত দ্রাবিড়: ভারতের ভঙ্গুর ব্যাটিংয়ের প্রতীক হিসেবেও দেখতে পারেন ছবিটিকে
প্রথম দিন শেষে ভারত ১২ রানে এগিয়ে!
কথাটায় ভুল নেই। সমস্যা একটাই, ভারত ১৬১ রানে অলআউট আর অস্ট্রেলিয়া ১৪৯ তুলেছে কোনো উইকেট না হারিয়ে। মেলবোর্ন ও সিডনির দুঃস্বপ্ন ফিকে হতে না হতেই আরও অন্ধকারে ভারত। পার্থের প্রথম দিনই টেস্টের ফলাফল নিয়ে সংশয় প্রায় ঘুচিয়ে দিয়ে প্রশ্ন বাঁচিয়ে রেখেছে একটাই—এবার কি আরও অপদস্থ হতে হবে ধোনির দলকে?
একটা সময় ছিল, যখন অস্ট্রেলিয়া সফরে প্রায় সব দলের জন্যই বাঁধা ছিল এমন পরিণতি। রাম আর অযোধ্যার মতো সেই অস্ট্রেলিয়া আর নেই ভেবেই প্রথমবারের মতো অস্ট্রেলিয়ার মাটিতে সিরিজ জয়ের হাঁকডাক শুনিয়েছিল ভারতীয় দল। এখন সিরিজটা শেষ হলে বাঁচে!
ওয়াকার ঘাসে ঢাকা বাউন্সি উইকেট দেখে দুই দলই নেমেছে চারজন ফাস্ট বোলার নিয়ে। অস্ট্রেলিয়ার জন্য এটি খুব ব্যতিক্রমী না হলেও ভারত সর্বশেষ চার ফাস্ট বোলার খেলিয়েছিল ২০ বছর আগে, অস্ট্রেলিয়ার বিপক্ষেই সিডনি টেস্টে।
অস্ট্রেলিয়ার চার ফাস্ট বোলার তাঁদের কাজটা ঠিকই করেছেন। ৪ উইকেট নিয়ে হিলফেনহস সামনে থেকে নেতৃত্ব দিলেও উইকেট পেয়েছেন সবাই। ৪-৩-২-১—এই ক্রমানুসারে। কিন্তু ভারতীয় চার পেসারের তো ছেড়ে দে মা কেঁদে বাঁচি অবস্থা। ইশান্ত শর্মা ছিলেন সবচেয়ে হিসেবি, তার পরও ওভারপ্রতি ৫.৬০ রান! উমেশ যাদব ও অভিষিক্ত বিনয় কুমার তো যথাক্রমে ওভারে ৭ ও পৌনে ৮ করে দিয়েছেন। ‘এন্ড অব পোলিও’ আন্দোলনে যোগ দিয়ে দুই দলের খেলোয়াড়েরা সব হলুদ ফিতা বুকে লাগিয়ে মাঠে নেমেছিলেন। ভারতীয় বোলাররা চোখের সামনেও ‘হলুদ’ নেচে বেড়াতে দেখেছেন। সরষে ফুলের রং তো হলুদই!
তা টেস্ট ম্যাচে বোলারদের বোলিং ফিগার এমন টি-টোয়েন্টিসুলভ বানিয়ে কে তাঁদের চোখে সরষে ফুল দেখালেন? কে আবার, ডেভিড ওয়ার্নার। গাট্টাগোট্টা এই ওপেনার ব্যাট হাতে কতটা বিধ্বংসী হতে পারেন, সেটি ক্রিকেট বিশ্বের জানা। তবে সেটি মূলত টি-টোয়েন্টি ক্রিকেটে। কিছুদিন আগে নিউজিল্যান্ডের বিপক্ষে তাঁর প্রথম টেস্ট সেঞ্চুরিটিতেও একটু সংযমের প্রদর্শনী ছিল। তবে কাল দেখা দিলেন আদি ও অকৃত্রিম রূপে। ৩৬ বলে হাফ সেঞ্চুরি করেছেন। দ্বিতীয় ফিফটি এসেছে ৩৩ বলে। সেঞ্চুরি ছুঁয়েছেন বিনয় কুমারকে ওয়াইড লং অনের ওপর দিয়ে ছক্কা মেরে। টেস্ট ক্রিকেট এর চেয়ে কম বলে সেঞ্চুরি দেখেছে মাত্র তিনটি।
ওয়ার্নারের ব্যাটিং-তাণ্ডবে ১৫ ওভারেই ১১৭ রান তুলে ফেলেছে অস্ট্রেলিয়া। ২০০২ সালের শুরু থেকে ধরলে টেস্টে প্রথম ১৫ ওভারে এটিই সর্বোচ্চ স্কোর। আগের কীর্তিটি ছিল বাংলাদেশের—২০১০ সালে ইংল্যান্ডের বিপক্ষে ঢাকায় ১০৮ রান। ওয়ার্নার-ঝড় এসেছে ভারতের কাটা ঘায়ে নুনের ছিটা হয়ে। কাটা ঘা তো ব্যাটিং-ব্যর্থতার আরেকটি প্রদর্শনীতেই সম্পন্ন। সর্বোচ্চ বিরাট কোহলির ৪৪—২০১০ সালের ডিসেম্বরের পর এই প্রথম ভারতীয় ইনিংসে কোনো ফিফটি নেই।
চতুর্থ ওভারে শেবাগের শূন্য রানে আউট হওয়া দিয়ে যে ব্যর্থতার মিছিল শুরু, সেটিতে একটু বিরতি পড়েছিল লক্ষ্মণ-কোহলির ৬৮ রানের জুটিতে। পঞ্চম উইকেটে এই জুটি। এর আগেই ফিরে গেছেন প্রথম চারজন, ভারতীয় ক্রিকেটের তিন নক্ষত্রও। শেবাগের কথা তো বলাই হলো। ইংল্যান্ড সফরে একাই বুক চিতিয়ে লড়া দ্রাবিড়ের বয়স যেন হঠাৎই অনেক বেড়ে গেছে। সিরিজে পঞ্চম ইনিংসে চতুর্থবারের মতো বোল্ড হলেন। টেন্ডুলকার স্ট্রেট ড্রাইভে দারুণ শুরু করেছিলেন। তবে এবার আর সেঞ্চুরির জন্য আফসোস করার সুযোগও রাখলেন না। ১৫ রানেই বিদায়, হ্যারিসের একটু ভেতরে ঢোকা বলে এলবিডব্লু।
বিশ বছর আগে এই পার্থেই দুর্দান্ত এক সেঞ্চুরি ছিল সদ্য কৈশোরোত্তীর্ণ টেন্ডুলকারের। সেই স্মৃতি ফিরিয়ে আনার বদলে ফেরালেন তিনি অভিষেক টেস্ট ইনিংসের স্মৃতি। সেটিও যে ১৫!
ওয়াকাতেই ওয়ার্নারের রুদ্র রূপ!
৬৯ বলে সেঞ্চুরি, সেটিও ছক্কা মেরে! ডেভিড ওয়ার্নারের এমন লাফ তো দেওয়ারই কথা
গতির রাজ্য ওয়াকায় এর আগে খুব বেশি ম্যাচ খেলার অভিজ্ঞতা হয়নি। যে কটি খেলেছেন, তাতে রান তাঁর কাছে হয়ে ছিল মরীচিকা। ফার্স্ট ক্লাস ম্যাচ তো প্রথম খেললেন এই টেস্ট দিয়ে। অভিজ্ঞতার সামান্য পুঁজি নিয়ে নেটে অনুশীলন করতে গিয়েই বুঝলেন, সবকিছু ঠিকঠাক মতো হচ্ছে না। মিচেল স্টার্কের বলে যখন উপড়ে গেল স্টাম্প, নেটেই একরকম সিদ্ধান্তে পৌঁছে গেলেন, আর যা-ই হোক, ওয়াকায় রান করা তাঁর কম্মো নয়।
সেই ডেভিড ওয়ার্নার কাল পার্থ টেস্টের শেষ সেশনে যা করলেন, সেটাকে একটা শব্দেই ব্যাখ্যা করা যায়—তাণ্ডব! ৬৯ বলে সেঞ্চুরি। যৌথভাবে টেস্ট ইতিহাসের চতুর্থ দ্রুততম। অস্ট্রেলিয়ার পক্ষে তৃতীয় দ্রুততম, আর যদি মাঠ নেওয়া হয় বিবেচনায়, পার্থে এটি দ্বিতীয় দ্রুততম টেস্ট সেঞ্চুরি।
১৩ চার ও ৩ ছক্কায় ভারতীয় বোলারদের নাকের জল, চোখের জল এক করে দিয়েছেন। স্ট্রেট ড্রাইভে ইশান্তের বলে মারা ছক্কাটি তো ছিল অবিশ্বাস্য। ওয়ার্নারের ব্যাটের আগুনে পুড়েছেন অভিজ্ঞতম জহির খান থেকে নবীনতম বিনয় কুমার পর্যন্ত সবাই। বছর তিনেক আগে ৪৩ বলে ৮৯ রানের ইনিংস খেলে হইচই ফেলে দিয়েছিলেন। তবে সেটা ছিল টি-টোয়েন্টি ক্রিকেটে। কাল ওয়ার্নার বুঝিয়ে দিলেন, তিনি রিচার্ডস-শেবাগীয় দর্শনেরই অনুসারী—বল জিনিসটা হলো মারার, সেটি টেস্ট ক্রিকেট হলেই বা কী!
ওয়ার্নারের এই বিবৃতি থাকল তাঁর ব্যাটে। দিন শেষে ১০৪ রানে অপরাজিত এই বাঁহাতি কিন্তু মুখে বললেন অন্য কথা। নিজেই জানালেন, এই ম্যাচে ভালো করার ব্যাপারে রীতিমতো সংশয়ে ছিলেন নেট অনুশীলনের সময়, ‘বলেছিলাম, “দূর, আমাকে দিয়ে হবে না। এমন পরিবেশে আমি খেলতে পারব না।” ব্যাটে বলই লাগাতে পারছিলাম না। মাইক হাসির কাছে গিয়ে বললাম, এখানে এর আগেও বেশ কবার ব্যাটিং করেছি। কিন্তু কোনো রান করতে পারিনি।’
তবে কি ওয়াকার পেস আর বাউন্সই সমস্যা করছিল? না। সমস্যা হচ্ছিল শট খেলার সময় শরীরের ভারসাম্য নিয়ে। ফ্রন্টফুটে খেলার সময় মাথাটা সোজা থাকছিল না ওয়ার্নারের। ঝুঁকে যাচ্ছিল সামনের দিকে। কোচ মিকি আর্থার ও ব্যাটিং কোচ জাস্টিন ল্যাঙ্গারেরও এটি চোখে পড়ে। তাঁদের তত্ত্বাবধানে গত কয়েক দিন এই ত্রুটিটাই কাটিয়ে ওঠার চেষ্টা করেছেন। শেষ পর্যন্ত শেষ অনুশীলন সেশনে গিয়ে সমস্যা দূর হয়েছে। এরপর যা করলেন, তাতে তো রীতিমতো বজ্রাহত ভারতীয় বোলাররা।
রান যখন ৮০, সে সময় উমেশ যাদবের বাউন্সার হেলমেটে এসে আঘাত করে। বেশ কিছুক্ষণ শুশ্রূষাও নিতে হয়েছে। তবে ওয়ার্নার জানালেন, ওই আঘাতে নয়, তিনি চমকে গিয়েছিলেন অন্য কারণে, ‘আমি আসলে টেরই পাইনি মাত্র ৪০ বল খেলেই ৮০ রানের মতো তুলে ফেলেছি। বোঝার পর আসলে চমকেই গিয়েছিলাম।’ একটু যেন কৃত্রিম অনুশোচনাও তাঁর হচ্ছিল, ‘নিজের স্ট্রাইক রেটের দিকে তাকিয়ে ভাবলাম, নাহ্, এটা টেস্ট ক্রিকেট নয়, এটা অন্য কিছু। কিন্তু আসল ব্যাপারটি হলো, আমি ক্রিকেট বলতে এটাই বুঝি।’
অস্ট্রেলিয়া চাইবে, এই দর্শনেই অবিচল থাকুন ওয়ার্নার।


আরও দুটি ‘এল ক্লাসিকো’
ওসাসুনার বিপক্ষে গোল পাননি মেসি। তবে বার্সেলোনার ২-১ গোলের জয়ে গোল করিয়েছেন একটি
গত ১০ ডিসেম্বরই বার্নাব্যুতে মঞ্চস্থ হয়েছে ‘এল ক্লাসিকো’। সোয়া মাসের ব্যবধানে আরও দুটি ‘এল ক্লাসিকো’র আয়োজন চূড়ান্ত। কোপা ডেল রে, যেটির অন্য নাম কিংস কাপ, সেটির কোয়ার্টার ফাইনালেই মুখোমুখি রিয়াল-বার্সা। কোয়ার্টার ফাইনালের দুই লেগের প্রথমটি রিয়ালের মাঠ বার্নাব্যুতে, ১৮ জানুয়ারি। ন্যু ক্যাম্পে ফিরতি লেগটি ২৫ তারিখ।
ড্র-ই নিশ্চিত করে দিয়েছিল, অঘটন কিছু না ঘটলে কোয়ার্টার ফাইনালেই মুখোমুখি হবে দুই চিরপ্রতিদ্বন্দ্বী। হলোও তা-ই। মালাগাকে হারিয়ে কোয়ার্টার ফাইনাল আগেই নিশ্চিত করে রেখেছিল রিয়াল মাদ্রিদ। আগের সপ্তাহে এক পা দিয়ে রাখা বার্সেলোনাও অনায়াসেই সেরেছে আনুষ্ঠানিকতা।
না, পরশু রাতে দ্বিতীয় লেগের জয়টি কষ্টার্জিতই। ওসাসুনার মাঠ থেকে পেপ গার্দিওলার দল ফিরেছে ২-১ গোলের জয় নিয়ে। কিন্তু প্রথম লেগে ৪-০ ব্যবধানে জেতায় দুই লেগ মিলিয়ে ৬-১ গোলের অগ্রগামিতা নিয়ে শেষ আটে বার্সা।
প্রথম লেগে বড় ব্যবধানে এগিয়ে থাকার কারণেই কিনা, গার্দিওলা নামিয়েছিলেন দ্বিতীয় সারির দল। প্রথমার্ধে দলের খেলাতেও ছিল সমন্বয়হীনতার ছাপ। এই সুযোগে বিরতির ঠিক আগে ওসাসুনাকে এগিয়েও দেন দজান লেকিচ। দ্বিতীয়ার্ধের তৃতীয় মিনিটেই সমতা আনেন অ্যালেক্সিস সানচিজ। ৭১ মিনিটে জয়সূচক গোলটি করেছেন সের্গি রোবার্তো। বদলি খেলোয়াড় লিওনেল মেসির পাস থেকে গোলটি করেছেন বার্সেলোনার ‘বি’ দলের মিডফিল্ডার।
একটা সময় ছিল, যখন ফুটবলপ্রেমীদের কাটাতে হতো অপেক্ষার প্রহর—আবার কবে হবে ‘এল ক্লাসিকো’? গত মৌসুম থেকে কাঙ্ক্ষিত সেই ‘এল ক্লাসিকো’ হয়ে গেছে নিয়মিত বিষয়! গত মৌসুমে বিশ্ব ক্লাব ফুটবলের সবচেয়ে আকর্ষণীয় দ্বৈরথ হয়েছে পাঁচবার। এ মৌসুমে ইতিমধ্যেই তিনবার হয়ে গেছে। প্রথম দুটি মৌসুমের শুরুতেই সুপার কোপার ফাইনালে। তৃতীয়টি গত ১০ ডিসেম্বর, লিগে। আরও দুটির মঞ্চ প্রস্তুত। মানে মৌসুমের অর্ধেক শেষ হতে না হতেই পাঁচটি ‘এল ক্লাসিকো’!
এত ঘন ঘন এল ক্লাসিকোর ফলে কি ‘এল ক্লাসিকো’র সত্যিকারের রোমাঞ্চ হারিয়ে যাচ্ছে না? ইকার ক্যাসিয়াসের বিশ্বাস, এতে আসলেই ঔজ্জ্বল্য হারিয়ে ফেলছে ক্লাসিকো। রিয়াল অধিনায়ক মনে করেন, কঠিন প্রতিপক্ষের বিপক্ষে বারবার স্নায়ুক্ষয়ী যুদ্ধে নামার ফলে খেলোয়াড়দের মধ্যেও এক ধরনের ক্লান্তি ভিড় করছে, ‘কম কম হলে এটা খুবই রোমাঞ্চকর। কিন্তু যখন এটা এত বেশি হবে, আগ্রহে কিছুটা ভাটা পড়বেই। আমার মনে হয়, এত বেশি খেললে কখনো কখনো একটু ম্যাড়মেড়ে লাগে।’
ক্যাসিয়াস যখন উন্মাদনায় ভাটা পড়ার শঙ্কার কথা বলছেন, বার্সেলোনা ডিফেন্ডার জেরার্ড পিকে তখন মানসিকভাবে প্রস্তুত হচ্ছেন আরেকটি ‘এল ক্লাসিকো’র জন্য। এই দ্বৈরথে যে ফেবারিট বলে কিছু নেই, মনে করিয়ে দিলেন সেটিও, ‘সান্তিয়াগো বার্নাব্যুতে গিয়ে জয়ের চেষ্টাই করব আমরা এবং সম্ভাব্য সেরা ফলটাই পেতে চাইব।’ জিতলে গত মৌসুমে হারের প্রতিশোধ নেওয়া হবে বার্সেলোনার। গত মৌসুমে হোসে মরিনহোর রিয়াল একমাত্র শিরোপা এই কোপা ডেল রেই, সেটি ফাইনালে বার্সেলোনাকে হারিয়েই। এবার অবশ্য দেখা হয়ে যাচ্ছে আগেই।


অধ্যক্ষ জেমসের হকি-প্রেম
গ্যালারিতে জেমস অরমান্ডি। কাল হকি স্টেডিয়ামে
জাতীয় হকিতে নৌবাহিনী-কুমিল্লার ম্যাচ চলছে মওলানা ভাসানী স্টেডিয়ামে। ভিআইপি বক্সে ছড়িয়ে ছিটিয়ে কিছু দর্শক। তারই মধ্যে অচেনা একটি মুখ। আর সবার চেয়ে আলাদা। খুব নিবিষ্ট মনে খেলা দেখছেন। কে তিনি?
পরিচয় জানতে চাইলে সহাস্যে ভিজিটিং কার্ড বের করে দিলেন। রিজেন্ট কলেজ, ঢাকা। জেমস অ্যান্থনি অরমান্ডি, প্রিন্সিপাল। মাস দুয়েক আগে ঢাকার এই ইংলিশ মাধ্যমের স্কুলে যোগ দিয়েছেন ব্রিটিশ ভদ্রলোক। এর আগেও দুদিন ঢাকার হকি মাঠে এসেছেন খেলা দেখতে। কাল এলেন তৃতীয়বারের মতো।
কারণ কী? ৫৪ বছর বয়সী জেমস এ দেশের মৃতপ্রায় হকির প্রেমে পড়েছেন! দেশ-কাল তাঁর কাছে বড় নয়। ম্যানচেস্টারের পাশের শহর চেস্টারে বাস। সেখানকার চেস্টার হকি ক্লাবে খেলতেন। সেটি সেই সত্তর দশকের কথা। খেলেছেন ইংল্যান্ড অনূর্ধ্ব-২১ দলেরও হয়ে। তাঁর স্ত্রীও হকি খেলোয়াড়। ৪৭ বছর বয়সেও নাকি বয়স্কদের হকি প্রতিযোগিতায় নেমে যান!
জেমসের দুই ছেলে। ১৭ বছরের ছোট ছেলেটা হকি খেলে না, তবে ১৮ বছরের বড়জন ইংল্যান্ডের জাতীয় হকিতে খেলছেন। চারজনের পরিবারের তিনজনই হকি খেলোয়াড়! এসব গল্প প্রাণখোলা মানুষটিকে নস্টালজিয়ায় ভোগায়। রসিকতা করে বলেন, ‘ইচ্ছে করে এখনো হকি খেলি। বুড়ো হয়েছি তাতে কী, খেলা তো আর ভুলিনি!’
গত মাসে বিজয় দিবস হকি দেখেছেন। এখনো ভুলতে পারছেন না সেই অভিজ্ঞতা, ‘বাংলাদেশের হকির মানটা বেশ ভালো। আমার খুবই ভালো লেগেছে খেলা। জিমির কথাই ধরুন। দারুণ খেলোয়াড়।’ এই জাতীয় হকিও তাঁর চোখ কেড়েছে, ‘অনেক ভালো খেলোয়াড় আছে। প্রয়োজন এদের পরিচর্যা। সাম্প্রতিক সময়ে আন্তর্জাতিক অঙ্গনে বাংলাদেশ ভালো করছে না শুনেছি। তবে আমার বিশ্বাস, চেষ্টা করলে ভালো করা সম্ভব।’
চেস্টারের পাশেই লিভারপুল। তাই ফুটবলে লিভারপুলের পাঁড় সমর্থক। সেসব নিয়ে গল্পে মেতে ওঠেন। পরক্ষণেই ফিরে আসেন হকিতে, ‘আমি হকি কোচ ছিলাম, আম্পায়ারিংও করেছি। এখনো হকিবিহীন জীবন ভাবতেই পারি না। এ কারণেই মাঠে ছুটে আসি।’
এই মানুষটিকে ঢাকার ব্যস্ত নগর জীবনের কোনো বিরক্তিকর উপাদানই গ্রাস করতে পারেনি। প্রশংসায় ভরান এ দেশের তরুণ সমাজকে, ‘আমি এখানে এসে অভিভূত। একদিকে দরিদ্রতা, অন্যদিকে তরুণদের মধ্যে অমিত সম্ভাবনা। অসাধারণ।’
এই মুগ্ধতা তাঁর মনে একটা সুপ্ত ইচ্ছের বীজ বুনে দিয়েছে, ‘এখানে হকির উন্নয়নের কোনো ভূমিকা রাখতে পারলে ধন্য হব। সেটি কোচিং, আম্পায়ারিংও হতে পারে।’ ততক্ষণে খেলা শেষ। ড্রাইভার তাঁকে নিতে চলে এসেছেন। গুলশানে নিজের বাসার উদ্দেশে স্টেডিয়াম ছাড়লেন জেমস। কিন্তু মনটা পড়ে রইল হকি মাঠে!


রিয়ালের ‘আটে’র অভিলাষ
৮৬তম মিনিটে আলভারো ভাসকুয়েজ যখন হেড করে বার্সেলোনার জালে বল জড়ালেন, উল্লাসে মাতোয়ারা পুরো এসপানিয়ল শিবিরের সঙ্গে হোসে মরিনহোও একাত্মতা প্রকাশ করেছিলেন কি না, কে জানে। এমনও তো হতে পারে, নিজের বাড়িতে টিভির সামনে বসে উদ্বাহু নৃত্যে মেতেছিলেন রিয়াল মাদ্রিদ কোচ। স্প্যানিশ ক্লাবটিতে দুই বছরের অভিজ্ঞতা থেকে মরিনহো জেনে গেছেন, এখানে একেকটি পয়েন্ট সোনার চেয়ে দামি। সেখানে ৫ পয়েন্টে এগিয়ে যাওয়া তো রীতিমতো হীরার খনি আবিষ্কারের উত্তেজনার সমান!
সেই ‘পাঁচ’টাকেই আজ ‘আট’ বানিয়ে দিতে চায় রিয়াল। দুই দলের শক্তির ব্যবধান বলছে, পয়েন্ট টেবিলে ১৪ নম্বরে পড়ে থাকা মায়োর্কার তাদের সামনে বাধার দেয়াল তুলে দাঁড়ানোর সামর্থ্য নেই। হোক না খেলাটা মায়োর্কার মাঠেই। লিগেও তো গত ১২ ম্যাচে মাত্র ২ জয় মায়োর্কার। অঘটনের স্বপ্ন দেখাটা রীতিমতো দুঃসাহস।
তা ছাড়া ১০ ডিসেম্বরের ‘এল ক্লাসিকো’ ধাক্কা রিয়াল ভালোই সামলে উঠেছে। লিগে পরের দুই ম্যাচেই করেছে ১১ গোল। উড়িয়ে দিয়েছে সেভিয়া আর গ্রেনাডাকে। ২০১২ সালটাও শুরু হয়েছে দারুণভাবে। তিন ম্যাচের প্রতিটিই জিতেছে রিয়াল। আজ মায়োর্কার বিপক্ষে জিততে পারলে ৮ পয়েন্টে এগিয়ে যাওয়া যাবে। আগামীকাল রিয়াল বেটিসের বিপক্ষে খেলতে নামা বার্সার ওপর চাপের বোঝাটা তাতে আরও বাড়বে।
আগামী এপ্রিলের আগে লিগে ‘এল ক্লাসিকো’ নেই। এখন তাই লিগে রিয়াল-বার্সা দ্বৈরথটা হবে পয়েন্ট টেবিলে, মানসিক লড়াইয়ে। সেখানে ৮ পয়েন্টে এগিয়ে যাওয়া অনেক বড় সুবিধা। যদিও রিয়াল-অধিনায়ক ইকার ক্যাসিয়াস সতর্ক করে দিচ্ছেন সতীর্থদের, ‘বার্সেলোনাকে নিয়ে ভেবে ভেবে দিন পার করলে চলবে না। এখন আমাদের প্রথম কাজ হবে মায়োর্কার ম্যাচটি নিয়ে ভাবা। আমরা শীর্ষস্থানটি ধরে রাখতে চাই। লিগে পারফরম্যান্সও ধারাবাহিক করতে চাই। লিগে আমাদের প্রতি সপ্তাহেই খেলতে হয়। শুরুর দিকে লেভান্তে আর রেসিংয়ের বিপক্ষে আমাদের পা হড়কেছিল, যদিও আমরা দ্রুতই সেই ধাক্কা সামলে নিয়েছি। এখন দ্বিতীয় স্থানে থাকা দলটির চেয়ে এগিয়ে থাকার সুবিধা আমাদের তুলে নিতে হবে। অগুরুত্বপূর্ণ ম্যাচগুলোতে পয়েন্ট হারালে চলবে না।’
ক্যাসিয়াস চাইলে আরেকটি কথা মনে করিয়ে দিতে পারতেন। শক্তির ব্যবধানে দুই দলের মধ্যে অযুত-নিযুত ব্যবধান; তবে মায়োর্কা মানসিকভাবে দারুণ ফুরফুরে মেজাজেই আছে। গত মঙ্গলবারই কোপা ডেল রেতে রিয়াল সোসিয়েদাদকে ৬-১ গোলে উড়িয়ে দিয়েছে তারা। এর মধ্যে সাত মিনিটের মধ্যেই প্রতিপক্ষের জালে তারা ঢুকিয়েছে চার গোলও।
আজ টিভির সামনে পেপ গার্দিওলাও থাকবেন। উদ্বাহু নৃত্যের অপেক্ষায়!
অ্যানফিল্ডেই বুড়ো হবেন জেরার্ড
জেরার্ড: শেষ করতে চান লিভারপুলেই
গুনে গুনে তালিকা করলে সেটি হয়তো একেবারে ছোট হবে না। তবে বিশ্বের অগণিত ক্লাব আর অগণিত ফুটবলারদের ভিড়ে একই ক্লাবে আদ্যন্ত ক্যারিয়ার কাটানো ফুটবলাররা ‘বিরল প্রজাতিই’! স্টিভেন জেরার্ড এগিয়ে চলেছেন এই ‘বিরল প্রজাতির’ ফুটবলারদের তালিকায় নাম লেখানোর পথেই। সেই যে নয় বছর বয়সে যোগ দিয়েছিলেন অলরেডদের যুব একাডেমিতে, এখনো অ্যানফিল্ডই তাঁর ঠিকানা।
খুব সহসাই ঠিকানা বদলও হচ্ছে না। পুরোনো চুক্তির মেয়াদ আর কত দিন ছিল, সেটা কোনো বিষয় নয়। নতুন খবর হলো, পরশু নতুন করে দীর্ঘমেয়াদি চুক্তিতে স্বাক্ষর করে আরও অনেক দিনের জন্য অ্যানফিল্ডকেই নিশ্চিত ঠিকানা বানালেন ইংলিশ মিডফিল্ডার। বয়স ৩১ হয়ে গেছে। এই বয়সে এসে দীর্ঘমেয়াদি চুক্তির ইঙ্গিত হতে পারে একটাই, লিভারপুলেই বুড়ো হতে যাচ্ছেন জেরার্ড!
চুক্তিটা এমন দিনে করলেন, যার আগের রাতেই গোল করেছেন। আর পেনাল্টি থেকে করা তাঁর সেই একমাত্র গোলেই ম্যানচেস্টার সিটির বিপক্ষে লিভারপুল জিতেছে লিগ কাপের সেমিফাইনালের প্রথম লেগে। মানে, মাত্রই কয়েক ঘণ্টার ব্যবধানে দু-দুটি আনন্দঘন মুহূর্ত। জেরার্ডের কণ্ঠে ছিল তাই বাড়তি উচ্ছ্বাস, ‘আমি খুবই খুশি। আমার এবং আমার পরিবারের জন্য এটা গর্বের এক দিন। এটা এল গত রাতে দলের অসাধারণ পারফরম্যান্সের পিঠে চড়ে, যখন আমরা আমাদের প্রত্যাশার জয়টি পেয়েছি।’
কথা বলার একপর্যায়ে লিভারপুল অধিনায়ক স্মৃতির পাতায় ভর করে ফিরে যান শৈশবে, ‘এটা সেই ক্লাব, যেটাকে আমি ভালোবাসি। এটা সেই ক্লাব, যে ক্লাবকে আমি সেই ছোটবেলা থেকে সমর্থন করি। বিশ্বের অন্যতম সেরা ক্লাবের অধিনায়ক হিসেবে আমি স্বপ্নের মধ্যে বাস করছি।’


স্পিনে জিতল বাংলাদেশ ‘এ’
নিত্যনতুন চেহারার বাংলাদেশ ‘এ’ দল দেখেই কি ভড়কে গেল ইংরেজ-সিংহরা? ইংল্যান্ড লায়ন্স নামের ইংল্যান্ড ‘এ’ দলের বিপক্ষে প্রথম দুই ম্যাচেই ১৮ জন খেলেছেন বাংলাদেশ ‘এ’ দলের হয়ে। সেই ধারাবাহিকতায় কাল তৃতীয় ম্যাচে যোগ হয় আরও চারটি নতুন মুখ। জোড়াতালি দেওয়া সেই বাংলাদেশ ‘এ’ দলও জিতল ৭৫ রানে। পাঁচ ম্যাচের আনঅফিশিয়াল ওয়ানডে সিরিজে চট্টগ্রাম পর্ব শেষে ২-১-এ এগিয়ে গেল স্বাগতিকেরা।
টস হেরে প্রথমে ব্যাট করে বাংলাদেশ ‘এ’ দল করে ৯ উইকেটে ২১৮ রান। সর্বোচ্চ ৫৩ রান করেন চার নতুন মুখের একজন নাসিরউদ্দিন ফারুক। ওয়েস্ট ইন্ডিজ সফরে বাংলাদেশ ‘এ’ দলের হয়ে সর্বশেষ ম্যাচেও ফিফটি পেয়েছিলেন এই ওপেনার। এ ছাড়া বলার মতো রান করেছেন শুভাগত হোম (৪৫) ও মাহমুদুল হাসান (৪৭*)। ইংল্যান্ড ‘এ’ দলের বাঁহাতি স্পিনার ড্যানি ব্রিগস ৩১ রানে নিয়েছেন ৩ উইকেট।
২১৯ রানের লক্ষ্যে ছোটা ইংলিশদের শুরুটা হয়েছিল ভালোই। ৭.৩ ওভারেই ৪৮ রান। অষ্টম ওভারের চতুর্থ বলে জেমস ভিন্সকে বোল্ড করে প্রথম আঘাত হানেন অধিনায়ক সোহরাওয়ার্দী শুভ। সফরকারীদের ধসের সূচনাটাও এখানে। ৪৮ থেকে ৭৭—২৯ রানের মধ্যে ইংলিশদের পাঁচটি উইকেট তুলে নেন দুই বাঁহাতি স্পিনার সোহরাওয়ার্দী ও এনামুল জুনিয়র। এই দুজনের সঙ্গে দুই অফ স্পিনার মাহমুদুল ও শুভাগতও একটি করে উইকেট নিয়ে ১৪৩ রানেই শেষ করে দেন লায়ন্সদের ইনিংস। ২৫ রানে ৪ উইকেট নিয়ে ম্যাচ-সেরার স্বীকৃতি পেয়েছেন সোহরাওয়ার্দী।
সিলেটে সিরিজের শেষ দুটি ম্যাচ হবে ১৬ ও ১৮ জানুয়ারি।


শেখ রাসেল ২: ১ শেখ জামাল; ভিক্টোরিয়া ১: ১ অগ্রণী ব্যাংক
আবাহনীকে পেল জামাল
কোয়ার্টার ফাইনাল নিশ্চিত হয়ে গিয়েছিল আগেই। গ্রুপ চ্যাম্পিয়ন হয়ে দুই দলের শেষ আটে ওঠার লড়াই ছিল কাল। শেখ জামাল ধানমন্ডি-শেখ রাসেল ম্যাচটা দুই দলের কাছে মর্যাদার ম্যাচও ছিল। তাতে জয়ী শেখ রাসেল।
বঙ্গবন্ধু স্টেডিয়ামে শেখ জামালকে ২-১ গোলে হারিয়ে গ্রুপ পর্ব শেষ করল শেখ রাসেল। এবারের ফেডারেশন কাপে একমাত্র দল হিসেবে শেখ রাসেলই তিনটি ম্যাচ জিতেছে। গ্রুপ চ্যাম্পিয়ন তারাই। ২ জয়ে ৬ পয়েন্ট নিয়ে রানার্সআপ শেখ জামাল।
জামালের এই পরাজয়ে শেষ আটেই বড় একটা ম্যাচ হয়ে যাচ্ছে। ১৭ জানুয়ারি আবাহনীর মুখোমুখি জামাল। তুলনামূলক অনেক সহজ প্রতিপক্ষ আরামবাগকে পেয়ে সেমির দৌড়ে এগিয়ে থাকল শেখ রাসেল।
কাল ম্যাচ শুরু হওয়ার কথা ছিল বেলা তিনটায়। কিন্তু খেলা শুরু হয় প্রায় ২৫ মিনিট পর। শেখ রাসেলের সঙ্গে জার্সির নীল রং মিলে যাওয়ায় তা বদলাতে হলো রেফারিদের। ফেডারেশন ভবন থেকে লাল রঙের জার্সি পরে তবেই ম্যাচ শুরু করেন দায়িত্বপ্রাপ্ত রেফারিরা।
শেষ আটে আবাহনীকে এড়াতে ড্র করলেই চলত গোল-গড়ে এগিয়ে থাকা শেখ রাসেলের। জামালের প্রয়োজন ছিল জয়। শুরু থেকেই তাই আক্রমণাত্মক মেজাজে জামাল। কিন্তু বুকোলার দুই গোলে পুরোপুরি জ্বলে না উঠতে পারলেও শেখ রাসেল জয় তুলে নিয়েছে।
নিয়মিত অধিনায়ক আমিনুল কাঁধের ব্যথায় কাল ছিলেন বিশ্রামে। জামালে পোস্টে ছিলেন পিরু। তাঁকে পরাস্ত করে বুকোলা ওলালেকান প্রথমার্ধের অতিরিক্ত সময়ে করেন প্রথম গোলটি। ৫৭ মিনিটে বুকোলার গোলমুখী শট জামাল ডিফেন্ডার মিন্টুর পায়ে লেগে ২-০। গোলটি বুকোলাকেই দেওয়া হয়েছে। ৭০ মিনিটে রাজু একটা গোল ফিরিয়ে দিলেও হার এড়াতে পারেনি জামাল।
জোড়া গোলের পর উচ্ছ্বসিত বুকোলা বললেন, ‘ইনজুরি এবং মায়ের মৃত্যু মিলিয়ে গত মৌসুমটা মোটেও ভালো কাটেনি। আশা করি, এই মৌসুমটা ভালো খেলব।’
ভিক্টোরিয়া-অগ্রণী ব্যাংক ড্র: গ্রুপ পর্ব থেকেই বিদায় নেওয়া দুই দল ভিক্টোরিয়া-অগ্রণী ব্যাংক কাল ড্র করেছে (১-১)। কমলাপুর স্টেডিয়ামে ৪৭ মিনিটে তকলিচের গোলে এগিয়ে যায় ভিক্টোরিয়া। ৭৯ মিনিটে ব্যাংকের সুজন করে দেন ১-১।
একটু দুশ্চিন্তাতেই থাকবেন ফার্গি
বোল্টন ওয়ান্ডারার্স কোনো ‘ওয়ান্ডার’ ঘটাবে, সে সম্ভাবনা কমই। তার পরও আজ সঙ্গে কিছু বাড়তি চুইংগাম রাখতে পারেন অ্যালেক্স ফার্গুসন। টেনশনের সময়টায় তাঁর সবচেয়ে প্রিয় সঙ্গী এই চুইংগাম। আজ একটু বাড়তি টেনশনও যে তাঁর হবে!
কারণ, ম্যানচেস্টার ইউনাইটেডের হুট করে ক্ষয় রোগে পেয়ে বসা। লিগে প্রথম ১৮ ম্যাচে মাত্র একটি পরাজয়। সেই ম্যানচেস্টার ইউনাইটেড টানা দুই ম্যাচে হেরে বসল! ২০১১ শেষ হয়েছিল পয়েন্ট টেবিলের তলানির দল ব্ল্যাকবার্ন রোভার্সের কাছে ২-৩ গোলে হেরে। আর বছর শুরু হয়েছে নিউক্যাসলের বিপক্ষে ৩-০ গোলের পরাজয় দিয়ে। আর সেই ফাঁকে ৩ পয়েন্টে এগিয়ে গেছে ম্যানচেস্টার সিটি।
এর মাঝে অবশ্য এফএ কাপের তৃতীয় রাউন্ডে ম্যানচেস্টার সিটিকে ৩-০ গোলে উড়িয়ে দিয়ে এসেছে ম্যানইউ। তার পরও স্যার ফার্গি আজ পুরো স্বস্তি নিয়ে ডাগআউটে চুইংগাম চিবুতে পারবেন না। হোক না প্রতিপক্ষ ১৮ নম্বরে পড়ে থাকা বোল্টন। এমনিতে খোঁড়াতে থাকলেও গত চার ম্যাচের মাত্র একটিতে হেরেছে দলটি। তুলে নিয়েছে দুটি জয়।
ম্যানইউ শিবিরে আবার বাসা বেঁধেছে ইনজুরি। পরিস্থিতি এমন পর্যায়ে গেছে, এই মৌসুমের শুরুতে অবসর নেওয়া পল স্কোলস আবার ফিরে এসেছেন! তার পরও ফার্গুসনের কণ্ঠে কিন্তু হুংকার! সিটিকে তিনি তুলনা করছেন টাকা ছড়িয়ে তারকাদের দলে টেনে বড় দল হয়ে ওঠা চেলসির সঙ্গে। বলছেন, ‘লড়াই থেকে আমরা চেলসিকে ছিটকে দিয়েছিলাম, সিটিকেও দেব।’
ফার্গুসনের ইঙ্গিত পরিষ্কার। সর্বশেষ পাঁচবারের মধ্যে চারবারই লিগ শিরোপা ঘরে তুলেছে ম্যানইউ। একবার জিতেছে চেলসি। এবারও তাদের অবস্থা তথৈবচ। টাকা দিয়ে কেনা বাঘের নখের ধারও তো কমে আসে বয়সের সঙ্গে সঙ্গে।
ফার্গুসন বরং বেশি সম্মান করেন টটেনহামকে, ‘টটেনহাম আসলে বিপজ্জনক। তাদের বাতিল করে দেওয়া যাবে না।’ আসলেই তাই। সবার মনোযোগ যখন বড় দলগুলোর ওপর, নীরবে-নিভৃতে টটেনহাম কিন্তু একের পর এক জয় নিয়ে ম্যানইউর কাঁধ ঘেঁষে দাঁড়িয়ে আছে। ২০ ম্যাচে তাদের পয়েন্টও ৪৫। সিটিও মাত্র ৩ পয়েন্টের দূরত্বে। সেই ১৯৬০-৬১ মৌসুমে লিগ জেতা দলটি সর্বশেষ ১৮ ম্যাচের মাত্র একটিতে হেরেছে, জিতেছে ১৪টি। আজ তাদের প্রতিপক্ষ উলভারহ্যাম্পটন।
শিরোপার লড়াই থেকে একরকম ছিটকে পড়লেও চেলসি-আর্সেনাল-লিভারপুল—তিন দলের মধ্যেই লড়াই থাকছে পরের মৌসুমের চ্যাম্পিয়নস লিগের জায়গা দখল করা নিয়ে। তিন দলের পয়েন্ট যথাক্রমে ৩৭, ৩৬, ৩৪। চেলসি আজ খেলবে সান্ডারল্যান্ডের বিপক্ষে, লিভারপুলের প্রতিপক্ষ স্টোক সিটি। সোয়ানসি সিটির বিপক্ষে আর্সেনালের ম্যাচ আগামীকাল। সোমবার উইগানের মাঠে গিয়ে খেলবে ম্যান সিটি।
বুন্দেসলিগায় গতকাল রাতেই গুরুত্বপূর্ণ ম্যাচে মুখোমুখি হয়েছিল ৩৭ পয়েন্ট নিয়ে শীর্ষে থাকা বায়ার্ন মিউনিখ আর ৩৩ পয়েন্ট নিয়ে চারে থাকা বরুশিয়া মনশেনগ্লাডবাখ। ইতালিয়ান লিগে মহাগুরুত্বপূর্ণ ম্যাচটি আগামীকাল। মিলান ডার্বিতে মুখোমুখি হবে এসি মিলান ও ইন্টার মিলান।


শেষ টেস্ট খেলে ফেললেন লক্ষ্মণ?
পার্থেই কি জীবনের শেষ টেস্ট ম্যাচটি খেলে ফেললেন ভিভিএস লক্ষ্মণ? ভারতের ক্রিকেট কর্তাদের কথাবার্তা, হাবভাব কিন্তু তেমনটাই নির্দেশ করছে। পার্থের ওয়াকা গ্রাউন্ডে ভারতের দ্বিতীয় ইনিংসে ৯ বল খেলে শূন্য রানে ফিরে গেছেন গত এক দশকে ভারতীয় ক্রিকেট দলের অন্যতম এই ব্যাটিং স্তম্ভ।
ক্রিকেট ক্যারিয়ারে গোধূলিবেলাতেই ছিলেন লক্ষণ। ২০০১ সালে কলকাতা টেস্টে এই অস্ট্রেলিয়ার বিপক্ষেই ফলোঅন করে জিতেছিল ভারত। সেই ম্যাচে এক অনন্য ইনিংস খেলে লক্ষণ নিজেকে ক্রিকেট ইতিহাসেই অমর করে রেখেছিলেন। অস্ট্রেলিয়ার বিপক্ষেই অপরাপর টেস্টগুলোতে দারুণ রেকর্ড ছিল তাঁর। অথচ ভাগ্যের কী নির্মম পরিহাস! এই অস্ট্রেলিয়ার বিপক্ষে খেলেই নিজের টেস্ট ক্যারিয়ারের বিদায়ধ্বনি শুনতে পাচ্ছেন এই হায়দরাবাদি।
ভারতের শীর্ষ একটি ইংরেজি দৈনিক আজ জানিয়েছে, ইংল্যান্ডের বিপক্ষে তাদের মাটিতে ধবলধোলাই হওয়ার পর অস্ট্রেলিয়ার বিপক্ষেও ধবলধোলাইয়ের পদধ্বনি শোনার এই লগ্নে ভারতীয় ক্রিকেট বোর্ড ‘বুড়োটে’ খেলোয়াড়দের দল থেকে বাদ দেওয়ার একটা অনানুষ্ঠানিক সিদ্ধান্ত নিয়েই ফেলেছে। অস্ট্রেলিয়া সফরে দলের সিনিয়র খেলোয়াড়েরা বাজেভাবে ব্যর্থ হওয়ার পর সিনিয়রদের বাদ দেওয়ার দাবিটা উঠেছে নানা মহল থেকেই। খুব সম্ভবত লক্ষ্মণই হতে যাচ্ছেন এই পরিকল্পনার প্রথম গিনিপিগ।
উপমহাদেশের বাইরে সর্বশেষ ১৪টি টেস্ট ইনিংসে লক্ষ্মণের গড় রান কুড়ির একটু বেশি। এর আগে ১৬ ইনিংসে যে গড় ছিল ৫০-এরও বেশি। সূর্যাস্তের আভাসটা বোধহয় লক্ষ্মণের পারফরম্যান্সের মধ্যেই লুকিয়ে আছে। এবারের অস্ট্রেলিয়া সফরের ৬ ইনিংসে লক্ষ্মণ ১৭ গড়ে রান তুলেছেন। মোট রানের হিসাবটা এখানে না আনলেই বোধ হয় তাঁর জন্য ভালো। অথচ এই অস্ট্রেলিয়ার বিপক্ষেই ২৮টি টেস্ট খেলে ৫০-এর বেশি গড়ে তিনি রান সংগ্রহ করেছেন।
যে খেলোয়াড় দেশের জন্য এত কিছু করলেন, কেবল বুড়ো হয়ে যাওয়ার ‘অপবাদ’ ঘাড়ে নিয়ে বিদায় নিতে হচ্ছে তাঁকে। এই লক্ষ্মণকে কি একটি বিদায় টেস্ট খেলে সম্মানিত করা হবে না? ভারতের সেই পত্রিকাটির সূত্র জানাচ্ছে অন্য কথা। ভারতীয় ক্রিকেটের এই খারাপ সময়ে একজন ফর্মহীন খেলোয়াড়কে একটি টেস্ট খেলিয়ে সম্মানিত করে বিদায় দেওয়ার অবস্থা নাকি এই মুহূর্তে নেই।
খেলোয়াড়দের জীবনটা বোধহয় এমনই—বর্তমানই সবকিছু, অতীত নয়। তাহলে তো বলে দেওয়াই যায়, বিদায় ভিভিএস লক্ষ্মণ। পিটিআই।
ভিক্টোরিয়ার শেষ বলে জয়
    সেঞ্চুরির আনন্দটা শেষ পর্যন্ত থাকেনি মাহমুদউল্লাহর
    মুক্তারের ছক্কা মেরে ম্যাচ জেতানোর আনন্দ। কাল মিরপুর শেরেবাংলা স্টেডিয়ামে
শেষ ওভারে দরকার ১৫ রান। আবাহনীর পেসার আবুল হাসানের সামনে ভিক্টোরিয়ার টেল এন্ডার মুক্তার আলী। নন-স্ট্রাইকিং এন্ডে মোশাররফ হোসেন। কে জিতবে শেষ ওভারের লড়াইয়ে?
শেষ বলে ছয় মেরে মুক্তারের হাত ধরে জয় ভিক্টোরিয়ারই। মিরপুর শেরেবাংলা স্টেডিয়ামে প্রিমিয়ার লিগের রুদ্ধশ্বাস ম্যাচে চ্যাম্পিয়ন আবাহনীকে তারা হারিয়ে দিল ৩ উইকেটে। পাঁচ ম্যাচে আবাহনীর এটি দ্বিতীয় হার। মিরপুরে জমাট লড়াইয়ের দিনে প্রিমিয়ার লিগের অন্য দুই ম্যাচ ছিল একেবারেই একপেশে। ফতুল্লায় কলাবাগানকে ৬ উইকেটে হারিয়েছে মোহামেডান। বিকেএসপিতে সিসিএসের বিপক্ষে গাজী ট্যাংক জিতেছে ৫ উইকেটে।
শেষ ওভারের লড়াইয়ে মুক্তারের জয় মুছে দিয়েছে আবাহনী অধিনায়ক মাহমুদউল্লাহর সেঞ্চুরির কৃতিত্বও। মাহমুদউল্লাহর অপরাজিত ১০৯ রানের সৌজন্যে ৫ উইকেটে ২৫৩ রান করেছিল আবাহনী। মিডল অর্ডারে ভিক্টোরিয়ার ব্যাটিং বিপর্যয় সেটিকেই বানিয়ে দিচ্ছিল জেতার মতো রান। কিন্তু হলো না।
হলো না মুক্তারের আত্মবিশ্বাসী ব্যাটিংয়ের কারণেই। শেষ ওভারের আগে মুক্তার নাকি মোশাররফকে বলেছিলেন, ‘দুশ্চিন্তা করবেন না। ম্যাচ বের করে আনব।’ রুদ্ধশ্বাস শেষ ওভারে সেটি করেও দেখালেন। আবুল হাসানের প্রথম বলেই বোলারের পেছন দিয়ে চার, ওয়াইডিশ মিড অন দিয়ে পরের বলেও বাউন্ডারি। তৃতীয় বলে ১ রান নিয়ে প্রান্ত বদল, চতুর্থ বলে আরও ১ রান নিয়ে স্ট্রাইকিং এন্ডে আবার মুক্তার। পঞ্চম বলে ২ রান। শেষ বলের জন্য থাকল ৩।
চরম নাটকীয়তার অপেক্ষায় তখন গ্যালারির হাতেগোনা দর্শক। স্লোয়ার দিলেন আবুল হাসান। মুক্তারও যেন অপেক্ষায় ছিলেন এমন একটা বলেরই, লং অফের ওপর দিয়ে মেরে দিলেন দুর্দান্ত ছক্কা। আগের ম্যাচে মোহামেডানের কাছে হেরে হতাশায় ডুবেছিল ভিক্টোরিয়া। কাল শিরোপাপ্রত্যাশী আবাহনীকে হারিয়ে জয়ের ধারায় ফেরার উৎসবটা তাই জমে উঠল মাঠেই। হতাশায় ডুবল আবাহনী।
ভিক্টোরিয়ার উৎসবের মধ্যমণি ছিলেন মুক্তার, তবে দলের জন্য আসল কাজটা করে দিয়েছিল তামিম ইকবাল-শোয়েব মালিকের ১৬৮ রানের দ্বিতীয় উইকেট জুটি। দলীয় ১২ রানে ওপেনার আহমেদ শেহজাদ আউট। তামিমের সঙ্গী হন সাবেক পাকিস্তান অধিনায়ক মালিক। অখেলোয়াড়োচিত আচরণের জন্য এক ম্যাচ বহিষ্কার থাকার পর মাঠে ফিরে আগের ম্যাচে মাত্র ৬ রান পেয়েছেন তামিম। কাল এক ছক্কা আর ছয় চারে সাজানো ১০২ বলে ৮৬ রানের ইনিংস নিশ্চিতভাবেই ফিরিয়ে আনবে তাঁর আত্মবিশ্বাস। ১২১ বলে মালিকের ৮৫ রানের ইনিংসটাও হতে পারে সে রকম টনিক। কালকের আগ পর্যন্ত যে তিন ম্যাচে রান করেছিলেন মাত্রই ১৯! তামিম-মালিক জুটি ভাঙার পর মাত্র ৫০ রানেই ৬ উইকেট হারিয়েছিল ভিক্টোরিয়া।
এর আগে ৩০ রানে ৩ উইকেট হারানো আবাহনীর ত্রাতা ছিলেন মাহমুদউল্লাহ, সঙ্গে মার্শাল আইয়ুবও (৫৭)। তৃতীয় উইকেটে তাঁদের ৯৩ রানের জুটির সুবাদেই বিপর্যয় কাটায় আবাহনী। এরপর ফরহাদ হোসেনের (৪১*) সঙ্গে মাহমুদউল্লাহর ষষ্ঠ উইকেট জুটিতে ৯৩। দলের সংগ্রহটা পেরিয়ে যায় আড়াই শ। ১২৫ বলে অপরাজিত ১০৯ রানের ইনিংসে ৯ বাউন্ডারি মাহমুদউল্লাহর।
মিরপুরের উত্তেজনার ছিটেফোঁটাও ছিল না ফতুল্লায়। কলাবাগানের ১৪৫ রান মোহামেডান হেসে-খেলে টপকে গেছে ১০ ওভার ৩ বল বাকি থাকতেই। ২৬ রানে ২ উইকেট হারিয়ে মোহামেডানের শুরুটা ভালো হয়নি, ইমরুল কায়েসের (৪৫) সঙ্গে অধিনায়ক নাঈম ইসলামের (৫৩*) ৭৯ রানেই মোহামেডান জয়ের কাছাকাছি চলে যায়।
বিকেএসপিতেও ছিল প্রায় একই দৃশ্য। সিসিএস ৮৩ রানে ফেলে দিয়েছিল গাজী ট্যাংকের ৪ উইকেট। কিন্তু তাতে কী! তাদের ভান্ডারে রান তো ছিল মাত্র ১৩২! পাকিস্তানি ওপেনার শাহজাইব হাসান আর অধিনায়ক মোহাম্মদ মিঠুনকে নিয়ে নাসির হোসেনই (৬২*) জিতিয়ে দিয়েছেন গাজী ট্যাংককে। এর আগে বল হাতে ২৬ রানে ৪ উইকেট নিয়েছেন গাজীর পাকিস্তানি পেসার মোহাম্মদ সামি।
৩-০-এর দিকে ধাবমান অস্ট্রেলিয়া
সিরিজে ভারতীয়দের মধ্যে তাঁর ব্যাটই যা একটু হাসছিল। সেই তিনিও কাল আউট হয়ে গেলেন মাত্র ৮ রানে। অবশ্য আম্পায়ারের সিদ্ধান্ত পছন্দ হয়নি টেন্ডুলকারের
ডেভিড হুকস কি কাল স্বর্গ থেকে বসে চোখ রাখছিলেন পার্থ টেস্টের ওপর? এক দিনেই শেষ হয়ে যাবে টেস্ট—২০০৩ সালে বাংলাদেশের অস্ট্রেলিয়া সফরের সময় এমন মন্তব্য করে আলোচিত হয়েছিলেন। এ নিয়ে অনেক কথাও হয়েছে, হুকসকে ক্ষমা চাইতে বাধ্য করেছিল বাংলাদেশ দলের ব্যাটিং। তবে ২০০৪ সাল থেকে স্বর্গবাসী এই সাবেক অস্ট্রেলীয় ব্যাটসম্যানের জন্য তৃপ্তির একটা দিন হয়ে এসেছিল কাল। টেস্টের দ্বিতীয় দিনের মাথায়ই যে হারতে বসেছিল ভারত!
একসময় সেই সম্ভাবনা বা শঙ্কা জেগেছিল বটে। রানের খাতা খোলার আগেই বিষণ্ন বদনে ক্লান্ত পায়ে যখন সাজঘরে ফিরলেন ভিভিএস লক্ষ্মণ, ভারতের চতুর্থ উইকেটের পতন মাত্র ৫১ রানে। দিনের খেলা তখন ১৩ ওভার বাকি। স্টার্ক-হিলফেনহস-সিডলের গতি আর সুইংয়ে ভারত তখন দিশেহারা। মাত্রই কিছুদিন আগে টেস্টের এক নম্বর দলের মুকুটধারী ভারতের জন্য দুই দিনে টেস্ট পরাজয় কি এক দিনে হেরে যাওয়ার চেয়ে কম লজ্জার!
না, শেষ পর্যন্ত সেই কেলেঙ্কারি হয়নি। তবে আজ তৃতীয় দিনের কতটা ভারত টেনে নিয়ে যেতে পারে, সেটাই এখন দেখার। বিরাট কোহলিকে নিয়ে রাহুল দ্রাবিড় একটা ‘দেয়াল’ গড়েছেন। তার পরও এখনো অস্ট্রেলিয়ার প্রথম ইনিংসের চেয়ে ১২০ রানে পিছিয়ে ভারত। হাতে ছয় উইকেট। সিরিজটা অস্ট্রেলিয়া ৩-০ করে ফেলল প্রায়!
চা-বিরতির পর যখন সদলবলে মাঠে নামলেন মাইকেল ক্লার্ক, তাঁর চোখেমুখে তৃপ্তি-অতৃপ্তির আলো-ছায়া দুটোই ছিল। তৃপ্তি ২০৮ রানের লিড পাওয়া। অতৃপ্তি, লিডটাকে আরও বড় করতে না পারা। উদ্বোধনী জুটিতেই ২১৪ রান তোলার পরও অস্ট্রেলিয়াকে ৩৬৯ রানে আটকে ফেলতে পেরেছে ভারত। মূল কৃতিত্ব ক্যারিয়ারে প্রথমবারের মতো ৫ উইকেট নেওয়া উমেশ যাদবের।
নিজের টানা চার ওভারে যাদব ফিরিয়েছেন এড কাওয়ান, শন মার্শ আর রিকি পন্টিংকে। একটা উইকেটের জন্য ভারত তখন চাতক পাখির মতো তাকিয়ে, কোনো উইকেট না হারিয়েই অস্ট্রেলিয়া ততক্ষণে ৫৩ রানের লিড পেয়ে গেছে। প্রথম উইকেটেই এত বড় লিড পাওয়ার উদাহরণ টেস্ট ইতিহাসেই আছে মাত্র ১০টি। সেই সময় যাদবের ওই আঘাত। ২৮ রানের মধ্যে তিন উইকেট হারিয়ে হুট করে অস্ট্রেলিয়া হয়ে গেল ৩ উইকেটে ২৪২।
বাকি দুটো উইকেট যাদব পেয়েছেন শেষের দিকে। তবে এর মধ্যে সবচেয়ে গুরুত্বপূর্ণ কাজটি করেছেন ফিল্ডার হিসেবে। ওয়ার্নার তখনো ছিলেন। ছিলেন নিজের মতো। ১৫০ এসেছে ১২৮ বলে। দ্বিতীয় সেঞ্চুরিটাকেই ‘ডাবল’ বানিয়ে ফেলা যখন মনে হচ্ছিল সময়ের ব্যাপার, ২০ রান দূরে থাকতে ইশান্ত শর্মাকে উড়িয়ে মারতে গিয়ে লং অনে তালুবন্দী যাদবের হাতে। ওয়ার্নারের বিদায়ের পর আর বেশি কিছু করতে পারেনি অস্ট্রেলিয়া। ৭৯ রানে তারা হারিয়েছে শেষ ৭ উইকেট!
তার পরও ২০৮ রানের লিড অনেক বড়। এত বড় লিড নিয়ে পার্থে ম্যাচ না জেতার উদাহরণ আছে একটিই, সেটিও মার্ক গ্রেটব্যাচ ৬৫৫ মিনিট লম্বা এক দুঃসাহসিক ইনিংস খেলেছিলেন বলে। দ্রাবিড় আজ ‘গ্রেটব্যাচ’ হয়ে উঠলেও এই ম্যাচ বাঁচাতে পারবেন কি না সন্দেহ!


আজ মিলান ডার্বি
ইন্টারের অগ্নিপরীক্ষা
শত্রুতা তাদের চিরায়ত। বিভক্তির দেয়ালে দ্বিধাভক্ত। সান সিরোবাসী আজ দুই ভাগে বিভক্ত হয়ে সরাসরিই নেমে পড়ছে যুদ্ধে। না, রক্তক্ষয়ী কোনো যুদ্ধ নয়। এই যুদ্ধটা ফুটবলের, যে যুদ্ধে মিলান শহরেরই দুই ক্লাব—এসি মিলান আর ইন্টার মিলান। আজ মিলান-ডার্বি।
লড়াইটার পুরো নাম ‘ডার্বি ডেলা ম্যাডোন্নিনা’, সংক্ষেপে ‘মিলান ডার্বি’। সময়ের স্রোতে এখন হয়তো দুই স্প্যানিশ জায়ান্ট রিয়াল মাদ্রিদ আর বার্সেলোনার দ্বৈরথ, ‘এল ক্লাসিকো’ই বিশ্ব ফুটবলপ্রেমীদের কাছে সবচেয়ে প্রার্থিত। কিন্তু মিলান ডার্বির আবেদনও কম নয়। একটা সময় উত্তেজনা-উন্মাদনায় এগিয়ে ছিল ‘মিলান ডার্বি’ই। মিলানবাসী বটেই, গোটা ইতালির কাছেই এখনো ‘মিলান ডার্বি’র আবেদন অন্য রকম।
আজ মাঠে নামছে বার্সেলোনা, জুভেন্টাস, আর্সেনালের মতো দলও। কিন্তু বাকি সব ম্যাচ ছাপিয়ে ফুটবলপ্রেমীদের দৃষ্টি পড়ে থাকবে সান সিরোতে। সান সিরো—দুই প্রতিবেশীর এই একই মাঠ।
সূচি অনুযায়ী আজকের ‘ডার্বি’তে স্বাগতিক মিলান। নিজেদের মাঠেও তাই ইন্টার অতিথি। মাঠের লড়াই অবশ্য সৌহার্দ্যের কিছু থাকবে না। সেখানে ঝরবে আগুনের স্ফুলিঙ্গ। পরিসংখ্যানেই সেই ইঙ্গিত করে। দুই দল এ পর্যন্ত মুখোমুখি হয়েছে ২০৪ বার। মিলানজয়ী ৭২ ম্যাচে, ইন্টার ৭১। সর্বশেষ ১০ সাক্ষাতে সমতা, পাঁচটি করে জয়-পরাজয়। আজও আগুনে লড়াইয়েরই আভাস।
যদিও পয়েন্ট তালিকা এগিয়ে রাখছে স্বাগতিক মিলানকেই। মাসিমিলিয়ানো অ্যালেগ্রির দল নামছে পয়েন্ট তালিকার শীর্ষে থেকে। সেখানে ক্লদিও রানিয়েরির ইন্টার ৮ পয়েন্ট পিছিয়ে। তবে একটা সময় ইন্টার ছিল তালিকার ১৮ নম্বরের দল! সর্বশেষ পাঁচ ম্যাচ জিতে নেরাজ্জুরিরা এখন উঠে এসেছে পাঁচে। আজ জিতলে সামগ্রিক পরিসংখ্যানে সমতা আনার সঙ্গে রানিয়েরির দল ফিরে আসবে শিরোপা লড়াইয়েও। মিলানের সঙ্গে ব্যবধান কমে আসবে পাঁচে। কিন্তু হেরে গেলে শিরোপা লড়াই থেকে আক্ষরিক অর্থেই ছিটকে পড়বে ইন্টার। মিলান এগিয়ে যাবে ১১ পয়েন্টে।
ইন্টারের জয়ের তাড়নাটা তাই তীব্র। নেরাজ্জুরিদের জন্য সুসংবাদ, চোটের কারণে দুই মাস বাইরে কাটিয়ে এই ম্যাচ দিয়েই ফিরছেন ওয়েসলি স্নাইডার। ফিরেছেন ডিয়েগো ফোরলানও। তবে ইন্টারের কোচ আগের ম্যাচে পার্মার বিপক্ষে ৫-০ গোলের জয়ী একাদশই অপরিবর্তিত রাখার পক্ষে। স্নাইডার, ফোরলানদের নামাতে পারেন বদলি হিসেবে।
অন্যদিকে চোটের কারণে অ্যাকুইলানি ও গাত্তুসোকে পাচ্ছে না মিলান। তার পরও প্রতিবেশীদের শিরোপা লড়াই থেকে ছিটকে ফেলার স্বপ্নই দেখছে রোজোনেরিরা। মিলানের ঘানাইয়ান মিডফিল্ডার কেভিন প্রিন্স বোয়াটেং যেমন বলছেন, ‘ডার্বির আগে শহরটির আবহাওয়াটা আমি সত্যিই পছন্দ করি। ম্যাচ নিয়ে প্রত্যেকেই রোমাঞ্চিত এবং উৎসাহিত। দুই দলের মধ্যে আমরাই শক্তিশালী। চাইব, ইন্টারকে শিরোপা লড়াই থেকে ছিটকে দিতে।’
গত অক্টোবরের পর থেকেই হারের তেতো স্বাদ স্পর্শ না করা মিলানকে অবশ্য মাঠে নামার আগেই চাপে ফেলতে চাইছে জুভেন্টাস। মিলান ডার্বির আগেই যারা নিজেদের মাঠে খেলবে ক্যালিয়ারির বিপক্ষে। জুভেন্টাসের পয়েন্ট মিলানের সমান ৩৭। এ ম্যাচে জিতলেই অন্তত কয়েক ঘণ্টার জন্য এক নম্বরে উঠে যাবে জুভরা।
স্পেনে ৫ পয়েন্ট এগিয়ে থাকা রিয়াল কাল রাতে মায়োর্কার বিপক্ষে জিতে থাকলে লিড নিয়েছে ৮ পয়েন্টের। রিয়াল বেটিসের মতো দুর্বল প্রতিপক্ষের বিপক্ষেও আজ তাই বাড়তি সতর্কতায় বার্সেলোনা। পা পিছলালেই শিরোপা-স্বপ্ন আরেকটু বিবর্ণ হয়ে পড়বে। ইংল্যান্ডে আর্সেনালের প্রতিপক্ষ সোয়ানসি। যে ম্যাচে জুটি বাঁধতে পারেন রবিন ফন পার্সি ও থিয়েরি অঁরি। ওয়েবসাইট।
মুখোমুখি মিলান-ইন্টার
৫৬
৫৬—দুই দলের লড়াইয়ে সবচেয়ে বেশি ম্যাচ খেলেছেন এসি মিলান তারকা পাওলো মালদিনি। ৫৬ ম্যাচ খেলেছেন ইতালির এই সাবেক ডিফেন্ডার।
১৪
মিলান ডার্বিতে সবচেয়ে বেশি গোল ইউক্রেন স্ট্রাইকার আন্দ্রেই শেভচেঙ্কোর। ১৯৯৯ থেকে ২০০৬ পর্যন্ত এসি মিলানের হয়ে ১৪ গোল করেছেন শেভা।
৮
১৯১৮ সালে কোপা মাওরোতে এসি মিলান ৮-১ গোলে হারিয়েছিল ইন্টারকে। দুই দলের লড়াইয়ে সবচেয়ে বড় ব্যবধান ছিল এই ম্যাচেই।
৫
১৯১০ সালে সিরি ‘আ’তে ৫-০ গোলের জয়টাই এসি মিলানের বিপক্ষে ইন্টারের সবচেয়ে বড় ব্যবধানে জয়।


দ্বিতীয় ম্যাচেও হার শ্রীলঙ্কার
প্রথম ম্যাচে দু-দুটি লজ্জার রেকর্ড গড়ে হার। নিজেদের সর্বনিম্ন ৪৩ রানে গুঁড়িয়ে যাওয়ার পর নিজেদের সর্বোচ্চ ২৫৮ রানের বিশাল পরাজয়। কাল এমন লজ্জাজনক কিছু হয়তো হয়নি, তবে শ্রীলঙ্কা রয়ে গেছ ব্যর্থতার বৃত্তেই। কাল দ্বিতীয় ম্যাচেও হেরে গেছে তিলকরত্নে দিলশানের দল। ইস্ট লন্ডনে কাল ৫ উইকেটে জিতে পাঁচ ম্যাচ ওয়ানডে সিরিজে দক্ষিণ আফ্রিকা এগিয়ে গেল ২-০-তে।
টসে হেরে ব্যাটিংয়ে নেমে ২১ রানেই দুই উইকেট হারিয়ে চাপে পড়ে যায় সফরকারীরা। এর পরও শ্রীলঙ্কা ৬ উইকেটে ২৩৬ রানের পুঁজি পায় ওপেনার উপুল থারাঙ্গা ও দিনেশ চান্ডিমালের কল্যাণে। ক্যারিয়ারের ২১তম হাফ সেঞ্চুরি করে থারাঙ্গা ৬৬ রানে আউট। চান্ডিমাল ক্যারিয়ারের তৃতীয় হাফ সেঞ্চুরিটি তৃতীয় সেঞ্চুরিতে রূপ দিতে পারেননি নির্ধারিত ৫০ ওভার ফুরিয়ে যাওয়ায়। তিনি অপরাজিত থাকেন ৯২ রানে। এই ইনিংসের পথে তৃতীয় উইকেটে থারাঙ্গার সঙ্গে ৮৪ ও সপ্তম উইকেটে ম্যাথুসের (২৮) সঙ্গে চান্ডিমালের ৭২ রানের জুটি দুটিই শ্রীলঙ্কাকে পাইয়ে দেয় লড়াই করার মতো পুঁজি।
আগের ম্যাচের সেঞ্চুরিয়ান হাশিম আমলা আর ডুমিনির জোড়া হাফ সেঞ্চুরিতে চড়ে দক্ষিণ আফ্রিকা জয় পেয়েছে ৮ বল বাকি থাকতেই। তবে বাস্তবে জয়ের রাস্তাটা তাদের মোটেও এমন সহজ ছিল না। মাঝারি মানের লক্ষ্য তাড়া করতে নেমে দক্ষিণ আফ্রিকারও কিছু স্নায়ুক্ষয়ী মুহূর্ত গেছে। আমলা ৫৫ রানে আউট হলেও অপরাজিত ৬৬ রান করে ডুমিনি ফিরেছেন জয় নিয়ে, ম্যাচ শেষে যে ইনিংসটি তাঁকে দিয়েছে ম্যান অব দ্য ম্যাচের পুরস্কার।


অস্ট্রেলিয়ান ওপেন
পারবেন ফেদেরার?
নাদালের সঙ্গে হাত মেলাতে পেরে কী যে আনন্দ শিশুটির! নাদালেরও কম কী? কাল মেলবোর্নে ‘কিডস টেনিস ডে’ অনুষ্ঠানে। অস্ট্রেলিয়ান ওপেনের আগে প্রতিবছরই হয় এই অনুষ্ঠান ষ
২০০৮ সালে ফাইনালে আনা ইভানোভিচকে হারিয়ে জিতেছিলেন অস্ট্রেলিয়ান ওপেনের শিরোপা। ক্যারিয়ারের তৃতীয় সেই গ্র্যান্ড স্লামটাই হয়ে আছে মারিয়া শারাপোভার সর্বশেষ বড় সাফল্যের স্মৃতি। এরপর শুধুই হতাশার সঙ্গে বসবাস। কাঁধের চোট সেরে ফিরলেও গত বছরটি তেমন ভালো কাটেনি। উইম্বলডনের ফাইনালে খেলেছেন। দুটি শিরোপা জিতলেও তা গুরুত্বপূর্ণ কিছু নয়।
তবে আত্মবিশ্বাসী শারাপোভার দাবি, তিনি আছেন সঠিক পথেই। অস্ট্রেলিয়া ওপেনের দরজায় দাঁড়িয়ে রাশান মেয়ের এমন দাবি কি তবে অন্যদের জন্য সতর্কবার্তা? আগামীকাল সকালেই পর্দা উঠছে অস্ট্রেলিয়ান ওপেনের। সতর্কবার্তা হোক না-হোক, বছরের প্রথম গ্র্যান্ড স্লামে শারাপোভা থাকছেন ফেবারিট তালিকাতেই, যেমন থাকছেন সেরেনা উইলিয়ামস।
ক্যারিয়ারের ১৩টি গ্র্যান্ড স্লামের পাঁচটিই এই অস্ট্রেলিয়া ওপেনের। কিন্তু ‘ঘুমের রানি’ সেরেনা চোটের কারণে গত পাঁচ মাসে খেলেছেন মাত্র দুটি ম্যাচ। সাদা চোখে প্রস্তুতিতে ঘাটতি মনে হলেও মেলবোর্নের ‘পয়া’ কোর্ট ছোট উইলিয়ামসকে অন্য রকম হাতছানি দিয়ে থাকবে। তা না হলে কি আর নির্ভার হয়ে বলতে পারেন, তিনি প্রস্তুত। সেরেনা বলছেন, ‘আমি মেজর টুর্নামেন্টে খেলতে এবং প্রতিদ্বন্দ্বিতা করতে ভালোবাসি।’
প্রস্তুত নোভাক জোকোভিচ, রাফায়েল নাদাল, রজার ফেদেরার, অ্যান্ডি মারে, ক্যারোলিন ওজনিয়াকি, পেত্রা কেভিতোভা, লি না, কিম ক্লাইস্টার্সরাও। গতবারের চ্যাম্পিয়ন হিসেবে ক্লাইস্টার্সের দিকে থাকবে আলাদা দৃষ্টি।
এবারের অস্ট্রেলিয়া ওপেন একদিক দিয়ে একটু আলাদা। এবার বসছে টুর্নামেন্টের ১০০তম আসর। টুর্নামেন্ট মাইলফলক স্পর্শের বছরে শিরোপার দাবি নিয়ে কাল উদ্বোধনী দিনেই নামছেন মহিলা এককের এক নম্বর ওজনিয়াকি এবং ক্লাইস্টার্স, লি না, নাদাল, ফেদেরারের মতো শিরোপার বড় দাবিদারেরা। আর নামছেন সানিয়া মির্জা।
ওজনিয়াকি, মারের গল্পটা একই রকম। প্রতিভা নিয়ে সংশয় নেই। কিন্তু গ্র্যান্ড স্লাম টুর্নামেন্টে সেই প্রতিভার সার্থক প্রয়োগ ঘটাতে পারেন না। অস্ট্রেলিয়া ওপেনে সর্বশেষ দুবারই ফাইনাল খেলেছেন মারে। কিন্তু শেষ পর্যন্ত গ্র্যান্ড স্লাম জয়ের স্বাদ অপূর্ণই থেকে গেছে। এবার শিরোপার আশাই করছেন না তিনি! মারের সঙ্গে থাকছেন তাঁর নতুন কোচ কিংবদন্তি ইভান লেন্ডল। সাবেক খেলোয়াড় এবং বিশেষজ্ঞদের ভবিষ্যদ্বাণী, এবার ঘুচতে পারে মারে গ্র্যান্ড স্লাম-খরা। কিন্তু মারে বলছেন, ‘আমি বলব, ইভানের কাছ থেকে এক সপ্তাহেই আমি ফল পাব না।’
কিন্তু শেষ পর্যন্ত মূল আলোটা থাকছে জোকোভিচ, নাদাল, ফেদেরারের ওপরই। ওপেন যুগে সর্বোচ্চ চারবার করে অস্ট্রেলিয়া ওপেনের পুরুষ এককের শিরোপা জিতেছেন আন্দ্রে আগাসি ও ফেদেরার। এবার ফেদেরারের তাই রেকর্ডটি একার করে নেওয়ার সুযোগ। ফেদেরার পারবেন?


বিরোধ আর বিতর্ক
    ২০০৬: মাঠ ছাড়ার আগে আম্পায়ারের সঙ্গে ইনজামামের বোঝাপড়া
    ১৯৮৭: আম্পায়ার শাকুর রানার সঙ্গে বিতর্কে জড়ালেন মাইক গ্যাটিং
পাকিস্তান-ইংল্যান্ড ক্রিকেট লড়াই ‘উপহার’ দিয়েছে অনেক বিতর্ক। আগামী পরশু আরেকটি সিরিজ শুরুর আগে সেসব বিতর্কই পেছন ফিরে দেখা
২০১০: স্পট ফিক্সিং কেলেঙ্কারি: ২০১০ সালের ২৮ আগস্ট। ম্যাচ পাতানো নিয়ে বোমা ফাটিয়েছিল সদ্য বিলুপ্ত ব্রিটিশ ট্যাবলয়েড নিউজ অব দ্য ওয়ার্ল্ড। তাদের ছদ্মবেশী সাংবাদিক মাজাহার মাহমুদের পাতা ফাঁদে ধরা পড়েলেন তিন ক্রিকেটার। এজেন্ট মাজহার মজিদের কাছ থেকে টাকা নেন অধিনায়ক সালমান বাট, তাঁর পরামর্শেই লর্ডস টেস্টে ইচ্ছাকৃত নো বল করেছিলেন দুই ফাস্ট বোলার আমির ও আসিফ। এর পরিণতি এখন সবারই জানা।
২০০৬: ওভাল কাণ্ড: তিনবার পরিবর্তন হয়েছে ওভাল টেস্টের ফল। সেটি ছিল সিরিজের শেষ টেস্ট। চতুর্থ দিনে বল ট্যাম্পারিংয়ের জন্য পাকিস্তানকে পাঁচ রান জরিমানা করেছিলেন দুই আম্পায়ার ড্যারেল হেয়ার ও বিলি ডকট্রোভ। প্রতিবাদে চা-বিরতির পর আর মাঠে আসেনি পাকিস্তান দল। জয়ী ঘোষণা করা হয় ইংল্যান্ডকে। টেস্ট ইতিহাসে ম্যাচ ছেড়ে দেওয়ার ঘটনা এই একটিই। পরে ম্যাচ রেফারির শুনানিতে ট্যাম্পারিংয়ের অভিযোগ থেকে মুক্তি পেলেও মাঠে না আসার শাস্তি পান পাকিস্তানের অধিনায়ক ইনজামাম। চাপে পড়ে আইসিসি একবার ম্যাচটাকে ড্র ঘোষণা করেছিল। শেষ পর্যন্ত অবশ্য জয়ী দল হিসেবে লেখা হয় ইংল্যান্ডেরই নাম।
২০০৫: আফ্রিদির পাগলামি: গ্যাস সিলিন্ডার বিস্ফোরণে কিছু সময় বন্ধ ছিল ফয়সালাবাদ টেস্টের খেলা। এ সময়েই চুপিসারে বুট দিয়ে পিচে কিছু ক্ষত তৈরি করেন শহীদ আফ্রিদি। ম্যাচ আবার শুরু হলে ব্যাপারটা চোখে পড়ে ইংলিশ ব্যাটসম্যান মার্কাস ট্রেসকোথিক ও আম্পায়ার ড্যারেল হেয়ারের। টেলিভিশন ফুটেজ নিশ্চিত করে আফ্রিদির এই কাজ। আচরণবিধি ভঙ্গের জন্য এক টেস্ট ও তিন ওয়ানডের নিষেধাজ্ঞায় পড়েন আফ্রিদি।
১৯৯২: বল ট্যাম্পারিং কাহিনি: বিশ্বকাপ জয়ের প্রথম ইংল্যান্ড সফরে গেল পাকিস্তান। রিভার্স সুইংয়ের জাদুতে সেবার ইংল্যান্ডকে নাস্তানাবুদ করেছিলেন দুই ‘ডব্লিউ’ আকরাম ও ইউনুস। ২-১ এ সিরিজ হেরেছিল স্বাগতিকেরা। ব্রিটিশ মিডিয়া ‘প্রতারক’ বলল আকরাম-ইউনুসকে। বল বিকৃতি করেই নাকি সুইং পাচ্ছেন পাকিস্তানিরা—এমন দাবিই ছিল ব্রিটিশ মিডিয়ার। এরপর লর্ডস ওয়ানডেতে আম্পায়াররা ট্যাম্পারিংয়ের সন্দেহে বল পরিবর্তন করলেন। পাকিস্তানিরা নিজেদের নির্দোষ দাবি করলেও পুরো সিরিজেই ছিল দুই দলের তীব্র বৈরিতা।
১৯৮৭: মাইক গ্যাটিং-শাকুর রানার ঝগড়া: ইংল্যান্ড এল পাকিস্তান। প্রথম টেস্টেই শুরু বিতর্ক। সেটি বড় আকার নেয় ফয়সালাবাদে দ্বিতীয় টেস্টে। বোলিংয়ের সময় ফিল্ডার সরানোর অভিযোগ তুলে পাকিস্তানি আম্পায়ার শাকুর রানা ‘প্রতারক’ বলে বসলেন ইংল্যান্ড অধিনায়ক মাইক গ্যাটিংকে। একপর্যায়ে গ্যাটিং ধাক্কা দেন শাকুরকে। এরপর শাকুরের খেলা চালাতে অস্বীকৃতি। তাঁর দাবি, গ্যাটিংকে আনুষ্ঠানিকভাবে ক্ষমা চাইতে হবে। এই চাপান-উতোরে তৃতীয় দিনে খেলাই হয়নি। শেষ পর্যন্ত সরকারি হস্তক্ষেপে বাতিল হয়নি ওই সফর।


‘এটা তো বিদেশিদের টুর্নামেন্ট!’
শফিকুল ইসলাম মানিক বললেন, ‘প্রতিদ্বন্দ্বিতা অনেক বেড়েছে।’ মারুফুল হকের চোখে, ‘দেশি খেলোয়াড়দের মধ্যে ভালো করার একটা তাড়না লক্ষণীয়।’
দেশের অন্যতম দুই শীর্ষ কোচ তাঁরা দুজন। শফিকুল মুক্তিযোদ্ধার, মারুফ শেখ রাসেলের। ফেডারেশন কাপের গ্রুপ পর্ব থেকে দুজনই ইতিবাচক দিকটির ওপরই বেশি আলো ফেলতে চান। দুজনই বলছেন, মৌসুমসূচক টুর্নামেন্টে যে প্রতিদ্বন্দ্বিতার অভাস পাওয়া গিয়েছে, তাতে আসন্ন বাংলাদেশ লিগও জমবে।
আগামীকাল শুরু ফেডারেশন কাপের কোয়ার্টার ফাইনাল পর্ব। আর এই পর্বে ঢোকার আগে বড় দলগুলো সবাই কমবেশি চিন্তিত। গ্রুপে মোহামেডানের মতো দলকে হারিয়ে দিয়েছে নবাগত এবং অখ্যাত কক্স সিটি। ব্রাদার্সের সঙ্গে ড্র করেছে ওয়ারী। মুক্তিযোদ্ধা হেরেছে বিজেএমসির কাছে। আবাহনীকে হারিয়ে দিয়েছে ফেনী সকার। একমাত্র শেখ রাসেলই গ্রুপের তিনটি ম্যাচই জিতেছে। এতে বোঝা যায়, বড় দল মাঠে নামলেই পুরো পয়েন্ট—সেই দিন আর নেই।
শেখ জামালের অধিনায়ক আমিনুল এটা ভেবেই খুশি, ‘সমান মানের দল প্রায় এখন ছয়-সাতটি। এ কারণে খেলায় উত্তেজনা আসবে আশা করা যায়।’ তিনি অবশ্য নেতিবাচকও দিকটাও ভুলে যাচ্ছেন না, ‘চারজন করে বিদেশি খেলানোয় স্থানীয় অনেকেই যথারীতি সাইড বেঞ্চে চলে গিয়েছে। এটা নিয়ে বহুবার কথা বলেও কাজ হয়নি। তার পরও এই ক্ষতিকারক দিকটি মৌসুমের শুরুতেও আমাদের ফুটবলে নেতিবাচক প্রভাব ফেলতে শুরু করেছে।’
বিজেএমসির অধিনায়ক আলফাজ আহমেদ এক পা এগিয়ে বললেন, ‘এটা মনে হয় না বাংলাদেশের ঘরোয়া কোনো টুর্নামেন্ট। এটা তো বিদেশি লিগ হচ্ছে।’ জাতীয় দলের সাবেক এই অধিনায়ক ব্যাখ্যাও করেছেন, ‘গতবার তবু কোনো কোনো দল চারজন খেলানোর সুযোগ থাকলেও দুজন বিদেশি নিয়েছে। এবারও তো সবাই কোমর বেঁধে চারজন নিয়ে নামছে। ক্লাব কর্মকর্তারা দেশি খেলোয়াড়দের ওপর আস্থা পুরোপুরি হারিয়ে এখন বিদেশিনির্ভর হয়ে পড়েছেন। দেশের ফুটবলের জন্য এর চেয়ে ক্ষতিকতর আর কী হতে পারে!’
ব্রাদার্সের ম্যানেজার আমের খান সামনে আনছেন অন্য একটি প্রসঙ্গ, ‘আমাদের কোচিংয়ের মান বেড়েছে। তবে বিদেশিদের দাপটে স্থানীয় খেলোয়াড়েরা যথারীতি ভুক্তভোগী রয়ে যাবে। গ্রুপ পর্বের খেলা দেখে এটাই পরিষ্কার বুঝতে পারছি, লড়াই করবে বিদেশি বনাম বিদেশি। দেশের ফুটবল এ থেকে কোনোভাবে উপকৃত হবে না।’
আমের খানের এই বক্তব্যের সমর্থক বাফুফের কয়েকজন কর্মকর্তা ছাড়া সম্ভবত গোটা ফুটবল অঙ্গনই।


ওয়ার্নারে গিলক্রিস্টের ছায়া
পার্থের অনেক দর্শককেই পরশু স্মৃতিকাতর করে দিয়েছিলেন ডেভিড ওয়ার্নার। তাদের অনেকেই ফিরে গিয়েছিল পাঁচ বছর আগে। অ্যাশেজের তৃতীয় টেস্টে এই পার্থেই ঝড় তুলেছিলেন অ্যাডাম গিলক্রিস্ট। সেঞ্চুরি তুলেছিলেন ৫৭ বলে। মাত্র এক বলের জন্য ছুঁতে পারেননি ভিভ রিচার্ডসের দ্রুততম সেঞ্চুরির রেকর্ড।
পরশু সেই পার্থেই যেন গিলক্রিস্টের ছায়া ভর করেছিল ডেভিড ওয়ার্নারের মধ্যে। ‘গিলি’র মতো তিনিও বাঁহাতি, তিনিও নিউ সাউথ ওয়েলসের। এত এত মিল যখন আছে, ৬৯ বলে সেঞ্চুরি করা ওয়ার্নারের মধ্যে যে অস্ট্রেলিয়া মিডিয়া ‘নতুন গিলক্রিস্ট’ ছায়া খুঁজে পাবে, এতে আর বিস্ময়ের কী আছে!
‘ঘূর্ণিঝড় ওয়ার্নার’ শিরোনামে দি অস্ট্রেলিয়ান লিখেছে, ‘টেস্ট ওপেনারদের মধ্যে ওয়ার্নার যখন সর্বকালের দ্রুততম সেঞ্চুরির নতুন রেকর্ড গড়লেন, সেই সময়েই যেন অ্যাডাম গিলক্রিস্টের পুনর্জন্ম হলো। চড়াও হলেন ভারতীয় আক্রমণের ওপর, যাদের বুকে সাহসের ঘাটতি ছিল, যারা কী করবে ভেবেই পাচ্ছিল না।’
কেন তাঁকে নতুন গিলক্রিস্ট বলা হবে সেই ব্যাখ্যাও দিয়েছে পত্রিকাটি, ‘পাঁচ বছর আগে একই মাঠে গিলক্রিস্ট অ্যাশেজের দ্রুততম সেঞ্চুরিটি করেছিলেন মাত্র ৫৭ বলে। এর পর আর কোনো অস্ট্রেলিয়ান এভাবে প্রতিপক্ষকে বশে আনতে পারেনি।’
ওয়েস্ট অস্ট্রেলিয়ান আবার ওয়ার্নারের স্তুতি করার পাশাপাশি ভারতীয় দলকে ব্যঙ্গ করার সুযোগটাও হাতছাড়া করেনি, ‘এই বাঁহাতিকে একবারই থামাতে পেরেছিল ভারত, সেটিও উমেশ যাদবকে দিয়ে তাঁর হেলমেটে আঘাত হেনে, ওয়ার্নার ততক্ষণে ৮০ রান তুলে ফেলেছেন।’
সিডনি মর্নিং হেরাল্ড ‘অপার্থিব’ শিরোনাম দিয়ে লিখেছে, ‘অস্ট্রেলিয়ায় ভারতের দুর্দশাগ্রস্ত এই সফরে কফিনে শেষ পেরেক ঠুকে দিলেন ওয়ার্নার। ভারত চাইলে এখনই বোর্ডার-গাভাস্কার ট্রফিটা অস্ট্রেলিয়ার হাতে তুলে দিতে পারে।’
যাঁকে নিয়ে অস্ট্রেলীয় মিডিয়ায় এত মাতামাতি, সেই ওয়ার্নার নিজের পা মাটিতেই রাখছেন। নিজেকে নিয়ে নয়, তাঁর সব চিন্তা যেন ভারতের দুর্দশা নিয়েই। ২৫ বছর বয়সী এই তরুণ এমনও মনে করছেন, ভারতের ভবিষ্যৎ অন্ধকার, ‘দেশের বাইরে পারফরম্যান্স করা ভারতের জন্য সব সময়ই ছিল চ্যালেঞ্জ। সবাই বাউন্সি উইকেটে তাদের অসহায়ত্ব নিয়ে কথা বলছে। কিন্তু ভেবে দেখুন, টেন্ডুলকার-দ্রাবিড়রা যখন কয়েক বছরের মধ্যে অবসর নেবে, তখন কী দশা হবে ভারতের ক্রিকেটের! দলের ভার নেওয়ার মতো তরুণেরা কি উঠে আসছে?’


অবরোধবাসিনীদের স্বপ্ন
পাঞ্চিং ব্যাগে ঘুষি মারছেন এক আফগান নারী
গাজি স্টেডিয়ামের অবস্থান আফগানিস্তানের রাজধানী কাবুলের প্রাণকেন্দ্রে। তালেবান শাসনামলে এখানে শাস্তি কার্যকর হতো। ১৯৯৬ থেকে ২০০১ সাল পর্যন্ত আফগানিস্তান শাসন করে কট্টরপন্থী তালেবান।
তালেবানের পতন ঘটেছে। আফগানরাও নতুন করে জেগে উঠছে। একসময়ের সেই শাস্তি কার্যকরের স্টেডিয়ামকেই আজ দেখা হচ্ছে আফগান নারী মুষ্টিযোদ্ধাদের জাগরণের কেন্দ্র হিসেবে।
স্টেডিয়ামের ভেতরে একটি জরাজীর্ণ ব্যায়ামাগার আছে। দেয়ালের রং উঠে গেছে। মেঝের অবস্থাও খারাপ। গোলাপি ও সবুজ রঙের মাদুর দিয়ে কোনো রকমে ঢেকে দেওয়া হয়েছে। সেখানে চলছে আফগান নারী মুষ্টিযোদ্ধাদের প্রশিক্ষণ। এখানে আছে চারটি পাঞ্চিং ব্যাগ। ব্যায়ামাগারটির অবকাঠামো এতই খারাপ যে ধুলা থেকে বাঁচতে মেয়েদের প্রশিক্ষণের সময় মুখে মাস্ক পর্যন্ত ব্যবহার করতে হয়।
শবনম ও সাদাফ রাহিমি দুই বোন। দুজনেই মুষ্টিযোদ্ধা। প্রশিক্ষণ নিচ্ছেন গাজি স্টেডিয়ামের রিংয়ে। ১৮ বছরের সাদাফ বলেছেন, ‘মুষ্টিযোদ্ধা হওয়াটা ছিল আমার স্বপ্ন। প্রথমে আমার বাবা বিষয়টি মেনে নেননি। তিনি বলতেন, মেয়েদের মুষ্টিযোদ্ধা হতে নেই। তবে আমি একটি পদক জেতার পর তাঁর সিদ্ধান্ত বদলে যায়।’
আফগানিস্তানে নারীরা এখনো শিক্ষা ও কাজের অধিকার পাচ্ছেন না। বাড়িতে বাড়িতে ঘটছে নারী নির্যাতনের ঘটনা। তালেবান শাসনামলে নারীদের জন্য সব ধরনের খেলা ছিল নিষিদ্ধ। এমনকি তালেবানের পতনের পর আজও নারীরা মৌলিক সুযোগ-সুবিধা থেকে হচ্ছেন বঞ্চিত।
‘তালেবানের শাসনামলে আমাদের পরিবার ইরানে পালিয়ে গিয়েছিল...এখানে নারীদের হত্যা করা হতো। স্টেডিয়ামে একা একা অনুশীলনের সময় মাঝেমধ্যেই আমি ভয় পাই।’ বলছিলেন সাদাফ।
তাঁর বোন ১৯ বছরের শবনম বলেন, ‘দুই বছর আগেও কেউ একজন আমার বাবাকে ফোন করতেন...এবং হুমকি দিতেন যে আমাদের প্রশিক্ষণে পাঠালে তিনি আমাদের অপহরণ অথবা হত্যা করবেন।’ এরপর তাঁরা প্রায় এক মাস স্টেডিয়ামে যাননি। তবে তাঁদের প্রশিক্ষক মেয়েদের জন্য গাড়ির ব্যবস্থা করলে তাঁরা আবার প্রশিক্ষণে যেতে শুরু করেন।
আফগানিস্তানের নারী মুষ্টিযোদ্ধাদের প্রথম দলটি ২০০৭ সালে গঠন করা হয়। দলের কোচ সাবের শরীফ বলেন, ‘আমরা বিশ্বকে দেখিয়ে দিতে চাই যে আফগান মেয়েরাও নেতৃত্ব দিতে পারে, তারাও যেকোনো কিছু করতে পারে।’
২০০৮ সালে বেইজিং অলিম্পিকে ব্রোঞ্জ জয় ছাড়া আন্তর্জাতিক পর্যায়ে আর কোনো সফলতা নেই আফগান নারী মুষ্টিযোদ্ধাদের। ওই পদক জিতে জাতীয় বীরে পরিণত হয়েছিলেন রুহুল্লা নিকপাই। এবার তাঁর স্বপ্ন আরও বড়, ২০১২ লন্ডন অলিম্পিকে স্বর্ণজয়। শবনব বলছিলেন, ‘দেশের জন্য আফগানিস্তানের পতাকা তুলে ধরাই আমার স্বপ্ন।’


অ্যাডিলেডেও কোনো ছাড় নয়: ক্লার্ক
সিরিজের তিনটি টেস্টে ভারতকে একপ্রকার উড়িয়েই দিয়েছে অস্ট্রেলিয়া। সিরিজও জিতে নিয়েছে এরই মধ্যে। অ্যাডিলেডের শেষ টেস্ট ম্যাচটিতে বিধ্বস্ত, ধ্বংসপ্রায় ভারতীয় দল যদি অসিদের কাছ থেকে একটু ছাড় আশা করে, তাহলে সেটা একটু বাড়াবাড়িই হবে। অস্ট্রেলীয় অধিনায়ক মাইকেল ক্লার্ক সাফ জানিয়ে দিয়েছেন, ছাড়ের তো প্রশ্নই নেই, উল্টো অ্যাডিলেডে ভারতকে আরও বাজেভাবে হারানোর চেষ্টায় নামবে তাঁর দল।
যেহেতু অস্ট্রেলিয়া সিরিজ জিতে গেছে, তাই অনেকেই অ্যাডিলেডের এই লড়াইটিকে ‘মৃত লড়াই’ হিসেবে অভিহিত করতে চাচ্ছেন। কিন্তু মাইকেল ক্লার্ক বলেছেন, ‘আমার কাছে কোনো লড়াইই মৃত নয়। তিনটি টেস্ট জিতে আমরা অনেক কিছু করে ফেলেছি, ভাবলে ভুল হবে। আমরা সদ্যই বিশ্বের দ্বিতীয় শীর্ষ টেস্ট দলকে তিনটি ম্যাচে হারিয়েছে। আরেকটি ম্যাচে হারাতে পারলে এই ব্যবধান ৪-০ হবে। আমাদের এখনো অনেক কাজ বাকি রয়ে গেছে।’
মাইকেল ক্লার্ক নিজেদের লক্ষ্যের বর্ণনা দিয়ে বলেন, ‘অস্ট্রেলিয়ার লক্ষ্য আবারও বিশ্বের এক নম্বর ক্রিকেট দল হওয়া। ওই এখনো অর্জন করতে পারিনি আমরা। প্রতিটি ম্যাচেই আমরা জিততে চাই।’
পার্থ টেস্টের ব্যবচ্ছেদ করতে গিয়ে ক্লার্ক বলেন, ‘পার্থে আমাদের দুই ওপেনার দুর্দান্ত খেলেছে। ২১৪ রানের এই জুটি যেকোনো অধিনায়ককেই আনন্দিত করত। আমি এর ব্যতিক্রম নই। তবে ডেভিড ওয়ার্নারের ইনিংসটির ছায়া ঢেকে দিয়েছে এড কাওয়ানের ইনিংসটি। ওটাও ছিল অসাধারণ এক ইনিংস।’
বোলারদের প্রশংসা করে ক্লার্ক বলেন, ‘তারা ভারতকে দুবার অলআউট করে আমাদের জয়ে অনবদ্য অবদান রেখেছে। এখন লক্ষ্য আমাদের অ্যাডিলেডেও ভারতকে বিধ্বস্ত করে দেওয়া।’ 
টেস্ট আম্পায়ারিংয়ে প্রথম বাংলাদেশি
খবরটি খুশির। এতে কোনো সন্দেহ নেই। বাংলাদেশের ক্রিকেটের ক্রমোন্নতির পথে একেও অন্যতম সাফল্য হিসেবে ধরে নিতে পারেন আপনি। এই প্রথমবারের মতো ক্রিকেটের অভিজাত ফরম্যাট টেস্ট ক্রিকেট আম্পায়ারের গুরুদায়িত্ব কাঁধে তুলতে যাচ্ছেন একজন বাংলাদেশি। তিনি আর কেউ নন, জাতীয় দলের সাবেক অলরাউন্ডার ও বর্তমানে আন্তর্জাতিক ক্রিকেট আম্পায়ার এনামুল হক। আগামী ২৬ জানুয়ারি নেপিয়ারে নিউজিল্যান্ড ও জিম্বাবুয়ের মধ্যকার অনুষ্ঠেয় টেস্ট ম্যাচটিতে ফিল্ড আম্পায়ার হিসেবে এসেছে সাবেক এই বাঁ-হাতি স্পিনারের নাম।
২০০৩ সাল থেকে আম্পায়ারিংকে পেশা হিসেবে নিয়েছেন তিনি। ধাপে ধাপে আম্পায়ারিং সংশ্লিষ্ট সব ধরনের পেশাদারি প্রশিক্ষণই তিনি নিজের ঝুলিতে পুড়েছেন। মাঠে দাঁড়িয়ে পরিচালনা করেছেন ৩৬টি একদিনের আন্তর্জাতিক ম্যাচ। পাশাপাশি তিনটি আন্তর্জাতিক টি-টোয়েন্টি ম্যাচ। প্রথম শ্রেণীর ক্রিকেটে আম্পায়ারিং তো করছেন অনেক দিন থেকেই। বাকি ছিল কেবল টেস্ট ম্যাচটি। সেই স্বপ্নও পূরণ করে ফেলতে চলেছেন তিনি।
২৬ জানুয়ারি থেকে নিউজিল্যান্ডের নেপিয়ারে শুরু হওয়া নিউজিল্যান্ড ও জিম্বাবুয়ের মধ্যকার টেস্ট ম্যাচটিতে এনামুল হকের সহযোগী হিসেবে মাঠে নামবেন অসি আম্পায়ার রড টাকার। টিভি আম্পায়ার হবেন নাইজেল লং। টেস্টটিতে ম্যাচ রেফারির দায়িত্বে থাকবেন সাবেক অসি ব্যাটসম্যান ডেভিড বুন।
এনামুল হক গোটা নব্বইয়ের দশকে ছিলেন বাংলাদেশ জাতীয় ক্রিকেট দলের অন্যতম গুরুত্বপূর্ণ সদস্য। একসময় দলের বোলিং বিভাগের নেতৃত্বই ছিল এনামুল হকের হাতে। এ দেশের ক্রিকেটে আজ যে বাঁ-হাতি স্পিনারদের রমরমা, সেটির পথ প্রদর্শকও বলা যেতে পারে তাঁকে।
এনামুল যখন ক্রিকেট ক্যারিয়ারের গুরুত্বপূর্ণ সময়টা কাটিয়েছেন, তখন টেস্ট জগতে বাংলাদেশের অভিষেক হয়নি। তবে যে প্রতিযোগিতা জিতে বাংলাদেশ ক্রিকেট দল বিশ্বকাপে সুযোগ করে নিয়েছিল সেই ১৯৯৭ সালের আইসিসি ট্রফি দলের অন্যতম গুরুত্বপূর্ণ সদস্য ছিলেন তিনি। এনামুল বিশ্বকাপ ক্রিকেটে বাংলাদেশের প্রথম স্কোয়াডেরও সদস্য ছিলেন। ক্যারিয়ারের একেবারে শেষদিকে এসে দেশের হয়ে কয়েকটি টেস্ট খেলারও সুযোগ হয়েছে তাঁর।
এবার দোলেশ্বরের শিকার ব্রাদার্স
ব্যাট হাতে রান না পেলেও বল হাতে পেয়েছেন ৩ উইকেট। তারই একটিতে আশরাফুলের উল্লাস
প্রথম তিন ম্যাচেই হার। তবে পর পর দুই ম্যাচে বড় দলকে হারিয়ে প্রাইম দোলেশ্বর হঠাৎ করেই ‘জায়ান্ট কিলার’ হয়ে উঠেছে প্রিমিয়ার লিগে! আগের ম্যাচে শেখ জামালকে হারানোর পর ফতুল্লায় কাল ব্রাদার্সকেও তারা হারাল ৩ উইকেটে। প্রথম ম্যাচে জয়ের পর এ নিয়ে টানা চার ম্যাচ হারল ব্রাদার্স।
মিরপুরে প্রাইম দোলেশ্বর জিতেছে শেষ ওভারে। বিকেএসপিতে শেখ জামাল ধানমন্ডি ক্লাবও তাই। সূর্যতরুণের বিপক্ষে তাদের জয় ২ উইকেটের। হার-জিত, হার-জিত করতে করতে লিগে এখন পর্যন্ত পাঁচ ম্যাচে তিন জয় শেখ জামালের। সূর্যতরুণ জেতেনি এক ম্যাচও। মিরপুরে বিমানকে ১২৫ রানের বিশাল ব্যবধানে হারিয়ে জয়ের ধারায় আছে ওল্ড ডিওএইচএস। লিগে এটি তাদের চতুর্থ জয়, বিমানের তৃতীয় হার।
কাগজ-কলমের শক্তিমত্তায় প্রাইম দোলেশ্বরের বিপক্ষে ব্রাদার্সই ছিল ফেবারিট। কিন্তু টানা দ্বিতীয় ম্যাচে অঘটন ঘটিয়ে কাল তাদের ২৭৩ রানও টপকে গেল প্রাইম! ৯ রানের মধ্যে ২ উইকেট হারিয়ে শুরুটা হয়েছিল খুব বাজে। প্রথম ২৫ ওভারে রান ২ উইকেটে ১০২। ওপেনার মিজানুর (৭৬) আর শাহরিয়ার নাফীসের (৪১) ১০০ রানের তৃতীয় উইকেট জুটিতে এই সময়ে বিপর্যয় এড়ানোর কাজটাই চলছিল আসলে। পরে বাকি কাজটা করেছেন ভারতীয় মানবিন্দর সিং (৭৬*)। তবে তুলির শেষ আঁচড় এসেছে ৬ বলে অপরাজিত ১৪ রান করা তাইজুলের ব্যাট থেকে। শেষ ২ ওভারে জেতার জন্য ১৫ রান দরকার ছিল প্রাইম দোলেশ্বরের। তাইজুলের এক ছক্কা ও এক চারে রাজ্জাকের করা ৪৯তম ওভারেই এসেছে ১২। বাকি আনুষ্ঠানিকতা সম্পন্ন হয়েছে শেষ ওভারের চার বল বাকি থাকতেই। ঝড়টা রাজ্জাকের ওপর দিয়েই বেশি গেছে। নিজের প্রথম ৫ ওভারে যেখানে তিনি দিয়েছিলেন মাত্র ১৯ রান, পরের ৫ ওভারেই দিলেন ৫৬!
২৫৭ রান শেরেবাংলা স্টেডিয়ামের উইকেটে বড় লক্ষ্যই। সাঈদ আনোয়ার (৪৬) ও জিয়াউর রহমানের (৬৪) ১১২ রানের ওপেনিং জুটি আর শুভাগত হোম চৌধুরীর ৫৪ রানের সৌজন্যে কাল বিমানের সামনে এই লক্ষ্যটাই দিয়েছিল ওল্ড ডিওএইচএস। জবাবে বিমান শুরু থেকেই চলল ভুল ‘কোর্সে’। ১৭ রানে ৪ উইকেট হারিয়ে যখন প্রায় ‘জরুরি অবতরণে’র অবস্থা, পাকিস্তানি ফয়সাল ইকবাল ককপিটে আস্থা ছড়াতে চেষ্টা করলেন। কিন্তু বাকিদের মধ্যে সর্বোচ্চ রান যখন ১৯, বিমানকে আকাশে রাখতে এক ফয়সালের ৬৮ রানের ইনিংস কতটাই বা জ্বালানি জোগাতে পারে! ৫ ওভার ৫ বল বাকি থাকতে ১৩২ রানেই বিধ্বস্ত বিমান। তাদের মাটিতে নামাতে ওল্ড ডিওএইচএস অধিনায়ক মোহাম্মদ আশরাফুল বোলার ব্যবহার করেছেন ৯ জন। ২৮ রানে ৩ উইকেট নিয়ে তাদের মধ্যে সফলতম আবার তিনি নিজেই।
মিরপুরে একপেশে ম্যাচ হলেও ফতুল্লার মতো ক্রিকেটীয় উত্তেজনা ছিল বিকেএসপিতেও। ওপেনার জুপিটার ঘোষ (৬২) ও ছয় নম্বর ব্যাটসম্যান তায়েবুর পারভেজের (৬২) ফিফটিতে ৭ উইকেট হারিয়ে ২৪৪ রান করে সূর্যতরুণ। ১৫২ রানে ৫ উইকেট পড়ার পর ষষ্ঠ উইকেটে দুজন মিলে যোগ করেন ৭৬। জবাবে শেখ জামালের শুরু ১২ রানে দুই ওপেনারকে হারিয়ে। এরপর দলের ৪৪ রানের মাথায় মুশফিকুর রহিমও ড্রেসিংরুমে ফিরলে চাপে পড়ে যায় প্রিমিয়ারে নবাগত দলটি। ভারতীয় দীপক জুনের (৪৮) সঙ্গে মেহরাব জুনিয়রের (৬৪) ৬৭ রানের জুটিতে মাথা তুলে দাঁড়ায় শেখ জামাল। এরপর মাহমুদুল হাসান (৩৮), অধিনায়ক সোহরাওয়ার্দী (৪২*), আরিফুল হকদের যৌথ প্রযোজনায় ৫ বল বাকি থাকতেই জয় পেয়ে যায় শেখ জামাল।
অ্যাডিলেড টেস্টে নিষিদ্ধ ধোনি
সময়ের প্রতিবিম্ব— ক্লার্ক বলবেন, ধোনি শুনবেন!
অ্যাডিলেডে দল ঘুরে দাঁড়াতে পারবে কি না, সিনিয়রদের সবাই থাকবেন কি না—ম্যাচ শেষে টিভি ক্যামেরার সামনে এসব নিয়ে অনেক প্রশ্নের উত্তর দিতে হলো। মহেন্দ্র সিং ধোনি তখনো জানতেন না, অ্যাডিলেডে খেলতে পারবেন না তিনি নিজেই। দলের দুঃসময়, নিজের ব্যাটে রান নেই—এ অবস্থায় আরেকটা দুঃসংবাদ শুনতে হলো ধোনি ও ভারতকে। এক বছরের মধ্যে দ্বিতীয়বার স্লো ওভার রেটের কারণে এক টেস্টের জন্য নিষিদ্ধ করা হয়েছে ভারত অধিনায়ককে।
আইসিসির নতুন নিয়মের প্রথম শিকার হলেন ধোনি। আগে নিয়ম ছিল, এক বছরের মধ্যে তিনবার স্লো ওভার রেটের ঘটনা ঘটলে অধিনায়ককে এক ম্যাচ নিষিদ্ধ করা হবে। গত জুনে সেটা কমিয়ে করা হয় দুবার। পার্থে একমাত্র ইনিংসে ৭৬ ওভার করতে ৩৬২ মিনিট সময় লেগেছে ভারতের। সাইটস্ক্রিন সরানো, চোটের পরিচর্যার জন্য বাড়তি সময় ধরেও দেখা গেছে, অন্তত দুই ওভার কম করেছে ভারত। গত জুন-জুলাইয়ে ব্রিজটাউন টেস্টে স্লো ওভার রেটের কারণে সতর্ক করা হয়েছিল ধোনিকে।
নিষিদ্ধ হওয়ার পাশাপাশি ম্যাচ ফির ৪০ শতাংশ জরিমানাও গুনতে হবে ভারত অধিনায়ককে, বাকি সব সতীর্থকে ম্যাচ ফির ২০ শতাংশ। ধোনির জায়গায় অ্যাডিলেডে ভারতকে নেতৃত্ব দেবেন সহ-অধিনায়ক বীরেন্দর শেবাগ। আর উইকেটের পেছনে দাঁড়াবেন বাংলার ঋদ্ধিমান সাহা।
এসে গেছে বিদায়বেলা!
বেন হিলফেনহসের আউট সুইঙ্গারে তৃতীয় স্লিপে ক্যাচ, পার্থ টেস্টের দ্বিতীয় বিকেলে শূন্য রানে আউট হয়ে ফিরলেন ভিভিএস লক্ষ্মণ। এই ফেরাই কি ‘ভেরি ভেরি স্পেশালের’ শেষ ফেরা?
কাল সকাল থেকেই ভারতীয় সংবাদমাধ্যমে চাউর হয়ে গেল, পার্থ টেস্ট শেষেই অবসরে যাচ্ছেন লক্ষ্মণ। শেষ পর্যন্ত সেটা হয়তো হচ্ছে না। তবে চারপাশ থেকে সমালোচনার তির যেভাবে ধেয়ে আসছে, তাতে সিরিজ শেষেও অবসর না নিলে সেটাই হবে বিস্ময়ের। লক্ষ্মণের পাশাপাশি রাহুল দ্রাবিড়ও যদি অবসরের পথ ধরেন, অবাক হওয়ার থাকবে না কিছুই। এক শচীন টেন্ডুলকার ছাড়া অস্ট্রেলিয়ায় এবার ব্যর্থ ভারতের বিখ্যাত ব্যাটিং লাইনআপের বাকি ছয়জনই। কিন্তু সমালোচনার তির বেশি বুড়োদের দিকে। আরও নির্দিষ্ট করে বললে দুই বুড়োর দিকে।
৪১.৫০ গড়ে ২৪৯ রান—নিজের মানে খুব ভালো কিছু নয়, শচীন টেন্ডুলকার তবু সিরিজে ভারতের সর্বোচ্চ স্কোরার। অবশ্য সবচেয়ে কম রান করলেও টেন্ডুলকারের ওপর অবসরের চাপ খুব বেশি থাকত বলে মনে হয় না। কিন্তু দ্রাবিড় আর লক্ষ্মণের সময় ফুরিয়ে আসছে বলেই মনে হচ্ছে। অথচ গত বছরটা কী অসাধারণই না কেটেছে দ্রাবিড়ের! ইংল্যান্ডে দলের চরম ব্যর্থতার সিরিজে তিনটি সেঞ্চুরি করেছেন, বছরের সর্বোচ্চ রানও ছিল তাঁর (১১৪৫)। সেই দ্রাবিড়ই অস্ট্রেলিয়ায় অবিশ্বাস্য রকমের ব্যর্থ। ২৮ গড়ে ১৬৮ রান, এর চেয়েও দৃষ্টিকটু ৬ ইনিংসে ৫ বার বোল্ড হওয়া!
গত বছরের পারফরম্যান্স তবুও একটা লাইফলাইন হতে পারে দ্রাবিড়ের, কিন্তু লক্ষ্মণ আঁকড়ে ধরার মতো খড়কুটোও পাচ্ছেন না। টেন্ডুলকার-দ্রাবিড়ের চেয়ে ম্যাচ জেতানো ইনিংস তাঁর অনেক বেশি আছে, কিন্তু বরাবরই তিনি ‘আনসাং হিরো।’ দুঃসময়ে বিপদটা বেশি হয় এই আনসাং হিরোদেরই। ইংল্যান্ডে ও অস্ট্রেলিয়ার ভারতের ব্যর্থতার সম্পূরক লক্ষ্মণের ব্যর্থতা। এই সিরিজে ১৭ গড়ে ১০২ রান, ইংল্যান্ডে করেছিলেন ২২.৭৫ গড়ে ১৮৫ রান। তিন ‘বুড়ো’র মধ্যে সবচেয়ে কম বয়সী হয়েও তাই সবার আগে যেতে হতে পারে লক্ষ্মণকে।
মহেন্দ্র সিং ধোনি অবশ্য কাল ম্যাচ শেষে সংবাদ সম্মেলনে উড়িয়ে দিলেন লক্ষ্মণের অবসরের গুজব, ‘যেখানে অনেক বড় “যদি” ও অনেক বড় “কিন্তু” আছে, এ ধরনের প্রশ্নের জবাব দিতে চাই না আমি। আমি জানি না, এটা কীভাবে ছড়িয়ে পড়ল। যতক্ষণ লক্ষ্মণ নিজে এসে না বলছে, আমি জানি না কী হচ্ছে বা হতে যাচ্ছে। এটা নিয়ে এখন ভাবার প্রয়োজনও দেখছি না।’
‘এখন’ ভাবার প্রয়োজন না হলেও সিরিজ শেষে যে প্রয়োজন আছে, সেটার ইঙ্গিত কিন্তু ঠিকই দিয়েছেন ধোনি, ‘হয়তো সিরিজ শেষে ভাবার সঠিক সময়। সিনিয়রা কী ভাবছে, আমাদের সেটাও ভাবতে হবে। জানি চারদিকে এখন সিনিয়র হটাও দাবি। কিন্তু দেশের জন্য তাঁরা যা করেছেন এবং জুনিয়রদের সঙ্গে যেভাবে অভিজ্ঞতা ভাগাভাগি করতে পারেন, সেদিক বিবেচনা করে আমাদের সতর্ক সিদ্ধান্ত নিতে হবে।’
১৯.৬৬ গড়ে সিরিজে ১১৮ রান শেবাগের, অ্যাডিলেডে তবু দলকে নেতৃত্ব দেবেন তিনি। খেলবেনও আরও অনেক দিন। ২৪ গড়ে ১৪৪ রান করা গৌতম গম্ভীরও তা-ই। ২০.৪০ গড়ে ১০২ রান করেও দ্রাবিড়-লক্ষ্মণের ভাগ্য নির্ধারণে বড় ভূমিকা থাকবে ধোনির। কিন্তু বয়সের কারণে লক্ষ্মণ-দ্রাবিড়দের হয়তো যেতেই হবে। খেলাটা এমনই নিষ্ঠুর, জগতের নিয়মও এটাই!
আড়াই দিনেই শেষ ভারত
ব্যাট হাতে দলকে সাফল্যে ভিজিয়েছেন, ড্রেসিংরুমের জয়োত্সবে তা-ই পানীয়তে ভেজানো হলো ওয়ার্নারকে
পাঁচ মাস আগেই বুঝেছিলেন ইয়ান চ্যাপেল। ভারতীয় দল তখন ইংল্যান্ডে। প্রথম তিন টেস্ট হেরে টেস্ট র‌্যাঙ্কিংয়ের শীর্ষস্থান হারানোর পর গত ১৪ আগস্ট চ্যাপেল ক্রিকইনফোতে লিখেছিলেন, ‘অস্ট্রেলিয়া সিরিজটাও কি ভারত এখনই হেরে গেল?’ বুড়িয়ে যাওয়া ব্যাটিং লাইনআপ, এক জহির খান ছাড়া নখদন্তহীন বোলিং আক্রমণ আর ফিল্ডিংয়ে দুরবস্থা দেখে অস্ট্রেলিয়ার সাবেক অধিনায়ক লিখেছিলেন, এই দল নিয়ে অস্ট্রেলিয়ায় পেরে উঠবে না ভারত।
কাল মধ্যাহ্নবিরতির মিনিট দশেক পর বড় সত্যি বলে মনে হলো এই ভবিষ্যদ্বাণী। প্রথম দুই টেস্ট তবু চতুর্থ দিনের বিকেল দেখেছিল। পার্থে ভারত ইনিংস ও ৩৭ রানে হারল আড়াই দিনেরও কম সময়ে। চার বছর পর খোয়াতে হলো বোর্ডার-গাভাস্কার ট্রফিও। বিদেশের মাটিতে টানা সাত টেস্ট হেরে সাবেক এক নম্বররা এখন আরেকটি ধবলধোলাইয়ের শঙ্কায়। এই লজ্জা এড়ানোর লড়াইয়ে ভারতকে আবার নামতে হবে অধিনায়ককে ছাড়াই। এক বছরের মধ্যে দুবার স্লো ওভার রেটের কারণে ২৪ জানুয়ারি শুরু হতে যাওয়া অ্যাডিলেড টেস্টে খেলতে পারবেন না মহেন্দ্র সিং ধোনি।
ডেভিড ওয়ার্নার প্রথম দিন শেষেই বলেছিলেন, ‘ভারত ম্যাচ হেরে বসে আছে।’ দ্বিতীয় দিনে সেই হার মোটামুটি নিশ্চিত হয়ে যায়। কাল কৌতূহল ছিল ভারত ইনিংস পরাজয় এড়াতে পারে কি না। লাঞ্চ পর্যন্ত সেই সম্ভাবনা বজায় ছিল। কিন্তু লাঞ্চের পর ৮ বলে শেষ ৪ উইকেট হারিয়ে গুটিয়ে যায় ভারত। সিরিজে অস্ট্রেলিয়ার সেরা বোলার হিলফেনহসকে খানিকটা বিবর্ণ মনে হয়েছিল প্রথম সেশনে। লাঞ্চের পর সেই হিলফেনহসই নিজের দ্বিতীয় ওভারে ৫ বলে তুলে নিলেন ৩ উইকেট। বিরাট কোহলিকে আউট করে ধ্বংসযজ্ঞের শেষ পিটার সিডলের হাতে। ম্যাচে ভারতের সামান্য যা প্রাপ্তি, তা এই কোহলির ব্যাটিংই। বাইরে বসে আছেন রোহিত শর্মা, এমন চাপের মধ্যে দুই ইনিংসেই সর্বোচ্চ রান আত্মবিশ্বাস জোগাবে তরুণ ব্যাটসম্যানকে।
আগের দিন শেষ বিকেলের প্রতিরোধ কাল সকালেও ধরে রেখেছিলেন কোহলি ও দ্রাবিড়। কিন্তু ‘দ্য ওয়াল’-এ যে সাম্প্রতিক সময়ে ফাটল ধরছে নিয়মতই। ৮৪ রানের জুটি শেষ দ্রাবিড়ের আউটে, রায়ান হ্যারিসের ভেতরে ঢোকা বলে মাটিতে গড়াগড়ি খেল লেগ স্টাম্প। সিরিজের ৬ ইনিংসে পঞ্চম আর গত ১০ ইনিংসে অষ্টমবার বোল্ড। ৫৩ বার বোল্ড হয়ে আগের ইনিংসেই ছুঁয়েছিলেন অ্যালান বোর্ডারকে, কাল রেকর্ডটা শুধুই নিজের করে নিলেন।
হিলফেনহস-সিডল-স্টার্ক-হ্যারিস—অস্ট্রেলিয়ার চার পেসার উইকেট নিয়েছেন ঠিক প্রথম ইনিংসের ক্রমধারায়: ৪-৩-২-১। ম্যাচে ৮ উইকেট হিলফেনহসের, ম্যাচসেরা তবু ডেভিড ওয়ার্নার। সবুজ উইকেটে তাঁর অতিমানবীয় ইনিংসটাই যে গড়ে দিয়েছে ব্যবধান! অধিনায়কের বিশেষ ধন্যবাদ পেলেন। প্রতিপক্ষ অধিনায়কের কণ্ঠেও ওয়ার্নার-স্তুতি, ‘ব্যাটিং ব্যর্থতাই আমাদের ডুবিয়েছে। তবে এই উইকেটে ব্যাটিংটা মোটেও সহজ নয়, উদ্বোধনী জুটির পর ওরাও তো সুবিধা করতে পারেননি। ওয়ার্নারের ইনিংসটাই আমাদের ছিটকে দিয়েছে ম্যাচ থেকে।’
আর ক্লার্ক বুঝিয়ে দিয়েছেন ভবিষ্যতের পথচলায় সত্যিকারের এক নেতা পেয়ে গেছে অস্ট্রেলিয়া, ‘সিরিজ জিতে খুশি, আজ রাতটা আমরা অনেক আনন্দ করব। কিন্তু কালই আবার দৃষ্টি দেব অ্যাডিলেডের দিকে। খুব বেশি কিছু এখনো আমরা অর্জন করতে পারিনি। বিশ্বের দুই নম্বর দলকে সিরিজে হারিয়েছি, এ জন্য আমরা অবশ্যই গর্বিত। কিন্তু তৃপ্ত হওয়ার আগে কাজ এখনো অনেক বাকি। আমাদের লক্ষ্য তিন ধরনের ক্রিকেটেই বিশ্বসেরা হওয়া...।’ 


এক গোলেই নায়ক ক্যালিয়ন
বল তো নয়, যেন ছুটে গেল আগুনের গোলা। এক ডিফেন্ডার চোখমুখ বুজে ঠেকানোর চেষ্টা করলেন, আরেকজন চেষ্টা করলেন ব্যাকভলি করে ঠেকাতে, ঝাঁপিয়ে পড়লেন গোলরক্ষকও। সেকেন্ডের ভগ্নাংশ সময়ের মধ্যে এই তিন প্রতিরোধ ব্যর্থ করে দিয়ে বল ঢুকে গেল জালে। বলের মতোই ক্ষিপ্রগতিতে ছুটলেন হোসে মারিয়া ক্যালিয়ন, ক্ষ্যাপাটে ষাঁড়ের মতোই হলো তাঁর উদ্যাপন। ৮৪ মিনিটে তাঁর ওই গোলেই যে ম্যাচটা জিতল রিয়াল মাদ্রিদ!
মাঠের ছবি যা-ই হোক, স্কোরবোর্ড বলছিল, ৭১ মিনিট পর্যন্ত রিয়াল পিছিয়ে ০-১ গোলে। ৩৯ মিনিটে টমার হেমেডের গোলে এগিয়ে যাওয়া মায়োর্কা বাকিটা সময় দাঁতমুখ খিঁচে রক্ষণ সামলে যাচ্ছিল। ১০ জন খেলোয়াড়ই আগলে রাখছিলেন নিজেদের গোলপোস্ট। মনে হচ্ছিল, অঘটন বুঝি ঘটিয়েই ফেলবে মায়োর্কা। আর তা হলে বার্সার সঙ্গে পয়েন্ট ব্যবধান আটে নিয়ে যাওয়ার অভিলাষ পূরণ হবে না হোসে মরিনহোর।
কিন্তু অতিরক্ষণাত্মক খেলাটাই কাল হলো মায়োর্কার। রিয়ালের একের পর এক আক্রমণের ঢেউ আর কতক্ষণ সামলানো যায়! দ্বিতীয়ার্ধে কাকা আর গঞ্জালো হিগুয়েইনকে নামানোর পর আক্রমণের ধার বেড়ে গিয়েছিল আরও। অবশেষে একের পর এক চকিত পাস দিয়ে দারুণভাবে সাজানো একটি আক্রমণ থেকে ৭২ মিনিটে সমতা ফেরান হিগুয়েইন। এই মৌসুমে লিগে ১৭ ম্যাচে ১৪ গোল করে প্রথম একাদশে জায়গা পাওয়ার দাবি আরও জোরাল করলেন এই আর্জেন্টাইন।
তবে একাদশে জায়গাটা মনে হয় পাকা করে ফেললেন ক্যালিয়ন। আরেক আর্জেন্টাইন অ্যাঙ্গেল ডি মারিয়ার বদলে পরশু তাঁকে ডান উইংয়ে খেলিয়েছেন মরিনহো। মায়োর্কা যখন জয় না পেলে ড্র-ই সই নীতি নিয়ে দুই স্ট্রাইকার তুলে দুই ডিফেন্ডার নামিয়ে বক্সের জটলা আরও বাড়াল, সেই সময় ক্যালিয়নের এই আগুনে শটে লক্ষ্যভেদ।
রিয়াল এদিন ঠিক পুরো ছন্দে ছিল না। ভাগ্যও পাশে ছিল না। ক্রিস্টিয়ানো রোনালদোর দূরপাল্লার দুর্দান্ত একটি শট ক্রসবারে ধাক্কা লেগে ফিরে এসেছে। সার্জিও রামোসের একটা গোল বাতিলও হয়েছে, যদিও রিপ্লেতে বোঝা গেছে সিদ্ধান্তটি ছিল ভুল। না হলে ৯০ মিনিটজুড়ে এমন কাঁপতে কাঁপতে জয় নিয়ে মাঠ ছাড়তে হতো না রিয়ালকে।
ম্যাচের নায়ক কিন্তু ম্যাচ শেষে নায়কোচিত মন্তব্যই করেছেন। ক্যালিয়ন কৃতিত্ব ভাগ করে দিয়েছেন সবার মধ্যে, ‘আসল ব্যাপারটাই হলো দলগত প্রচেষ্টা। এটাই আমাদের শীর্ষে রেখেছে। আমরা ৩ পয়েন্ট পেয়েছি। আমার গোলের চেয়ে এটা বেশি গুরুত্বপূর্ণ।’


জোকোভিচের বড় স্বপ্ন
    নোভাক জোকোভিচ: গোল্ডেন গ্র্যান্ড স্লামের স্বপ্ন
    পেত্রা কেভিতোভা: দ্বিতীয় বাছাই হয়েও ফেবারিট
১ কোটি ২৬ লাখ ১৯ হাজার ৮০৩ মার্কিন ডলার। বাংলাদেশি মুদ্রায় প্রায় ১০৪ কোটি টাকা! এটি গত বছর নোভাক জোকোভিচের জেতা প্রাইজমানির পরিমাণ। ৭৬টি ম্যাচ খেলে জিতেছেন ৭০টিতে! জিতেছেন ফ্রেঞ্চ ওপেন বাদে বাকি তিনটি গ্র্যান্ড স্লামও। অবিশ্বাস্য!
এই সার্বিয়ান এরই মধ্যে ঘোষণা দিয়েছেন, ২০১২ সালে পৃথিবী ধ্বংস হোক আর না হোক, তিনি ধ্বংস করে দেবেন সব প্রতিপক্ষকেই। এ বছর তাঁর আরও চাই। ২০১২ যে অলিম্পিকেরও বছর।
পুরুষ এককে এক বছরে চারটি গ্র্যান্ড স্লামের চারটিই জেতার কীর্তি আছে মাত্র দুজনের। ডন বাজ আর রড লেভারের। লেভারের এই কীর্তি আবার দুবার। কিন্তু একই বছরে চারটি গ্র্যান্ড স্লামের পাশাপাশি অলিম্পিকেও সোনা জেতা—অবিশ্বাস্য এই কীর্তি টেনিস ইতিহাসে একজনই করতে পেরেছেন। ‘গোল্ডেন স্লাম’ নামের যে কীর্তি আছে স্টেফি গ্রাফের।
ঠিক সরাসরি বলেননি। তবে পরোক্ষে জোকোভিচ জানিয়ে দিয়েছেন, সেই গোল্ডেন স্লামের কীর্তি ছোঁয়ার ইচ্ছা আছে তাঁর। ক্যারিয়ারের সুবর্ণ ফর্মে আছেন। এটাই সেরা সুযোগ। আরেকবার অলিম্পিক আসতে আসতে চার বছর। তত দিনে এই ফর্ম আর বয়স দুটিই কি আর থাকবে!
অ্যাডিডাসের সেই বিখ্যাত স্লোগানটি একটু ঘুরিয়ে এই ২৪ বছর বয়সী বলছেন, ‘সবকিছুই সম্ভব। অবশ্যই ২০১১ সাল ছিল আমার ক্যারিয়ারের এখন পর্যন্ত সেরা বছর। যা করেছি সেটির পুনরাবৃত্তি করা হবে অনেক কঠিন। তবে একবার যখন করতে পেরেছি, আবার কেন পারব না? পুরো মৌসুম নিয়ে আশাবাদী আর ইতিবাচক থাকাটাই তো ভালো। এটা তো মাত্রই শুরু।’
ঠিকই বলেছেন জোকোভিচ। শুরু। এবং শুরুটা অনেক সময় গুরুত্বপূর্ণ হয়ে দাঁড়ায় এই অর্থে, প্রভাতের সূর্যের মধ্যে লুকিয়ে থাকে পুরো দিনের পূর্বাভাস। গত বছরও যেমন জোকোভিচ শুরু করেছিলেন অস্ট্রেলিয়ান ওপেন জিতে। জিতেছেন উইম্বলডন আর ইউএস ওপেনও। মাঝখানে শুধু ফ্রেঞ্চ ওপেনে আটকে গেছেন সেমিফাইনালে।
২০১২ জোকোভিচের বছর হতে যাচ্ছে—এমন ভবিষ্যদ্বাণী কোনো জ্যোতিষী করেনি। সেটা নিয়তিনির্ধারিতও নয়। নয় বলেই দুই ‘চিরপ্রতিদ্বন্দ্বী’ এবার অলিখিত জোট গড়েছেন। রাফায়েল নাদাল আর রজার ফেদেরার দুজনের মিশন অভিন্ন—ঠেকাও জোকোভিচ। সমস্যা হলো, অস্ট্রেলিয়ান ওপেনের প্রস্তুতি টুর্নামেন্ট খেলার সময় দুজনকেই পুরো ফিট মনে হয়নি, যদিও সেই শঙ্কা মুছে ফেলে আজই কোর্টে নেমে পড়ছেন নাদাল-ফেদেরার।
মেয়েদের এককে গতবার এখানে শিরোপা জিতেছেন কিম ক্লাইস্টার্স। লেটন হিউয়িটের সঙ্গে প্রেমের কারণে অস্ট্রেলীয়রা অনেক আগেই তাঁকে নিজেদের মেয়ে করে নিয়েছিল। সেই প্রেম টুটে গেলেও দর্শকদের সঙ্গে ভালোবাসার সম্পর্ক অটুট। এই বেলজিয়ান পারবেন শিরোপা ধরে রাখতে?
যদিও সাম্প্রতিক পারফরম্যান্স বিশ্লেষণ করে টেনিস বিশেষজ্ঞরা বলছেন, এবার নতুন রানিকে পাবে অস্ট্রেলিয়া। মুকুট যেতে পারে পেত্রা কেভিতোভা নয়তো ভিক্টোরিয়া আজারেঙ্কার মাথায়। আর দুই অভাগা ক্যারোলিন ওজনিয়াকি আর অ্যান্ডি মারে তো আছেনই। গ্র্যান্ড স্লাম শিকে যে তাঁদের জন্য কবে ছিঁড়বে কে জানে! 


স্কোলসের হয়ে ফার্গুসনের জবাব
অবসর থেকে ফিরে গোল—পল স্কোলসের আনন্দ তাই বাঁধ মানল না। গত পরশু ম্যানইউ-বোল্টন ম্যাচে :
প্রত্যাবর্তনের দ্বিতীয় ম্যাচেই গোল করে ক্ষেত্রটা তৈরি করে দিয়েছিলেন পল স্কোলস। সুযোগটা হাতছাড়া করেননি অ্যালেক্স ফার্গুসন। ম্যানইউ কোচ নিন্দুকদের সমালোচনার জবাবটা দিয়ে দিলেন নগদই। বললেন, সমালোচকদের ভুল প্রমাণ করেছেন স্কোলস।
৩৭ বছর বয়সী ‘বুড়ো’ এক খেলোয়াড়কে অবসর থেকে ফিরিয়ে আনা এবং সেটাও ম্যানইউর মতো দলে! স্কোলসের ফেরাটাকে নিন্দুকেরা দেখছিল বাঁকা চোখে। সেই স্কোলস পরশু শুধু গোলই করলেন না; যতক্ষণ মাঠে ছিলেন দুর্দান্ত খেললেন। বোল্টনের বিপক্ষে দলও জিতেছে ৩-০ গোলে।
এই জয়ে নগরপ্রতিদ্বন্দ্বী ম্যান সিটিকে ধরে ফেলেছে ম্যানইউ। দুই দলেরই পয়েন্ট ৪৮। যদিও আজই আবার উইগানের বিপক্ষে জিতে সিটির এগিয়ে যাওয়ার সুযোগ।
বোল্টনের বিপক্ষে প্রথমার্ধের মাঝামাঝিতে পেনাল্টি পেলেও দলকে এগিয়ে দিতে ব্যর্থ হন রুনি। এ নিয়ে সর্বশেষ আট পেনাল্টি শটের চারটা মিস করলেন রুনি। ৪৫ মিনিটে দলের ত্রাতা হয়ে আসেন স্কোলস। দ্বিতীয়ার্ধে বাকি গোল দুটি করেছেন ওয়েলবেক ও ক্যারিক। স্কোলসের প্রশংসা আর সমালোচনার জবাব, ম্যাচ শেষে ফার্গুসন দুটো কাজই সেরেছেন একসঙ্গে, ‘সে ইউনাইটেডের সর্বকালের অন্যতম সেরা খেলোয়াড়। নিন্দুকেরা এ সপ্তাহে তাকে নিয়ে অনেক কথা বলেছে। কিন্তু এমন পারফরম্যান্স, এমন মান দেখার পর আপনি তাকে হারাতে চাইবেন না।’ ফার্গি ক্ষোভ ঝেরেছেন রেফারির ওপরও। তাঁর দাবি, বোল্টন ডিফেন্ডার জ্যাট নাইটের ফাউলে শুধু পেনাল্টির সঙ্গে হলুদকার্ডই যথেষ্ট ছিল না, তাঁকে লাল কার্ডই দেখানো উচিত ছিল।
ওল্ড ট্রাফোর্ডের নায়ক যদি স্কোলস হন, স্টামফোর্ড ব্রিজে ফ্রাঙ্ক ল্যাম্পার্ড। ল্যাম্পার্ডের একমাত্র গোলেই সান্ডারল্যান্ডের বিপক্ষে জিতেছে চেলসি। ২১ ম্যাচ শেষে ৪০ পয়েন্ট—ক্ষীণ হলেও শিরোপার দাবিদার এখন ব্লুজরাও। কোচ ভিলাস-বোয়াসের ভবিষ্যদ্বাণী, একদিন ল্যাম্পার্ড ভেঙে দেবেন চেলসির সর্বকালের গোল রেকর্ড, ‘চেলসির রেকর্ডটিকে হুমকির মুখেই রেখেছে সে।’
পরশুর গোলটি চেলসির জার্সি গায়ে ল্যাম্পার্ডের ১৮১তম। তাঁর চেয়ে বেশি গোল আছে শুধু কেরি ডিক্সন (১৯৩) ও ববি টাম্বলিংয়ের (২০২)।
চেলসি কোচের প্রশংসা পেয়েছেন ফার্নান্দো তোরেসও। গোল না পেলেও দিদিয়ের দ্রগবার অনুপস্থিতিতে শুরুর একাদশে সুযোগ পেয়ে তোরেস ছিলেন দুর্দান্ত।
টটেনহাম ও লিভারপুল দুই দলই পয়েন্ট হারিয়েছে এ দিন। লিভারপুল গোলশূন্য ড্র করেছে স্টোক সিটির বিপক্ষে। সেপ্টেম্বরে প্রথম লেগে স্টোক সিটির মাঠে গিয়ে হেরেই গিয়েছিল অলরেডরা। ঘরের মাঠে মৌসুমে সপ্তম ড্রটি করে লিভারপুল কোচ কেনি ডালগ্লিসের মুখে যেন ভাষা নেই। উল্টো দিকে একই মৌসুমে দুবার লিভারপুলের মতো দলের বিপক্ষে এই সাফল্যে উচ্ছ্বসিত স্টোক শিবির।
টটেনহামের সুযোগ ছিল ম্যানচেস্টারের দুই দলকেই ধরে ফেলার। কিন্তু উলভারহ্যাম্পটনের বিপক্ষে ১-১ গোলে ড্র করায় সেটি আর সম্ভব হয়নি। এএফপি।
কাল সোয়ানসি সিটির কাছে ৩-২ গোলে হেরে গেছে আর্সেনাল। ২১ ম্যাচে তাদের পয়েন্ট ৩৬-ই রইল। প্রিমিয়ার লিগে অন্তত চতুর্থ হওয়ার দৌড়েও চেলসির চেয়ে এখন ৪ পয়েন্ট পিছিয়ে গানাররা।
বার্সাকে ভড়কে দিয়েছিল বেটিস
ফিফা-ব্যালন ডি’অর অনুষ্ঠানের পর পরশু প্রথম ম্যাচ ছিল বার্সেলোনার মাঠ ন্যু ক্যাম্পে। সেখানে বর্ষসেরার ট্রফিটি নিয়ে এসেছিলেন মেসি
৪-৩-৩। রিয়াল বেটিসের কোচ পেপে মেল বুঝিয়ে দিলেন, আক্রমণের জবাব আক্রমণ দিয়েই দিতে চান। কিন্তু ডেভিড হয়ে গোলিয়াথের সঙ্গে লড়তে যাওয়া! সেটিও বার্সেলোনার মাঠে, যে মাঠে এই মৌসুমে তারা একটি গোলও খায়নি।
ভাষ্যকাররা বলেই দিলেন, মেলের এই সিদ্ধান্ত সাহসী কিন্তু সেটি বোকামিও। কিন্তু ষষ্ঠ মিনিটেই বার্সার গোলমুখে বেটিসের দুর্দান্ত আক্রমণ। প্রথমবার কর্নার হজম করে গোলটা বাঁচালেন ভিক্টর ভালদেস। দ্বিতীয় দফা কর্নার থেকেও বিপজ্জনক হেড ঠেকাতে হলো বার্সা গোলরক্ষককে।
কিন্তু বার্সেলোনা প্রথম সুযোগেই বুকে বসিয়ে দিল ছুরি। দেখতে না-দেখতেই বেটিসের জালে দুই গোল! দশম মিনিটে ৪০০তম লিগ ম্যাচ খেলতে নামা জাভি করলেন প্রথম গোলটি, ফ্যাব্রিগাসের শট পোস্টে লেগে ফিরে আসার মুখে জাভির নির্ভুল নিশানা। দ্বাদশ মিনিটে অ্যালেক্সিস সানচেজের দুর্দান্ত ক্রস থেকে লিওনেল মেসির নিখুঁত ফিনিশিং। দুই মিনিটের মধ্যেই স্কোর হয়ে গেল ২-০!
কী আশ্চর্য, সাহসী বেটিস ঠিকই ২-২ করে ফেলল! মৌসুমে প্রথমবারের মতো নিজেদের মাঠে গোল খেল বার্সেলোনা। সেটিও এক জোড়া! প্রথমে ৩২ মিনিটে রুবেন কাস্ত্রো। এর পর ৫২ মিনিটে ম্যান সিটি থেকে ধারে খেলতে আসা রকে সান্তা ক্রুজ। বার্সা শিবির তখন রীতিমতো আতঙ্কিত। আগের ম্যাচে জিততে জিততে ড্র করে ফিরতে হয়েছে এসপানিওল থেকে। এই ম্যাচেও সেই পরিণতি বরণ করলে রিয়াল আর নাগালের মধ্যেই থাকবে না।
এই আতঙ্কের মধ্যেই টানা দ্বিতীয় ম্যাচে ইচ্ছাকৃত হ্যান্ডবলের অপরাধে হলুদ কার্ড দেখলেন মেসি। ন্যায্য পেনাল্টি দাবি করে উল্টো ডাইভিংয়ের দোষে হলুদ কার্ড দেখলেন ইনিয়েস্তাও। বার্সার একের পর এক আক্রমণ ঠেকিয়ে গেল বেটিসের রক্ষণ। অবশেষে ৭৫ মিনিটে জাভির লম্বা থ্রু দারুণভাবে রিসিভ করে বক্সের ডান প্রান্ত থেকে সানচেজের জোরালো শট এগিয়ে দিল বার্সাকে। এর মিনিট পাঁচেক আগে মেসিকে ফাউল করে দ্বিতীয় হলুদ কার্ড দেখে বেটিসকে ১০ জনের দল বানিয়ে দিয়েছেন মারিও।
সাহসী বেটিসের আশার কফিনে শেষ পেরেক ঠুকে দিলেন মেসি, ৮৬ মিনিটে পেনাল্টি থেকে গোল করে। ইনিয়েস্তার ন্যায্য পেনাল্টিটাই যেন অন্যভাবে পেয়ে গেল বার্সা। রিপ্লে বলছিল, দোরাদোর হাতে বল লাগার আগেই বল লেগেছিল আবিদালের হাতে।
শেষ পর্যন্ত ৪-২ গোলের পরাজয়ের পরও সাহসী বেটিস পেল বার্সার স্যালুট। আর বার্সাও রিয়ালের সঙ্গে পয়েন্ট ব্যবধান কমিয়ে আনল পাঁচে। পেয়ে গেল আগামীকালের ‘এল ক্লাসিকো’র আত্মবিশ্বাসের জ্বালানিও। রিয়ালের মাঠে কোপা ডেল রের কোয়ার্টার ফাইনালে মুখোমুখি দুই চিরপ্রতিদ্বন্দ্বী। 
মুক্তিযোদ্ধা ১ (৫): ১ (৩) ফরাশগঞ্জ; বিজেএমসি ৩: ১ রহমতগঞ্জ
মুক্তিযোদ্ধার রুদ্ধশ্বাস জয়
টাইব্রেকারে মুক্তি মুক্তিযোদ্ধার। ফরাশগঞ্জকে হারানোর আনন্দে এভাবেই নেচে উঠলেন সানডে-মিঠুনরা। কাল বঙ্গবন্ধু স্টেডিয়ামে
টাইব্রেকারের পঞ্চম শট। সানডে গোল করলেই মুক্তিযোদ্ধা উঠে যাবে ফেডারেশন কাপের সেমিফাইনালে। শীতের রাতে টান-টান উত্তেজনা বঙ্গবন্ধু স্টেডিয়ামে। কৌতূহলী হাজার চোখ। কী ঘটতে চলেছে?
এরপরের দৃশ্যটা মুক্তিযোদ্ধার জন্য আনন্দের। আর ফরাশগঞ্জের জন্য হূদয়বিদারক। সব উত্তেজনায় জল ঢেলে শেষ শটে নাইজেরিয়ান স্ট্রাইকার সানডের লক্ষ্যভেদ।
১২০ মিনিটের লড়াই আর টাইব্রেকারের ভাগ্যপরীক্ষায় হার ফরাশগঞ্জের। গত বছর স্বাধীনতা কাপজয়ী পুরান ঢাকার দলটি পারল না আরেকটি রূপকথা তৈরির পথে এগিয়ে যেতে। তবে শেষ বিচারে জয়টা শুধু মুক্তিযোদ্ধার নয়। এই জয় ফুটবলেরই। এমন ম্যাচই তো দেখতে চায় দর্শক।
ঢাকার ম্যাড়মেড়ে ফুটবল এখন আর মাঠে দর্শক টানে না। কিন্তু ফেডারেশন কাপের কালকের দ্বিতীয় সেমিফাইনাল ঘরোয়া ফুটবলে অন্য রকম বিজ্ঞাপন হয়ে রইল। মিঠুনের গোলে এগিয়ে গিয়েছিল মুক্তিযোদ্ধা। জুনাপিউ ১-১ করার পর অতিরিক্ত ৩০ মিনিটও আর গোল দেখেনি। শেষ পর্যন্ত টাইব্রেকারে শেষ হাসি মুক্তির। ব্যবধান ৫-৩।
দিনের প্রথম কোয়ার্টার ফাইনালটা অবশ্য কোনো দাগ রেখে যেতে পারেনি। ফরাশঞ্জেরই প্রতিবেশী রহমতগঞ্জ একরকম আত্মসমর্পণই করেছে বিজেএমসির কাছে। ৩-১ গোলে জিতে সবার আগে সেমির টিকিট কাটা আলফাজের দল শুক্রবার শেষ চারে লড়বে এই মুক্তিযোদ্ধারই সঙ্গেই।
এদিনই প্রথম দুই ব্রাজিলিয়ান ডিফেন্ডার রাফায়েল ও মিডফিল্ডার লিমাকে নিয়ে নেমেছে মুক্তিযোদ্ধা। এক ম্যাচ বহিষ্কৃত থাকা ডিফেন্ডার আরিফ দলের বাইরে। তাই মুক্তিযোদ্ধার দলীয় সমন্বয়টা একটু এলোমেলো হয়েছে। ম্যাচ শেষে এটিকেই সমস্যা বলে দাঁড় করালেন কোচ শফিকুল ইসলাম। তবে প্রথম মিনিট কুড়ি একটু এলোমেলো খেললেও মুক্তি খেলাটা আস্তে আস্তে গুছিয়ে নিয়েছে। সময় যত এগিয়েছে, দলটার ধার বেড়েছে আরও।
৬ ফুটের বেশি লম্বা রাফায়েল-লিমা খুব নজর না কাড়লেও খারাপ খেলেননি। প্রথম ম্যাচ বলে হয়তো আড়ষ্ট ছিলেন কিছুটা। তবে মাঝমাঠে লিমার বল দেওয়া-নেওয়া, আক্রমণ গড়া—সবকিছুতেই কুশলী খেলোয়াড়ের ছাপ ছিল। মুক্তিযোদ্ধাকে ‘অনেক ভালো’ দল বলার পর ফরাশগঞ্জ কোচ কামাল বাবু দুই দলের মধ্যে উচ্চতায় মুক্তিযোদ্ধার এগিয়ে থাকার কথাও আলাদা করে বললেন।
সুযোগ নষ্ট করার কারণেই মুক্তিযোদ্ধাকে যেতে হয়েছে টাইব্রেকার পর্যন্ত। এক সানডেই চার-পাঁচটা সহজ সুযোগ নষ্ট করেছেন। একই রোগে ভুগেছে ফরাশগঞ্জও। বিশেষ করে জুয়েল ও জুনাপিউ দু-তিনটি সুযোগ কাজে লাগাতে পারেননি। বৃথাই গেছে পাশবন মোল্লার সব পরিশ্রম। ফরাশঞ্জের এই ফরোয়ার্ডকে ভালো খেলেও পরাজয়ের দুঃখ নিয়ে মাঠ ছাড়তে হয়েছে।
৫০ মিনিটে লিমা-এমিলির তৈরি করা সুযোগ কাজে লাগিয়ে আলতো হেডে মুক্তিযোদ্ধাকে এগিয়ে নেন মিঠুন। ৮৩ মিনিটে জুনাপিউর টোকায় ১-১। তবে অতিরিক্ত সময়ে দুবার মুক্তিযোদ্ধার সামনে বাধা হয়ে দাঁড়ায় ক্রসবার।
ওদিকে বিজেএমসির তিনটি গোলই দুই বিদেশির। আবদুল রশিদ দুটি করেছেন, অন্যটি ইসমাইল বাঙ্গুরা। ৩-০ হওয়ার পর রহমতগঞ্জের হয়ে একটা শোধ করেছেন অধিনায়ক ইদ্রিস কাসুরি।
আজ আবাহনী-শেখ জামাল: মৌসুমের প্রথম বড় ম্যাচ আজ। একটু আগেই দেখা হয়ে যাচ্ছে দুই বড় দলের। ফেডারেশন কাপের বর্তমান চ্যাম্পিয়ন আবাহনীর সামনে দাঁড়াচ্ছে বাংলাদেশ লিগ চ্যাম্পিয়ন শেখ জামাল। বিকেল সাড়ে পাঁচটায় বঙ্গবন্ধু স্টেডিয়ামে এই লড়াই নিয়ে তেতে আছে দুই দলই।


দাবাড়ুদের ক্ষোভে ফেডারেশনে তালা
সাদা-কালো ঘুঁটি আর বোর্ড ছেড়ে ফেডারেশনের বারান্দায় দাবাড়ুরা। দুর্নীতিমুক্ত ফেডারেশনের দাবিতে এককাট্টা সবাই, একপর্যায়ে ফেডারেশনের কার্যালয়ে তালাও ঝুলিয়ে দেওয়া হলো
ফেডারেশনের সাধারণ সম্পাদক মোকাদ্দেস হোসাইনের বিরুদ্ধে দুর্নীতি এবং গঠনতন্ত্রবিরোধী কার্যকলাপের অভিযোগ এনে কাল ফেডারেশন কার্যালয়ে তালা লাগিয়ে দিয়েছেন দাবাড়ুরা। ফেডারেশনের সাধারণ সম্পাদকের পদত্যাগ এবং একই সঙ্গে পাঁচ গ্র্যান্ডমাস্টারকে ফিরিয়ে আনার জন্য এই আন্দোলন শুরু করেছেন তাঁরা।
শুধু সাধারণ সম্পাদকই নয়, অভিযোগ আছে গত ৫ জানুয়ারি পদত্যাগ করা যুগ্ম সম্পাদক মাসুদুর রহমানের বিরুদ্ধেও। গঠনতন্ত্র লঙ্ঘন, প্রতিভা অন্বেষণ কর্মসূচি থেকে টাকা আত্মসাৎ, প্রাইজমানি আত্মসাৎ, নির্বাহী কমিটির অনুমোদন ছাড়া এফডিআর ভেঙে টাকা ওঠানো—তিন পৃষ্ঠার অভিযোগপত্রে এর সবই উল্লেখ আছে। এর অনুলিপি আজ দাবাড়ুরা যুব ও ক্রীড়া প্রতিমন্ত্রী, জাতীয় ক্রীড়া পরিষদ সচিব ও অলিম্পিক অ্যাসোসিয়েশনে জমা দেবেন।
দেশের দুই গ্র্যান্ডমাস্টার আবদুল্লাহ আল রাকিব ও এনামুল হোসেন (রাজীব) দাবায় অদৃশ্য অনেক দিন থেকে। ২০০৯ সালের সেপ্টেম্বরে দাবার বর্তমান অ্যাডহক কমিটি দায়িত্ব নেওয়ার পর থেকেই মুখ ফিরিয়ে আছেন দুজন। স্থবির দাবা থেকে মুখ ফিরিয়ে নিচ্ছে পৃষ্ঠপোষকেরাও। গত আড়াই বছরে কয়েকটি দায়সারা ঘরোয়া টুর্নামেন্ট ছাড়া কোনো আন্তর্জাতিক টুর্নামেন্ট হয়নি। দুই মাস পর পর কার্যনির্বাহী কমিটির সভা হওয়ার কথা থাকলেও সভা হয়েছে মাত্র চারটি। সাধারণ সম্পাদকের স্বেচ্ছাচারিতার অভিযোগ তুলে কমিটি থেকে পদত্যাগও করেছেন অনেক কর্মকর্তা। ক্ষোভে-দুঃখে আন্তর্জাতিক আরবিটার হারুনুর রশীদ ফেডারেশন ছেড়ে চলে গেছেন। অফিস সহকারীর হাতে লাঞ্ছিত হয়েছেন দাবাড়ু। এত দিনের এসব পুঞ্জীভূত ক্ষোভই কাল দানা বাঁধল আন্দোলনে। ফিদে মাস্টার খোন্দকার আমিনুল বলছিলেন, ‘আমরা এই সাধারণ সম্পাদকের কার্যক্রমে বিরক্ত। দাবায় বাংলাদেশ এগোনো তো দূরে থাক, আরও পিছিয়ে যাচ্ছে। আমরা দুর্নীতিগ্রস্ত এমন কর্মকর্তার পদত্যাগ চাই।’
বর্ষীয়ান দাবাড়ু মাহবুবুর রহমান তো ফেডারেশনে আসাই ছেড়ে দিয়েছেন, ‘বর্তমান কমিটি দায়িত্ব নেওয়ার পর আমি এখানে খেলতেই আসি না। এখানে দাবা খেলার পরিবেশ নেই। দাবা ভদ্রলোকের খেলা। কিন্তু এখানে প্রায়ই কর্মকর্তাদের মধ্যে হাতাহাতি-মারামারি হয়।’
কিছুদিন পর পর ফেডারেশনের এমন নেতিবাচক সংবাদে বিরক্ত দেশের প্রথম গ্র্যান্ডমাস্টার নিয়াজ মোরশেদ। তাঁর মতে, ‘এখন সময় এসেছে এই কমিটি নিয়ে সরকারের নতুন করে ভাবার।’
তবে অভিযোগের মিছিল উড়িয়ে দিয়ে কাল রাতে সাধারণ সম্পাদক মোকাদ্দেস হোসাইন দাবি করলেন, ‘এগুলো আমার বিরুদ্ধে ষড়যন্ত্র। আমি এখন ফেডারেশনেই আছি। যারা আন্দোলন করছে ওদের সঙ্গে আলোচনার চেষ্টা করছি।’ সাবেক যুগ্ম সম্পাদক মাসুদুর রহমান মল্লিকের কথা, ‘আমার বিরুদ্ধে কোনো অভিযোগ থাকলে সেটা আগে কেউ জানাতে পারত। তখন এর জবাব দিতাম। আর আমি তো ব্যক্তিগত কারণে পদত্যাগ করেছি। পদত্যাগ যেহেতু করেই ফেলেছি, এসব নিয়ে আমার বলার কিছু নেই।’


মুশফিকের হাতে ‘দুরন্ত রাজশাহী’
সুবিধাবঞ্চিত শিশুদের নিয়ে ‘দুরন্ত রাজশাহী’র লোগো উন্মোচন করলেন অধিনায়ক মুশফিকুর রহিম। কাল মিরপুর স্টেডিয়ামে
বিপিএলে নাকি অনেক চমক থাকবে! এখন পর্যন্ত সে রকম কোনো চমকের দেখা পাওয়া না গেলেও কাল লোগো উন্মোচন অনুষ্ঠানে সামান্য চমক দেওয়ার চেষ্টা করল রাজশাহীর ফ্র্যাঞ্চাইজির মালিক ডিজিটাল অটো কেয়ার।
বিপিএলে তাদের দলের নাম দুরন্ত রাজশাহী। শেরেবাংলা স্টেডিয়ামের সংবাদ সম্মেলনকক্ষে আইকন খেলোয়াড় মুশফিকুর রহিম জাগো ফাউন্ডেশনের সুবিধাবঞ্চিত আট শিশুকে নিয়ে অবমুক্ত করলেন এর লোগো। এই শিশুদের হাতে তুলে দেওয়া হয়েছে ক্রিকেট খেলার সরঞ্জাম। চমক থাকল একটা ঘোষণায়ও, তবে ঘোষণাটা সাংবাদিকদের জন্য। ‘দুরন্ত রাজশাহী’র চেয়ারম্যান মুশফিকুর রহমান জানালেন, বিপিএলের দর্শকদের রায়ে তারা টুর্নামেন্টের শ্রেষ্ঠ সাংবাদিক বা ‘দুরন্ত সাংবাদিক’ নির্বাচন করবেন। পুরস্কার হিসেবে তিনি পাবেন ৮০০ সিসির একটি মারুতি গাড়ি।
লোগো উন্মোচন অনুষ্ঠানে আইকন খেলোয়াড় মুশফিকুর রহিমকেই দুরন্ত রাজশাহীর অধিনায়ক ঘোষণা করা হয়। অধিনায়ক হয়ে টুর্নামেন্টে দলের লক্ষ্যটাও জানালেন মুশফিক, ‘আমরা বড় টার্গেট নিয়েই খেলব। তবে যেহেতু এটা একটা নতুন ধরনের টুর্নামেন্ট, এখানে মানিয়ে নেওয়াটাই হবে বড় চ্যালেঞ্জ। আমরা আগে সেই চেষ্টাই করব।’
জাতীয় দলের সাবেক অধিনায়ক, ম্যানেজার ও প্রধান নির্বাচক ফারুক আহমেদ দলের ম্যানেজারের দায়িত্বে আছেন। এ ছাড়া আতহার আলী খান প্রধান উপদেষ্টা ও কোচ খালেদ মাসুদ। তাঁরা সবাই-ই আশা করছেন, টুর্নামেন্টে খুব শক্তিশালী দল দাঁড় করাতে পারবে দুরন্ত রাজশাহী। তবে এ প্রসঙ্গে কথা বলতে গিয়ে একটু ঝামেলাতেই পড়ে যান আতহার। ‘আমাদের দলে সারপ্রাইজ থাকবে। আমরা অনেক খেলোয়াড়ের সঙ্গেই যোগাযোগ করছি...।’ আতহার এটুকু বলার পরই সংবাদ সম্মেলনে প্রশ্ন ওঠে, যেখানে উন্মুক্ত নিলামের মাধ্যমে ফ্র্যাঞ্চাইজিগুলোর খেলোয়াড় সংগ্রহের কথা, সেখানে আগে থেকে খেলোয়াড়দের সঙ্গে যোগাযোগ ‘পাতানো নিলামের’ই ইঙ্গিত দিচ্ছে কি না।
বিপিএল গভর্নিং কাউন্সিলের প্রধান গাজী আশরাফ হোসেন নাকচ করে দিয়েছেন এমন সম্ভাবনা, ‘এ রকম হওয়ার কোনো সুযোগ নেই। ফ্র্যাঞ্চাইজিগুলোকে অবশ্যই নিলামের মাধ্যমে খেলোয়াড় সংগ্রহ করতে হবে। কোনো খেলোয়াড় আগে থেকে কোনো ফ্র্যাঞ্চাইজির সঙ্গে কথা বললে তাকে নিলাম থেকে বাদ দেওয়া হবে।’ কাল ফ্র্যাঞ্চাইজি প্রতিনিধিদের সঙ্গে গভর্নিং কাউন্সিলের এক সভায়ও দেওয়া হয়েছে একই সতর্কবার্তা।


মিলান ডার্বির নায়ক মিলিতো
এক রাতের ঘটনাতেই সিরি ‘আ’র শিরোপা লড়াইটা উন্মুক্ত হয়ে গেল! জানেত্তির ক্রস, প্রাণপণ চেষ্টায়ও আটকাতে পারলেন না এসি মিলান ডিফেন্ডার ইগনাজিও আবেতে। বল নিয়ন্ত্রণে নিয়ে কয়েক পা এগিয়ে মিলিতোর বাঁ পায়ের শট, দ্বিতীয় পোস্টের কোনা ছুঁয়ে মিলানের জালে। দুই আর্জেন্টাইনের যুগলবন্দীতে ইন্টারের ‘মিলান ডার্বি’ জয় (১-০)।
শিরোপা লড়াইয়ে ফেরার প্রশ্নে ‘মিলান ডার্বি’ ছিল ইন্টারের জন্য অগ্নিপরীক্ষা। ‘চিরশত্রু’দের বিপক্ষে সেই পরীক্ষায় তো পাসই, ক্লদিও রানিয়েরির দলকে শিরোপা লড়াইয়ে ফিরিয়েছে জুভেন্টাসের ড্র এবং উদিনেসের হার! জুভেন্টাস ড্র করেছে ক্যালিয়ারির সঙ্গে, জেনোয়ার মাঠ থেকে উদিনেসে ফিরেছে ৩-২ গোলের হার উপহার নিয়ে।
ঘরের মাঠে ড্র করলেও মিলান হেরে যাওয়ায় পয়েন্ট তালিকায় এককভাবে শীর্ষে উঠে গেছে জুভেন্টাস। ১৮ ম্যাচে ৩৮ পয়েন্ট তাদের। সমান ম্যাচে মিলানের ৩৭, উদিনেসের ৩৫। একসময় পয়েন্ট তালিকার ১৮ নম্বরে থাকা ইন্টার ৩২ পয়েন্ট নিয়ে পাঁচে। ৩৩ পয়েন্ট নিয়ে তাদের ওপরে লাৎসিও।
ক্যালিয়ারির কাছে পয়েন্ট খুইয়েছে জুভেন্টাস—মাঠে নামার আগে পাওয়া সুসংবাদটি উজ্জীবিতই করেছিল মিলানকে। প্রথমার্ধে আধিপত্যও ছিল স্পষ্ট। কিন্তু দুর্ভাগ্য, কুয়াশাচ্ছন্ন রাতে পাতো, বোয়াটেং, বোমেল—তিনজনই সহজ সুযোগ নষ্ট করেছেন। বোমেলের শট তো প্রতিহত হয়েছে পোস্টে!
মিলানের আক্রমণের ফাঁকে ফাঁকে আক্রমণ করেছে ইন্টারও। ৫৪ মিনিটে এ রকম এক পাল্টা-আক্রমণ থেকেই মিলিতোর বাজিমাত। যে গোলটি আর্জেন্টাইন স্ট্রাইকার উৎসর্গ করেছেন সমর্থকদের, ‘ডার্বি জয়ের সবচেয়ে সুন্দর জিনিস হলো, এটা সব সমর্থকের। এই গোলটা তাদের জন্য।’ 


দুবাই টেস্ট
সামনে তাকানোর সিরিজ!
দুই অধিনায়কেরই আশা, বিতর্ক নয়, এই সিরিজে আলোড়ন তুলবে মাঠের ক্রিকেট
অ্যান্ড্রু স্ট্রাউস কিংবা মিসবাহ-উল-হক, জেমস অ্যান্ডারসন কিংবা মোহাম্মদ হাফিজ—দুবাইয়ে পা রাখার পর থেকে সবার কণ্ঠে একই কথা—২০১০ সিরিজ পেছনে ফেলে এগিয়ে তাকাতে চাই সামনে। কেভিন পিটারসেন তো আরেকটু এগিয়ে বলছেন, মাঠে স্লেজিং অবশ্যই করবেন, কিন্তু ওই সিরিজের প্রসঙ্গ তুলে পাকিস্তানের কাটা ঘায়ে নুনের ছিটা দেবেন না। আজ দুবাইয়ে শুরু পাকিস্তান-ইংল্যান্ড সিরিজটাকে তাই অনায়াসেই নাম দেওয়া যায় ‘সামনে তাকানোর সিরিজ!’
কিন্তু চাইলেই কি আর সব হয়! স্ট্রাউস-মিসবাহদের বারবার এটা নিয়ে কথা বলতে হচ্ছে, এতেই তো বোঝা যায়, ঘুরেফিরে আসছে স্পট ফিক্সিং কেলেঙ্কারির সিরিজ। আধুনিক ক্রিকেটকে নাড়া দেওয়া সবচেয়ে বড় ঘটনাগুলোর একটি, তিন ক্রিকেটার এখনো জেলে—ওই সিরিজের প্রসঙ্গ না এলে সেটাই হতো বিস্ময়ের। তাই মুখের কথা নয়, ওই কলঙ্কিত সিরিজকে চাপা দিতে পারে একটাই—মাঠের ক্রিকেট।
মাঠের ক্রিকেটে উত্তেজনা ছড়ানোর রসদ অবশ্য যথেষ্টই আছে সিরিজে। টেস্ট র‌্যাঙ্কিংয়ের শীর্ষ দল ইংল্যান্ড, বিদায়ী বছরের সফলতম টেস্ট দলও। র‌্যাঙ্কিংয়ে পাকিস্তান পাঁচে, কিন্তু বিদায়ী বছরে তারা ছিল ইংল্যান্ডের ঠিক পরেই। জয়-পরাজয়ের হারে বছরটি তো ছিল পাকিস্তানের ইতিহাস-সেরা। স্পট ফিক্সিং কেলেঙ্কারির ওই সিরিজের পর হাজারো ঝড়-ঝাপটা সামলেও কোনো টেস্ট সিরিজ হারেনি পাকিস্তান। ফর্মের তুঙ্গে থাকা দুই দলের লড়াইটা তাই জমজমাটই হওয়ার কথা।
একেবারে পাল্লায় তুলে দিলে শক্তি-সামর্থ্যের বিচারে অনেকটাই এগিয়ে ইংল্যান্ড। তবে পাঁচ মাস পর টেস্ট খেলতে নামছে তারা, মানিয়ে নিতে তাই খানিকটা সময় লাগতে পারে। দুটি প্রস্তুতি ম্যাচ অবশ্য যথেষ্টই কাজে দেবে। নেটে ব্যাটিংয়ের সময় অ্যান্ডারসনের বোলিংয়ে পায়ে চোট পেয়েছিলেন ব্রড। তবে গুরুতর কিছু নয়, ইংল্যান্ডের নতুন বল হাতে নেবেন এই দুজনই। দুজন স্পিনার নিয়ে একাদশ সাজানোও অনেকটা নিশ্চিত। শেষ প্রস্তুতি ম্যাচে ৮ উইকেট নিয়ে আড়াই বছর পর টেস্ট খেলার দ্বারপ্রান্তে মন্টি পানেসার। আর গ্রায়েম সোয়ান তো আছেনই।
দুই স্পিনার নিয়ে খেলবে পাকিস্তানও—সাঈদ আজমলের সঙ্গে আবদুর রেহমান। পেস আক্রমণে উমর গুলের সঙ্গে জুনাইদ খান অথবা আইজাজ চিমা। বোলিং আক্রমণ ইংল্যান্ডের সঙ্গে সমানতালে পাল্লা দেওয়ার মতোই। ব্যাটিংয়ে ধারাবাহিকতার অভাব পাকিস্তানের সবচেয়ে বড় দুশ্চিন্তা। তবে টানা খেলার মাঝে থাকা আর পরিচিত উইকেট-কন্ডিশন বাড়তি সুবিধা দেবে পাকিস্তানকে।
ইংল্যান্ডের জন্য অপেক্ষা করছে একটি ‘জ্যাকপট’। সিরিজ জিতলে, ড্র করলে বা এক টেস্টের ব্যবধানে হারলেও ১ এপ্রিল পর্যন্ত এক নম্বরে থাকা নিশ্চিত। সে ক্ষেত্রে নিয়ম অনুযায়ী টেস্ট চ্যাম্পিয়শিপের গদাটা তো থাকছেই, পাশাপাশি আইসিসির কাছ থেকে মিলবে এক লাখ ৭৫ হাজার মার্কিন ডলার। তবে ডলার নয়, দলের সেরা বোলার অ্যান্ডারসন জানালেন তাঁদের লক্ষ্য—‘অনেক দিন এক নম্বরে থাকা, ইংল্যান্ডের সর্বকালের সেরা দলগুলোর একটি হওয়া।’
আর পাকিস্তান? বিশ্বের সেরা দলকে হারানোর সুযোগ, এটাই তো সবচেয়ে বড় অনুপ্রেরণা!
ইমরুলের সেঞ্চুরিতে সিরিজ জয়
শুধু সেঞ্চুরি নয়, ‘এ’ দলকে ম্যাচ জিতিয়েই ফিরেছেন ইমরুল
সিরিজ জেতার জন্য শেষ দুই ম্যাচে খুব ভালো খেলার শর্ত দিয়েছিলেন কোচ স্টুয়ার্ট বার্নস। গতকাল সিলেটে চতুর্থ ম্যাচেই সেই শর্ত পূরণ করে এক ম্যাচ বাকি থাকতে ইংল্যান্ড লায়ন্সের বিপক্ষে সিরিজ জিতে গেল বাংলাদেশ ‘এ’ দল। ইংল্যান্ড লায়ন্সকে ২০৮ রানে অলআউট করে দিয়ে অলক কাপালির দল ম্যাচ জিতেছে ৬ উইকেটে।
ইংল্যান্ড লায়ন্সকে ২০৮ রানে শেষ করে দিয়ে জয়ের ভিত্তিটা গড়ে দিয়েছিলেন বোলাররাই। বাকি কাজটা ব্যাটসম্যানরা করেছেন না বলে বলা ভালো, সিংহ ভাগই করেছেন ইমরুল কায়েস। প্রিমিয়ার লিগের শুরুতে রান না পেলেও সূর্যতরুণের বিপক্ষে ৯১ রানের ইনিংসটি খেলার পর থেকেই দারুণ ফর্মে এই বাঁহাতি ওপেনার। এর আগে সিরিজের একটি ম্যাচই খেলেছিলেন। চট্টগ্রামে সিরিজের প্রথম ম্যাচে করেছিলেন ৫৩ রান। মাঝখানে মোহামেডানের হয়ে প্রিমিয়ার লিগে ফিফটি পেয়েছেন ভিক্টোরিয়ার বিপক্ষে। ফর্মের এই ধারাবাহিকতা ধরে রেখে কাল সেঞ্চুরিই করে ফেললেন। ১৩১ বলে ইমরুলের অপরাজিত ১১০ রানের ইনিংসই সহজ করে দিয়েছে বাংলাদেশ ‘এ’ দলের জয়। ৯টি বাউন্ডারির সঙ্গে ৩টি ছক্কাও এসেছে ইমরুলের ব্যাট থেকে।
নাসিরউদ্দিন ফারুকের (২১) সঙ্গে ৭২ রানের উদ্বোধনী জুটির পর তৃতীয় উইকেটে নাঈম ইসলামের (৪০) সঙ্গে ৬৭ রানের জুটি হয়েছে ইমরুলের। ম্যাচ জেতানো এই ইনিংসটা তাঁর কাছে পরিশ্রমের ফসল, ‘কষ্ট করছিলাম। জানতাম, কষ্ট করলে কখনো না কখনো তার ফল পাবই। খারাপ সময়টা কীভাবে পার করেছি, সেটা মনে রেখেই খেলছি আমি। সে জন্যই হয়তো রানের ক্ষুধা বেশি।’ ৪.৪ ওভার বাকি থাকতে জিতে গেলেও ইমরুল প্রশংসা করেছেন ইংল্যান্ড লায়ন্স বোলারদের, ‘এমন না যে ওরা খুব খারাপ বল করেছে। মিকার তো ঘণ্টায় ১৪০ কিলোমিটারের বেশি গতিতে বল করে। অন্য পেসারদের বল খেলাও কঠিন। তবে সিলেটের উইকেট খুবই ভালো।’
‘এ’ দলের ব্যাটসম্যানদের সমস্যায় ফেলেছেন ইংলিশ পেসাররা। অন্যদিকে ইংলিশ ব্যাটসম্যানরা বাংলাদেশি পেস-স্পিন দুটির সামনেই দিশেহারা। পেসারদের মধ্যে আল-আমিন তো এক ম্যাচে ম্যান অব দ্য ম্যাচই হলেন। কাল অপরাজিত সেঞ্চুরির সুবাদে ম্যাচ-সেরার পুরস্কারটা ইমরুলের হাতে উঠলেও বল হাতে অতিথিদের যথেষ্ট ভুগিয়েছেন ফরহাদ রেজা। একদিকে পেসাররা উইকেট নিয়েছেন, অন্যদিকে রান আটকে রেখেছেন স্পিনাররা।
২৯ রানে ৩ উইকেট নিয়েছেন ফরহাদ। দলের ২৭ রানের মধ্যে ওপেনার অ্যালেক্স হেলস ও ৩ নম্বর ব্যাটসম্যান অধিনায়ক জেমস টেলরের উইকেট দুটি নিয়ে ইংল্যান্ড লায়ন্সকে প্রথমে চাপে ফেলেন তিনিই। ৬৭ রানে ৩ উইকেট পড়ার পর চতুর্থ উইকেটে জোসেফ রুট-জনাথন বেয়ারস্টোর ৮৪ রানের জুটি ভালো অবস্থায় নিয়ে যাচ্ছিল ইংল্যান্ড লায়ন্সকে। ইমরুল তখন ২৭০-৮০ রানের ভয়ও পাচ্ছিলেন।
বাংলাদেশের দুর্দান্ত বোলিং-ফিল্ডিংয়ে উল্টো ২০৮ রানেই অলআউট হয়ে যায় ইংল্যান্ড লায়ন্স। অফ স্পিনার সোহাগ গাজী বেয়ারস্টোকে ফিরতি ক্যাচ নিয়ে ফিরিয়ে দেওয়ার পর একের পর এক উইকেট পড়তে থাকে। ৫৭ রানে পড়েছে শেষ ৭ উইকেট। এর দুটি আবার রান আউট।
সিরিজের মীমাংসা হয়ে যাওয়ায় সিলেট স্টেডিয়ামে আগামীকালের শেষ ওয়ানডেটি কেবলই আনুষ্ঠানিকতার।
কে সেরা?
এ মুহূর্তে বিশ্বের সেরা স্পিনার কে? র‌্যাঙ্কিং বলবে, গ্রায়েম সোয়ান। টেস্ট র‌্যাঙ্কিংয়ে তিন নম্বরে সোয়ান, ওয়ানডেতে চার নম্বরে। সাঈদ আজমল ওয়ানডে র‌্যাঙ্কিংয়ে এক নম্বর, কিন্তু টেস্টে পড়ে আছেন ১২ নম্বরে। কিন্তু বিদায়ী বছরের হিসাব যে আবার অন্য রকম। ২০১১ সালে টেস্ট উইকেটের ‘ফিফটি’ করা একমাত্র বোলার আজমল। পাকিস্তানি স্পিনারের সমান ৮ টেস্ট খেলেও সোয়ান পেয়েছেন মাত্র ২৭ উইকেট। ২০ ওয়ানডেতে ৩৪ উইকেট পেয়েছেন আজমল, এক ম্যাচ বেশি খেলেও সোয়ান পেয়েছেন ৩১টি।
তাহলে? সাম্প্রতিক পারফরম্যান্স না র‌্যাঙ্কিং—বিবেচনায় নেবেন কোনটিকে? বিবেচনায় নেওয়া উচিত তো প্রতিপক্ষ, ভেন্যু, ম্যাচের পরিস্থিতি এসবও। তা ছাড়া স্পিনারদের তুলনায় কার তূণে কত অস্ত্র আছে বিবেচ্য এটিও। কী, গোলমেলে লাগছে তো? সমাধান তো দুই প্রতিদ্বন্দ্ব্বীর একজন চার মাস আগেই দিয়ে রেখেছেন! গত সেপ্টেম্বরেই আজমল বলেছিলেন, ইংল্যান্ড-পাকিস্তান সিরিজটাই নির্ধারণ করবে বিশ্বের সেরা স্পিনার কে।
প্রতি সিরিজের মতো পাকিস্তান-ইংল্যান্ড সিরিজেও লড়াইয়ের মধ্যেও থাকবে অনেক লড়াই। এর মধ্যে সবচেয়ে চিত্তাকর্ষক বোধ হয় ‘আজমল বনাম সোয়ান’-ই। র‌্যাঙ্কিং সোয়ানকে এগিয়ে রাখছে, এটা মেনে নিয়েই চ্যালেঞ্জ জানিয়েছিলেন আজমল, ‘সোয়ান দুর্দান্ত এক বোলার। আমি নিজেও ওর একজন গুণমুগ্ধ, ওর বোলিং দেখে শিখেছি অনেক। ও অনেকটা আমার মতোই, তিন ধরনের ক্রিকেটে খেলার মতোই বৈচিত্র্য ওর। ইংল্যান্ড সিরিজে ওকে ছাড়িয়ে যাওয়ার চ্যালেঞ্জটা নিতে আমি মুখিয়ে আছি। এই সিরিজটাকে আমি দেখছি “কে বিশ্বসেরা স্পিনার”-এর পরীক্ষা হিসেবে।’
দুজনই অফ স্পিনার, খুব বেশি টার্ন করান না কেউই। তবে বৈচিত্র্যে এগিয়ে রাখতে হবে আজমলকেই। অফ ব্রেকের চেয়ে দুসরা বেশি করেন বলে অনেকে তাঁকে ‘দুসরা’ বোলারও বলেন। বিশ্বসেরার লড়াইয়ে সোয়ানকে পেছনে ফেলতে নতুন এক অস্ত্র নিয়েও হাজির হয়েছেন বলে দাবি ৩৪ বছর বয়সী পাকিস্তানির। প্রকাশ্যে ঘোষণা দিয়ে ইংল্যান্ড সিরিজেই দেখাতে যাচ্ছেন নতুন এক ডেলিভারি ‘তিসরা!’
স্পিন আক্রমণে আজমলের সঙ্গী ও ওয়ানডে র‌্যাঙ্কিংয়ের দুই নম্বর বোলার মোহাম্মদ হাফিজ বলছেন, তিসরা হবে দারুণ এক অস্ত্র, ‘ক্রিকেটে এটা হবে নতুন একটা কিছু। গত ছয়-আট মাসে এটা নিয়ে সে অনেক কাজ করেছে, কিন্তু আন্তর্জাতিক ম্যাচে একবারও বলটা করেনি। নিবিড়ভাবে এত কাজ করায় ডেলিভারিটির ওপর এখন ওর পুরোপরি নিয়ন্ত্রণ আছে। আমি বিস্তারিত আর বলতে চাই না, সবাই শিগগিরই দেখতে পাবে।’
সরাসরি এই লড়াইয়ে যোগ দেননি সোয়ান, কোনো চমক উপহার দেওয়ার কথাও বলেননি। তবে আজমলের মন্তব্য নিশ্চয়ই তাঁর কানে গেছে। ‘তিসরা’ নিয়ে আলোচনাটাও না শোনার কোনো কারণই নেই। তাঁর যা চরিত্র, এসব আরও উদ্দীপ্তই করবে তাঁকে।
দারুণ দুই স্পিনার একে অন্যকে ছাপিয়ে যেতে তাঁদের সব বৈচিত্র্য মেলে ধরছেন, এর চেয়ে রোমাঞ্চকর আর কী হতে পারে! 
এনামুলের আরেকটি স্বপ্ন পূরণ
৫ জানুয়ারির ঘটনা। দুপুরবেলা শুয়ে শুয়ে ভাবছিলেন, নিউজিল্যান্ডে ওয়ানডে সিরিজের আম্পায়ারিং করতে যাওয়ার কথা। এখনো কাগজপত্র আসছে না কেন? ২৬ জানুয়ারি সিরিজ শুরু হয়ে যাবে। তিন-চার সপ্তাহ আগেই তো সবকিছু পাঠিয়ে দেওয়ার কথা আইসিসি থেকে!
ভাবলেন, আইসিসির লজিস্টিক ম্যানেজারকে নিজেই একটা ই-মেইল করবেন। নিজের অ্যাকাউন্ট খুলে তো চোখ কপালে ওঠার জোগাড়! লজিস্টিক ম্যানেজারের মেইল এসেছে, যেটি জানাচ্ছে, শুধু নিউজিল্যান্ড-জিম্বাবুয়ে ওয়ানডে সিরিজ নয়, ২৬ জানুয়ারি নেপিয়ারে শুরু একমাত্র টেস্টটিতেও আম্পায়ার হিসেবে রড টাকারের সঙ্গী বাংলাদেশের এনামুল হক!
তাৎক্ষণিক আবেগে কেঁদেই ফেললেন জাতীয় দলের সাবেক বাঁহাতি স্পিনার। ‘ই-মেইল পড়ে কী করব বুঝতে পারছিলাম না...কেঁদেই ফেললাম। বাসায় খবরটা দিলাম। বোনকে জানালাম। তবে আইসিসি আনুষ্ঠানিকভাবে ঘোষণা না করা পর্যন্ত যেহেতু এসব খবর গোপন রাখতে হয়, তাই বেশি মানুষকে বলিনি’—দুই সপ্তাহ আগের স্মৃতি রোমন্থন করছিলেন এনামুল। গত পরশু আইসিসির ওয়েবসাইটে আনুষ্ঠানিক ঘোষণা এসেছে।
আন্তর্জাতিক ওয়ানডেতে আম্পায়ারিংয়ে অভিষেক ২০০৬ সালের ৩ ডিসেম্বর, বগুড়ায় জিম্বাবুয়ে-বাংলাদেশ ম্যাচে। ৩৬টি ওয়ানডেতে মাঠে দাঁড়িয়েছেন। টি-টোয়েন্টি ম্যাচ করেছেন তিনটি। কিন্তু খেলোয়াড়দের মতো আম্পায়ারেরও আরাধ্য হলো টেস্ট ম্যাচ। সেই স্বপ্ন পূরণেরই অপেক্ষায় ছিলেন এনামুল।
টেস্ট ম্যাচে দুজন আম্পায়ারই প্রতিদ্বন্দ্বী দুই দেশের বাইরের হতে হবে—২০০২ সালের এপ্রিলে এই নিয়ম হওয়ার পর এনামুলই বাংলাদেশ থেকে প্রথম টেস্টে আম্পায়ারিং করার সুযোগ পাচ্ছেন। তবে তাঁর আগে বাংলাদেশের তিনজন টেস্টে আম্পায়ারিং করেছেন। স্বাগতিক দেশ থেকে একজন আম্পায়ার থাকার নিয়ম যখন ছিল, তখন আখতারউদ্দিন, শওকাতুর রহমান, মাহবুবুর রহমান সাদা পোশাকে দাঁড়িয়েছেন টেস্টে।
বাংলাদেশ দলের হয়ে ১০টি টেস্ট আর ২৯টি ওয়ানডে খেলেছেন এনামুল। তবে মজার ব্যাপার হলো, খেলা আর আম্পায়ারিং—এই দুইয়ের মধ্যে এনামুল জীবনে প্রথম মাঠে নেমেছিলেন আম্পায়ারিং করতেই, ‘কুমিল্লা লিগে আমি প্রথম খেলি ১৯৮০ কি ৮১ সালে। কিন্তু ওই লিগেই প্রথম আম্পায়ারিং করেছি ১৯৭৭-৭৮ সালে। এ ছাড়া কুমিল্লা জিলা স্কুলে পড়ার সময় প্রায়ই লিগে বা বড় ভাইদের খেলায় আম্পায়ার হিসেবে দাঁড়িয়ে যেতাম। সেদিক দিয়ে আমি আগে আম্পায়ার, পরে খেলোয়াড়।’
আম্পায়ারিংয়ের প্রতি এই টানের কারণেই খেলোয়াড়ি জীবন শেষে ভবিষ্যৎ পথ বেছে নিতে ভাবতে হয়নি। সমসাময়িক খেলোয়াড়েরা যখন কেউ কোচ, কেউ নির্বাচক, এনামুল তখন আম্পায়ার। ‘বন্ধু ক্রিকেটারদের মধ্যে আসলে আম্পায়ারিং জিনিসটাই ছিল না। তারা নির্বাচক, কোচ বা বোর্ড পরিচালক হিসেবেই ঠিক আছে। তবে আমি কোচিং উপভোগ করি না। কোচ হলে অনেক সময় অন্যের কথামতো চলতে হয়। আম্পায়াররা চলে ক্রিকেটের আইনের কথায়।’ আম্পায়ার হওয়ার এটাই বড় কারণ এনামুলের কাছে।
আম্পায়ার হওয়ার জ্বালাও অবশ্য আছে। বিশেষ করে, ঘরোয়া ক্রিকেটে যখন ক্লাব কর্মকর্তা আর দর্শকদের কান ঝালাপালা করা গালি শুনতে হয়! আর এ কারণেই খেলার চাইতে আম্পায়ারিংই বেশি কঠিন এনামুলের কাছে, ‘আম্পায়ারিংয়েই বেশি চাপ। এখানে দুই দলের ২০-২২ জন খেলোয়াড়ের দায়িত্ব নিতে হয়। ঘরোয়া ক্রিকেটে তো দর্শক আর ক্লাব কর্মকর্তাদের কথাও ভাবতে হয়।’
দুবাই টেস্ট
আজমল-ঝড়ের পর সামান্য ইংলিশ প্রতিরোধ
ম্যাট প্রিয়র আজ দুবাইয়ে ইংল্যান্ডের জন্য ত্রাতার ভূমিকায় অবতীর্ণ হয়েছিলেন। মাত্র ৯৭ রানে ৭ উইকেট পড়ে যাওয়ার পর এই প্রিয়রের দায়িত্বশীল অপরাজিত ৭০ রানের কল্যাণেই ইংলিশ স্কোর কিছুটা ভদ্রোচিত চেহারা ধারণ করেছে। শেষ পর্যন্ত তাদের ইনিংস শেষ হয়েছে ১৯২ রানে।
সাঈদ আজমল আজ ছিলেন ইংলিশদের জন্য সাক্ষাত্ যমের অপর নাম। ২৪ দশমিক ৩ ওভার বল করে মাত্র ৫৫ রান দিয়ে তিনি নিয়েছেন ৭ উইকেট। স্ট্রসকে দিয়ে শুরু। এরপর আজমল একে একে ঝুলিতে পুড়েছেন কেভিন পিটারসেন, ইয়ান বেল, মরগান স্টুয়ার্ট ব্রড, ট্রেমলেট ও জেমস অ্যান্ডারসনকে। ইংল্যান্ডের পতন ঘটা বাকি উইকেটগুলো ভাগাভাগি করেছেন আবদুর রেহমান, মোহাম্মদ হাফিজ ও আইজাজ চিমা।
এই প্রতিবেদন লেখার সময় ইংল্যান্ডের প্রথম ইনিংসে করা ১৯২ রানের জবাবে নিজেদের প্রথম ইনিংস শুরু করেছিল পাকিস্তান। শেষ খবর পাওয়া পর্যন্ত পাকিস্তান কোনো উইকেট না হারিয়ে স্কোরবোর্ডে তুলেছিল ৩০ রান। মোহাম্মদ হাফিজ ১৬ ও তৌফিক উমর ১২ রানে অপরাজিত ছিলেন।
ভারতীয় দল নিয়ে গৌতম গম্ভীর
হাতের মুঠো থেকে অস্ট্রেলিয়া সিরিজ বেরিয়ে গেছে—এ কথাটা এই মুহূর্তে কেমন যেন বেমানান শোনাচ্ছে। অস্ট্রেলিয়ায় চরম বাজে পারফরম্যান্সের দৌলতে সিরিজে ৩-০-তে পিছিয়ে। অ্যাডিলেডে আরও একটি টেস্ট বাকি থাকতে ওয়ানডের বিশ্বজয়ী ভারত এখন প্রহর গুনছে বিদেশের মাটিতে আরও একটি ধবলধোলাইয়ের।
কিন্তু আশা ছাড়েননি গৌতম গম্ভীর। তাঁর মতে, ভারতীয় দলে নাকি ‘মোটিভেশন’-এর কোনো অভাব নেই। আর ভারতীয় ক্রিকেটাররা নাকি উদ্দীপ্ত অ্যাডিলেডে জিতে ধবলধোলাই এড়ানোর।
কথাটা গৌতম গম্ভীর বলেছেন, আনন্দিত হতে পারেন ভারতীয় সমর্থকেরা। কিন্তু সিরিজের তিনটি টেস্টে ভারতীয় দলের পারফরম্যান্সের যা অবস্থা, তাতে গম্ভীর কেন, অনেকেরই এ ধরনের কথাবার্তায় আস্থা নেই সমর্থকদের। ব্যাপারটি জেনেও গম্ভীর বলেছেন, ‘আমাদের দলে উদ্দীপনার কোনো অভাব নেই। প্রতিটি টেস্টই আলাদা। প্রতিটি টেস্ট ম্যাচ শুরু হওয়ার আগেই আমরা আলাদাভাবে উদ্দীপ্ত হই। ৩-০ ম্যাচে সিরিজে পিছিয়ে থাকা অবস্থায়ও ভারতীয় দলে উদ্দীপনার কোনো অভাব নেই।’
গম্ভীরের সবচেয়ে বেশি যে ব্যাপারটি অবাক লাগছে তা হলো, মাত্র দুটো সিরিজ আগেই এই ভারতীয় দল ছিল বিশ্বজয়ী। এই দলটির প্রতি সবার দৃষ্টিভঙ্গিই ছিল সম্পূর্ণ আলাদা। মাত্র দুটো সিরিজেই পাল্টে গেল দৃশ্যপট!
‘দু-একটি টেস্ট সিরিজের ফলাফলই কি সব শেষ করে দিতে পারে! কদিন আগেই তো আমরা বিশ্বের শ্রেষ্ঠ দলের মর্যাদার আসনে ছিলাম।’ মনে কষ্ট চেপেই কি কথাটা বললেন না গম্ভীর! তিনি সমালোচনা মেনে নিয়ে বলেছেন, ‘এই মুহূর্তে সবাইকে আমরা পাশে চাই। দলটা তো সবার। সবাই পাশে থাকলেই কেবল আমরা নিজেদের পারফরম্যান্সের উত্তরণ ঘটাতে পারি।’
শচীন টেন্ডুলকারের শততম আন্তর্জাতিক সেঞ্চুরি সম্পর্কে গৌতম গম্ভীর বেশ কড়া করেই বলেছেন, ‘কোনো ব্যক্তিগত অর্জনের চেয়েও ভারতীয় দলের জয়টা অনেক বেশি গুরুত্বপূর্ণ।’ তিনি আরও বলেন, ‘শততম আন্তর্জাতিক সেঞ্চুরি না পাওয়াটা যত বেশি হতাশার, তার চেয়েও হতাশার সিরিজে ৩-০ ব্যবধানে পিছিয়ে থাকা।
গৌতম গম্ভীরের শেষ বাক্যটি কি পুরো ভারতীয় দলের মনোবলের দিকেই ইঙ্গিত করছে না! 


শেখ জামাল ২: ০ শেখ রাসেল
বুকোলাই গড়লেন ম্যাচের ভাগ্য
এই আনন্দ গোল করার। এই আনন্দ ফাইনালে ওঠার। রাসেলের কফিনে শেষ পেরেকটি ঠুকে সতীর্থদের সঙ্গে উল্লাসে মেতে উঠলেন শেখ জামালের স্ট্রাইকার অ্যালেন। কাল বঙ্গবন্ধু স্টেডিয়ামে
ম্যাচ ৩৩ মিনিট গড়িয়েছে। ডান প্রান্ত দিয়ে আক্রমণ করছিল শেখ রাসেল। বুকোলা ওলালেকান বক্সের একটু বাইরে পড়ে গেলেন। কিছু সময় মাটিতে শুয়ে। প্রতিপক্ষ শেখ জামালের এক খেলোয়াড়ের জার্সি খুলে তাঁকে বাতাস করা হলো। কিন্তু শেখ রাসেল স্ট্রাইকার সাড়া-শব্দহীন।
গতবার অসুস্থ হয়ে দেশে ফিরেছিলেন। কাল তো কয়েক মুহূর্ত ওই নাইজেরিয়ানের অসাড় দেহ মাঠে। অ্যাম্বুলেন্স এল। তবে জ্ঞান ফিরে পাওয়ায় তর‌্যাক্ষণার‌্যা হাসপাতালে যেতে হয়নি। যদিও পরে বুকোলার ঠাঁই হয়েছিল হাসপাতালেই। সিটি স্ক্যান করা হয়েছে, তবে তেমন কোনো সমস্যা ধরা পড়েনি। রাতেই ফিরে গেছেন ক্লাবে।
বুকোলার দুই গোলেই গ্রুপ পর্বে শেখ জামালকে হারিয়েছিল শেখ রাসেল। কিন্তু সেমিফাইনালে বুকোলা দুর্ভাগ্যের শিকার। যতক্ষণ মাঠে ছিলেন কিছুটা আতঙ্ক ছড়িয়ে জামালের রক্ষণে। তাঁর মাঠ ছাড়ার সঙ্গে সঙ্গেই যেন ম্যাচের ভাগ্যও লেখা সারা। সেই ভাগ্য হাসল শেখ জামালের দিকে তাকিয়ে।
ম্যচের একেবারে শেষ দিকে পাওয়া দুই গোলে শেখ জামাল উঠে গেল ফেডারেশন কাপের ফাইনালে (২-০)। এ নিয়ে টানা দ্বিতীয়বার। একই সঙ্গে গ্রুপ পর্বে রাসেলের কাছে ২-১ গোলের হারের শোধ নেওয়ার কাজটাও সম্পন্ন।
ওদিকে প্রথমবার ফেডারেশন কাপের ফাইনালে ওঠার স্বপ্ন শেষ শেখ রাসেলের। ২৪ জানুয়ারি মৌসুমসূচক টুর্নামেন্টের ফাইনালে শেখ জামালের সামনে বিজেএমসি। ফেডারেশন কাপ পাচ্ছে নতুন এক চ্যাম্পিয়নকে।
কাল মাঝমাঠ নিয়ন্ত্রণে রেখে যোগ্যতর দল হিসেবেই জিতেছে শেখ জামাল। আগের ম্যাচের একক স্ট্রাইকার হিসেবে খেলা নাইজেরিয়ান ফরোয়ার্ড অ্যালেনকে এদিন খেলানো হয় মাঝমাঠে। আবাহনীর বিপক্ষে কোয়ার্টার ফাইনালের মতো এদিনও জামাল খেলেছে ৪-২-৩-১ ছকে। ওপরে কেস্তার। মাঝমাঠে খেলাটা তৈরি হয়েছে অ্যালেনের হাত ধরে। এই ২২ বছরের তরুণ পুরো দলকে দারুণভাবে খেলালেন। নিজেও করেছেন দলের দ্বিতীয় গোলটা।
প্রথমার্ধে গোল পাওয়া উচিত ছিল জামালের। না পেলেও গোটা ম্যাচেই বল পজেশনে বেশ এগিয়ে জামাল। বুকোলা বিদায়ে জামালের রক্ষণের জন্য হুমকিটা কমে যায়। তাই আরও নির্ভার হয়েই খেলতে পেরেছে জামাল। গোটা দলই ছিল উজ্জীবিত।
রাসেলের অবস্থা ছিল ঠিক উল্টো। গোলরক্ষক বিপ্লবই যা একটু ভাল খেলেছেন, যদিও দুটি গোল হয়েছে তাঁর বিপক্ষে। বাকিরা নিষ্প্রভ। এক সময় দলটা ঢুকে যায় রক্ষণাত্মক খোলসে। জোরালো আক্রমণই আর গড়তে পারেনি, যেটা ছিল জামালের জন্য বড় সুবিধা। জামাল গোলরক্ষক আমিনুলকে সে অর্থে কোনো পরীক্ষাই দিতে হয়নি।
৮৭ মিনিটে গোল এল ম্যাচে। অ্যালেনের শট জালে ঢোকার সময় হাত দিয়ে বল আটকান রাসেল ডিফেন্ডার প্রদীপ। অনিবার্য লাল কার্ড প্রদর্শিত হয়েছে প্রদীপের উদ্দেশে। এবং প্রাপ্ত পেনাল্টি থেকে স্ট্রাইকার কেস্তারের গোল। এক মিনিট পরই অ্যালেনের টোকায় ২-০।
শেখ রাসেল কোচ মারুফুল হক পরাজয়ে দেখছেন একটাই কারণ, ‘বুকোলার বিদায়েই ম্যাচটা আমাদের হাতছাড়া।’ শেখ জামাল কোচ সাইফুল বারীও তা মানলেন, ‘বুকোলাকে হারানো রাসেলের জন্য দুর্ভাগ্য। ওর বিদায়ে আমরা আক্রমণ বাড়াতে পেরেছি।’
বুকোলা না থেকেও ছিলেন প্রবলভাবে!
শেখ জামাল: আমিনুল, ইউসুফ, মিশু, রায়হান, কোমল, শরিফ (সোহেল) রাজু, ইউসেফ, কেস্তার, ফেমী (সবুজ) অ্যালেন
শেখ রাসেল: বিপ্লব, আমিনুল, প্রদীপ, আব্বাস ইনুসা, ইয়ামিন, মানিক, ভিতুস, ইউসুফ, আনোয়ার, আর্নেস্ট, বুকোলা (জাহেদ)


পেরেরা-ঝড়ে শ্রীলঙ্কার জয়
ঝোড়ো ইনিংসের পথে থিসারা পেরেরার একটি পুল
চারদিকে সমালোচনার ঝড়। শোনা যাচ্ছে, দেশে ফিরলেই হারাবেন অধিনায়কত্ব। এমন পাহাড়সমান চাপই বুঝি বের করে আনল তিলকরত্নে দিলশানের সেরাটা। শেষের দিকে চতুর বোলিং পরিবর্তনে দক্ষিণ আফ্রিকার রানকে আটকে রাখলেন ৩০০-র নিচে (২৯৯)। ব্যাট হাতে ওপেনিংয়ে নেমে খেললেন ৮৭ বলে ৮৭ রানের সময়োপযোগী ইনিংস। এরপর অ্যাঞ্জেলো ম্যাথুসের জায়গায় ব্যাটিং অর্ডারে ছয়ে তুলে আনলেন থিসারা পেরেরাকে।
৪৪ বলে ৫ ছক্কায় অপরাজিত ৬৯ রান করে সেই পেরেরাই শ্রীলঙ্কাকে পৌঁছে দিলেন অধরা জয়ের ঠিকানায়। প্রথম তিন ম্যাচেই সিরিজ হেরে বসা শ্রীলঙ্কা কিম্বার্লিতে পরশু ৫ উইকেটে জিতল ৮ বল বাকি থাকতে। অধিনায়ক হওয়ার পর প্রথম পরাজয়ের স্বাদ পেলেন এবি ডি ভিলিয়ার্স।
প্রথম ৩ ম্যাচে শ্রীলঙ্কার সেরা ব্যাটসম্যান উপুল থারাঙ্গা পরশু ফিরে যান মাত্র ৬ রানেই। তবে অনেক দিন পর স্বরূপে ফেরা দিলশানকে দারুণ সঙ্গ দেন সাঙ্গাকারা, দ্বিতীয় উইকেটে ৮৩ রানের জুটি গড়েন দুজন। তৃতীয় উইকেটে দিলশান-চান্ডিমালের জুটি ৬৮ রানের। ৫০ বলে ফিফটি ছুঁয়েছেন দিলশান, অধিনায়ক হওয়ার পর ২০ ম্যাচে যেটি তাঁর মাত্র তৃতীয় ফিফটি। এর চেয়েও বিস্ময়কর তথ্য, অধিনায়ক হওয়ার পর কালই প্রথম ওয়ানডেতে ছয় মারলেন দিলশান! প্রাপ্য সেঞ্চুরিটা অবশ্য পাননি, তবে সেই আক্ষেপ মুছে গেছে দলের জয়ে। জয়ের নায়ক আসলে পেরেরা, ক্যারিয়ারের প্রথম ফিফটি ছুঁয়েছেন ৩০ বলে। ৫ ছয়ের ৩টি মেরেছেন রবিন পিটারসনকে, ডুমিনিকে গ্যালারিতে পাঠিয়ে দলকে এনে দিয়েছেন জয়। এর আগে ৪ রানের জন্য সেঞ্চুরি মিস করা ডি ভিলিয়ার্সের (৭৬ বলে ৯৬) কষ্ট আরও বেড়েছে দলের হারে।
অধিনায়কত্ব থাকছে না, এই খবর কানে ঠিকই পৌঁছেছে। তবে দিলশান নাকি ওসব নিয়ে ভাবছেনই না। খুশি তরুণদের পারফর্ম করতে দেখেই, ‘চান্ডিমাল-পেরেরার মতো তরুণদের এভাবে নিয়মিত পারফর্ম করতে দেখতে চাই। আমি দেশের জন্য সম্ভব সব করেছি। উইকেটকিপিং করেছি। ওপেনিংয়ে পাঠানো হয়েছে, রাজি হয়েছি। আবার নিচে নামানো হয়েছে, খেলেছি। নেতৃত্ব দেওয়া হয়েছে, সাদরে নিয়েছি। এখন ক্যারিয়ারের শেষ কটা বছরে আছি, শেষ করতে চাই দারুণভাবে।’
অধিনায়কত্ব নয়, তাঁর ভাবনায় আপাতত শেষ ম্যাচে জয়, ‘নির্বাচকেরা আমাকে এই সফর পর্যন্ত অধিনায়ক করেছেন, থাকব কি না সেই সিদ্ধান্তও তাঁদের। যে কেউ যা ইচ্ছা লিখতে পারে। আমি ওসবে কান দিচ্ছি না। আমি অধিনায়কত্ব উপভোগ করছি, শেষ ম্যাচ জিতে সিরিজ শেষ করতে চাই সম্মানজনকভাবে।’ জোহানেসবার্গে আজই সিরিজের শেষ ম্যাচ।
উজ্জীবিত, উদ্দীপ্ত মহসিন খানের পাকিস্তান
কোনো দল যখন জয়ের মধ্যে থাকে, তখন সেই দলের ভাবভঙ্গিই পাল্টে যায়। দলের খেলোয়াড়েরা তখন থাকে উদ্দীপ্ত, অনুপ্রাণিত এবং আরও বড় কোনো কীর্তির জন্য উদ্গ্রীব। মহসিন খানের পাকিস্তান দলটার এখন এমনই সময় কাটছে। টেস্ট আঙিনার এক নম্বর দল ইংল্যান্ডকে আড়াই দিনের মধ্যে হারিয়ে মিসবাহ, হাফিজ, গুল, আজমলদের জয়ের নেশা এখন আগের চেয়ে অনেক বেশি উদগ্র।
অনুশীলন সেশনের প্রতি সাধারণত ক্রিকেটারদের অনীহা থাকে। কারণ, যেকোনো অনুশীলন সেশনই হয় অনেক বেশি কষ্টকর। ইংল্যান্ডকে হারানোর এক দিন পরই পাকিস্তানি খেলোয়াড়েরা অনুশীলন সেশনের জন্য মুখিয়ে রইলেন, উল্টো কোচ মহসিন খানকে বলতে হলো, ‘থাক, আজ আর শক্ত অনুশীলনে কাজ নেই। তোমরা নিজেদের মতো সময়টা উপভোগ করো।’
শিষ্যদের এমন মনোভাবে যারপরনাই আনন্দিত কোচ মহসিন খান। তিনি কেবল বলেছেন, ‘এই একটি ব্যাপারই নির্দেশ করছে জয় কীভাবে একটি দলের মনোভাব বদলে দিতে পারে। ওরা অনুশীলন করতে চেয়েছে। আমি বলেছি, অনুশীলন করার দরকার নেই, তোমরা সময়টা উপভোগ করো।’
মহসিন খানের এই ব্যাপারটিই চমত্কার লাগছে। খেলোয়াড়েরা উপভোগ করছেন। জয়ের নেশা তাঁদের পেয়ে বসেছে। তবে মহসিন খান সতর্ক রয়েছেন ইংল্যান্ডের বিপক্ষে চমত্কার জয়টি যেন খেলোয়াড়দের পেয়ে না বসে। তিনি বলেছেন, ‘আমি খেলোয়াড়দের বলেছি, প্রথম টেস্টে তোমরা দারুণ একটা জয় পেয়েছ, এবার সেটা ভুলে যাও। কারণ, প্রথম টেস্ট এখন ইতিহাসের অংশ।’ মহসিন খানের মতে, ইংল্যান্ড অনেক বেশি পেশাদার একটি দল। যেকোনো মুহূর্তে তারা ঘুরে দাঁড়াতে পারে।
মহসিন খানের প্রশংসা অপেক্ষা করছে তাঁর অধিনায়ক মিসবাহ-উল-হকের জন্যও। তাঁর মতে, মিসবাহ শুধু মাঠেই অসাধারণ অধিনায়কত্বের স্বাক্ষর রাখেননি। তিনি মাঠের বাইরেও খেলোয়াড়দের দারুণ উজ্জীবিত করেন। মাঠের বাইরে খেলোয়াড়দের সঙ্গে মিসবাহর যোগাযোগটা অসাধারণ, খেলোয়াড়েরাও তাঁর সঙ্গে দারুণ মানিয়ে নিয়েছেন।’ দ্য নেশন।
প্রিমিয়ার ক্রিকেট লিগ
ব্রাদার্স-সূর্যতরুণ হারছেই
ভিক্টোরিয়ার আল আমিনের (মাঝে) আরেকটি উইকেট পাওয়ার আনন্দ। মিরপুর শেরেবাংলা স্টেডিয়ামে কাল শেখ জামাল ধানমন্ডি ক্লাবের বিপক্ষে
সবচেয়ে কম রান যে ম্যাচে, সবচেয়ে বেশি উত্তেজনাও সে ম্যাচে! ওল্ড ডিওএইচএস-ব্রাদার্স ম্যাচের ভেন্যু ছিল বিকেএসপি। ব্রাদার্সের পাকিস্তানি ওপেনার ইমরান নাজিরের এলবিডব্লুর সিদ্ধান্তকে ঘিরে কাল উত্তেজনা ছড়িয়েছিল সেখানে। আম্পায়ারদের দিতে হয়েছে পুলিশি নিরাপত্তা। শেষ পর্যন্ত অবশ্য ৮৮ রানে গুটিয়ে গিয়ে ব্রাদার্স হেরেছে ৮ উইকেটের বড় ব্যবধানেই।
প্রিমিয়ার লিগের কালকের অন্য দুই ম্যাচেও মোটামুটি সহজ জয় পেয়েছে ভিক্টোরিয়া ও প্রাইম দোলেশ্বর। মিরপুরে ভিক্টোরিয়া ২১ রানে জিতেছে শেখ জামাল ধানমন্ডি ক্লাবের বিপক্ষে। ফতুল্লায় প্রাইম দোলেশ্বর ৭২ রানে হারিয়েছে সূর্যতরুণকে।
কুয়াশার কারণে বিকেএসপিতে দুই ঘণ্টা দেরিতে শুরু হয় খেলা, ম্যাচের দৈর্ঘ্য ছিল ৩৯ ওভার। শিশিরভেজা উইকেটে আগে ব্যাটিং নিয়েই বিপর্যয়ে পড়ে ব্রাদার্স। নাবিল সামাদের করা ইনিংসের দ্বিতীয় বলে মোহাম্মদ আশরাফুলের ক্যাচ ওপেনার নাজিমউদ্দিন। প্রথম ওভারেই উইকেট হারানোর ধাক্কা আর সামলে উঠতে পারেনি ব্রাদার্স। তবে শুভাগত হোমের করা ম্যাচের চতুর্থ ওভারের প্রথম বলে ইমরান নাজিরের এলবিডব্লু উত্তেজনা নিয়ে আসে ম্যাচে। ইমরানের দাবি, প্যাডে লাগার আগে ব্যাট ছুঁয়ে গিয়েছিল বল। মাঠেই ব্যাট উঁচিয়ে সেটা দেখানোর পর ব্রাদার্স সমর্থক-কর্মকর্তাদের তোপের মুখে পড়েন আম্পায়াররা। পরে পুলিশ এনে তাঁদের নিরাপত্তার ব্যবস্থা করা হয়। খেলা শেষে ইমরান নাজিরকে করা হয়েছে পাঁচ হাজার টাকা জরিমানা।
ব্রাদার্সের ৮৮ রান ২১.২ ওভারে মাত্র ২ উইকেট হারিয়েই টপকে গেছে ওল্ড ডিওএইচএস। ৬ ম্যাচে ১০ পয়েন্টের সঙ্গে ১.৫৩৯ রান রেট নিয়ে পয়েন্ট তালিকায় এখন তারাই শীর্ষে। সমান ম্যাচে ব্রাদার্সের এটি পঞ্চম পরাজয়।
মিরপুরে ভিক্টোরিয়ার ২০৩ রানের জবাবে ম্যাচ জমিয়ে তুলেছিল শেখ জামাল ধানমন্ডি ক্লাব। ৭৬ রানে ৪ উইকেট হারালেও মুশফিকুর রহিমের ফিফটির (৫২) সৌজন্যে ৩৫ ওভার শেষে দলের রান ৬ উইকেটে ১৪১। হাতে ৪ উইকেট রেখে ১৫ ওভারে ৬৩ রান তো করাই যায়! কিন্তু সাকিব আল হাসানের করা ৩৮তম ওভারের প্রথম বলেই অধিনায়ক মোহাম্মদ সোহরাওয়ার্দী আউট। সেখান থেকে শেখ জামালের শেষ ৪ উইকেট পড়ে মাত্র ২৯ রানে। ৩৮ রানে ৪ উইকেট নেওয়া ভিক্টোরিয়ার পেসার আল আমিনই নিয়েছেন এর ২টি।
সকালে ভিক্টোরিয়াও যে খুব স্বচ্ছন্দ ব্যাটিং করেছে, তা নয়। ইনিংসের চতুর্থ ওভারে দলের মাত্র ১২ রানে ওপেনার আসিফ জাকিরকে হারানোর পর থেকেই নড়বড়েভাবে এগোতে থাকে দলটা। মিডল অর্ডারে পাকিস্তানি ব্যাটসম্যান কামরান সাজিদের ফিফটি (৫৮) না হলে দুই শ পেরোনোই কঠিন হতো। ১৪৮ রানে ৬ উইকেট পড়ার পর ষষ্ঠ উইকেটে সাব্বির রহমানের (২৯) সঙ্গে ৫২ রানের জুটি হয়েছে কামরানের। ভিক্টোরিয়ার পঞ্চম জয়ের দিনে এটি শেখ জামালের তৃতীয় হার।
ফতুল্লায় সূর্যতরুণকে হারিয়ে জয়ের ধারা ধরে রেখেছে প্রাইম দোলেশ্বর। দলের ১১ রানের মাথায় ওপেনার মিজানুর আউট হওয়ার পর আরেক ওপেনার সায়েম আলম (৩৬) ও কামরান আকমল (৬৪) দ্বিতীয় উইকেটে যোগ করেন ৯১ রান। সায়েমের আউটের পর ২১ রানের ব্যবধানে ৩ উইকেটের পতন চাপে ফেলে দেয় প্রাইম দোলেশ্বরকে। তবে মানবিন্দর সিংয়ের ফিফটি (৫২) শেষ পর্যন্ত স্কোরটা নিয়ে যায় ২৫৫ রানে। জবাবে ৪৯.১ ওভারে ১৮৩ রানে অলআউট সূর্যতরুণ। জুপিটার ঘোষের ৫১ আর তায়েবুর পারভেজের ৬২ তাতে অলংকার মাত্র।
ছয় ম্যাচের সব কটিতেই হারল সূর্যতরুণ। প্রথম তিন ম্যাচে হারার পর টানা তিন ম্যাচ জিতল প্রাইম দোলেশ্বর।


আবারও পেলে
মেসি সেরা কিন্তু সর্বকালের নয়
পেলের সঙ্গে মেসি, গত ফিফা-ব্যালন ডি’অর পুরস্কার অনুষ্ঠানে
সবার আদেখলেপনা দেখে পেলে রীতিমতো অবাক। একটু যেন বিরক্তও। টানা তিনবার ফিফা বর্ষসেরা হওয়ার পর লিওনেল মেসিকে পারলে কেউ কেউ সর্বকালের সেরাও বানিয়ে দেয়, যে মুকুটটি আসলে তাঁরই মাথায়। পেলের তাই এসব মোটেও ভালো লাগছে না। ফিফা ব্যালন ডি’অরের অনুষ্ঠানে নিজে দুই হাত বাড়িয়ে মেসিকে বুকে টেনে নিয়েছিলেন। ব্রাজিল কিংবদন্তি এখন আবার আর্জেন্টাইন তারকাকে সরিয়ে দিলেন দূরে।
ফরাসি দৈনিক লে মন্ডেকে দেওয়া সাক্ষার‌্যাকারে পেলে বলেছেন, ‘মেসি আগে আমার মতো এক হাজার ২৮৩টি গোল করুক। তিনটা বিশ্বকাপ জিতুক। তারপর আমরা এসব নিয়ে কথা বলব।’ তাঁর মতো ‘গ্রেট’ আর কখনোই জন্মাবে না, এ কথা পেলে জোর দিয়েই বলেন সব সময়। মাঝেমধ্যে করেন তাঁর সেই বিখ্যাত উক্তিটি। করলেন আবারও, ‘লোকে সব সময় আমাকে জিজ্ঞেস করে নতুন পেলে কবে জন্মাবে? আমি বলি, আর কখনোই নয়। কেননা, আমার বাবা আর মা কারখানা বন্ধ করে দিয়েছেন।’
তার মানে এমন নয়, মেসিকে তিনি পাত্তা দিচ্ছেন না। বরং দিচ্ছেন এই প্রত্যয়নপত্রও, ‘টেকনিকের দিক দিয়ে আসলে আমরা সমান পর্যায়েরই।’ এর চেয়ে বড় প্রশংসা মেসির জন্য আর কী হতে পারে! পেলে এ-ও বলছেন, ‘আমি মেসিকে অনেক পছন্দ করি। ও আসলে একজন গ্রেট খেলোয়াড়।’ কিন্তু পাদটীকার মতো যোগ করে দিলেন, ‘ও বার্সেলোনার গ্রেট খেলোয়াড়, আর্জেন্টিনার নয়। আর্জেন্টিনার হয়ে সমান সাফল্য ও পায়নি।’
মূলত বাঁ পায়ের খেলোয়াড় মেসির মধ্যে টেকনিকের কিছু সমস্যাও দেখেন। আর টেকনিকের দিক দিয়ে নিজে যে শতভাগ নির্ভুল ছিলেন, সেটাও মনে করিয়ে দিলেন পেলে, ‘কেউ অনুমান করতেই পারত না, আমি কোন পায়ে শট নেব। আমি দুই পায়েই সমান দক্ষ ছিলাম। হেড থেকেও আমি অজস্র গোল করেছি।’
তবে সর্বকালের সেরা কে, এ নিয়ে যে বিতর্ক হবেই, সেটাও মানছেন পেলে, ‘কেউ বলবে বিটোফেন ভালো পিয়ানো বাজাতে পারত না, কেউ বলবে মাইকেল অ্যাঞ্জেলো আঁকতে পারত না, কেউ বলবে পেলে ফুটবল খেলতে পারত না।’ এএফপি, ওয়েবসাইট।
মেসিকে নিয়ে এর আগেও পেলে বেশ কিছু তীর্যক মন্তব্য করেছেন। একবার এমনও বলেছিলেন, ‘আমি আসলে কেমন খেলোয়াড় ছিলাম, সেটা বোঝাতে মেসিকে আমার ডিভিডি পাঠিয়ে দেব।’ অতি বিনয়ী-ভদ্র বলে পরিচিত মেসিও একসময় পাল্টা জবাব দিয়ে বলেছিলেন, ‘কই, এখনো তো তিনি ডিভিডিটা পাঠালেন না!’


রমজান মাসে ক্রিকেট নয়
জীবনের একটা সময় খ্রিষ্টধর্মের অনুসারী ছিলেন। ক্রিকেট বিশ্ব তাঁকে চিনেছিল ইউসুফ ইয়োহানা হিসেবে। কিন্তু সেই ইয়োহানা এখন মোহাম্মদ ইউসুফ। ইসলামধর্ম গ্রহণ করে পুরোদস্তুর ধার্মিক।
পাকিস্তানি ক্রিকেটের সমসাময়িক কালের সেরা ব্যাটসম্যান হিসেবেও ধরা হয় তাঁকে। ৩৭ বছর বয়সী ইউসুফ পাকিস্তান দলের বাইরে থাকলেও তাঁর ক্রিকেটীয় প্রতিভার প্রতি আস্থা রয়েছে তাবত্ ক্রিকেট বিশ্বেরই। তবে ইউসুফ কোনোভাবেই তাঁর ধর্মকর্মের ক্ষতি করে দিতে চান না ক্রিকেটকে অগ্রাধিকার।
সম্প্রতি ইংলিশ কাউন্টি দল লিস্টারশায়ারের হয়ে খেলার একটি প্রস্তাব এসেছিল মোহাম্মদ ইউসুফের কাছে। কিন্তু লিস্টারশায়ারের হয়ে খেলার সময় পবিত্র রমজান মাস পড়ে যাওয়ায় সেই চুক্তি বিনয়ের সঙ্গেই প্রত্যাখ্যান করেছেন তিনি।
২০১০ সালে সংযুক্ত আরব আমিরাতে দক্ষিণ আফ্রিকার বিরুদ্ধে অনুষ্ঠিত সিরিজের পর থেকেই জাতীয় নির্বাচকদের আগ্রহের বাইরেই রয়েছেন মোহাম্মদ ইউসুফ। অনেকটা অভিমান করেই পাকিস্তানের ঘরোয়া ক্রিকেটেও তেমন একটা নিয়মিত নন তিনি। নির্বাচকেরা অবশ্য বলেছেন, পাকিস্তান দলের বিবেচনায় আসার জন্য ইউসুফকে নিয়মিত ঘরোয়া ক্রিকেটে পারফর্ম করতে হবে।
গত মে মাসে পাকিস্তানের ঘরোয়া টি-টোয়েন্টি প্রতিযোগিতায় লাহোর লায়ন্সের হয়ে খেলেছিলেন। এর পর থেকে ধর্মকর্ম নিয়েই ব্যস্ত রয়েছেন এই স্টাইলিশ ডান-হাতি ব্যাটসম্যান।


পেপের পাশে জিদান
চার পাশ থেকে যেভাবে অজস্র সমালোচনার তির ছুটে আসছে, আড়াল করতে প্রয়োজন ছিল বড়, বিশাল কোনো ঢাল। আর সেই ঢাল হয়েই এলেন আলফ্রেডো ডি স্টেফানো ও জিনেদিন জিদানের মতো দুই ব্যক্তিত্ব। তীব্র সমালোচনার মুখে থাকা হোসে মরিনহো আর পেপের পাশে এসে দাঁড়ালেন রিয়ালের এই সাবেক দুই মহা তারকা।
সর্বশেষ এল ক্লাসিকোতে নিজেদের মাঠে ২-১ গোলে হেরেছে রিয়াল। সর্বশেষ ১৩টি এল ক্লাসিকোর মাত্র একটি জিততে পারার নিদারুণ ব্যর্থতা যেন সহ্য হচ্ছে না মাদ্রিদের কারোর। এরপর সমালোচনার গোলা ছুটে এসেছে মরিনহো-পেপের দিকে। মরিনহোর ‘অপরাধ’, অতিরক্ষণাত্মক ফুটবল খেলে বার্সাকে নিজেদের মতো খেলার সুযোগ করে দেওয়া। আর পেপের অপরাধ, ‘ফেয়ার প্লে’ নামের শব্দবন্ধটিকে বুড়ো আঙুল দেখিয়ে ইচ্ছা করে মেসির হাত বুট দিয়ে মাড়িয়ে দেওয়া।
পরশু মাদ্রিদের ক্রীড়া দৈনিক এএসকে জিদান বলেছেন, ‘মাদ্রিদ, দলের কোচ এবং খেলোয়াড়দের উদ্দেশ করে যেসব সমালোচনা হচ্ছে, সেগুলো আমার দৃষ্টিতে অন্যায় সমালোচনা।’ কেন এমনটা বলছেন, তার ব্যাখ্যাও দিয়েছেন বিশ্বকাপ জেতা এই ফরাসি। পেপে মানুষ হিসেবে খুবই ভালো দাবি করে জিদান বলছেন, ‘মাঠের বাইরে পেপের মুখ থেকে একটা কথাও আপনি বের করতে পারবেন না। ও ছেলে হিসেবে দারুণ, খুবই বিনয়ী। কিন্তু মাঠে নামলে জয়ের জন্য ও আসলে এমন মরিয়া হয়ে যায়, জয়ের জন্য তার উদ্বেগের কারণেই এমন ভুলগুলো হয়।’
পেপে রিয়ালের মতো দীর্ঘ ঐতিহ্যবাহী একটি ক্লাবের ভাবমূর্তিতে কালিমা লেপন করেছেন বলে তুমুল সমালোচনা হচ্ছে। কিন্তু জিদান বলছেন, ‘যা করেছে, সেটার জন্য সে ক্ষমাও তো চেয়েছে। পেপে এমন এক খেলোয়াড়, মাঠে নিজের সবটুকু যে উজাড় করে দেয়, সামর্থ্যের পুরোটা ঢেলে দেয়।’
জিদান পাশে দাঁড়ালেও মাদ্রিদেরই প্রভাবশালী দৈনিক মার্কা নতুন করে সমালোচনায় মুখর হয়েছে। সর্বশেষ রিয়ালের পক্ষ থেকে পেপের প্রতি সমর্থন জানিয়ে একটি বার্তা দেওয়া হয়েছে। পেপেকে শাস্তি না দিয়ে এভাবে আড়াল করার চেষ্টা মার্কার কাছে মনে হয়েছে ‘লজ্জাজনক’। ওদিকে বার্সার সহসভাপতি কার্লেস ভিলারুবি বলেছেন, অনিচ্ছাকৃতভাবে পেপে মেসির হাত বুট দিয়ে মাড়িয়ে দিয়েছেন, এ কথা কেউ বিশ্বাস করবে না। ‘গত আগস্টে স্প্যানিশ সুপার কাপে মরিনহো যেমন টিটো ভিলানোভার (গার্দিওলার সহকারী) চোখে আঙুল দিয়ে খোঁচা দিয়েছিল, এটাও সে রকমই’—ভিলারুবি যেন পরোক্ষে এমনটাই বলতে চাইলেন, যেমন গুরু, তেমন শিষ্য! 


লায়নের লক্ষ্য টেন্ডুলকার...
নাথান লায়ন টেন্ডুলকার
ভারত সিরিজটা তাঁর জন্য কঠিন হবে জানাই ছিল। যতটা ভাবা হয়েছিল, আদতে কঠিন হয়েছে তার চেয়েও বেশি। দুই টেস্টে মাত্র দুই উইকেট। সেই উইকেট দুটিও আবার দুই লোয়ার অর্ডার উমেশ যাদব ও ইশান্ত শর্মার। অ্যাডিলেড টেস্টের আগে নাথান লায়ন তাই পরামর্শ নিয়েছেন দুই গ্রেটের। মজার ব্যাপার হলো—দুজনের কেউই কিন্তু অফ স্পিনার নন। একজন তবু স্পিন কিংবদন্তি—শেন ওয়ার্ন, আরেকজন স্পিনারই নন—রিকি পন্টিং!
দীর্ঘ অভিজ্ঞতার কারণেই এই দুজনকে বেছে নিয়েছেন লায়ন। পন্টিংকে বেছে নেওয়ার সপক্ষে আরেকটা যুক্তি, ব্যাটসম্যানের দৃষ্টিকোণ থেকে বোলিংটাকে দেখা এবং একসঙ্গে অনুশীলন করা। কয়েক দিন ধরেই নেটে পন্টিংয়ের সঙ্গে কাজ করছেন লায়ন, ‘ওয়ার্নের সঙ্গে আমার কথা হয়েছে। সে খেলাটার কিংবদন্তি, সর্বকালের সেরা স্পিনার। ওয়ার্নি আমাকে বলেছে প্রতিটি মুহূর্ত উপভোগ করতে। নেটে রিকি পন্টিংকেও আমি অনেক বোলিং করছি। আমার মতে, রিকি স্পিনে বিশ্বের সেরা ব্যাটসম্যানদের একজন। ওর কাছ থেকে টিপস যেমন পাওয়া যাচ্ছে, তেমনি সেরা মানের ব্যাটসম্যানদের বিপক্ষে বোলিং অনুশীলনও হচ্ছে।’
পার্থে চার পেসার নিয়ে খেলায় বাইরে বসে থাকতে হয়েছিল লায়নকে। এতে নাকি একদিক থেকে ভালোই হয়েছে ২৪ বছর বয়সী অফ স্পিনারের, ‘পার্থে না খেলায় আমি আমার বোলিং, ব্যাটিং ও ফিল্ডিং নিয়ে নিবিড়ভাবে কাজ করার সুযোগ পেয়েছি। নিজেকে আরও ভালো ক্রিকেটার হিসেবে গড়ে তুলতে সর্বোচ্চ ব্যবহার করেছি ওই সময়টার।’
অস্ট্রেলিয়ার প্রধান নির্বাচক জন ইনভেরারিটি আগেই নিশ্চিত করে দিয়েছেন, অ্যাডিলেডে ফিরছেন লায়ন। অ্যাডিলেড ওভালের উইকেট ঐতিহ্যগতভাবেই স্পোর্টিং, তবে একটু বেশি পক্ষ নেয় ব্যাটসম্যানদের। পরশু শুরু হতে যাওয়া টেস্টটি তাই পাঁচ দিনে যাওয়ার সম্ভাবনা আছে। প্রথম দুই টেস্টে পেসারদের দাপটে সেভাবে বোলিংয়ের সুযোগই পাননি লায়ন, কিন্তু অ্যাডিলেডে কৌতূহলের কেন্দ্রে তিনিই।
লায়ন নিজেও জানেন, তাঁর জন্য অপেক্ষা করছে কঠিন চ্যালেঞ্জ। নিজেকে প্রস্তুতও করছেন সেভাবে। জানিয়ে দিয়েছেন, লক্ষ্য শচীন টেন্ডুলকারের উইকেট, ‘স্পিনের বিপক্ষে বিশ্বের সেরা কয়েকজন ব্যাটসম্যানকে বোলিং করা তরুণ একজন স্পিনার হিসেবে আমার জন্য বড় চ্যালেঞ্জ। তবে চ্যালেঞ্জটাকে আমি উপভোগ করছি। শচীন টেন্ডুলকারের বিপক্ষে বোলিং করাটাই স্বপ্নের মতো, আমি চাইব অ্যাডিলেডে তাঁকে আউট করতে।’
তবে লায়নের ইচ্ছাপূরণ সহজ হবে না মোটেও। শততম সেঞ্চুরিটা বারবার ফসকে যাওয়া, দলের ব্যর্থতা ও সমালোচনায় নাকি তেতে আছেন টেন্ডুলকার। এক সতীর্থের দাবি, টেন্ডুলকারের দৃষ্টি বড় কিছুর দিকে, ‘স্রেফ সেঞ্চুরি করেই ও থামবে না। ভীষণ তেতে আছে, মাইলফলকটা ছুঁয়ে ফেললে ও আরও বড় কিছু করে ফেলতে পারে। হয়তো ডাবল সেঞ্চুরি করে ফেলবে...।’ 
অ্যাডিলেডে স্ট্রাকের বদলে লিওন
অ্যাডিলেডে কাল থেকে শুরু হচ্ছে ভারত-অস্ট্রেলিয়া সিরিজের চতুর্থ ও শেষ টেস্ট। ৩-০ ম্যাচে পিছিয়ে থাকা এই টেস্ট ভারতের জন্য সম্মান পুনরুদ্ধারের, দেশবাসীর জন্য ‘একটু স্বস্তি’ কুড়ানোর ম্যাচ। অন্যদিকে অস্ট্রেলিয়া যে অ্যাডিলেডে সিরিজের ফলকে ৪-০ করে ফেলার লক্ষ্যে ঝাঁপাবে—এ কথা না বললেও চলে।
চতুর্থ টেস্ট শুরু হওয়ার একদিন আগে অস্ট্রেলিয়া এই ম্যাচের জন্য নিজেদের একাদশ ঘোষণা করে দিয়েছে। মিচেল স্ট্রাকের বদলে এই ম্যাচে অসি দলে খেলছেন স্পিনার নাথান লিওন। এই সংবাদে ভারতীয় দল কি কিছুটা স্বস্তি বোধ করছেন? হয়তো তা-ই, কারণ লিওনকে দলভুক্ত করায়, একটি জিনিস অন্তত পরিষ্কার, অ্যাডিলেডে আর যা-ই হোক পার্থের মতো বল অত লাফাবে না, জোরেও আসবে না। তবে সিডনি টেস্টের কথা মনে হলে এই আশা শূন্যে মিইয়ে যেতেও সময় লাগবে না। কারণ, সিডনিতেও যে উপমহাদেশ সুলভ উইকেটই পেয়েছিল ভারত।
স্ট্রাক আগের ম্যাচে খুব একটা খারাপ করেননি। দুই ইনিংসেই উইকেট পেয়েছিলেন তিনি। তবে অ্যাডিলেডে স্ট্রাককে বাদ দেওয়ার নির্দিষ্ট কোনো কারণ না বললেও অসি অধিনায়ক মাইকেল ক্লার্ক বলেছেন, ‘আমরা মনে করছি অ্যাডিলেডের উইকেটে তিনজন পেসার (হ্যারিস, সিডল ও হিলফেনহস) দায়িত্ব চালিয়ে নিতে পারবেন। এই উইকেটে একটা পর্যায়ে রিভার্স সুইং খুব ভালো একটা ভূমিকা নিতে পারে।’
ভারত এখনো নিজেদের একাদশ ঘোষণা করেনি। তবে ধীর ওভার রেটের কারণে অধিনায়ক মহেন্দ্র সিং ধোনি এই ম্যাচে বহিষ্কৃত হয়েছেন। তাঁর বদলে বীরেন্দর শেবাগ মাইকেল ক্লার্কের সঙ্গে টস করতে নামবেন। একাদশ ঘোষণা না হলেও ধোনি যেহেতু খেলবেন না, সেহেতু দ্বিতীয় উইকেট রক্ষক ঋদ্ধিমান সাহার খেলাটা একপ্রকার নিশ্চিতই। একই সঙ্গে ভিভিএস লক্ষণের বদলে রোহিত শর্মারও খেলার যথেষ্ট সম্ভাবনা আছে।
অ্যাডিলেড টেস্টের জন্য অস্ট্রেলীয় একাদশ: মাইকেল ক্লার্ক, রিকি পন্টিং, মাইক হাসি, ডেভিড ওয়ার্নার, এড কাওয়ান, বেন হিলফেনহস, পিটার সিডল, রায়ান হ্যারিস, শন মার্শ, নাথান লিওন ও ব্র্যাড হাডিন।


ম্যারাডোনার পাল্টা
ভীমরতি হয়েছে পেলের!
দেখা যাক, ডিয়েগো ম্যারাডোনা এখন কী বলেন—লিওনেল মেসিকে নিয়ে পেলে প্রশ্ন তোলার পর এটাই ছিল কৌতূহল। সাধারণত পেলের উদ্দেশে কোনো পাল্টা জবাব মেসি দেন না। দেওয়ার প্রয়োজনও পড়ে না। তার আগেই ম্যারাডোনা স্বভাবসুলভ ঝাঁজালো ভাষায় পেলেকে আক্রমণ করে বসেন।
এবারও তা-ই হলো। তবে ম্যারাডোনা এবার প্রথমেই জানিয়ে দিলেন, পেলের কথায় তিনি মন খারাপ করেননি। এটা শুনে চমকে যাওয়ারই কথা! তবে কি পেলের দিকে আর তির ছুড়বেন না? অলিখিত যুদ্ধবিরতি প্রস্তাব কার্যকর হলো কবে! একটু পরই ভুল ভাঙল। যখন ম্যারাডোনা জানালেন, পেলের কথায় মন খারাপ করার কিছু নেই। কারণ, পেলের বয়স হয়েছে। এ রকম বয়সে লোকে নাকি উল্টাপাল্টাই বকে! ‘এ ধরনের মন্তব্য সম্ভবত বুড়ো বয়সের কারণেই করা হচ্ছে’—৭১ বছর বয়সী পেলে সম্পর্কে এটাই হলো ম্যারাডোনার সর্বসাম্প্রতিক রায়।
এটুকু বলেই ক্ষান্ত দেওয়ার লোক ম্যারাডোনা নন। ফলে যোগ করলেন আরও কিছু। প্রশ্ন তুললেন পেলের জীবিকা নির্বাহ নিয়েও, ‘এই লোকটাকে দোষ দিয়ে লাভ নেই। ২০ বছর ধরে তাঁকে কিছুই করতে দেখলাম না। এমনকি কোনো দিন তাঁকে সুপার মার্কেটে কিছু কিনতেও দেখলাম না। জানি না, তিনি আসলে কী করেন।’
পেলে কী করেন তার একটা সম্ভাব্য উত্তর দিয়েছেন ম্যারাডোনা নিজেই, ‘সাধারণত এখন তাঁকে দেখা যায় কোনো পুরস্কার বিতরণী অনুষ্ঠানে ফিফা সভাপতির পাশে দাঁড়িয়ে থাকছেন। দেখে মনে হয় যেন একটা পুতুল, কেউ রিমোট কন্ট্রোল দিয়ে তাকে নড়াচড়া করাচ্ছে। তাই তাঁর এমন মন্তব্য আমার কাছে বিস্ময়কর লাগেনি।’
এদিকে শোনা যাচ্ছে, আল ওয়াসলে আসার আগেই নাকি ম্যারাডোনার মধ্যে দেখা যায় ব্রাজিল-বিদ্বেষ। তাঁর কারণেই নাকি অ্যালেক্স পেরেজ, আলেক্সান্দ্রে অলিভিয়েরার মতো ব্রাজিলিয়ান খেলোয়াড়দের ছাঁটাই করেছে ওয়াসল। পেরেজ নিজেই এমন দাবি করেছেন। ক্ষুব্ধ ম্যারাডোনার জবাব, ‘ওর সঙ্গে আমার কোনো দিন দেখাই হয়নি। আমাকে জানানো হয়েছিল, ও ক্লাব ছাড়তে চায়। কাউকে ছাঁটাই করার স্বাধীনতা ক্লাব আমাকে দেয়নি। আল ওয়াসলের ম্যানেজমেন্টই এসব ব্যাপারে সিদ্ধান্ত নেয়।’ পেরেজের কথায় ভীষণ চটে ম্যারাডোনা এমন হুমকিও দিলেন, ‘ওই ছেলেটার সঙ্গে এরপর দেখা হলে আমি ওর মুখে মারব একটা ঘুষি।’
ওয়াসলের যুবদলের জন্য একজন ব্রাজিলিয়ান ট্রেনারকে নিজেই নিয়ে এসেছেন মন্তব্য করে ম্যারাডোনা বলছেন, ‘আমি কারও জন্য চাকরি খুঁজে এনে দিই, লোকদের বেকার বানাই না।’
ইউরোপিয়ান ফুটবল
‘ইল কাপিতানো’র অনন্য রেকর্ড
সিরি ‘আ’র একই ক্লাবের হয়ে এখন সর্বোচ্চ ২১১ গোলের মালিক ফ্রান্সেসকো টট্টি
বেঁচে থাকলে উত্তরসূরিকে নিশ্চয়ই ধন্যবাদ আর অভিনন্দনবার্তা পাঠাতেন। কিন্তু এসি মিলানের সুইডিশ কিংবদন্তি গানার নরডাল ১৭ বছর আগেই চলে গেছেন না ফেরার দেশে। ৫৬ বছর আগে তাঁরই গড়া এক ক্লাবের হয়ে সবচেয়ে বেশি গোল করার রেকর্ডটি যে পরশু রাতে ভেঙে দিয়েছেন ফ্রান্সেসকো টট্টি।
হ্যাঁ, প্রয়াত নরডালকে টপকে ইতালিয়ান সিরি ‘আ’তে এক ক্লাবের হয়ে সবচেয়ে বেশি গোলের মালিক এখন টট্টি। ১৯৪৯-১৯৫৬—এই সময়ে এসি মিলানের হয়ে নরডাল করেছিলেন ২১০ গোল। সেটিকে ছাড়িয়ে এএস রোমার অধিনায়কের গোল এখন ২১১টি। পরশু সেসেনার বিপক্ষে রোমা জিতেছে ৫-১ গোলে। টট্টি করেছেন ২ গোল। এই গোল দুটিই ‘এল কাপিতানো’কে নিয়ে গেছে ইতিহাসের পাতায়।
মিলানের হয়ে নরডাল ২১০ গোল করেছিলেন মাত্র ২৫৭ ম্যাচে। কিন্তু ওটিকে টপকে যেতে টট্টিকে খেলতে হয়েছে ২২৯টি ম্যাচ বেশি। পরশুর ম্যাচটি ছিল লিগে রোমার হয়ে টট্টির ৪৮৬তম ম্যাচ। ক্লাবের পক্ষে সবচেয়ে বেশি গোল, সবচেয়ে বেশি ম্যাচ খেলার রেকর্ড অনেক আগেই গড়েছেন। টট্টি এবার গড়লেন অনন্য এক রেকর্ড।
এক গোল পেছনে থেকে মাঠে নামা টট্টি এদিন নরডালকে ছুঁয়ে ফেলেন ম্যাচের প্রথম মিনিটেই। এরিক লামেলার পাস থেকে টট্টির অগ্নিগোলা মরিজিও লাউরোর গায়ে লেগে দিক বদলে ঢোকে জালে। সাত মিনিট পর আর্জেন্টাইন স্ট্রাইকার লামেলারই পাস আবারও খুঁজে নেয় টট্টিকে। দ্বিতীয় পোস্ট দিয়ে রোমা অধিনায়ক বল জড়িয়ে দেন জালে।
বয়স ৩৫ হয়ে গেলেও রেকর্ড গড়ার আনন্দে উচ্ছ্বসিত টট্টি জানিয়ে দিলেন খেলে যেতে চান আরও অনেক দিন, ‘আমি এটাই সব সময় চেয়েছি, এই জার্সি পরে একটার পর একটা রেকর্ড ভেঙে দিতে। খুব ভালো লাগছে। চমৎকার এই মুহূর্তটি উপভোগ করছি আমি। শারীরিকভাবে যত দিন সক্ষম থাকব, খেলাটা আমি চালিয়ে যেতে চাইব। যখন তা হবে না, আমি নিজেই থেমে যাব।’
ঘরের মাঠের ৫-১ গোলের এই জয়ে রোমার পয়েন্ট এখন ৩১। টট্টি আর রোমার দিনে জিতেছে জুভেন্টাসও। আটালান্টাকে ২-০ গোলে হারিয়ে ফিরেছে তারা। মৌসুমের ঠিক অর্ধেকটা জুভেন্টাস পেরোল অপরাজিত থেকে। ১৯ ম্যাচে ১১ জয়, ৮ ড্র, পয়েন্ট ৪১। কাল রাতে ৩-০ গোলে জিতে জুভেন্টাসের সঙ্গে পয়েন্টের ব্যবধানটা ১-এ নামিয়ে এনেছে এসি মিলান। জ্লাতান ইব্রাহিমোভিচ দুটি ও রবিনহো করেছেন একটি গোল।


অস্ট্রেলিয়ান ওপেন
হলো না লি না
শেষ আটে ওঠার আনন্দ ক্লাইস্টার্সের
প্রতিশোধ নেওয়া হলো না লি নার। কিম ক্লাইস্টার্সকে বাগে পেয়েও গতবারের ফাইনালের শোধটা তুলতে পারলেন না লি। প্রথম সেট জিতে দ্বিতীয় সেটের টাইব্রেকে ৬-২-এ এগিয়ে থাকার পরও হারলেন এশিয়ার প্রথম একক গ্র্যান্ড স্লামজয়ী তারকা। আর টানা ৬ পয়েন্ট পেয়ে ওই সেটটি তো জিতলেনই, বাঁ গোড়ালির ব্যথা নিয়েও প্রায় খুঁড়িয়ে খুঁড়িয়ে তিন সেটের ম্যাচে অবিশ্বাস্য জয় পেলেন বর্তমান চ্যাম্পিয়ন ক্লাইস্টার্স।
গতবার ফাইনালেও প্রথম সেট হারার পর ম্যাচ জিতেছিলেন ক্লাইস্টার্স। কাল চতুর্থ রাউন্ডে জিতেছেন ৪-৬, ৭-৬ (৮-৬), ৬-৪ গেমে। শেষ অস্ট্রেলিয়ান ওপেন খেলা ২৮ বছর বয়সী বেলজিয়ান তারকার মন্ত্র ছিল, ‘লড়াই চালিয়ে যাও। কোর্টের অন্য পাশে কখন কী হয়, কে বলতে পারে!’ আর সংবাদ সম্মেলনে কান্নায় ভেঙে পড়েছেন লি না, ‘আমি কিছুটা নার্ভাসও ছিলাম।’
কোয়ার্টার ফাইনালে ক্লাইস্টার্স সামনে পেয়েছেন বিশ্বের ১ নম্বর মহিলা খেলোয়াড় ক্যারোলিন ওজনিয়াকিকে। ওজনিয়াকি কাল ৬-০, ৭-৫ গেমে হারিয়েছেন ইয়েলেনা জাঙ্কোভিচকে। ডেনিশ তারকার প্রথম গ্র্যান্ড স্লাম জয়ের পথে মস্ত এক বাধা এই ক্লাইস্টার্স।
লি না-ক্লাইস্টার্স ম্যাচের আগে-পরে জিতে সেমিফাইনালে মুখোমুখি হওয়ার পথে আরেক ধাপ এগিয়েছেন রাফায়েল নাদাল ও রজার ফেদেরার। ২০০৬ সাল থেকে কোনো টিনএজারের কাছে না হারার ধারা অক্ষুণ্ন রেখে ফেদেরার সরাসরি জিতেছেন অস্ট্রেলিয়ার বার্নাড টমিচের বিপক্ষে। একই ব্যবধানে নাদাল হারিয়েছেন স্বদেশি ফেলিসিয়ানো লোপেজকে।
শেষ আটে ফেদেরারের প্রতিপক্ষ হুয়ান মার্টিন ডেল পোত্রো। নাদালের সামনে টমাস বারডিচ। ৪-৬, ৭-৬ (৭/৫), ৭-৬ (৭/৩), ৭-৬ (৭/২) গেমে জিতেছেন স্পেনের নিকোলাস আলমাগ্রোর বিপক্ষে। কোয়ার্টার ফাইনালে উঠে গেছেন ভিক্টোরিয়া আজারেঙ্কাও। অষ্টম বাছাই আগ্নিয়েস্কা রাদাওয়ানাস্কা শেষ আটে তাঁর প্রতিদ্বন্দ্বী। 


ধ্বংসের পথে মহিলা ক্রীড়া সংস্থা
আড়াই মাসেও সরকার নিশ্চুপ!
অবিশ্বাস্য, অকল্পনীয় শব্দগুলোও ঠিক মানানসই হচ্ছে না। বাংলাদেশ মহিলা ক্রীড়া সংস্থার অফিসে তালা ঝুলছে আড়াই মাস ধরে। গুরুত্বপূর্ণ এই সংস্থাকে কার্যকর করার কোনো উদ্যোগই নেই সরকারের!
গত ২ নভেম্বর মহিলা ক্রীড়া সংস্থার নির্বাচিত কমিটি ভেঙে দিয়ে জাতীয় ক্রীড়া পরিষদ (এনএসসি) গঠন করে অন্তর্বর্তীকালীন কমিটি। সেই কমিটি পরদিন সংস্থার দখল নিতে যায়। তারা সেখানে সভাও করে। কিন্তু নির্বাচিত কমিটি তাদের অপসারণ মেনে নেয়নি। এ নিয়ে থানায় জিডিও হয়েছে।
দেশের মহিলা খেলাধুলা পরিচালনার দায়িত্ব মহিলা ক্রীড়া সংস্থার ওপর। অনেক বাধা-বিপত্তি পেরিয়ে সংস্থাটি অনেক দূর এগিয়েছে। বাংলাদেশের মেয়েদের খেলাধুলা এখন একটা বৃত্ত ভেঙে সামনে এগোনোর প্রতিশ্রুতিও দিচ্ছে। ঠিক এমন সময় মহিলা ক্রীড়া সংস্থায় আড়াই মাস তালা ঝুলছে! এটি এখন প্রাণহীন।
এ নিয়ে গোটা ক্রীড়াঙ্গনই উদ্বিগ্ন। বিশেষ করে, মহিলা খেলোয়াড় সংগঠকদের উদ্বেগটা বেশি। জাতীয় পুরস্কারপ্রাপ্ত শ্যুটার সাবরিনা সুলতানা যেমন বলছেন, ‘এত দিন একটা সংস্থা বন্ধ, এটা অবিশ্বাস্য! মেয়েদের খেলাধুলা এভাবে ধ্বংস হতে পারে না। অবিলম্বে সরকার মহিলা ক্রীড়া সংস্থার অচলাবস্থা দূর করবে আশা করি।’
কিন্তু ক্রীড়া প্রতিমন্ত্রী আহাদ আলী সরকার কিছুই বলছেন না। এনএসসির কর্মকর্তারাও মুখে কুলুপ এঁটেছেন। এনএসসির পরিচালক (ক্রীড়া) হাইয়ুল কাইয়ুমের কথা, ‘বিষয়টা আমার এখতিয়ারের বাইরে। এটা দেখছে সচিব সাহেবের দপ্তর। আমার কিছুই জানা নেই।’
মুঠোফোনে যোগাযোগ করলে এনএসসির সচিব শফিক আনোয়ার বলেন, ‘আমি এ নিয়ে কিছু বলতে পারব না। একটা মিটিংয়ে আছি।’ এর আগেও তিনি ব্যস্ততা দেখিয়ে গুরুত্বপূর্ণ এই বিষয়টা নিয়ে কিছু বলতে চাননি।
জানা গেছে, মহিলা ক্রীড়া সংস্থার নির্বাচিত কমিটি ভাঙার ব্যাপারটা গড়িয়েছে সরকারের শীর্ষ পর্যায়ে। কারণ, নির্বাচিত কমিটি ভাঙাটা গণতান্ত্রিক মানসিকতার পরিচয় নয়। তাই সুরাহা না হওয়া পর্যন্ত এনএসসির পক্ষ থেকে তালা ঝুলিয়ে দেওয়া হয় মহিলা ক্রীড়া সংস্থায়।
নির্বাচিত কমিটির সাধারণ সম্পাদক মাহফুজা আক্তার দ্রুত তাঁদের কমিটি বহালের দাবি তুলেছেন, ‘ক্রীড়া প্রতিমন্ত্রী আহাদ আলী সরকারের স্বৈরাচারী আচরণে শেখ হাসিনার গণতান্ত্রিক সরকার ক্রীড়াক্ষেত্রে প্রশ্নবিদ্ধ। এখানে কোনো গণতন্ত্র নেই, পুরোপুরি স্বৈরতন্ত্র চলছে। গণতান্ত্রিক সরকারের সময় মেয়েদের খেলাধুলা ধ্বংস হয়ে যাচ্ছে। নইলে কী করে তিনি একটা নির্বাচিত কমিটি অন্যায়ভাবে বাতিল করেন? আড়াই মাস পরও মন্ত্রী নির্বাচিত কমিটি বহাল করেননি। এর নিন্দা জানানোর ভাষা আমাদের জানা নেই।’
ওদিকে অন্তর্বর্তীকালীন কমিটির সাধারণ সম্পাদক কামরুন নাহার ডানা দ্রুত দায়িত্ব বুঝে পেতে চান। তাঁর কথা, ‘আমাদের কমিটিতে নয়জন জাতীয় ক্রীড়া পুরস্কারপ্রাপ্ত খেলোয়াড় আছেন। অতীতেও নির্বাচিত কমিটি ভাঙা হয়েছে। অ্যাডহক কমিটি দায়িত্ব বুঝে পেয়েছে। আগের কমিটি আমাদের দায়িত্ব বুঝিয়ে দেয়নি। আমরা ওই কমিটির কাছে আর দায়িত্ব চাইব না, এনএসসি যেন তাদের সুবিধাজনক সময়ে আমাদের দায়িত্ব বুঝিয়ে দেয়।’
ক্রীড়াঙ্গনের অভিভাবক সংস্থা হিসেবে বাংলাদেশ অলিম্পিক অ্যাসোসিয়েশন (বিওএ) গোটা বিষয়টা নিয়ে চিন্তিত। বিওএর মহাসচিব কুতুবউদ্দিন আহমেদ বলছেন, ‘আমরা মহিলা ক্রীড়া সংস্থা সচল দেখতে চাই। অচলাবস্থা নিরসনে আলাপ-আলোচনা হওয়া দরকার। বিওএ যেকোনো সহযোগিতা করতে প্রস্তুত।’
এভাবে আড়াই মাস ধরে একটা গুরুত্বপূর্ণ প্রতিষ্ঠান অচল থাকতে পারে না— এটা সবারই মনের কথা। এমনকি নির্বাচিত বা অন্তর্বর্তীকালীন কমিটি—দুই পক্ষই দ্রুত সমাধান চায়। কিন্তু ক্রীড়া প্রতিমন্ত্রী কী চান?


সাঙ্গাকারায় ম্লান স্মিথ-ডি ভিলিয়ার্স
৩৫ ম্যাচ পর সেঞ্চুরি পেলেন গ্রায়েম স্মিথ। উদ্যাপনটা বাঁধভাঙা কেন হবে না!
এত দিন যেটা করে এসেছে দক্ষিণ আফ্রিকা, কাল জোহানেসবার্গে শ্রীলঙ্কাই করতে যাচ্ছিল সেটা। তবে শেষ পর্যন্ত ‘চোকার’ হতে হয়নি সফরকারীদের। যখন মনে হচ্ছিল ৩১২ রান তাড়া করেও সহজেই জিতে যাচ্ছে লঙ্কানরা, তখনই ভজকট। ওপেনারদের দারুণ সূচনা ও মিডল অর্ডার আস্কিং রেটের সঙ্গে তাল মিলিয়ে রান করায় ৪৪ ওভারে তাদের সংগ্রহ ৩ উইকেটে ২৭৪ রান। ৬ ওভারে দরকার ৩৯ রান। মসৃণ এক সেঞ্চুরি করে ঠিক এক রান পরেই আউট সাঙ্গাকারা। এরপর দেখতে না-দেখতে ৩০৮/৮। দুই বলে ৫ রান দরকার—এই অবস্থায় ছক্কা মেরেই দলকে জেতালেন মাত্র দ্বিতীয় ওয়ানডে খেলা অফ স্পিনার সচিত্র সেনানায়েকে।
দক্ষিণ আফ্রিকার মাটিতে কুমার সাঙ্গাকারার প্রথম ওয়ানডে সেঞ্চুরি (৯৭ বলে ১০২) ও লাহিরু থিরিমান্নের ফিফটিতেই (৬৯) টানা দ্বিতীয় ম্যাচে ৩০০ রানের লক্ষ্য তাড়া করে জিতে গেল শ্রীলঙ্কা। প্রথম তিন ম্যাচে হেরেই সিরিজ খোয়ানোর পর ২-৩ স্কোরলাইনটাকে একদম খারাপ দেখাচ্ছে না।
এর আগে ৩৫ ম্যাচ পর ওয়ানডে সেঞ্চুরি পেয়েছিলেন গ্রায়েম স্মিথ। ব্যাট হাতে অসাধারণ একটা সিরিজ কাটানো এবি ডি ভিলিয়ার্সও করেছিলেন অধিনায়ক হিসেবে প্রথম সেঞ্চুরি। ইনিংসের শেষ ২৫ ওভারে ঝড় তুলে দক্ষিণ আফ্রিকা করেছে ৪ উইকেটে ৩১২ রান। এর ১০৯ রানই এসেছে আবার শেষ ১০ ওভারে। প্রথম ২৫ ওভারে নিয়ন্ত্রিত বোলিং করে মাত্র ১০৩ রান দেওয়া শ্রীলঙ্কার বোলিং আক্রমণকে পরে ছিন্নভিন্ন করে দিয়েছে দক্ষিণ আফ্রিকা।
গ্রায়েম স্মিথের সঙ্গে তৃতীয় উইকেটে ডি ভিলিয়ার্সের জুটিটা ছিল ১৮৬ রানের। এই দুই দেশের মধ্যে হওয়া ৫১টি ওয়ানডেতে যেকোনো উইকেটে এটাই সর্বোচ্চ জুটি। মালিঙ্গার বলে চান্ডিমালের অসাধারণ ক্যাচ হয়ে স্মিথ ১২৫ রান করে আউট হলেও ডি ভিলিয়ার্স মাত্র ৯৮ বলে ১২৫ রান করে অপরাজিত থাকেন।
হার দিয়েই ‘এ’র টি-টোয়েন্টি শুরু
জহুরুলের আউটেই সম্ভাবনা শেষ হয়ে যায় বাংলাদেশ ‘এ’ দলের। পেছনে ইংল্যান্ড লায়ন্সের উত্সবটাও সে কারণেই
ওয়ানডে সিরিজ জয় টি-টোয়েন্টিতে বাংলাদেশ ‘এ’ দলকেই বানিয়েছিল ফেবারিট। কিন্তু কাল প্রথম ম্যাচে স্বাগতিক দলটি ফেবারিটের মতো খেলতে পারেনি। মিরপুর শেরেবাংলা স্টেডিয়ামে সিরিজের প্রথম টি-টোয়েন্টি ম্যাচে ইংল্যান্ড লায়ন্সের কাছে বাংলাদেশ ‘এ’ হেরে গেছে ৩২ রানে।
ইংল্যান্ড লায়ন্স টার্গেট দিয়েছিল ১৪৪ রানের। জবাবে রানের গতির সঙ্গে পাল্লা দিয়ে উইকেট পড়লেও বাংলাদেশ ‘এ’ দলের জেতার আশা ১৪ ওভার পর্যন্তও বেঁচে ছিল। ৬ উইকেটে ৮১ রান তখন, জেতার জন্য বাকি ৬ ওভারে দরকার ৬৩। হাতে ৪ উইকেট। কিন্তু ১৫তম ওভারের চতুর্থ বলে জহুরুল ইসলাম লং অনে ক্যাচ দিয়ে ফেরার সঙ্গে সঙ্গে আশারও হলো সমাধি। ২১ রানে পড়ে যায় শেষ ৪ উইকেট। ওয়ান ডাউনে নেমে এক বাউন্ডারির সঙ্গে ডিপ স্কয়ার লেগ ও লং অন দিয়ে দুই ছক্কায় ৩০ বলে ৩৭ রান করেছেন অধিনায়ক জহুরুল।
ইংল্যান্ড লায়ন্সের ১৪৩ রানে বড় ভূমিকা ওপেনার জেসন রয়ের ১৯ বলে ৪০ রানের ইনিংসটির। ইনিংসের নবম ওভারের তৃতীয় ও পঞ্চম বলে বাঁহাতি স্পিনার মোশাররফ হোসেন রয় ও বেয়ারস্টোর উইকেট দুটি তুলে নিলেও অধিনায়ক জেমস টেলর, জোসেফ বাটলাররা জেতার মতো রান এনে দেন দলকে।
আজ একই মাঠে সিরিজের দ্বিতীয় ও শেষ টি-টোয়েন্টি ম্যাচ খেলবে দুই দল।


ইউরোপিয়ান ফুটবল
নাটকীয় ম্যাচে সিটির জয়
ম্যান সিটির পক্ষে দ্বিতীয় গোল করছেন জোলেওন লেসকট। টটেনহাম অবশ্য সমতা এনে জয় ছিনিয়ে নেওয়ারই হুমকি দিয়েছিল। তবে শেষ মুহূর্তের পেনাল্টি গোলে সিটিরই হয়েছে জয়
গোল হয় না গোল হয় না করতে করতে হঠাৎ করেই যেন গোলের বন্যা। ৫৬ মিনিটে ম্যান সিটিকে এগিয়ে দেওয়া প্রথম গোলটি করেছিলেন সামির নাসরি। প্রথম গোলের উদ্যাপনের রেশ গ্যালারিতে মিলিয়ে না-যেতেই দ্বিতীয় গোল! তিন মিনিটের মধ্যেই স্কোরটাকে ২-০ করে দিলেন লেসকট। এ যদি নাটকের ‘ক্লাইম্যাক্স’ হয়, খানিক বাদেই দেখা দিল ‘অ্যান্টি-ক্লাইম্যাক্স’। ৬০তম মিনিটে জার্মেইন ডিফো আর ৬৫ মিনিটে গ্যারেথ বেল—৫ মিনিটের মধ্যে দুটো গোলই শোধ করে দিল টটেনহাম! ৯ মিনিটের মধ্যে চার গোল!
শেষ পর্যন্ত যোগ করা সময়ে পেনাল্টি থেকে গোল করে সিটিকে ৩-২-এর জয় এনে দিলেন মারিও বালোতেল্লি। ২২ ম্যাচ শেষে ৫৪ পয়েন্ট নিয়ে ইংলিশ প্রিমিয়ার লিগের শিরোপা দৌড়ে আরেকটু এগিয়ে গেল রবার্তো মানচিনির দল। পরের ম্যাচে আর্সেনালকে ২-১ গোলে হারিয়ে ৫১ পয়েন্ট নিয়ে ঠিক পেছনেই আছে ম্যানচেস্টার ইউনাইটেড। প্রথমার্ধের অতিরিক্ত সময়ে ভ্যালেন্সিয়ার গোলে এগিয়ে যাওয়ার পর ৮০ মিনিটে জয়সূচক গোলটি করেন ড্যানি ওয়েলবেক। অবশ্য ৭১ মিনিটে লিগে নিজের ১৯তম গোল করে সমতা ফিরিয়েছিলেন আর্সেনালের রবিন ফন পার্সি।
ওদিকে পরশু আবার হোঁচট খেয়েছে লিভারপুল। ছয় ম্যাচে মাত্র একটা জয় পেলে যেকোনো কোচেরই মেজাজ সপ্তমে চড়বে। পরশু ইংলিশ প্রিমিয়ার লিগে বোল্টন ওয়ান্ডারার্সের কাছে ৩-১ গোলে হারার পর শিষ্যদের এক রকম ধোপার-ধোওয়া সমালোচনা করেছেন কেনি ডালগ্লিস। লিভারপুল কোচ হুমকি দিয়েছেন, সময় এসে গেছে দল থেকে বেশ কজনকে বের করে দেওয়ার!
ইংলিশ প্রিমিয়ার লিগে ৭ নম্বরে থাকা লিভারপুল পরশু আধা ঘণ্টার মধ্যে পিছিয়ে পড়েছিল ২-০ গোলে। ৩৬ মিনিটে ক্রেইগ বেলামি ব্যবধান কমালেও শেষ রক্ষা হয়নি। দ্বিতীয়ার্ধের পঞ্চম মিনিটে গ্রেটার স্টেইনসন স্বাগতিক দর্শকদের উন্মাতাল করে দিয়ে স্কোরটাকে ৩-১ করে ফেলেন।
পরশু সবচেয়ে বড় জয়টি ফুলহামের। নিউক্যাসলকে নিজেদের মাঠে ৫-২ গোলে হারিয়েছে দক্ষিণ-পশ্চিম লন্ডনের ক্লাবটি। এই ম্যাচে হ্যাটট্রিক করে ইতিহাসে ঢুকে গেছেন ক্লিন্ট ডেম্পসি। প্রিমিয়ার লিগে হ্যাটট্রিক করা প্রথম মার্কিন ফুটবলার তিনিই। ওদিকে স্প্যানিশ লিগে হ্যাটট্রিক করেছেন রাদামেল ফ্যালকাও। রিয়াল সোসিয়েদাদকে ৪-০ গোলে উড়িয়ে দিয়েছে অ্যাটলেটিকো মাদ্রিদ।


আগামীকাল অ্যাডিলেডে শুরু সিরিজের চতুর্থ টেস্ট
ধবলধোলাই, নাকি মুখরক্ষা?
মহেন্দ্র সিং ধোনির অনুপস্থিতি কি শাপেবর হয়ে আসবে ভারতের জন্য? নেতৃত্ব চাপছে যাঁর কাঁধে, সেই বীরেন্দর শেবাগ কিন্তু টেস্ট অধিনায়ক হিসেবে অপরাজেয়! অ্যাডিলেডেই কি অপেক্ষার অবসান হবে একালের ‘ব্র্যাডম্যানে’র শততম আন্তর্জাতিক সেঞ্চুরির? অ্যাডিলেড যে ডন ব্র্যাডম্যানের হোম গ্রাউন্ড! ভারত কি পারবে অন্তত শেষটায় এসে মাথা উঁচু করে লড়তে? অস্ট্রেলিয়ায় এসে ভারতীয় দলগুলোর দুর্দান্ত লড়াইয়ের উদাহরণ খুব বেশি নেই, কিন্তু ধবলধোলাইয়ের লজ্জাতেও তো তারা পড়েছে মাত্র দুবার।
প্রশ্নগুলো সহজ, আবার সহজও নয়। আর উত্তর তো অজানাই! সেই উত্তর মিলবে আগামীকাল শুরু সিরিজের চতুর্থ ও শেষ টেস্টে। এমনিতে অ্যাডিলেড সব সময় ব্যাটিং-সহায়ক উইকেটই পায়। তবে ভারতের কফিনে শেষ পেরেক ঠোকার জন্যই নাকি এখানেও উইকেটে ঘাস রাখা হচ্ছে। ঘরে-বাইরে সমালোচনা, গত টেস্টটা আড়াই দিনে হেরে যাওয়া, পারফরম্যান্স-গ্রাফ ক্রমেই নিচের দিকে ধাবিত হওয়া—দেয়ালে পিঠ ঠেকে যাওয়া ভারত ‘অপরাজেয় অধিনায়ক’ শেবাগের নেতৃত্বে কতটা ঘুরে দাঁড়াতে পারে, সেটাই এখন দেখার।
ধোনি নিষিদ্ধ হয়েছেন স্লো ওভার রেটের নতুন নিয়মের কারণে। সহ-অধিনায়ক হিসেবেই দায়িত্বটা বর্তেছে ‘বীরু’র কাঁধে। যদিও মাত্রই কিছুদিন আগে ওয়ানডেতে সর্বোচ্চ ইনিংসের রেকর্ড গড়া শেবাগ অস্ট্রেলিয়ায় এসে বেশ বেকায়দায় আছেন। এখন পর্যন্ত ৬ ইনিংসে ১৯.৬৬ গড়ে ১১৮ রান করেছেন! এমন ব্যাটিং গড় নিয়ে অধিনায়ক দলকে উজ্জীবিত করবেন কীভাবে!
সুবিধা হলো, মুখ লুকানোর জায়গা শেবাগ পেয়ে যাচ্ছেন বাকিদের দৈন্যদশায়। রাহুল দ্রাবিড়ের ব্যাটিং গড় ২৮, ভিভিএস লক্ষ্মণের ১৭, বিরাট কোহলির ২৭, ধোনির ২০.৪০। একমাত্র ব্যতিক্রম টেন্ডুলকার (৪১.৫০)। তবে আগের দুটো সফরে তাঁর ব্যাটিং গড় ছিল সত্তরের ঘরে। সেই তুলনায় টেন্ডুলকারও এবার ম্রিয়মাণ।
মজার ব্যাপার হলো, অ্যাডিলেডেই আবার উল্টো ছবি। টেন্ডুলকারের ব্যাটিং গড়ই এখানে বাকিদের তুলনায় খারাপ (৩৬)। লক্ষ্মণের ৪৭.৩৩, শেবাগের ৭৭। দ্রাবিড়ের গড় তো অবিশ্বাস্য—৯৩.৭৫! এর মধ্যে আছে ২০০৩ সালে জেতা টেস্টে ২৩৩ আর অপরাজিত ৭২ রানের ইনিংস দুটো। দ্রাবিড়ের সৌজন্যেই ওই টেস্টটা ভারত জিতেছিল ৪ উইকেটে। গত ২৭ বছরে অস্ট্রেলিয়ায় ২২ টেস্ট খেলে ভারতের যে দুটো জয়, তাঁর একটা দ্রাবিড়ময়।
অ্যাডিলেডে সম্মান বাঁচানোর লড়াইয়ে তাই নেতৃত্ব দিতে পারেন দ্রাবিড়। কিংবা লক্ষ্মণও। ৩৭ বছর বয়সে এসে যেভাবে সমালোচনার তিরে বিদ্ধ হচ্ছেন, দলে তাঁর জায়গা নিয়ে যেভাবে কথা হচ্ছে, ‘ভেরি ভেরি স্পেশাল’ একটা ইনিংসই হতে পারে তাঁর মোক্ষম জবাব। অনুশীলনে লক্ষ্মণ প্রতিদিন দীর্ঘ সময়ও কাটাচ্ছেন নেটে।
অস্ট্রেলিয়াও বসে নেই। এর আগে ভারতের সঙ্গে ২০টি সিরিজ খেলে (১৯৯৫-৯৬ সালের একমাত্র টেস্টের সিরিজটি বাদে) অস্ট্রেলিয়া মাত্র দুবার ধবলধোলাই করেছে ভারতকে। এবার সুযোগ পেয়ে সেটি হাতছাড়া করতে চাইবে কেন তারা? মাইকেল ক্লার্কের সোজা কথা, ‘শেষ টেস্টে আমাদের মাথায় একটা ব্যাপার থাকবে—হোয়াইটওয়াশ! এই শক্তিশালী ভারতীয় দলের বিপক্ষে ৪-০ না করতে পারাটা আমাদের জন্য হবে হতাশার।’
সবই ঠিক আছে। কিন্তু ‘এই শক্তিশালী ভারতীয় দল’ কথাটা ক্লার্কের বিনয়, নাকি খোঁচা!


আজ ফেডারেশন কাপ ফাইনাল
মুখোমুখি আলফাজ-আমিনুল
আলফাজ আহমেদ: বিজেএমসির গোল-ভরসা
  আমিনুল হক: শেখ জামালের শেষ প্রহরী
ফেডারেশন কাপের ঠিক কতগুলো ফাইনালে খেলেছেন, মনে করতে পারলেন না আমিনুল হক। শেখ জামাল গোলরক্ষকের মনে না থাকলেও ঠিকই এটি মনে রেখেছেন বিজেএমসির স্ট্রাইকার আলফাজ আহমেদ। বললেন, ‘দুইবার মোহামেডানের হয়ে ফাইনালে খেলেছি। একবার আবাহনীর জার্সি গায়ে।’ ঘরোয়া ফুটবলের বড় দুই তারকা, জাতীয় দলের সাবেক দুই অধিনায়ক আজ মুখোমুখি ফেডারেশন কাপের ফাইনালে।
এঁদের দুজনকে এই ফাইনালটা মেলাচ্ছে অন্য দিক দিয়েও। গত মৌসুমে নবাগত দল শেখ জামাল ধানমন্ডি খেলতে এসেই উঠে যায় ফেডারেশন কাপের ফাইনালে, এটি তাদের টানা দ্বিতীয় ফাইনাল। এবার ফুটবলে ‘পুনর্জন্ম’ নিয়ে বিজেএমসিও উঠল ফাইনালে। তবে প্রথমবার শেখ জামাল যেটা পারেনি, আজ সেটাই করে দেখানোর প্রতিজ্ঞা তাদের। কিন্তু বিজেএমসি মাত করতে চায় প্রথমবারেই।
বয়স ৩৭। কিন্তু এখনও দারুণ খেলে চলেছেন আলফাজ। শেখ জামাল অধিনায়ক আমিনুলের কণ্ঠেও ঝরল এই লড়াকু আলফাজের প্রশংসা, ‘আমি জাতীয় দলে ঢুকেই অধিনায়ক হিসেবে উনাকে পেয়েছি। এই বয়সেও উনি যা খেলছেন, অবিশ্বাস্য।’ তবে আজকের প্রতিপক্ষ স্ট্রাইকার আলফাজকে নিয়ে না ভেবে আমিনুল ভাবছেন নিজের দল নিয়ে, ‘আমাদের লক্ষ্য জয়। প্রতিটি খেলোয়াড়ই প্রতিশ্রুতিবদ্ধ। চ্যাম্পিয়ন হয়েই আমরা মাঠ ছাড়তে চাই।’
আলফাজের মধ্যেও আমিনুল-ভীতি দেখা যাচ্ছে না, ‘সন্দেহ নেই, ও বাংলাদেশের সেরা গোলকিপার। অনেক দিন জাতীয় দলে খেলেছে। অভিজ্ঞ। তবে এসব নিয়ে ভাবাভাবির কিছু নেই। ভালো গোলকিপারও তো গোল খায়।’
দুই দল এই মৌসুমে একবার মুখোমুখি হয়েছিল। তবে সেটি ছিল প্রীতি ম্যাচ, আর তাতে শেখ জামাল জিতেছিল ২-১-এ। তবে ওটিকে ধর্তব্যেই আনছেন না শেখ জামালের কোচ সাইফুল বারী (টিটো), ‘ওই ম্যাচটা খেলেছিলাম নেপালে পোখরা কাপ খেলতে যাওয়ার আগে। তখন ওদের মাত্র দুজন বিদেশি খেলেছিল। এখন পুরোটাই অন্য রকম দল।’
ফেডারেশন কাপে এখন পর্যন্ত একমাত্র অপরাজিত দল বিজেএমসি। ওটাই কোচ জাকারিয়া বাবুর সাহসের জায়গা, ‘আমরা গত কয়েকটি ম্যাচই ধারবাহিকভাবে ভালো খেলেছি। ফাইনালটাও আমাদের কাছে অন্য আট-দশটা ম্যাচের মতো।’
ঢাকা বিশ্ববিদ্যালয় মাঠের একপাশের গ্যালারিতে কিছু দর্শক জড়ো হয়ে গেল বিজেএমসির অনুশীলন দেখতে। ড্রামের তালে তালে রোভার স্কাউটের ছেলেরাও তা দেখছিল ঘাড় ঘুরিয়ে। দলের অনুশীলনের মাঝপথে এলেন ম্যানেজার আরিফ খান (জয়)। সুনির্দিষ্ট তিনটি নিয়ম ভঙ্গের দায়ে পরশু ফুটবল ফেডারেশন এক ম্যাচের জন্য নিষিদ্ধ করেছে তাঁকে।
কিন্তু এই শাস্তি মানতে পারছেন না আরিফ। বিজেএমসি ফাইনাল খেলবে না বলে হুমকি দিয়েছেন তিনি। পেশাদার লিগ কমিটির চেয়ারম্যান সালাম মুর্শেদী অবশ্য এই হুমকিকে পাত্তা দিচ্ছেন না, ‘এই সিদ্ধান্ত পুনর্বিবেচনা করা হবে না। করা হলে দলগুলোও এটিকে উদাহরণ হিসেবে নেবে এবং পরে সুযোগটা নিতে চাইবে।’ তাহলে কি শেখ জামাল ওয়াকওভার পাবে? আরিফ খানের উত্তর, ‘আগামীকাল (আজ) দুপুরে আমরা পাট ও বস্ত্রমন্ত্রীর সঙ্গে এটি নিয়ে আলোচনা করব। তিনি যে সিদ্ধান্ত দেবেন, সেটাই হবে।’


অ্যাডিলেড টেস্ট
ভারতীয় গ্রেটদের ক্লার্কের শ্রদ্ধা
শচীন টেন্ডুলকার: কাল অ্যাডিলেড ওভালের নেটে
তিন ভারতীয় ‘গ্রেট’ একসঙ্গে এই কি শেষবার? আর কি কোনো ম্যাচে একসঙ্গে খেলা হবে শচীন টেন্ডুলকার, রাহুল দ্রাবিড় এবং ভি ভি এস লক্ষ্মণের? পারফরম্যান্স যা বলছে, তাতে শেষের ডাক হয়তো সত্যিই এসে গেছে। অ্যাডিলেড টেস্টের পর দ্রাবিড় ও লক্ষ্মণ বিদায় জানিয়ে দিতে পারেন বলেও অনুমান করছেন অনেকে। অ্যাডিলেডে ভালো করে ফেললে ভিন্ন কথা, নইলে সমালোচনায় জর্জরিত হয়েই বিদায় নিতে হবে তাঁদের। এমন বিদায় কি তাঁদের প্রাপ্য?
মাইকেল ক্লার্ক কিন্তু সাম্প্রতিক ব্যর্থতায় ভারতীয় ব্যাটিংয়ের তিন মহাতারকার বর্ণাঢ্য অতীত ভুলে যাচ্ছেন না। বরং অ্যাডিলেডে সিরিজের শেষ টেস্টের আগে তাঁদের প্রতি শ্রদ্ধাই জানিয়েছেন অস্ট্রেলিয়ান অধিনায়ক, ‘তিনজনই অসাধারণ ক্রিকেটার। বিশ্বের সব জায়গায় তাঁদের অনেক সম্মান করা হয়, বিশেষ করে আমাদের দেশে। তাঁদের প্রতি আমাদের সর্বোচ্চ শ্রদ্ধা আছে। সম্প্রতি কিছু সমালোচনা তাঁদের সইতে হচ্ছে; কিন্তু এখনো তাঁরা ভালো ক্রিকেট খেলছেন। দলের স্বার্থে আমি চাইব শচীনের শততম সেঞ্চুরিটা এখানে না হোক, চাইব দ্রাবিড়-লক্ষ্মণ রান না পান। তবে আমি চাইব, তাঁদের মতো গ্রেট ক্রিকেটাররা যেন প্রাপ্য সম্মানটা পান।’
কথা উঠেছে ক্লার্কের দলের ‘বুড়ো’কে নিয়েও। মাঝে একই রকম সমালোচনায় জর্জরিত হয়েছিলেন রিকি পন্টিংও, কিন্তু জবাব দিয়েছেন ব্যাট হাতেই। অ্যাডিলেড টেস্টের পর সম্মানজনক বিদায় নিতে পারেন পন্টিং, এমন গুঞ্জন সামান্য হলেও আছে। তবে ক্লার্ক এখনই শেষ দেখছেন না পন্টিংয়ের, ‘ও খুব ভালো ফর্মে আছে; এই সিরিজটা ওর ভালো কেটেছে। পান্টারকে আমি দীর্ঘদিন ধরে দেখছি, সেই অভিজ্ঞতা থেকেই বলছি, ও এখন ভালো ফর্মে আছে। টেস্ট ক্রিকেটে রিকির আরও অনেক দিন বাকি আছে।’
বয়স ৩৩, এখনো ঠিক বুড়োদের দলে পড়েননি, হয়তো এ কারণেই বাজে ফর্মে থাকার পরও লক্ষ্মণ-দ্রাবিড়দের মতো অতটা সমালোচনা ঠিক হজম করতে হচ্ছে না বীরেন্দর শেবাগকে। মহেন্দ্র সিং ধোনি নিষিদ্ধ হওয়ায় অ্যাডিলেডে ভারতকে নেতৃত্বও দেবেন তিনি। সিরিজে নিজের ব্যর্থতার একটা কারণও খুঁজে পেয়েছেন শেবাগ, ‘অস্ট্রেলিয়ার পেসাররা দারুণ জায়গায় বোলিং করছে, বাউন্ডারির বল দিচ্ছেই না। আমার দেখা সেরা বোলিং আক্রমণ এটাই, বিশেষ করে অস্ট্রেলিয়ার। সাধারণত ফাস্ট বোলারদের বিপক্ষে আমি যখন ব্যাট করি, একটা-দুটো বাজে বল পাই। কিন্তু এই বোলিং আক্রমণের বিপক্ষে সেটা পাচ্ছিই না।’
টেস্ট ক্রিকেটে ওপেনিংয়ে ব্যাট করার সংজ্ঞা পাল্টে দিয়েছেন শেবাগ। তবে বিদেশের মাটিতে নতুন বলের বিপক্ষে টানা ব্যর্থতায় একটা চিন্তা মাথায় এসেছে তাঁর, নেমে যেতে পারেন মিডল অর্ডারে! তবে সেটা কখন, তা নির্ভর করছে ভারতের ওই গ্রেটদের সিদ্ধান্তের ওপর, ‘এই দলে নিচে নামার কথা অবশ্যই ভাবছি না; কারণ, আমাদের মিডল অর্ডার দারুণ। তাঁরা অবসর নেওয়ার পর আমি এ নিয়ে ভাবব। অনেকগুলো বিষয়ের ওপর নির্ভর করে এটা—দলের সমন্বয়, অধিনায়ক কে হবে, কে অবসর নিচ্ছে...।’


বার্সা-রিয়াল সাম্যে আলাদা শুধু মেসি
    গোল যেন তাঁর ছায়াসঙ্গী! গত পরশু মালাগার বিপক্ষে হ্যাটট্রিকের পর বার্সেলোনার ‘খুদে জাদুকর’
    ক্রিস্টিয়ানো রোনালদো: তুলেছেন এক আঙুল, কিন্তু করেছেন দুই গোল
নিজেরা মালাগাকে হারানোর পর অ্যাথলেটিক বিলবাওয়ের বিপক্ষে দেখবে রিয়াল মাদ্রিদের পরাজয়—এই ছিল বার্সেলোনার চাওয়া। বার্সেলোনার চাওয়া মতোই এগিয়ে পরশুর রাতটা হঠাৎই বাঁক নিল দু দিকে—যাতে বার্সেলোনা থাকল বার্সেলোনার মতোই, রিয়ালও থাকল রিয়ালে।
মেসির হ্যাটট্রিকে প্রথমে মালাগার মাঠে বার্সেলোনা পায় ৪-১ গোলের জয়। প্রথমেই গোল করে বিলবাও কাঁপিয়ে দিয়েছিল রিয়াল সমর্থকদের। কিন্তু রিয়াল মাদ্রিদও শেষ পর্যন্ত মাঠ ছাড়ল ৪-১ গোলের জয় নিয়ে।
অলক্ষ্যে বার্সেলোনা-রিয়ালের এই মাঠের লড়াইয়ের মতো সমতা না হলেও মেসি-রোনালদোর লড়াইটাও ছিল জমজমাট। হ্যাটট্রিক করে মেসি রোনালদোকে টপকে নিজের গোলসংখ্যা নিয়ে যান ২২-এ। রোনালদো কি আর পিছিয়ে থাকতে চান? হ্যাটট্রিকের জবাব হ্যাটট্রিকে দিতে না পারলেও রিয়ালের পর্তুগিজ তারকা পেনাল্টিতে দুই গোল করে ঠিকই টপকে গেছেন মেসিকে। তাঁর গোল এখন ২৩টি। রোনালদোর দুই গোলে বড় জয় পেয়ে রিয়ালও মৌসুমের প্রথমার্ধ পার করল পাঁচ পয়েন্টে এগিয়ে থেকেই। ১৯ ম্যাচে রিয়ালের পয়েন্ট ৪৯, বার্সেলোনার ৪৪।
এবারের লিগে প্রতিপক্ষের মাঠটা যেন বড় অপয়া হয়ে উঠেছে পেপ গার্দিওলার দলের জন্য। আগের ৮টি অ্যাওয়ে ম্যাচে তাদের জয় মাত্র তিনটিতে। চারটিতে ড্র। মৌসুমে একমাত্র হারটিও অ্যাওয়ে ম্যাচেই। মেসির পারফরম্যান্সও ছিল করুণ। পরশুর আগে ১৮ ম্যাচে ১৯ গোল করলেও ৮টি অ্যাওয়ে ম্যাচে গোল পেয়েছিলেন মাত্র একটি।
পেছনের ব্যর্থতা মুছে ফেলতেই যেন পরশু ঝলসে ওঠেন মেসি। দলের জন্য এই ঝলসে ওঠাটা দরকারও ছিল। আগামীকালই রিয়ালের বিপক্ষে কোপা ডেল রে কোয়ার্টার ফাইনালের ফিরতি লেগ। কোচ গার্দিওলা তাই বিশ্রাম দেন কার্লোস পুয়োল, জাভি ও সেস ফ্যাব্রিগাসকে। অসাধারণ দ্যুতি ছড়িয়ে তাঁদের শূন্যতা বুঝতেই দিলেন না মেসি। ৩৩ মিনিটে দেখা গেল বিরল দৃশ্য, আদ্রিয়ানোর ক্রস থেকে মেসির হেডে বল জড়ায় মালাগার জালে। মেসি তাহলে হেডেও গোল করতে পারেন!
দ্বিতীয়ার্ধের শুরুতেই ব্যবধান দ্বিগুণ করেন অ্যালেক্সিস সানচেজ। এর ৩ মিনিট পর মেসির দ্বিতীয় গোল (৩-০), অনেকটা একক প্রচেষ্টায়। ৮১ মিনিটে মেসির হ্যাটট্রিকে ৪-০ করে ফেলে বার্সা। বার্সেলেনায় পঞ্চম মৌসুমে মেসির এটি চতুর্দশ হ্যাটট্রিক। ৮৫ মিনিটে মালাগার সান্ত্বনাসূচক গোলটি করেন রনডন।
কোপা ডেল রেতে বার্সেলোনার কাছে হারের হতাশা এখনো কাটেনি। বার্নাব্যুর সমর্থকদের সেই হতাশা পরশু আরও বাড়িয়ে প্রথমেই এগিয়ে যায় বিলবাও। তবে ফার্নান্দো লরেন্তের ১৩ মিনিটের এই গোল ২৫ মিনিটেই শোধ করে দেন মার্সেলো। ৪৭ মিনিটে রোনালদোর পেনাল্টি গোলে রিয়াল এগিয়ে যায় ২-১-এ। ৬৫ মিনিটে মেসুত ওজিলকে মাটিতে ফেলে দেন ডি মার্কোস। রেফারি পেনাল্টির বাঁশির সঙ্গে মার্কোসকে দেখান লালকার্ড। রোনালদো করেন ৩-১। ৮৫ মিনিটে বদলি খেলোয়াড় গঞ্জালো হিগুয়েইনের শট পোস্টে লাগে। ফিরতি বলে আরেক বদলি খেলোয়াড় ক্যালেয়নের লক্ষ্যভেদে ৪-১। এএফপি।


মাঠে ফিরলেন মাশরাফি (ভিডিও)
ইনজুরির সঙ্গে লড়াই করে আজ মঙ্গলবার ক্রিকেটে ফিরলেন মাশরাফি বিন মুর্তজা। প্রিমিয়ার ক্রিকেট লিগে বিমানের হয়ে তিনি আজ মোহামেডানের বিপক্ষে মাঠে নামেন। মিরপুরের শেরেবাংলা স্টেডিয়ামে আজকের ম্যাচে অংশ নিয়ে মাশরাফি অবসান ঘটালেন দীর্ঘ নয় মাসেরও বেশি সময়ের প্রতীক্ষার—সংগ্রামের। ২০১১ সালের এপ্রিলে এই মাঠেই অস্ট্রেলিয়ার বিপক্ষে একটি ওয়ানডে ম্যাচে মাঠে নেমেছিলেন দেশের এই সেরা বোলিং তারকা।
আজকের ম্যাচে বেশ ভালো ছন্দেই বল করেছেন মাশরাফি। তবে চিকিত্সক ও ফিজিওর পরামর্শ অনুযায়ী মাত্র চার ওভার বল করেছেন তিনি। চিকিত্সকের মাশরাফির প্রতি আপাতত নাকি ধীরে চলারই পরামর্শ।
২০০১ সালে জাতীয় দলে অভিষেকের পর বেশ কয়েকবারই ইনজুরির কারণে মাঠের বাইরে চলে যেতে হয়েছে মাশরাফিকে। দুই হাঁটু মিলিয়ে বারকয়েক অস্ত্রোপচারও করা হয়ে গেছে। শল্যচিকিত্সকের ছুরি-কাঁচি এতবার তাঁর দুই হাঁটুর ওপর দিয়ে গেছে যে ভবিষ্যতে একই ধরনের ইনজুরির পর অস্ত্রোপচার করার মতো পর্যাপ্ত জায়গাও নাকি তাঁর হাঁটু দুটিতে নেই।
২০০৯ সালে জাতীয় দলের অধিনায়কত্ব পেয়েছিলেন। ওয়েস্ট ইন্ডিজ সফরের একটি টেস্টে বোলিং করতে গিয়েই আবার ইনজুরির কবলে। সেই ইনজুরি কাটিয়ে আবার ফিরলেন দলে। ২০১০ সালে প্রিমিয়ার লিগের একটি ম্যাচ খেলতে গিয়ে ইনজুরি আবার তাঁকে ঠেলে দেয় মাঠের বাইরে। যা মাশরাফিকে খেলতে দেয়নি দেশের মাটিতে অনুষ্ঠিত প্রথম বিশ্বকাপে।
ইনজুরির সঙ্গে লড়াই করেই ক্রিকেটার মাশরাফির বেঁচে থাকা। আপাতত প্রিমিয়ার লিগে বিমানের তাঁবুতে রয়েছেন। আগামী মাস থেকে শুরু হওয়া বাংলাদেশ প্রিমিয়ার লিগে ৪৫ হাজার ডলারে দলভুক্ত হয়েছেন ঢাকা গ্ল্যাডিয়েটরসে। তারকাখ্যাতির বিচারে টাকার অঙ্কটা কম হলেও মাশরাফির প্রত্যয় তিনি আবারও ফিরবেন স্বমহিমায়। আপাতত অল্প দিয়েই শুরু হোক নতুন পথচলা !
ছাড়লেন দিলশান, এলেন মাহেলা
পরশু জোহানেসবার্গে সফরের শেষ ম্যাচে জয়ের পর বলেছিলেন, ‘অধিনায়কত্ব দারুণ উপভোগ করছি, বোর্ড চাইলে অবশ্যই চালিয়ে যেতে চাই।’ বোর্ড (শ্রীলঙ্কা ক্রিকেট) যে চাইছে না, হয়তো এটা বুঝে ফেলেছিলেন তিলকরত্নে দিলশান। ২৪ ঘণ্টার মধ্যে তাই ছেড়ে দিলেন নেতৃত্ব। বরখাস্ত হওয়ার চেয়ে হয়তো শ্রেয় মনে করেছেন নিজে থেকে সরে দাঁড়ানোকেই!
এই ধারণাকে সত্যতা দিতেই যেন কিছুক্ষণ পর ঘোষণা করা হলো নতুন অধিনায়কের নাম। অস্ট্রেলিয়ার ত্রিদেশীয় সিরিজে শ্রীলঙ্কাকে নেতৃত্ব দেবেন মাহেলা জয়াবর্ধনে। কয়েক দিন ধরেই বাতাসে ভাসছিল, দিলশানকে সরিয়ে অধিনায়ক হওয়ার প্রস্তাব দেওয়া হয়েছে মাহেলা জয়াবর্ধনেকে। বিশ্বকাপের পর একবার অধিনায়কত্বের প্রস্তাব ফিরিয়ে দিয়েছিলেন জয়াবর্ধনে। এবার গুঞ্জনের পর বলেছিলেন, প্রস্তাব পেলে সিদ্ধান্ত নিতে একটু সময় নেবেন। এর আগে ২০০৪ থেকে ২০০৯ পর্যন্ত শ্রীলঙ্কার অধিনায়ক ছিলেন জয়াবর্ধনে, সেবার দায়িত্ব ছেড়েছিলেন নিজে থেকেই।
শ্রীলঙ্কার ক্রিকেটে সাম্প্রতিক পালাবদলের ধারাবাহিকতাতেই এলো এই পরিবর্তন। দিলিপ মেন্ডিসের নেতৃত্বধীন নির্বাচক কমিটিকে বরখাস্ত করে নতুন নির্বাচক কমিটি নিয়োগ দেওয়া হয়েছে অশান্তা ডি মেলের নেতৃত্বে। দুই বছরের জন্য দায়িত্ব নেওয়ার মাত্র চার মাসের মধ্যে কোচ জিওফ মার্শকে বরখাস্ত করে দেওয়াও একরকম নিশ্চিত। আনুষ্ঠানিক ঘোষণা আসবে হয়তো শিগগিরই। সম্ভাব্য নতুন কোচ গ্রাহাম ফোর্ড এরই মধ্যে ছেড়ে দিয়েছেন কাওয়াজুলু নাটালের কোচের দায়িত্ব।
বিশ্বকাপ ফাইনালের পর কুমার সাঙ্গাকারার আকস্মিক পদত্যাগের পর দায়িত্ব পেয়েছিলেন দিলশান। তখন থেকে শ্রীলঙ্কার ক্রিকেটের অধোগতিরও শুরু। টানা চারটি টেস্ট ও ওয়ানডে সিরিজে হার। ১১ টেস্টে একটি জয়ের বিপরীতে হার ৫টি। ২১ ওয়ানডেতে জয় মাত্র ৮টিতে। দিলশানের জন্য পরিস্থিতি আরও সঙ্গিন হয়েছে ব্যাট হাতে হঠাৎই রান করতে ভুলে যাওয়ায়। বিশ্বকাপে সর্বোচ্চ রান (৫০০) করা ওপেনারের অধিনায়ক হিসেবে ওয়ানডে-গড় ২০.৯৫, ক্যারিয়ার গড় যেখানে ৩৪.৬৮। টেস্টে ব্যাটিং গড় ৪০.৮৯, অধিনায়ক হিসেবে ৩৩.৬০। তবে সত্যি বলতে দক্ষিণ আফ্রিকায় অধিনায়ক হিসেবে খুব একটা খারাপ করেননি। দক্ষিণ আফ্রিকায় প্রথম টেস্ট জিতেছে শ্রীলঙ্কা, ওয়ানডে সিরিজে প্রথম তিন ম্যাচ হারার পর জিতেছে শেষ দুটিতে। দুটিতেই বড় স্কোর তাড়া করে। পরশু ৩১২ রান তাড়া করে জিতেছে ২ উইকেটে!


দ্রগবায় পার আইভরিকোস্ট
ম্যাচ শেষে দর্শক-অভিনন্দনের জবাব দ্রগবার। পরশু তাঁর গোলে জিতেছে আইভরিকোস্ট
প্রথম দিন ইকুয়েটরিয়াল গিনি দেখেছিল দুটি অঘটন। পরশু আরও বড় অঘটনের মঞ্চ প্রায় সাজিয়েই বসেছিল সহস্বাগতিক গ্যাবন। তবে আফ্রিকান কাপ অব নেশনসে সেনেগালের ভাগ্য বরণ করতে হয়নি দিদিয়ের দ্রগবার আইভরিকোস্টকে। চেলসি তারকার দেওয়া একমাত্র গোলে পার পেয়ে গেছে শিরোপার অন্যতম দাবিদার আইভরিকোস্ট। তবে ফিফা র‌্যাঙ্কিংয়ে ১০২ ধাপ নিচের দল সুদান ঘাম ঝরিয়ে ছেড়েছে তাদের। এর আগে ‘বি’ গ্রুপেরই আরেকটি ম্যাচে অ্যাঙ্গোলা ২-১ গোলে হারিয়েছে বুরকিনা ফাসোকে। এএফপি।
গ্যাবনের রাজধানী লিব্রেভিলেতে ‘আফ্রিকার হাতি’ আইভরিকোস্টের সঙ্গে মরণপণ লড়াই করেছে ‘নীল নদের কুমির’ সুদান। কুমিরদের মুখের গ্রাস কেড়ে নিয়েছেন দ্রগবাই। প্রথমার্ধের ৩৯ মিনিটে সলোমন কালুর দারুণ এক ক্রস থেকে হেডে বল জালে জড়ান আইভরিকোস্ট অধিনায়ক। পুরো তিন পয়েন্ট নিয়ে মাঠ ছাড়তে পারায় ম্যাচ শেষে স্বস্তির নিঃশ্বাস ফেলেছেন দ্রগবা, ‘সব মিলিয়ে শুরুটা ভালোই হলো। আমাদের খেলায় কিছু ইতিবাচক দিক যেমন ছিল, তেমনি কিছু খারাপ দিকও ছিল। তবে সবচেয়ে ভালো দিকটা হলো জয় দিয়ে শুরু করা।’
মাত্র একবার আফ্রিকাসেরা হওয়া আইভরিকোস্ট গত তিন আসরেই ফেবারিট হয়েও নীল হয়েছে আশাভঙ্গের বেদনায়। গায়ে উঠে গেছে ‘চোকার’ তকমা। কিন্তু এবার এই অপবাদ ঘোচাতে মরিয়া কোচ ফ্রাঁসোয়া জাহু, ‘আমরা সব সময়ই আইভরিকোস্টের জ্বলে ওঠার অপেক্ষায় থাকি; কিন্তু এবার আমাদের লক্ষ্য কাপ জয়।’
অ্যাঙ্গোলা ও বুরকিনা ফাসোর ম্যাচটির প্রথমার্ধ কোনো গোলের দেখা পায়নি। বিরতির পর ৪৮ মিনিটে ম্যাতিয়াসের গোলে এগিয়ে যায় অ্যাঙ্গোলা। ৫৭ মিনিটে বুরকিনা ফাসো সমতা আনে অ্যারান ত্রাওরের গোলে। ১১ মিনিট পর অ্যাঙ্গোলার জয়সূচক গোলটি করেন ২০০৬ বিশ্বকাপ খেলা সাবেক ম্যানইউ ফুটবলার মানুচো। ২০০৮-০৯ মৌসুমে মানুচো একটি ম্যাচ খেলেছিলেন ম্যানইউর হয়ে।


অস্ট্রেলিয়ার বেইলি-হগ চমক
কিছুদিন ধরেই বাতাসে ভাসছিল পরিবর্তন আসছে অস্ট্রেলিয়ার টি-টোয়েন্টি অধিনায়কত্বে। ক্যামেরন হোয়াইটের জায়গা হারানো তাই চমক নয়। বড় চমক হয়ে এল নতুন অধিনায়কের নাম। ধারণামতো ডেভিড ওয়ার্নার বা শেন ওয়াটসন নয়, অস্ট্রেলিয়ার টি-টোয়েন্টি দলের অধিনায়ক করা হয়েছে জর্জ বেইলিকে, এর আগে যিনি অস্ট্রেলিয়ার হয়ে খেলেনইনি! বড় চমক আছে আরেকটি, ৪১তম জন্মদিনের দুই সপ্তাহ আগে অস্ট্রেলিয়ার টি-টোয়েন্টি দলে ফিরেছেন ব্র্যাড হগ। চায়নাম্যান বোলার সব ধরনের ক্রিকেট থেকেই বিদায় নিয়েছিলেন চার বছর আগে। ১ ফেব্রুয়ারি ভারতের বিপক্ষে প্রথম টি-টোয়েন্টিতে মাঠে নামলে সবচেয়ে বেশি বয়সে আন্তর্জাতিক টি-টোয়েন্টি খেলার রেকর্ডটি হয়ে যাবে হগের। ৫ ফেব্রুয়ারি দ্বিতীয় টি-টোয়েন্টি।
বেইলির ডেপুটি করা হয়েছে ওয়ার্নারকে, চোটের কারণে দলে নেই ওয়াটসন। তবে ওয়াটসন ফিরলেও আগামী সেপ্টেম্বরে টি-টোয়েন্টি বিশ্বকাপ পর্যন্ত নেতৃত্বে বেইলিই থাকবেন বলে জানিয়ে দিয়েছেন প্রধান নির্বাচক জন ইনভেরারিটি। ২০১২ টি-টোয়েন্টি বিশ্বকাপকে সামনে রেখেই গত বছর অধিনায়ক করা হয়েছিল হোয়াইটকে। কিন্তু সর্বশেষ ৯ টি-টোয়েন্টির ৭টিতেই হেরেছে অস্ট্রেলিয়া, রান নেই হোয়াইটের ব্যাটেও। ব্যাট হাতে এমন আহামরি কিছু ফর্মে নেই বেইলিও। তবে ২৯ বছর বয়সী ব্যাটসম্যানের ক্ষেত্রে অস্ট্রেলিয়া ফিরে গেছে অতীত ধারণায়, ‘আগে অধিনায়ক, পরে দল।’ বেইলির অধিনায়কত্বে গত বছর শেফিল্ড শিল্ড জিতেছে তাসমানিয়া, আগের বছর জিতেছে ঘরোয়া ওয়ানডে। ইনভেরারিটিও জানিয়ে দিয়েছেন, নেতৃত্বগুণের কারণেই মূলত বেইলি দলে। পালাবদলের হাওয়ায় দলে এসেছেন অলরাউন্ডার জেমস ফকনার ও উইকেটকিপার ম্যাথু ওয়েড, ফিরেছেন ট্রাভিস বার্ট ও ক্লিন্ট ম্যাকে।
৭ টেস্ট, ১২৩ ওয়ানডে ও দুটি টি-টোয়েন্টি খেলা হগ ২০০৮ সালের মার্চে অবসর নিয়েছিলেন ব্যক্তিগত কারণ দেখিয়ে। এবার বিগ ব্যাশে ফিরে ১২ উইকেট নিয়েছেন ওভারপ্রতি মাত্র ৫.৪০ রান দিয়ে। এরপর আচমকা এই দলে ফেরা, নেপথ্য কাহিনি শুনুন তাঁর মুখেই, ‘সম্ভবত সপ্তাহ খানেক আগে ভাবতে শুরু করেছিলাম আবার সুযোগ এলে লুফে নেব। গতকাল (পরশু) সকালে জনের (ইনভেরারিটি) ফোন পেলাম। আমি সত্যিই রোমাঞ্চিত, উত্তেজনায় রাতে ঘুম হয়নি। মনে হচ্ছে আবার শৈশবে ফিরে গেছি। অবিশ্বাস্য অনুভূতি, সত্যি বলছি, মনে হচ্ছে আমার বয়স যেন মাত্র ২১!’ ওয়েবসাইট।
অস্ট্রেলিয়ার টি-টোয়েন্টি দল: জর্জ বেইলি (অধিনায়ক), ডেভিড ওয়ার্নার, ট্রাভিস বার্ট, ড্যানিয়েল ক্রিস্টিয়ান, জেভিয়ার ডোহার্টি, জেমস ফকনার, অ্যারন ফিঞ্চ, ব্র্যাড হগ, ডেভিড হাসি, ব্রেট লি, মিচেল মার্শ, শন মার্শ, ক্লিন্ট ম্যাকে, ম্যাথু ওয়েড।


সেরেনার বিদায় আর জাপানি বিস্ময়
এশিয়ার ঝান্ডা এখন কেই নিশিকোরির হাতে
শততম অস্ট্রেলিয়ান ওপেন তার অষ্টম দিনে দেখল সবচেয়ে বড় অঘটন। চতুর্থ রাউন্ডেই হেরে গেলেন পাঁচবারের চ্যাম্পিয়ন সেরেনা উইলিয়ামস। ঘাতক একাতেরিনা মাকারোভা। বিশ্বের ৫৬ নম্বর এই রুশ জিতেছেন সরাসরি ৬-২, ৬-৩ গেমে। অঘটনের দিনে ফ্রান্সের জো-উইলফ্রায়েড সোঙ্গাকে পাঁচ সেটের লড়াইয়ে হারিয়ে শেষ আটে উঠে গেছেন জাপানের কেই নিশিকোরি।
চোটের কারণে গতবার অস্ট্রেলিয়ান ওপেনে খেলা হয়নি। এবারও চোট নিয়েই খেলা সেরেনা এই টুর্নামেন্ট টানা জিতেছেন ২০০৯ ও ২০১০ সালে। মেলবোর্নে টানা ১৭ ম্যাচ জয়ের পর তাঁর কালকের হারটি ছিল অবিশ্বাস্য কিছু ভুলের মাশুল। ভুলগুলো দেখানো যায় সহজ সংখ্যায়— ৭টি ডাবল ফল্ট, যার ৪টিই আবার এক গেমে। ৩৭টি আনফোর্সড এরর, প্রথম সার্ভে মাত্র ৫০ শতাংশ সফলতা। সেরেনা নিজেই বলতে বাধ্য হয়েছেন, ‘মনে হচ্ছে বাঁ হাতেই সার্ভ শুরু করতে হবে।’
অবশ্য চোটের সঙ্গে লড়াই করা সেরেনার প্রস্তুতিও ভালো ছিল না। ইউএস ওপেন ফাইনালের পর মাত্র দুটি ম্যাচ খেলেছেন বছরের প্রথম গ্র্যান্ড স্লামের চতুর্থ রাউন্ড পর্যন্ত যাওয়া একমাত্র মার্কিন তারকা। স্বল্প প্রস্তুতির কথা স্বীকার করে সেরেনা বলেছেন, গ্র্যান্ড স্লাম না হলে তাঁকে হয়তো দেখা যেত না অস্ট্রেলিয়ান ওপেনেও।
অন্যদিকে ৮০ বছর পর প্রথম জাপানি হিসেবে অস্ট্রেলিয়ান ওপেনের কোয়ার্টার ফাইনালে উঠেছেন নিশিকোরি। সাড়ে তিন ঘণ্টার ঘামঝরানো লড়াইয়ে সোঙ্গাকে ২-৬, ৬-২, ৬-১, ৩-৬, ৬-৩ গেমে হারিয়েছেন এশিয়ান টেনিসে ‘ছেলেদের লি না’ হতে চাওয়া নিশিকোরি।
দিনের শেষ ম্যাচে অস্ট্রেলিয়ার শেষ ভরসা লেটন হিউয়িটকে বিদায় করে দিয়েছেন নোভাক জোকোভিচ। শীর্ষ বাছাই জোকোভিচ ৬-১, ৬-৩, ৪-৬, ৬-১ গেমে জিতেছেন সাবেক এক নম্বরের বিপক্ষে। কাল হেরেছেন মেয়েদের আরেক সাবেক এক নম্বর আনা ইভানোভিচও। ৬-২, ৭-৬ (৭/২) গেমে এই সার্বিয়ান হেরেছেন পেত্রা কেভিতোভার কাছে। শেষ আটে উঠেছেন অ্যান্ডি মারে, ডেভিড ফেরার, মারিয়া শারাপোভা ও সারা এরানিও। এএফপি, ওয়েবসাইট।


শেষ ম্যাচে ‘এ’ দলের জয়
ইনিংসের প্রথম বলেই উইকেট! বোলার মোশাররফ সিক্ত হলেন সতীর্থদের অভিনন্দনে। কাল মিরপুরে
বাংলাদেশ থেকে ইংল্যান্ড লায়ন্স ফিরে যাচ্ছে তিক্ত স্বাদ নিয়েই। ওয়ানডে সিরিজ ৩-২-এ হারার পর অতিথি দলটি জিততে পারল না দুই ম্যাচের টি-টোয়েন্টি সিরিজও। পরশু প্রথম ম্যাচটি জিতলেও মিরপুর শেরেবাংলা স্টেডিয়ামে কাল বাংলাদেশ ‘এ’ দলের কাছে তাদের ১১ রানের হার ড্র করে দিয়েছে সিরিজ।
ইংল্যান্ড লায়ন্সের বিপক্ষে কাল শেষ হওয়া সিরিজটাকে বলতে পারেন ইমরুল কায়েসের নিজেকে ফিরে পাওয়ার মঞ্চ। প্রিমিয়ার লিগ থেকেই ফর্মে থাকলেও আসল আলোটা তিনি ছড়িয়েছেন এই সিরিজেই। ওয়ানডে সিরিজের প্রথম ম্যাচে ফিফটি, চতুর্থ ম্যাচে অপরাজিত ১১০ রান। টি-টোয়েন্টি সিরিজের প্রথম ম্যাচের ২৩ রানের ইনিংসেও ছিল আত্মবিশ্বাসের ঝলক, কাল দ্বিতীয় ম্যাচে ফিফটি করে হয়ে গেলেন ম্যান অব দ্য ম্যাচই!
৪৭ বলে ৬২ রানের ইনিংসে চার বাউন্ডারির সঙ্গে তিন ছক্কা। ইনিংসের ১২তম ওভারে লেগ স্পিনার স্কট বর্থউইককে পর পর দুই বলে মিড উইকেট আর স্কয়ার লেগ দিয়ে দুই ছক্কা, পরের বলে চার। ইমরুল অন্য ছক্কাটি মেরেছেন জ্যাক ব্রুকসের করা ১৪তম ওভারে এবং সেটাও মিড উইকেট দিয়ে। ওপেনিংয়ে নেমে ১৭তম ওভারের প্রথম বলে রানআউট হওয়ার আগে নাজিমউদ্দিন, জহুরুল, শুভাগত ও অলকের সঙ্গে জুটিগুলোতে মেরুদণ্ড ছিলেন ইমরুলই। তবে জহুরুলের ২০ বলে ২৭, অলকের ২০ বলে ২৩ ও সাব্বিরের ১১ বলে অপরাজিত ২৪ রানের ইনিংস তিনটিও দলের ইনিংসটা ইংল্যান্ড লায়ন্সের ধরাছোঁয়ার বাইরে নিয়ে যেতে ভালো ভূমিকা রেখেছে।


ইনিংসের প্রথম বলেই ওপেনার জেসন রয়কে বোল্ড করে দিয়ে ইংল্যান্ড লায়ন্সের ওপর চাপটা ধরে রাখেন ‘এ’ দলের বাঁহাতি স্পিনার মোশাররফ হোসেন। তবে ১৪ রানে ৩ উইকেট পড়ার পর চতুর্থ উইকেটে টমাস মেনার্ড (৬৮) ও অধিনায়ক জেমস টেলরের (৪৩) ৮৭ রানের জুটি একটা পর্যায়ে চিন্তার কারণ হয়ে দাঁড়িয়েছিল বাংলাদেশ ‘এ’ দলের জন্য।
মাঠে ফিরতে চান তেভেজ
ম্যানসিটির আরোপ করা ছয় সপ্তাহের নিষেধাজ্ঞা প্রত্যাহারের জন্য প্রিমিয়ার লিগ কর্তৃপক্ষের কাছে আপিল করেছেন কার্লোস তেভেজ। বার্তা সংস্থা রয়টার্সকে এ খবর নিশ্চিত করেছেন তেভেজের হয়ে কাজ করা একজন উপদেষ্টা।
বর্তমানে নিজ দেশ আর্জেন্টিনায় আছেন ২৭ বছর বয়সী তেভেজ। গত নভেম্বরে কর্তৃপক্ষের অনুমতি না নিয়ে আর্জেন্টিনায় যাওয়ার অপরাধে ২২ ডিসেম্বর তেভেজের ওপর ছয় সপ্তাহের নিষেধাজ্ঞা আরোপ করে তাঁর ক্লাব লিগ ম্যানসিটি।
ম্যানসিটির সঙ্গে সম্পর্কটা এই মুহূর্তে বেশ খারাপ যাচ্ছে তেভেজের। গত বছরের সেপ্টেম্বরে ম্যানেজার রবার্তো মানচিনির নির্দেশ অমান্য করে অনুশীলন থেকে বিরত ছিলেন তিনি। চ্যাম্পিয়নস লিগে বায়ার্নের বিপক্ষে ম্যাচে বদলি খেলোয়াড় হিসেবে তিনি মাঠে নামতে অস্বীকৃতি জানিয়েছিলেন বলেও অভিযোগ রয়েছে। শৃঙ্খলাভঙ্গের কারণে সেপ্টেম্বরের পর থেকে কোনো ম্যাচেই মাঠে নামার সুযোগ পাননি আর্জেন্টাইন এই প্লে-মেকার।


কে সেরা?
টেন্ডুলকার ও লারাকে নিয়ে তর্ক হতো। পন্টিং থাকতেন একটু আড়ালে। বাজে সময় কাটিয়ে পন্টিংয়ের স্বরূপে ফেরা আধুনিক তিন ব্যাটিং গ্রেটের মধ্যে কে সেরা—এই আলোচনায় নতুন রসদ জুগিয়েছে। সাবেক অস্ট্রেলিয়ান অধিনায়ক ইয়ান চ্যাপেল ক্রিকইনফোতে লেখা তাঁর কলামে খুঁজেছেন এই প্রশ্নের উত্তর
গত কয়েক মাসে রিকি পন্টিংয়ের অসাধারণ পুনর্জাগরণ শীর্ষবিন্দু ছুঁয়েছে অ্যাডিলেড ওভালের লড়াকু ডাবল সেঞ্চুরিতে। সম্ভাব্য অবসর থেকে মোড় পাল্টে আলোচনা এখন খেলাটায় পন্টিংয়ের শ্রেষ্ঠত্ব নিয়ে।
যুগের সবচেয়ে প্রভাবশালী তিন ব্যাটসম্যান হিসেবে শচীন টেন্ডুলকার ও ব্রায়ান লারার সঙ্গে যে রিকি পন্টিংকেই রাখা উচিত, এ নিয়ে কোনো সংশয় নেই। তবে দুর্দান্ত এই তিন স্ট্রোকমেকারের মধ্যে সেরা কে?
টেন্ডুলকারের পক্ষে অনেক যুক্তির কারণ, এক শ কোটির বেশি লোকের এক দেশে নিজেকে আদর্শ হিসেবে প্রতিষ্ঠা করতে পেরেছে ও, স্যার ডোনাল্ড ব্র্যাডম্যান নিজে টেন্ডুলকারকে তাঁর সঙ্গে তুলনা করেছেন এবং সে আন্তর্জাতিক ক্রিকেটে শততম সেঞ্চুরির দোরগোড়ায় দাঁড়িয়ে। এটি অসাধারণ এক কৃতিত্ব, যা ওর দক্ষতা ও স্থায়িত্বের পরিচায়ক।
পন্টিংয়ের পক্ষে যুক্তি ব্যাটসম্যান হিসেবে ওর বৈচিত্র্য এবং প্রতিকূল পরিস্থিতিতে লড়াই চালানোর দৃঢ়প্রতিজ্ঞা। সব সময়ই প্রতিপক্ষের ওপর প্রাধান্য বিস্তার করে ব্যাটিং করতে চেয়েছে ও, আবার টেস্ট বাঁচাতে সর্বকালের সেরা ইনিংসগুলোর একটি খেলেছে ২০০৫ সালে ওল্ড ট্রাফোর্ডে। কঠিন চ্যালেঞ্জ দেখে কখনো মুখ লুকায়নি পন্টিং, বয়সের সঙ্গে ওর সাম্প্রতিক লড়াই যেটির সবচেয়ে বড় প্রমাণ। নান্দনিকতায় পন্টিং হয়তো টেন্ডুলকারের পেছনে থাকবে, কিন্তু অধ্যবসায়ে ও কারও চেয়েই পিছিয়ে থাকবে না।
চোখের আড়াল মানেই মনের আড়াল—এটার ধ্রুপদি উদাহরণ অবসরে যাওয়া ব্রায়ান লারা এখন আর সেভাবে আলোচনায় আসে না। ওকে আলোচনার বাইরে রাখা ঠিক নয়। হারিয়ে যাওয়া রেকর্ড আবার নিজের করে নিয়ে এক ইনিংসে সবচেয়ে বেশি রানের রেকর্ড এখনো তাঁর এবং টেস্ট ক্রিকেটে ‘বড়’ সেঞ্চুরির দিক থেকে ও আছে ঠিক ব্র্যাডম্যানের পরই। টেস্ট ক্রিকেটে ৪০০ রানের একমাত্র ইনিংসের সঙ্গে একটি ট্রিপল ও সাতটি ডাবল সেঞ্চুরি। বড় রানের অসাধারণ কৃতিত্ব এই রেকর্ড, আরও যদি ভাবা যায়, টেন্ডুলকার বা পন্টিংয়ের কারও ট্রিপল সেঞ্চুরি নেই।
বড় ইনিংস কীভাবে গড়তে হয়—এই ক্ষেত্রে লারা বাকি দুজনের চেয়ে এগিয়ে। দ্রুত রান করতে কোন বোলারকে টার্গেট করতে হবে আর কোন বোলার তার জন্য বিপজ্জনক—এটা বোঝার একটা সহজাত ক্ষমতা ছিল লারার। এভাবেই হঠাৎই ও দারুণ দ্রুতগতিতে রান করত, বাকি সময়টায় ধীরে-সুস্থে। নিজের সামর্থ্যের পূর্ণ প্রয়োগে ও বিশাল সব ইনিংস খেলত। সেরা বোলাররা তরতাজা থাকার সময় তাদের বিপক্ষে দ্রুত রান করার ঝুঁকি ও নিত না, কিন্তু সুযোগমতো দ্রুত রান করে রানরেটের দ্রুতগতি ঠিকই ধরে রাখত।
এই ব্যাটিংয়ের জন্যই ও ক্যারিয়ারের শুরু থেকে শেষ পর্যন্ত একই গতিতে ব্যাটিং করে যেতে পেরেছে, যেটা এমনকি ব্র্যাডম্যানও পারেননি। টেস্ট ক্রিকেটে সর্বোচ্চ ইনিংসের রেকর্ড গড়ার ১০ বছর পর আবার সেটা ছিনিয়ে নেওয়ার অনন্যসাধারণ কীর্তি লারা এ জন্যই গড়তে পেরেছে।
ক্রিকেট-বিশ্ব যখন টেন্ডুলকারের শততম আন্তর্জাতিক সেঞ্চুরির অপেক্ষায়, পন্টিং তখন নীরবে আড়াল থেকে স্বরূপে ফিরেছে। কঠোর পরিশ্রম করে ও স্বরূপে ফিরেছে। অ্যাডিলেডে সময়ের সঙ্গে সঙ্গে ওকে আরও প্রত্যয়ী মনে হয়েছে এবং ইনিংসটাকে ডাবল সেঞ্চুরি পর্যন্ত নিয়ে যাওয়ায় ‘কখন অবসর নেবে’ থেকে আলোচনাটা এখন ‘কত দিন খেলে যাবে?’
কোনো সন্দেহ নেই, পন্টিং নতুনভাবে শুরু করতে পেরেছে এবং ওর ঝলমলে ক্যারিয়ারে আরও অনেক কিছুই যোগ হবে। পরিসংখ্যানের পাতায় পন্টিং টেন্ডুলকারকে কখনোই ছুঁতে পারবে না, কিন্তু আলোচিত সেঞ্চুরিটা নিয়ে টেন্ডুলকার যখন বারবার হোঁচট খাচ্ছে, মূলত মানসিক অস্থিরতার কারণে, পন্টিং তখন মুগ্ধতা ছড়িয়েছে মানসিক শক্তিতে।
যা-ই হোক, আমাকে যদি তিনজনের মধ্যে একজন বেছে নিতে বলা হয়, আমি নেব লারাকেই। স্পিন বোলিংটা ও যেভাবে খেলত, সেটা আমি ভীষণ পছন্দ করতাম। শ্রদ্ধা করতাম সবকিছুই ওর নিজের মতো করে করার সাহসকেও।
টেস্ট অধিনায়কত্ব ছাড়তে প্রস্তুত ধোনি
চারদিকে কেবল সমালোচনা। অস্ট্রেলিয়া সফরের টেস্ট সিরিজে ভারতীয় দল ‘ধবলধোলাই’ হওয়ার পর জোর দাবি উঠেছে, মহেন্দ্র সিং ধোনির টেস্ট অধিনায়কত্ব কেড়ে নেওয়া হোক। গণমাধ্যমেও জোর গুঞ্জন—টেস্ট অধিনায়কত্ব হারাতে চলেছেন মহেন্দ্র সিং ধোনি। এ পরিস্থিতি ধোনি নিজেই জানিয়ে দিয়েছেন, টেস্ট দলের নেতৃত্ব ছাড়তে প্রস্তুত তিনি।
কাল বুধবার মাঠে গড়াবে ভারত ও অস্ট্রেলিয়ার মধ্যকার প্রথম টি-টোয়েন্টি ম্যাচ। এই ম্যাচকে সামনে রেখে আজ ধোনি সাংবাদিকদের বলেন, এটি (অধিনায়কত্ব) কারও একার নয়। এই পদ দায়িত্ব বাড়ায়। যতক্ষণ এই দায়িত্বে আছি, ততক্ষণ ভালো করতে চাই আমি। তবে আমি এই পদ আঁঁকড়ে রাখতে চাই না। আমার চেয়ে যদি ভালো কেউ থাকেন, তিনি আসতে পারেন।’
ধোনি বলেন, ‘সবাই চায়, ভারত ভালো খেলুক। যদি ভালো করার মতো কেউ থাকে, নেতৃত্ব তাঁকেই দেওয়া উচিত।’
টেস্ট সিরিজ চলার সময় ধোনি ইঙ্গিত দিয়েছিলেন, ২০১৩ সালের মধ্যে টেস্ট ক্রিকেট ছাড়তে পারেন তিনি। তবে ২০১৫ সালে অনুষ্ঠেয় বিশ্বকাপে খেলবেন। এ প্রসঙ্গে ধোনি এখন বলছেন, ‘২০১৩ সাল শেষ হতে প্রায় দুই বছর বাকি। এত দিন বাঁচব কি না, এটাই জানি না। এর মধ্যে আইপিএল, চ্যাম্পিয়নস লিগ, অনেক সিরিজ থাকবে। আগে-ভাগেই সূচি নির্ধারণ করে দেওয়া সম্ভব নয়।’ 
হেরেছে আবাহনী-মোহামেডান
    ইমরুলকে নাসিরের অভিনন্দন। অভিনন্দন পাওয়ার মতো ব্যাটিং করেছেন নাসিরও
    মুশফিকের এই হাসি সেঞ্চুরি পাওয়ার
খেলা শেষে ড্রেসিংরুম ঘেঁষা গ্যালারিতে বিক্ষুব্ধ সমর্থকদের ক্ষোভ। পরাজয়ের জ্বালা আছে। জাতীয় দলে সাত-আটে খেলা নাঈম ইসলামকে মোহামেডান কেন চারে খেলাচ্ছে, উঠল সেই প্রশ্নও। জবাব দিতে এসে এক কর্মকর্তা পড়লেন রোষানলে। সমর্থকেরা বুক চাপড়ে বলতে লাগল, ‘মোহামেডান কি আপনাগো দল! মোহামেডান আমাগো...।’
আবেগের এমন ঝড় হয়তো কাল ফতুল্লাতেও বয়ে গেছে আবাহনী সমর্থকদের মনে। মোহামেডানের মতো আবাহনীকেও বরণ করতে হয়েছে তৃতীয় পরাজয়। মিরপুর শেরেবাংলা স্টেডিয়ামে গাজী ট্যাংকের কাছে মোহামেডানের হার ৫০ রানে। ফতুল্লায় ওল্ড ডিওএইচএসের কাছে আবাহনীর মাত্র ৮ রানে। বিকেএসপিতে অধিনায়ক মুশফিকুর রহিমের সেঞ্চুরিতে শেখ জামাল ধানমন্ডি ৩৯ রানে জিতেছে বিমানের বিপক্ষে। ৯ ম্যাচ করে খেলে গাজী ট্যাংক, আবাহনী, মোহামেডান ও শেখ জামাল চার দলের পয়েন্টই এখন ১২।
ব্যক্তিগত পারফরম্যান্স ভালোই আলো ছড়িয়েছে কাল। লিগে দ্বিতীয় সেঞ্চুরি করেছেন মুশফিক। ৯ ম্যাচে ৩৮০ রান করে লিগের তৃতীয় সর্বোচ্চ রানসংগ্রাহক জাতীয় দলের অধিনায়ক। পরাজয়ের মধ্যেও ৭৪ রানের ইনিংস খেলে আবাহনীর অধিনায়ক মাহমুদউল্লাহ আছেন সবার ওপরে (৪৫২)। দ্বিতীয় স্থানে কাল ৮৬ রান করা মোহামেডানের ইমরুল (৪২২)। এই ম্যাচেই গাজী ট্যাংকের নাসির খেলেছেন ম্যাচ জেতানো ইনিংস (৯২)। নাসিরের সতীর্থ পাকিস্তানি বাঁহাতি স্পিনার নায়ার আব্বাস ২৪ রানে নিয়েছেন ৬ উইকেট। তবে কাল ৩ উইকেট পেয়ে আবাহনীর ইংলিশ পেসার পিটার ট্রেগো নিজেকে নিয়ে গেছেন বোলারদের শীর্ষে (১৯ উইকেট)। ১৯ উইকেট আছে মোহামেডানের ইয়াসিম মুর্তজারও।
বোলিংয়ে নায়ার আর ব্যাটিংয়ে নাসির-মমিনুলই হতাশায় ডুবিয়েছেন মোহামেডানকে। ৮৩ রানে ৩ উইকেট হারানোর পর চতুর্থ উইকেটে নাসির-মমিনুলের ১১৯ রানের জুটি। এক ছক্কা আর সাত বাউন্ডারিতে ১০৬ বলে ৯২ করে নাসির আউট হয়েছেন ধৈর্য হারিয়ে। ১৯ বল বাকি, অথচ মোহামেডানের বাঁহাতি পাকিস্তানি স্পিনার ওয়াহিদকে অযথাই সামনে এগিয়ে মারতে গিয়ে হলেন বোল্ড। ২ উইকেট পেলেও ওয়াহিদ ৯ ওভারে দিয়েছেন ৭৭। শুধু ৪৯তম ওভারেই ২৪। বোলারদের এমন ‘উদারতা’র পর এক ইমরুলের ৮৬ রানে জেতা সম্ভব হয়নি মোহামেডানের।
ফতুল্লায় ওল্ড ডিওএইচএসের ২৫৭ রানের জবাবে শেষ ওভারে জেতার জন্য ১৬ রান দরকার ছিল আবাহনীর। স্পিনার শুভাগতর ওভারটি থেকে আসে মাত্র ৭। এর আগে ৭২ রানে প্রথম ৪ উইকেট হারিয়ে চ্যাম্পিয়নদের শুরুটা হয় নড়বড়ে। পঞ্চম উইকেটে মাহমুদউল্লাহ আর ভারতীয় ব্যাটসম্যান মিথুন মানহাসের ১৩৬ রানের জুটিই লড়াই নিয়ে গেছে শেষ ওভারে। ওল্ড ডিওএইচএসের স্পিননির্ভর বোলিংয়ে সফলতম অধিনায়ক আশরাফুল ৫০ রানে নিয়েছেন ৪ উইকেট। দলে একমাত্র পেসার জিয়া বোলিং না করলেও ওপেনিং করতে নেমে করেছেন ৯১ রান।
বিকেএসপিতে মুশফিক নেমেছিলেন ২৮ রানে ২ উইকেট পড়ার পর। আর ২০ রান যোগ হতেই আরও ২ উইকেট নেই। ওখান থেকেই মুশফিক দলের রানটা ২৪৫-এ নিয়ে গেছেন অনবদ্য ব্যাটিংয়ে। পরে আরাফাত সানি-সোহরাওয়ার্দীদের স্পিনে বিমান অলআউট ২০৬ রানে।
বিমান হারলেও নিজের সঙ্গে জিতে চলেছেন মাশরাফি। আগের দুই ম্যাচে ৪ আর ৬ ওভার বল করলেও কাল ৭ ওভারে ৩৩ রানে নেন ১ উইকেট। মাইশুকুরের উইকেটটা নেন নতুন বলে ৬ ওভারের প্রথম স্পেলেই। পরে ইনিংসের ৪৯তম ওভারটি করে দিয়েছেন ২ রান। ম্যাচ শেষে তৃপ্ত মাশরাফি, ‘আগের দুই দিনের চেয়ে ভালো বল করেছি। পেসও বাড়ছে।’


অস্ট্রেলিয়ান ওপেন
লেভারের পর জোকোভিচ?
মহাকাব্যিক এক ফাইনালে জেতা ট্রফি নিয়ে কাল ফটোসেশন করতে হলো নোভাক জোকোভিচকে
সেই ১৯৬৯ সালে বছরের সবগুলো গ্র্যান্ড স্লাম টুর্নামেন্ট জিতে ‘সত্যিকারের’ গ্র্যান্ড স্লাম পূর্ণ করেছিলেন রড লেভার। এরপর একে একে কেটে গেছে ৪২টি বছর। সম্ভাবনা জাগিয়েও অনেক মহাতারকারও পাওয়া হয়নি এই বিশাল অর্জনটা। তবে পরশু মেলবোর্নে নিজের নামাঙ্কিত মাঠে অস্ট্রেলিয়ান ওপেন জেতা জোকোভিচের মধ্যেই কি উত্তরসূরির দেখা পেয়ে গেলেন লেভার?
এই অস্ট্রেলীয় কিংবদন্তির সামনেই তো ১২ মাসের মধ্যে চতুর্থ গ্র্যান্ড স্লাম শিরোপা হাতে তুললেন নোভাক জোকোভিচ। এই সার্বিয়ান অবিশ্বাস্য ধারাবাহিকতায় যদি আগামী জুনের ফেঞ্চ ওপেন জিততে পারেন, তাহলেই একই সঙ্গে চারটি গ্র্যান্ড স্লামই তাঁর হাতে এসে যাবে। হয়ে যাবে ক্যারিয়ার গ্র্যান্ড স্লাম। তবে আসল ‘গ্র্যান্ড স্লাম’ পেতে হলে এরপর ধরে রাখতে হবে উইম্বলডন ও ইউএস ওপেনের শিরোপাও। আর ওটা হয়ে গেলেই ডন বাজ (১৯৩৮) ও রড লেভারের (১৯৬২ ও ১৯৬৯) পাশে লেখা হবে তাঁর নাম।
রজার ফেদেরার ও রাফায়েল নাদাল যেখানে ব্যর্থ, সেখানে কি সফল হবেন জোকোভিচ? বিশ্বের এক নম্বর খেলোয়াড়ের পক্ষে বাজি ধরার লোকের অভাব নেই। স্প্যানিশ ‘ম্যাটাডোর’ নাদালের বিপক্ষে ৫ ঘণ্টা ৫৩ মিনিটের লড়াইয়ে যেভাবে টিকে থাকলেন সেটাই বাজির দর বাড়িয়েছে জোকোভিচের।
কীভাবে টিকে থাকলেন লম্বা এই লড়াইয়ে? ম্যাচ শেষে জোকোভিচ বললেন, ‘আপনি যন্ত্রণায় কাতরাচ্ছেন, আপনি কষ্ট ভোগ করছেন, পা দুটোকে সচল রাখতে চেষ্টা করছেন, তার পরও চেষ্টা করছেন আরেকটি পয়েন্ট পাওয়া জন্য, আর মাত্র একটি পয়েন্ট, আর মাত্র একটি গেম জেতার জন্য।’
জোকোভিচকে সব কষ্ট ভুলিয়ে দিয়েছে জয়ের আনন্দ, ‘আপনাকে এতটা কষ্টের মধ্যে দিয়ে যেতে হবে, আঙুল ফেটে রক্ত ঝরবে। সবকিছুকেই জঘন্য মনে হবে। তার পরও এই ব্যথাটা আপনি উপভোগই করবেন।’
এক ফ্রেঞ্চ ওপেন ছাড়া জেতা হয়ে গেছে প্রায় সবকিছুই। তাই জোকোভিচের চোখ এবার ফ্রেঞ্চ ওপেনের দিকেই, ‘প্রতিবছরের মতো এবারও গ্র্যান্ড স্লাম এবং অলিম্পিককে প্রাধান্য দেব। আমি মনে করি, এটাই আমার চূড়ান্ত লক্ষ্য। তাই আমি চাই ভালো করতে এবং প্যারিসে প্রথমবারের মতো ফাইনালে খেলতে। আমার মন বলছে এ বছর এটা হয়েই যাবে।’
এত দিন নাদাল ফেদেরারের কাছে নিয়মিত হেরেছেন। এখন তাদেরই ফিরিয়ে দিচ্ছেন সেই যন্ত্রণা। কারও কাছে ম্যাচের পর ম্যাচ হারতে কেমন লাগে সেটা ভালোই জানেন জোকোভিচ, ‘বছর দুয়েক আগে তো আমি ওই অবস্থানে ছিলাম। বেশির ভাগ সেমিফাইনাল আর ফাইনালেই তো তাঁর (নাদাল) ও রজারের কাছে হেরেছি। তাই জানি অনুভূতিটা কী রকম।’
তবে গ্র্যান্ড স্লামের ইতিহাসে দীর্ঘতম ফাইনালটিতে হেরেও অখুশি নন নাদাল। জোকোভিচের বিপক্ষে খেলতে নামার আগেই মানসিকভাবে পিছিয়ে পড়ার যে রোগটি ছিল সেটা নাকি দূর হয়েছে এই ম্যাচেই। সার্বিয়ানের বিপক্ষে টানা সাতটি ফাইনালে হারলেও মেলবোর্নেই জোকোভিচকে সবচেয়ে বেশি ভুগিয়েছেন নাদাল। ম্যাচ শেষে ক্লান্ত নাদাল বলেছেন, ‘আমি জিততে চেয়েছি, তবে যা করেছি তাতেই আমি খুশি। বিশ্বের সেরা খেলোয়াড়ের বিপক্ষে আজ আমার সুযোগ ছিল।’ 


বাদ শন মার্শ, ফিরলেন হ্যারিস
ওয়ানডে ফর্মটা খুব একটা খারাপ ছিল না। কিন্তু টেস্ট ফর্মের এত দুরবস্থা যে, ওয়ানডে দলেও জায়গা হারালেন শন মার্শ। উল্টোটা হয়েছে পিটার ফরেস্টের ক্ষেত্রে। ঘরোয়া ওয়ানডেতে রেকর্ড বা বর্তমান ফর্ম কোনোটাই আহামরি নয়। কিন্তু নিউ সাউথ ওয়েলস ব্যাটসম্যান অস্ট্রেলিয়ার ওয়ানডে দলে ঢুকে গেলেন শেফিল্ড শিল্ডের দুর্দান্ত পারফরম্যান্সে। প্রায় দেড় বছর পর ওয়ানডেতে ফিরেছেন পেসার রায়ান হ্যারিস। দলে ফিরেছেন আরেক পেসার ক্লিন্ট ম্যাকেও। আর বিশ্রাম দেওয়া হয়েছে ব্র্যাড হাডিনকে। উইকেটের পেছনে দাঁড়াবেন ম্যাথু ওয়েড। চোটের কারণেই ওয়ানডেতেও নেই শেন ওয়াটসন। অধিনায়ক মাইকেল ক্লার্কের ডেপুটি হিসেবে ঘোষণা করা হয়নি কারও নাম।
১৪ সদস্যের দলটি শুধু ত্রিদেশীয় সিরিজের প্রথম তিন ম্যাচের জন্য। প্রথম দুই ম্যাচের দল মূলত ১৩ সদস্যের। শেফিল্ড শিল্ডের ম্যাচ খেলে মিচেল মার্শ দলের সঙ্গে যোগ দেবেন তৃতীয় ম্যাচের আগে। মেলবোর্নে অস্ট্রেলিয়া-ভারতের ম্যাচ দিয়ে ৫ ফেব্রুয়ারি শুরু হচ্ছে ত্রিদেশীয় সিরিজ। টুর্নামেন্টের তৃতীয় দল শ্রীলঙ্কা। গ্রুপ পর্বে প্রতিটি দল একে অন্যের মুখোমুখি হবে চারবার।
সদ্য সমাপ্ত বোর্ডার-গাভাস্কার সিরিজে ৬ ইনিংসে ৩টি শূন্যসহ মাত্র ১৭ রান করেছেন শন। শেফিল্ড শিল্ডে খেলে নিজেকে ফিরে পাওয়ার পরামর্শ দেওয়া হয়েছে এই বাঁহাতি ব্যাটসম্যানকে। এ বছর রাইওবি ওয়ানডে কাপে ২৯.৩৩ গড়ে মাত্র ১৭৬ রান করেছেন ফরেস্ট। সব মিলিয়ে ২২ ম্যাচে গড় ২৬.৪৭, ফিফটি মাত্র দুটি। তবে শেফিল্ড শিল্ডে এখন পর্যন্ত সর্বোচ্চ রান ২৬ বছর বয়সী এই ব্যাটসম্যানের (৫৮.১০ গড়ে ৫৮১)। এই পারফরম্যান্স তো আছেই, প্রধান নির্বাচক জন ইনভেরারিটি জানালেন, ফরেস্টকে নেওয়া হয়েছে ভবিষ্যতের ছায়া খুঁজে পেয়েই, ‘পরবর্তী বছর তিনেকের মধ্যে রিকি পন্টিং ও মাইক হাসিকে আমরা আর পাব না। আমরা তাই তিন-চার-পাঁচজন তরুণ ব্যাটসম্যান বেছে নিয়ে ভবিষ্যতের জন্য গড়ে তুলতে চাই। ফরেস্ট এবার শেফিল্ড শিল্ডে দুর্দান্ত ফর্মে আছে, তিনটি সেঞ্চুরি করেছে। ওকে আমরা ভবিষ্যতের জন্য গড়ে তুলতে চাই।’
ভবিষ্যতের কথা ভাবা হলেও এই দলে চারজন আছেন যাঁদের বয়স ছাড়িয়েছে ৩৪—পন্টিং, ব্রেট লি ও হাসি ভ্রাতৃদ্বয়। ইনভেরারিটির যুক্তি, তরুণদের গড়ে তুলতেই পাশে প্রয়োজন অভিজ্ঞদের। ওয়েবসাইট।
অস্ট্রেলিয়ার ওয়ানডে দল
মাইকেল ক্লার্ক (অধিনায়ক), ডেভিড ওয়ার্নার, রিকি পন্টিং, পিটার ফরেস্ট, ড্যানিয়েল ক্রিস্টিয়ান, ডেভিড হাসি, মাইকেল হাসি, ম্যাথু ওয়েড, ব্রেট লি, রায়ান হ্যারিস, মিচেল স্টার্ক, জেভিয়ার ডোহার্টি, ক্লিন্ট ম্যাকে, মিচেল মার্শ।


জিতেও বিদায় লিবিয়ার
গ্যালারিতে বিচিত্র সাজে দুই সেনেগালিজ সমর্থক। টানা তৃতীয় পরাজয়ে স্তব্ধ হয়ে গেলেন তাঁরা
অম্লমধুর একটা দিন গেল লিবিয়ার। পরশু ৩০ বছর পর আফ্রিকান কাপ অব নেশনসে জয় পেয়েছে গৃহযুদ্ধে ক্ষতবিক্ষত দেশটি। ‘এ’ গ্রুপের ম্যাচে সেনেগালকে ২-১ গোলে হারিয়েছে তারা। এই হারে ফেবারিট হিসেবে টুর্নামেন্টে খেলতে আসা সেনেগাল বিদায় নিল একেবারে খালি হাতে। অন্যদিকে ৩ ম্যাচে ৪ পয়েন্ট পেয়েও বিদায় হলো লিবিয়ার। আগেই কোয়ার্টার ফাইনালে উঠে যাওয়া স্বাগতিক ইকুয়েটরিয়াল গিনিকে ১-০ গোলে হারিয়ে শেষ আটে উঠে গেছে জাম্বিয়া।
সহ-স্বাগতিকদের স্বপ্নের দৌড় থামিয়ে দিয়ে জাম্বিয়া হয়ে গেছে গ্রুপ চ্যাম্পিয়ন। জাম্বিয়ার পয়েন্ট ৭ এবং ইকুয়েটরিয়াল গিনির পয়েন্ট ৬। দ্বিতীয়ার্ধের ৬৮ মিনিটে ক্রিস্টোফার কাটোঙ্গো ম্যাচের একমাত্র গোলটি করেন। গ্রুপের শীর্ষ দল হওয়ায় শেষ আটে ‘বি’ গ্রুপের সম্ভাব্য চ্যাম্পিয়ন আইভরিকোস্টকে এড়ানোর সুযোগ পেয়ে গেল জাম্বিয়া। ‘কপার বুলেট’ জাম্বিয়ার সম্ভাব্য প্রতিপক্ষ অ্যাঙ্গোলা অথবা সুদান।
ম্যাচ শেষে জাম্বিয়ার ফরাসি কোচ হার্ভি রেনার্ড বলেছেন, ‘আমাদের লক্ষ্যই ছিল গ্রুপের শীর্ষে যাওয়া এবং ১৯৯৬ সালের পর প্রথমবারের মতো সেমিফাইনালে পৌঁছানো। আজ সন্ধ্যায় হেরে গেলে আমরা বাদও পড়ে যেতে পারতাম। আমরা ড্রয়ের জন্য খেলিনি। আমরা মনেপ্রাণেই চেয়েছি গ্রুপসেরা হতে।’
১৯৮২ সালের পর লিবিয়ার প্রথম জয়টিতে বড় অবদান ইহাব আল বুসেফির। খেলা শুরুর ৫ মিনিটেই দলকে এগিয়ে নেন এই স্ট্রাইকার। ছয় মিনিট পর ডেম্বে এনদিয়ের গোলে সমতায় ফেরে সেনেগাল। খেলা শেষ হওয়ার ৬ মিনিট আগে চমৎকার এক ভলিতে গোল করে লিবিয়াকে জিতিয়ে দেন সেই বুসেফিই।
বাদ পড়লেও হতাশ নন লিবিয়ার কোচ মার্কোস পাকেটা, ‘লিবিয়াতে যা হয়েছে এবং যে কঠিন পরিস্থিতিতে টিকে থাকতে হয়েছে তাতে এই ফলটাও আমাদের জন্য গুরুত্বপূর্ণ।’ 
জুভের ঘাড়ে মিলানের নিঃশ্বাস
আনন্দে আত্মহারা রবিন ফন পার্সি ও থিও ওয়ালকট। হওয়ারই কথা। প্রথমার্ধে ২-০ গোলে পিছিয়ে থেকে ৩-২ গোলে জয়ের আনন্দ তো এমনই হবে। গত পরশু এফএ কাপে অ্যাস্টন ভিলার বিপক্ষে আর্সেনালের জয়ে দুটি গোলই ফন পার্সির। দুটিই পেনাল্টি থেকে। মাঝখানে সমতাসূচক গোলটি করেছেন ওয়ালকট
লিগে টানা সাত ম্যাচ জিতে উড়তে থাকা ইন্টার মিলানের জয়রথ থামিয়ে দিল ‘পুঁচকে’ লেচ্চে। ঘরের মাঠে এই মৌসুমে আগের ৯ ম্যাচেই তারা জয়হীন। ২৭ পয়েন্টের মধ্যে হাতে আসে মাত্র ২ পয়েন্ট। অবনমন এলাকার সেই লেচ্চেই ইন্টারকে হারিয়ে দিল ১-০ গোলে। লেচ্চের এই ‘ঐতিহাসিক’ জয়ের নায়ক উরুগুইয়ান মিডফিল্ডার গিলের্মো জিয়াকোমাজ্জি।
সিরি ‘আ’তে পরশু এটাই হয়তো সবচেয়ে বড় অঘটন। তবে জেনোয়ার মাঠ থেকে ৩-২ গোলে হেরে ফিরেছে নাপোলিও। ইন্টার-নাপোলির ঠিক উল্টো চিত্র এসি মিলান-লাৎসিও শিবিরে। সান সিরোতে মিলান ৩-০ গোলে হারিয়েছে ক্যালিয়ারিকে। শিয়েভো ভেরোনার মাঠে লাৎসিওর জয়টিও একই ব্যবধানে।
আগের দিন উদিনেসের বিপক্ষে জিতে ৪ পয়েন্টে এগিয়ে গিয়েছিল জুভেন্টাস। কিন্তু ক্যালিয়ারিকে হারিয়ে ব্যবধানটা ১-এ নামিয়ে জুভেন্টাসকে ঠিকই চাপে রাখল মাসিমিলিয়ানো অ্যালেগ্রির এসি মিলান। ২০ ম্যাচে জুভেন্টাসের পয়েন্ট ৪৪, মিলানের ৪৩।
ঘরের মাঠে মিলানকে প্রথম এগিয়ে দেন জ্লাতান ইব্রাহিমোভিচ। ২৫ মিনিটে দুর্দান্ত এক ফ্রি-কিকে গোলটি করেন সুইডিশ তারকা। এই গোল উদিনিসের আন্তোনিও ডি নাতালকে পেছনে ফেলে সর্বোচ্চ গোলদাতার আসনে বসাল কদিন আগে সিরি ‘আ’র ‘বর্ষসেরা’ এবং ‘বর্ষসেরা বিদেশি’ খেলোয়াড়ের দুটি পুরস্কারই জেতা ইব্রাহিমোভিচকে। লিগে এটা তাঁর ১৫তম গোল। মিলানের অন্য গোল দুটি আন্তোনিও নসেরিনো ও মাসিমো অ্যামব্রোসিনির।
লেচ্চের কাছে হেরে ইন্টার চার থেকে নেমে দাঁড়াল পাঁচে। তাদের টপকে চারে উঠে এসেছে লাৎসিও। ২০ ম্যাচে লাৎসিওর পয়েন্ট ৩৬, ইন্টারের ৩৫। জেনোয়ার বিপক্ষে লাৎসিওর জয়ে বড় অবদান মিরোস্লাভ ক্লোসার। জার্মান স্ট্রাইকার একাই করেছেন দুই গোল। এ নিয়ে লিগে তাঁর গোল ১১টি। 


‘বিশ্বকাপের পরই শচীনের অবসরে যাওয়া উচিত ছিল’
ইমরান খান ক্রিকেটকে বিদায় জানিয়েছিলেন দেশকে বিশ্বকাপ জিতিয়েই। ১৯৯২ সালের বিশ্বকাপের ফাইনালে ইংল্যান্ডের বিপক্ষে সেই ম্যাচটিই ছিল ইমরান খানের শেষ ক্রিকেট ম্যাচ। এরপর আর একদিনের জন্যও ক্রিকেট ব্যাট-বল ছুঁয়ে দেখেননি তিনি।
শচীন টেন্ডুলকারেরও এমনই করা উচিত ছিল বলে মনে করেন সেই ইমরান খান। তাঁর মতে, ভারত যেদিন বিশ্বকাপ জিতল, সেদিনই শচীনের ক্রিকেটকে ‘বিদায়’ বলে দেওয়া উচিত ছিল।
একজন ক্রিকেটার কখন ক্রিকেটকে বিদায় জানাবে, সেই সিদ্ধান্ত একান্তই তাঁর নিজের বলে বর্ণনা করলেও সেই সিদ্ধান্তটি সঠিক সময়ে নেওয়াটা জরুরি বলে মত দিয়েছেন এই ক্রিকেট গ্রেট।
ইমরান খান বলেন, শচীন বিশ্বকাপে অসাধারণ খেলেছিল। ভারতের বিশ্বকাপ জয়ে ওর অবদান অস্বীকার করা যায় না। শচীনের উচিত ছিল ক্রিকেটকে বিদায় জানানোর জন্য ওই সময়টাকেই বেছে নেওয়া। বিশ্বকাপ জয়ের চেয়ে বড় অর্জন একজন ক্রিকেটারের ক্যারিয়ারে আর কী হতে পারে? শচীনের উচিত হয়নি, ওর গ্রেট ক্যারিয়ারটা ইংল্যান্ড ও অস্ট্রেলিয়ার বিপক্ষে দুটো ৪-০ হোয়াইটওয়াশের মধ্যে ফেলে দেওয়া।
দীর্ঘদিন ক্রিকেট খেলে বিদায় বেলার সিদ্ধান্তটা ঠিকমতো নেওয়াকে চ্যালেঞ্জই মানেন ইমরান খান। অনেক ভালো ক্রিকেটারই অতীতে অবসরের সিদ্ধান্ত ঠিকমতো নিতে ব্যর্থ হয়েছেন।
শচীন টেন্ডুলকার শততম আন্তর্জাতিক সেঞ্চুরিটি পেতে গিয়েও পাচ্ছেন না—ব্যাপারটি নিয়ে একেবারেই মাথাব্যথা নেই ইমরান খানের। তিনি বলেন, একজন গ্রেট খেলোয়াড়ের পরিসংখ্যান কোনো কিছু নির্দেশ করে না। শচীন একজন গ্রেট ব্যাপারটি অনেক আগেই প্রতিষ্ঠিত। সে ১০০টি আন্তর্জাতিক সেঞ্চুরি করতে পারল কি পারল না, এতে কিছুই প্রমাণিত হয় না।


শেষ পর্যন্ত ‘ঢাকা লিগ’ই
‘ক্রিকেটের মতো চাইলে ফুটবলেও বিভাগীয় দল আনা যায়। একটু উদ্যোগ নিলেই এটা সম্ভব। কিন্তু এই দিকটায় কারও নজর নেই। তাই দিন দিন ফুটবলটা হয়ে পড়ছে ঢাকাকেন্দ্রিক।’
এই আক্ষেপ গোলরক্ষক আমিনুলের। কিন্তু এর প্রতিধ্বনি গোটা ফুটবলেই শোনা যায় কান পাতলে, যেখানে একটা দীর্ঘশ্বাসও ঝরে। এক সময়ের নিটল-টাটা জাতীয় লিগের সৌজন্যে ঢাকার বাইরে অনেক ভেন্যুতেই ঘরোয়া লিগ হয়েছে। এখন বলতে গেলে সবই ঢাকায় সীমাবদ্ধ।
আজ শুরু পঞ্চম পেশাদার লিগে ঢাকার বাইরের দল মাত্র একটি—ফেনী সকার। ভেন্যু কমতে কমতে এখন তিনটি। ১১ দলের লিগে ঢাকার বঙ্গবন্ধু স্টেডিয়াম ছাড়াও ভেন্যু আছে ফেনী আর টাঙ্গাইল। টাঙ্গাইলে ভেন্যু হয়েছে ১৯৮৩ সালের পর ফুটবলে ফিরে আসা বিজেএমসির কল্যাণে। বাকি নয় দলই বঙ্গবন্ধু স্টেডিয়ামের সঙ্গে ‘আমি তোমারি সঙ্গে বেঁধেছি আমার প্রাণ’-এর মতো একাত্ম।
এটা ঠিক, কিছু অগ্রগতিও আছে। বাংলাদেশ লিগটা এবার নিয়ে তৃতীয় বার নাম পাল্টে বাংলাদেশ প্রিমিয়ার লিগ নাম নিয়ে আজ যখন মাঠে গড়াচ্ছে, শিরোপা কে জিতবে কেউ বলতে পারে না। একসময় আবাহনী-মোহামেডান, তারপর মুক্তিযোদ্ধা, সঙ্গে ছিল ব্রাদার্স। গত বছর এল শেখ জামাল, যারা আবির্ভাবেই শিরোপা জিতে নিয়েছে। এবারের আকর্ষণের নাম বিজেএমসি।
কতটা আকর্ষণ, কয়েক দিন আগেই ফেডারেশন কাপের ফাইনাল তা দেখিয়েছে। শেখ জামালের বিপক্ষে ওই ফাইনালে খেলেছিল বিজেএমসি। মজার ব্যাপার, এবারের লিগের গায়ে সবাই যখন প্রতিদ্বন্দ্বিতার তকমা লাগিয়ে দিচ্ছেন, তখন প্রথম দিনই বড় ম্যাচ। এক সপ্তাহের মধ্যে বঙ্গবন্ধু স্টেডিয়ামে বিকেল পাঁচটায় আজ আবার মুখোমুখি শেখ জামাল-বিজেএমসি।
বড় ম্যাচ এবার অনেক বাড়ছে। তাই জমজমাট এক লিগের আশা করাই যায়। দেখার বিষয়, ফেডারেশন কাপের গ্রুপ পর্ব থেকেই বিদায় নেওয়া মোহামেডান ঘুরে দাঁড়াতে পারে কি না। সাদা-কালোর সমর্থকদের জন্য সুখবর দিতে চান কোচ এমেকা, ‘লিগে ভালো করে ফেডারেশন কাপের হতাশা ভুলতে চাই আমরা।’
আবাহনীর লক্ষ্য গতবার হারানো শিরোপা আবার ঘরে তোলা। চারটি পেশাদার লিগের প্রথম তিনটিই জয়ী দলটির কোচ আলী আকবর পোরমুসলিমি বললেন, ‘লিগের জন্যই যাবতীয় প্রস্তুতি আমাদের। এখন মাঠে নেমে নিজেদের সেরা প্রমাণ করার চ্যালেঞ্জ।’
এই চ্যালেঞ্জটা শেখ জামালেরই সম্ভবত সবচেয়ে বেশি। ফেডারেশন কাপ জয়ই বড় কারণ নয়, চ্যাম্পিয়নশিপ ধরে রাখার তাড়নাও আছে। কোচ সাইফুল বারী তাই বলছেন, ‘ভেতরে ভেতরে একটা চাপ অনুভব করছি। কঠিন চ্যালেঞ্জের মুখে নিজেদের শ্রেষ্ঠত্ব দেখানো চাই। এবার লিগ জয়ের প্রতিদ্বন্দ্বিতায় আছে পাঁচ-ছয়টি দল। কাজেই প্রথম ম্যাচ থেকেই সতর্ক আমরা।’
সতর্ক আসলে কে নয়! মৌসুমে কাগজে-কলমের দ্বিতীয় সেরা মুক্তিযোদ্ধার কোচ শফিকুল ইসলাম যেমন বলছেন, ‘লিগটা ওপেন। ঘরোয়া ফুটবল এতটা উন্মুক্ত ছিল না কখনো। সেদিক থেকে লিগটা জমবে আশা করি। একই সঙ্গে মুক্তিযোদ্ধা সর্বশক্তি নিয়ে ঝাঁপাবে।’
প্রতিদ্বন্দ্বিতার বারুদ জ্বলছে। পাতানো খেলা বন্ধে বিশেষ কমিটি গঠন, দর্শক আনতে রেডিও-টিভিতে প্রচারণা, তিনজন বিদেশি কোচ—এসব আলাদা করে আসছেই। তবে সাত বিদেশির নিবন্ধন আর চারজন খেলা মানে লিগটা এবারও হচ্ছে বিদেশিময়ই।
ব্যতিক্রম আরও আছে। দ্বিতীয় বৃহত্তর শহর চট্টগ্রামের দুটি দল গতবার অবনমিত হওয়ায় বন্দর নগরের কোনো প্রতিনিধিত্ব নেই এবারের বাংলাদেশ লিগে। এটা অবিশ্বাস্য। চট্টগ্রাম আবাহনী তবু বাংলাদেশ লিগের দ্বিতীয় স্তরে খেলছে, চট্টগ্রাম মোহামেডান তো তা-ও নয়!
খুলনা আবাহনী, বিয়ানীবাজার, নারায়ণগঞ্জ শুকতারার মতো দলগুলো একে একে বিদায় নিয়েছে। তবে আশার কথা, পঞ্চম আসরে এসে বাংলাদেশ চ্যাম্পিয়নস লিগ নাম নিয়ে বাংলাদেশ লিগের দ্বিতীয় স্তর শুরু হচ্ছে ৬ ফেব্রুয়ারি। দ্বিতীয় স্তরের সাত দলের ঢাকার বাইরের দল মাত্র দুটি—কক্সসিটি ও বিয়ানীবাজার। এখানেও আবার নিরাশা!
যা দেখে প্রায় দেড় যুগ ধরে ঘরোয়া ফুটবল খেলা বিজেএমসির অধিনায়ক আলফাজ হতাশ, ‘ঢাকার বাইরের আরও অংশগ্রহণ দরকার। নইলে এই লিগ আরও বৃত্তের মধ্যে ঢুকে পড়বে।’
কথাটা শুনছেন নীতিনির্ধারকেরা?


আসলে আমি বাদ: হাডিন
দলের সিনিয়র ক্রিকেটারদের একজন তিনি, সহ-অধিনায়কও। নির্বাচকেরা হয়তো তাই সম্মান দেখাতে চেয়েছেন ব্র্যাড হাডিনকে। বাদ দেওয়াটাকে আড়াল করেছেন বিশ্রামের চাদরে। কিন্তু বাস্তবতাটা ভালোই বুঝতে পারছেন হাডিন। নিজেই প্রকাশ্যে বলে দিলেন, বিশ্রাম নয়, বাদই পড়েছেন তিনি। আবার দলে ঢোকাটা যে সহজ হবে না, জানেন এটাও। হাডিনের জন্য কাজটা আরও কঠিন করে তুলতে চান ম্যাথু ওয়েড। হাডিনের জায়গায় ডাক পেয়ে তিনি বলেছেন, সর্বোচ্চ চেষ্টা করবেন সুযোগটা লুফে নিতে।
উইকেটের সামনে-পেছনে হাডিনের সময়টা ভালো যাচ্ছে না বেশ কিছুদিন ধরেই। ভারতের বিপক্ষে টেস্ট সিরিজেও তাঁকে বাদ দেওয়ার দাবি উঠেছে অনেকবার। ৫ ফেব্রুয়ারি অস্ট্রেলিয়ার সঙ্গে ভারত ও শ্রীলঙ্কাকে নিয়ে শুরু হতে যাওয়া ত্রিদেশীয় সিরিজের প্রথম তিন ম্যাচের দলে রাখা হয়নি তাঁকে। প্রধান নির্বাচক জন ইনভেরারিটি তখন বলেছিলেন, টানা খেলার মধ্যে থাকায় বিশ্রাম দেওয়া হয়েছে ৩৪ বছর বয়সী উইকেটকিপারকে।
কিন্তু টুকেওয়াই রেডিও স্টেশনকে দেওয়া সাক্ষাৎকারে সত্যিটা বলে দিয়েছেন হাডিন নিজেই, ‘আমার মনে হয়, যেকোনো সময় অস্ট্রেলিয়ান ক্রিকেট দলের বাইরে থাকা মানেই বাদ পড়া। আরেকজনকে সুযোগ দেওয়া হচ্ছে মানে সে ভালো করলেই আমার ফেরা কঠিন হয়ে যাবে। তবে এভাবেই সবকিছু হয়, আমাকে এটি মেনে নিতেই হবে। তরুণ ম্যাথু ওয়েড এই পর্যায়ে কেমন করে, সেটা দেখার জন্য অপেক্ষা করতে হবে। আমার দৃষ্টিতে, ও ভালো করলে আমার ফেরার কোনো গ্যারান্টি নেই।’
হাডিন টি-টোয়েন্টি থেকে অবসর নেওয়ার পর দক্ষিণ আফ্রিকায় দুটি টি-টোয়েন্টি খেলেছেন ওয়েড। দুই ইনিংসে করেছেন ১১ রান। তবে উইকেটের সামনে-পেছনে দারুণ ফর্মে আছেন ঘরোয়া ক্রিকেটে। আক্রমণাত্মক বাঁহাতি ব্যাটসম্যান খেলতে পারেন সব পজিশনেই, কিপিংও প্রশংসা কুড়িয়েছে বিশেষজ্ঞদের। নতুন চ্যালেঞ্জটা নিয়েও রোমাঞ্চিত ২৪ বছর বয়সী ওয়েড, ‘সুযোগটা পেয়ে আমি রোমাঞ্চিত। সবারই স্বপ্ন অস্ট্রেলিয়ার হয়ে খেলা। দক্ষিণ আফ্রিকায় টি-টোয়েন্টিতে অস্ট্রেলিয়াকে প্রতিনিধিত্ব করার সুযোগ আমার হয়েছিল। এখন ওয়ানডেতেও জায়গা পাকা করতে চাই।’


লড়াইটা সোনার বুটের
গত মৌসুমে জেতা সোনার বুট হাতে রোনালদো। এবারও যেন এটি জেতার পণ করেছেন এই পর্তুগিজ উইঙ্গার
নামটা একটু খটোমটো। আলেকজান্দ্রস চেকুলাজেভস। এই প্রথম নামটা শুনে থাকলে লজ্জা পাওয়ার কিছু নেই। তারকা হিসেবে চেকুলাজেভস কেউকেটা গোছের কেউ নন। খেলেনও এস্তোনিয়ার লিগে, ক্লাবের নাম ট্রান্স নারভা। অখ্যাত ক্লাবের ততোধিক অখ্যাত সেই চেকুলাজেভস কিনা ক্রিস্টিয়ানো রোনালদো, লিওনেল মেসি, রবিন ফন পার্সিদেরও ওপরে!
গত সপ্তাহ পর্যন্ত ইউরোপিয়ান গোল্ডেন শু-এর পয়েন্ট তালিকায় এমন চমকে দেওয়া ব্যাপারই ছিল। গত ম্যাচে রিয়াল জারাগোজার বিপক্ষে এক গোল করে শীর্ষে উঠে গেলেন রোনালদো। চেকুলাজেভস এখনো দুইয়ে আছেন, মেসি-ফন পার্সিদের ওপরেই। গত বছর এস্তোনিয়ার লিগে যে করেছেন ৪৬ গোল!
ইউরোপের লিগগুলোর সর্বোচ্চ পয়েন্টধারী গোলদাতা প্রতিবছর জেতেন সম্মানজনক এই পুরস্কার। লিগের গুরুত্ব ও প্রতিদ্বন্দ্বিতা বিবেচনায় গোলপ্রতি ১, ১.৫ এবং ২ পয়েন্ট দেওয়া হয়। স্প্যানিশ, ইংলিশ, ইতালিয়ান লিগগুলোর খেলোয়াড়রা গোলপ্রতি পান ২ পয়েন্ট। ২৪ গোল করে রোনালদোর পয়েন্ট তাই ৪৮; ২২ গোল করা মেসির ৪৪। এস্তোনিয়ার লিগে গোলপ্রতি পয়েন্ট ১। এ কারণে ৪৬ গোল করে চেকুলাজেভসের পয়েন্টও ৪৬।
ইউরোপিয়ান গোল্ডেন শুর বর্তমান পয়েন্ট পদ্ধতি চালু হয়েছে ১৯৯৬ সাল থেকে। ইউরোপীয় ফুটবল সাময়িকীগুলোর জোট (ইএসএম) দেয় এই পুরস্কার। পয়েন্ট পদ্ধতি চালুর পর থেকে অগুরুত্বপূর্ণ লিগের খেলোয়াড়দের এই পুরস্কার জেতার সম্ভাবনা অনেক কমে যায়। পয়েন্ট পদ্ধতি চালুর আগে যেমন রুমানিয়ার তিন খেলোয়াড় চারবার জিতেছেন এটি। তবে পয়েন্ট পদ্ধতি চালুর পরও তারকাদের বাইরেও অনেকে জিতেছেন। পর্তুগিজ লিগে খেলেও যেমন ব্রাজিলের মারিও জার্দেল সোনার এই বুট জিতেছেন দুবার।
দুবার করে এই পুরস্কার জেতার কীর্তি আছে ইউসেবিও, জার্ড মুলারের মতো সাবেক তারকাদের। থিয়েরি অঁরি, ডিয়েগো ফোরলানদের মতো বর্তমান তারকারাও এই পুরস্কার দুবার জিতেছেন। গতবারের বিজয়ী রোনালদোও তা-ই। পর্তুগিজ এই উইঙ্গার প্রথমবার সোনার বুট জিতেছেন ২০০৭-০৮ মৌসুমে, ম্যানচেস্টার ইউনাইটেডের হয়ে। ওই মৌসুমে ইংলিশ প্রিমিয়ার লিগে গোল করেছিলেন ৩১টি। গত মৌসুমে রিয়ালের হয়ে ৪০ গোল করে রোনালদো যেমন হারিয়ে দিয়েছিলেন মেসিকে, আগের মৌসুমেই মেসি জিতেছিলেন এই পুরস্কার।
যে ফর্মে আছেন, তাতে এই মৌসুমেও ইউরোপিয়ান গোল্ডেন শু জেতার দৌড়ে রোনালদোই ফেবারিট। পয়েন্ট পদ্ধতি চালুর পর শুধু থিয়েরি অঁরিই টানা দুবার এই পুরস্কার জিতেছেন।
শেষ হলো স্কুল ফুটবলের উৎসব
 বঙ্গমাতা ফুটবলে চ্যাম্পিয়ন রাঙামাটি মগাছড়ি সরকারি স্কুলের মেয়েদের উল্লাস
বরিশালের চরবাড়িয়া সরকারি স্কুলের ছেলেদের বঙ্গবন্ধু গোল্ডকাপে চ্যাম্পিয়ন হওয়ার আনন্দ
বঙ্গবন্ধু স্টেডিয়ামের নিয়মিত দর্শকেরা কাল ছিলেন না। গ্যালারি মাতিয়ে রাখল একগাদা খুদে দর্শক। সবাই ঢাকা শহরের বিভিন্ন স্কুলের ছাত্রছাত্রী। তারা এসেছিল বঙ্গবন্ধু ও বঙ্গমাতা গোল্ডকাপ ফুটবলের ফাইনাল দেখতে।
ছেলেদের বঙ্গবন্ধু গোল্ডকাপ ফুটবলে চ্যাম্পিয়ন হয়েছে বরিশাল চরবাড়িয়া সরকারি স্কুল। মেয়েদের বঙ্গমাতা গোল্ডকাপে সেরা চট্টগ্রামের রাঙামাটি মগাছড়ি সরকারি স্কুল। বঙ্গবন্ধু গোল্ডকাপের ফাইনালে চাঁপাইনবাবগঞ্জের গোমস্তাপুর রাঙামাটি সরকারি স্কুলকে ৩-২ গোলে হারিয়েছে বরিশাল চরবাড়িয়া স্কুল। ৪ ও ৬ মিনিটে পরপর দুই গোল করে বরিশালকে এগিয়ে নেয় শাহাদাত। ১০ মিনিটে ব্যবধান আরও বাড়িয়ে নেয় কায়সার। ৩৩ ও ৪৪ মিনিটে দুটি গোল শোধ করে গোমস্তাপুর রাঙামাটির আন্তন টুডু।
বঙ্গমাতা ফুটবলে মগাছড়ি ২-০ গোলে হারিয়েছে রংপুরের পালিচড়া সরকারি স্কুলকে। ১২ মিনিটে প্রথম গোলটি করে আয়না চাকমা, ২১ মিনিটে জয় নিশ্চিত করে নদী চাকমা। বঙ্গবন্ধু গোল্ডকাপে সেরা খেলোয়াড় হয়েছে গোমস্তাপুর রাঙামাটির আন্তন টুডু, সর্বোচ্চ গোলদাতা চরবাড়িয়ার নাদিম আহমেদ। বঙ্গমাতা ফুটবলের গোল্ডেন বুট ও টুর্নামেন্ট সেরা—দুটি পুরস্কারই পেয়েছে রংপুরের পালিচড়ার মেয়ে রোকসানা খাতুন।
এই টুর্নামেন্টকে ঘিরে সারা দেশে একটা ফুটবল উৎসবই হয়ে গেল। গত বছর জুনে সারা দেশে শুরু হয়েছিল প্রাথমিক পর্যায়ের খেলা। বঙ্গবন্ধু গোল্ডকাপে অংশ নেয় ৫৯ হাজার ৭১০টি স্কুল ও বঙ্গমাতায় ৬০ হাজার ৭৭৬টি। সাতটি বিভাগীয় চ্যাম্পিয়ন নিয়ে গত বৃহস্পতিবার ঢাকায় শুরু হয় চূড়ান্ত পর্ব।
কাল টুর্নামেন্ট শেষে বিজয়ীদের হাতে পুরস্কার তুলে দেন সংসদ উপনেতা সৈয়দা সাজেদা চৌধুরী। উপস্থিত ছিলেন জাতীয় পার্টির চেয়ারম্যান এইচ এম এরশাদ, প্রাথমিক ও গণশিক্ষামন্ত্রী আফছারুল আমিন প্রমুখ।
নিশ্চিন্ত নন মরিনহোও
লিগ কেবলই মাঝপথে, এখনো বহু দূরের রাস্তা। ১৮টি ম্যাচ এখনো বাকি। আর ব্যবধানও মাত্র ৭ পয়েন্টের। এখনই শিরোপা নিয়ে এত কথা বলার কী আছে?
আছে! স্প্যানিশ লিগের সাম্প্রতিক অভিজ্ঞতাই বলছে, ৭ পয়েন্ট এখানে ‘সা-ত’ পয়েন্ট। গতবার শিরোপা নির্ধারিত হয়েছে ৪ পয়েন্টের ব্যবধানে। তার আগের মৌসুমে এই ব্যবধান ছিল মাত্র ৩ পয়েন্টের। ২০০৬-০৭ মৌসুমে তো শীর্ষ দুই দল রিয়াল মাদ্রিদ ও বার্সেলোনার পয়েন্ট ছিল সমান! শেষে শিরোপা নির্ধারিত হয়েছে মুখোমুখি লড়াইয়ের হিসাবে!
গত রাউন্ডে ভিয়ারিয়ালের সঙ্গে বার্সার গোলশূন্য ড্র রিয়ালের সঙ্গে ৫ পয়েন্টের ব্যবধানকে সাতে নিয়ে যাওয়ার পর থেকেই আলোচনা হচ্ছে, শিরোপার নিষ্পত্তি এরই মধ্যে হয়ে গেল কি না! বার্সা শিবির থেকে এই আলোচনা সায় পাবে না, সেটাই স্বাভাবিক। এর আগে মেসি-জাভিরা বলেছেন, ৭ পয়েন্ট পিছিয়ে থাকা মানেই সব শেষ হয়ে যাওয়া নয়। এবার হোসে পিন্টোও জানিয়ে দিলেন, শেষ দিন পর্যন্ত শিরোপার জন্য লড়াই করবে বার্সা। এটা যে তাঁদের টানা চতুর্থ লিগ জয়ের মিশন!
বার্সার অতিরিক্ত গোলরক্ষক বলছেন, ‘দল থেকে যে বার্তাটি পাচ্ছি, তা আস্থা আর আত্মবিশ্বাসের। জানি, সামনে আমাদের সামান্য ভুলটুকুও করা চলবে না, তবে তার পরও আমরা হাল ছাড়ছি না। প্রতিটা দিনই আমাদের সামনে চ্যালেঞ্জ নিয়ে হাজির হয়। এটা তো ভালোই। আমরা নিজেদের সেরাটা দিয়ে সেই চ্যালেঞ্জ জেতার জন্য বরং মুখিয়ে আছি।’
মাঝখানের দুটো এল ক্লাসিকো বার্সাকে মানসিক আর শারীরিকভাবে ক্লান্ত করে তুলেছিল কি না, সেই প্রশ্নও উঠছে। এদিক দিয়ে দেখলে রিয়ালের জন্য সামনে একটা সুবিধা আছেই। কোপা ডেল রেতে বার্সার কাছে হেরে বিদায় নিয়েছে তারা। ফলে সামনে লিগ আর চ্যাম্পিয়নস লিগের জন্য ঝাঁপিয়ে পড়বে দল; বার্সাকে মাথায় রাখতে হবে তিনটি টুর্নামেন্টেই খেলার ব্যাপারটি। এমনিতেই দলে চোট-আঘাত বাসা বেঁধেছে। এর মধ্যে নতুন কেউ চোট পেলে তা বার্সাকে একদম কোণঠাসাই করে ফেলবে। পিন্টো অবশ্য জোর গলাতেই বলছেন, ‘আমরা ক্লান্ত নই। আমাদের সুস্থ রাখার জন্য অনেক ভালো ভালো কোচ আর ফিজিও আছেন। এটাও মনে রাখতে হবে, প্রতিদিনই শতভাগ নির্ভুলভাবে কাজ করা কঠিন। অবশ্য দল শতভাগ উজাড় করে দেওয়ার জন্যই প্রতিশ্রুতিবদ্ধ।’
পিন্টোরা ‘এখনই সব শেষ নয়’ মনে না করতে পারেন আরেকটি কারণেও। বার্সা যে শিরোপা লড়াইয়ে ভালোমতোই আছে, সেটা ঘোষণা করছেন খোদ হোসে মরিনহোই। রিয়াল কোচ চাইলে মানসিক লড়াইয়ের সুবিধা নিয়ে বার্সাকে বাতিলের খাতায় ফেলে দিতে পারতেন। কিন্তু এতে নিজ দলে আত্মতৃপ্তির ঘুণপোকাও বাসা বাঁধার শঙ্কা থাকত। মরিনহো তাই শিষ্যদের সতর্কবার্তা পাঠানোই শ্রেয় মনে করলেন।
এই সুযোগে সংবাদমাধ্যমের ওপর ঝালও মিটিয়ে নিয়েছেন ‘স্পেশাল ওয়ান’, ‘৭ পয়েন্ট খুব বেশি কিছু কি? সংবাদমাধ্যমের এমন মনে হতে পারে, কিন্তু আমার তা মনে হয় না। যারা এখন লিখছে আমরা নতুন চ্যাম্পিয়ন, বার্সা আর ঘুরে দাঁড়াতে পারবে না; এই লোকগুলোই কদিন আগে লিখেছিল মাদ্রিদে দলের ভেতর দলাদলি আর দ্বন্দ্ব চলছে। এরাই আবার কদিন পর আমরা পয়েন্ট হারালে লিখবে, রিয়াল সংকটে পড়ে গেছে। এই লোকগুলোই আসলে মাদ্রিদের ভেতরে অশান্তি তৈরি করতে চায়। তবে ভালো-খারাপ যা-ই হোক না কেন, মাথা ঠান্ডা রেখে সেটার মুখোমুখি হওয়ার জন্য আমি প্রস্তুত।’ 


টি-টোয়েন্টিতেও ভারতের হার
উইকেট শিকার করে অস্ট্রেলিয়ার ব্রেট লির নৃত্য
হারের বৃত্ত থেকে বেরিয়ে আসা হলো না ভারতীয় দলের। অস্ট্রেলিয়ার বিপক্ষে চার ম্যাচের টেস্ট সিরিজে হোয়াইটওয়াশ হওয়ার পর আজ টি-টোয়েন্টিতে ৩১ রানে হেরেছে মহেন্দ্র সিং ধোনির দল।
দুই ম্যাচ সিরিজের প্রথম টি-টোয়েন্টিতে ব্যাটে-বলে সবদিকেই ব্যর্থতার পরিচয় দিয়েছেন ভারতীয় ক্রিকেটাররা। ভারতীয় বোলারদের হতাশায় ডুবিয়ে ৪ উইকেটে ১৭১ রান তুলেছিল টসে হেরে প্রথমে ব্যাট করার সুযোগ পাওয়া অস্ট্রেলিয়া। এর পর এককথায় অসহায় আত্মসমর্পণ করেন ভারতীয় ব্যাটসম্যানরা। খুঁড়িয়ে খুঁড়িয়ে শেষ পর্যন্ত ভারতের সংগ্রহ দাঁড়ায় ৬ উইকেটে ১৪০ রান।
ভারতীয় ব্যাটসম্যানদের মধ্যে একাই লড়েছেন ধোনি। সতীর্থ ব্যাটসম্যানদের আসা-যাওয়ার মধ্যেও এক প্রান্ত আগলে রেখে অপরাজিত ৪৮ রানের ইনিংস খেলেন ভারতীয় অধিনায়ক। এ ছাড়া উল্লেখযোগ্য স্কোর বলতে কোহলির ২২ ও গম্ভীরের ২০। অস্ট্রেলিয়ার হয়ে ক্রিস্টিয়ান ও হাসি প্রত্যেকে দুটি করে উইকেট শিকার করেন। একটি করে উইকেট নেন ব্রেট লি ও হগ।
অস্ট্রেলিয়ার বড় সংগ্রহের প্রধান কারিগর ছিলেন ম্যাথু ওয়েড। সাজঘরে ফেরার আগে তরুণ এই ব্যাটসম্যান সংগ্রহ করেন ৭২ রান। ডেভিড হাসি ৪২ রান করেন। ডেভিড ওয়ার্নারের সংগ্রহ ২৫ রান। ভারতের হয়ে রবিচন্দ্রন অশ্বিন, বিনয় কুমার, সুরেশ রায়না, রাহুল শর্মা ও রোহিত শর্মা প্রত্যেকে একটি করে উইকেট নেন।
ধোনি এবং অধিনায়কত্ব
ভালো কাউকে পেলে অবশ্যই তাঁকে দায়িত্ব দেওয়া উচিত। এটা আঁকড়ে ধরে রাখার মতো কিছু নয়
নির্বিকার, অনুভূতিহীন অবাক এক চরিত্র মহেন্দ্র সিং ধোনি। ম্যাচের ফলাফল জানা না থাকলে ধোনিকে দেখে বোঝা মুশকিল, ভারত হেরেছে, না জিতেছে। কিংবা ধোনি সেঞ্চুরি করেছেন, নাকি শূন্য! বিশ্বকাপের পর অনেকেই যখন ধোনিকে ভারতের সর্বকালের সেরা অধিনায়ক বলছিলেন, তখনো ধোনি উচ্ছ্বাসে ভেসে যাননি। এখন সমানে যখন তাঁর মুন্ডুপাত চলছে, তিনি একই রকম শান্ত। টেস্ট সিরিজের পর কালই প্রথম মুখোমুখি হয়েছিলেন সংবাদমাধ্যমের। জানিয়ে দিলেন, টেস্ট অধিনায়কত্বে পরিবর্তন এলে তা মেনে নেবেন হাসিমুখেই।
বোর্ডার-গাভাস্কার ট্রফির মাঝামাঝি থেকেই তোপের মুখে ধোনির অধিনায়কত্ব। বীরেন্দর শেবাগের সঙ্গে দ্বন্দ্বের গুজব, মাঠে নিষ্ক্রিয়তা, নিজের ফর্মের দুর্দশা—সব মিলিয়ে ভারতের ব্যর্থতায় সবকিছুর আগে সামনে চলে আসছে ধোনির ব্যর্থতা। লম্বা সংবাদ সম্মেলনে পরদিনের (আজ) টি-টোয়েন্টি বা আসন্ন ত্রিদেশীয় সিরিজের চেয়ে ধোনিকে বেশি কথা বলতে হলো তাই নিজের ভবিষ্যৎ নিয়েই।
যথারীতি ধোনিকে দেখে বা কথা শুনে বোঝার উপায় ছিল না, তাঁর ভেতরে কী চলছে বা আদৌ কিছু চলছে কি না। অধিনায়কত্ব নিয়ে তাঁর ভাবনা: ‘এটা স্রেফ একটা পদ, যত দিন আছি সর্বোচ্চ ভালো করার চেষ্টা করব। কিন্তু এমন নয় যে যেনতেনভাবে এটাকে ধরে রাখার চেষ্টা করব। যদি আমার চেয়ে ভালো পরিবর্ত পাওয়া যায়, সে আসতে পারে। এটা উন্মুক্ত একটা ব্যাপার। দিন শেষে ভারত ভালো করুক, এটাই সবার চাওয়া। ভালো কাউকে পেলে অবশ্যই তাঁকে দায়িত্ব দেওয়া উচিত। এটা আঁকড়ে ধরে রাখার মতো কিছু নয়।’
ধোনির ভবিষ্যৎ নিয়ে শঙ্কায় জ্বালানির জোগান দিয়েছেন নিজেই। সিরিজের মাঝপথেই বলেছিলেন, আগামী বিশ্বকাপে দলকে নেতৃত্ব দিতে ২০১৩ সালে হয়তো টেস্ট ক্রিকেট ছাড়তে পারেন। সিরিজের মাঝখানে তাঁর এই মন্তব্যের কড়া সমালোচনা হয়েছে, এখনো হচ্ছে। কাল নিজের ওই বক্তব্যের ব্যাখ্যা দিলেন, ‘আমি বলেছিলাম, ২০১৩ সালের শেষে....এটা কেবল ২০১২ সালের শুরু। ২০১৩ এখনো দুই বছর বাকি। দুই বছর বেঁচে থাকব কি না, এটাই তো জানি না! অনেক লম্বা সময় এটা। এ জন্যই বলেছিলাম, ২০১৩-এর শেষে ভেবে দেখব আমি বিশ্বকাপ খেলতে পারব কি না। কোনো নির্দিষ্ট একটা সংস্করণের ব্যাপার নয়, এটা ক্রিকেটের ব্যাপার। ২০১৪ পর্যন্ত আমি খেলতে পারব না এবং ধরা যাক পরের বিশ্বকাপ খেলার মতো ফিট আমি নই। তখন দেখা যাবে এমন একজনকে বিশ্বকাপে নিতে হচ্ছে, যে মাত্র ২৫টি ম্যাচ খেলেছে।’
টেস্ট ক্রিকেট ছাড়তে চাওয়ায় সৌরভ গাঙ্গুলীসহ অনেকে প্রশ্ন তুলেছিলেন, ধোনি টেস্ট ক্রিকেটে আগ্রহ হারিয়ে ফেলেছেন কি না। এই প্রশ্নেই কেবল চরিত্রের বাইরে গিয়ে খানিকটা উত্তেজিত ধোনি, ‘অবশ্যই টেস্টে আমার আগ্রহ আছে, এটাই আসল ক্রিকেট। তবে সব ধরনের ক্রিকেটেরই আলাদা চ্যালেঞ্জ আছে। সবগুলোই রোমাঞ্চকর। যত দিন পারি, আমি তিন সংস্করণই খেলে যাব।’
টেস্ট ক্রিকেটে নিজের ভবিষ্যৎ নিয়ে এক সাংবাদিকের প্রশ্নে ভারত অধিনায়ক হয়ে গেলেন দার্শনিক, ‘এখনো আমি পথে আছি...২০১৩ সাল নিয়ে আমি বলেছি, যেটা এখনো দুই বছর দূরে। আপনি জানেন না, তখনো আপনি ক্রিকেট কাভার করবেন কি না। আমি জানি না, আমি ক্রিকেট খেলব কি না। এটা এখনো অনেক দূরের পথ।’
সময়ের আলোচিত প্রশ্নটি আবার হলো একটু ঘুরিয়ে। ভারতের হয়ে তিন ধরনের ক্রিকেটে ব্যাটিং-কিপিং-অধিনায়কত্ব—একই দায়িত্ব আইপিএল-চ্যাম্পিয়নস লিগে, এত চাপ সামলে ভারতের আসন্ন পুনর্গঠন প্রক্রিয়ায় নেতৃত্ব দেওয়ার জন্য তিনিই কি যোগ্যতম? ধোনির উত্তর তাঁর মতোই, ‘কেউ নিজে তো আর সিদ্ধান্ত নিতে পারে না, সে যোগ্য কি না। সিদ্ধান্ত নেয় অন্যরা। যদি চেষ্টার কথা বলা হয়, এটুকু বলতে পারি আমি শতভাগই দিচ্ছি।’ 


জেগে উঠেছে সুদান
তাঁর দুই গোলেই আফ্রিকান কাপ অব নেশনসে দল পেয়েছে ৪২ বছর পর জয় এবং কোয়ার্টার ফাইনালের টিকিট। গোল উদ্যাপনে সুদানের জয়ের নায়ক মাদাথের এলতায়েব ইব্রাহিম তাই নিজেই চড়ে বসলেন সতীর্থের পিঠে
চমকের আফ্রিকান কাপ অব নেশনস একের পর এক চমক উপহার দিয়েই চলেছে। সর্বশেষ চমকের নাম—সুদান। গত বৃহস্পতিবার আফ্রিকান কাপ অব নেশনসে ৩৬ বছর পর প্রথম গোলের দেখা পাওয়া সুদানের প্রাপ্তির খাতায় পরশু যোগ হলো আরও বড় কিছু। ৪২ বছর পর প্রথম জয়।
বুরকিনা ফাসোর বিপক্ষে ২-১ গোলের জয়টি ৪২ বছর পর কোয়ার্টার ফাইনালেও তুলে দিয়েছে দলটিকে। ‘নীল নদের কুমির’ খ্যাত সুদান নেশনস কাপে সর্বশেষ নকআউট পর্বে উঠেছিল ১৯৭০ সালে। পরে হয়েছিল চ্যাম্পিয়নও, যা এখনো হয়ে আছে তাদের একমাত্র শিরোপা। সেবার ফাইনালে ঘানার বিপক্ষে জয়টিই (৩-২) ছিল নেশনস কাপে তাদের সর্বশেষ জয়।
চার দশক পর জয় এবং কোয়ার্টার ফাইনাল—সুদানিরা মেতেছে উৎসবে। রাতেই পতাকা উড়িয়ে, ভেঁপু বাজিয়ে জয় উদ্যাপন করেছে রাস্তায় নেমে আসা সুদানিরা। মুখে স্লোগান, ‘জেগে উঠেছে সুদান’।
ঘটনা ঘুম থেকে জেগে ওঠার মতোই। পঞ্চাশ ও ষাটের দশকে সুদান ছিল আফ্রিকান ফুটবলের অন্যতম পরাশক্তি। ‘কনফেডারেশন অব আফ্রিকান ফুটবল’-এর চার প্রতিষ্ঠাতার অন্যতম সুদান। ১৯৫৭ সালে প্রথম আসরের আয়োজকও ছিল সুদান, হয়েছিল তৃতীয়। ১৯৫৯ সালে দ্বিতীয় আসরে রানার্সআপ। রানার্সআপ ১৯৬৩ সালেও। সেই সুদান ১৯৭৬ থেকে ২০০৮—মাঝের ৩২ বছরে চূড়ান্ত পর্বেই উঠতে পারেনি। তিন দশকের অপেক্ষা ঘুচিয়ে ২০০৮ সালে চূড়ান্ত পর্বে উঠলেও গ্রুপ পর্ব থেকেই বিদায়।
এবারও শুরুটা আইভরি কোস্টের কাছে ১-০ গোলের হার দিয়ে। দ্বিতীয় ম্যাচে অ্যাঙ্গোলার সঙ্গে ২-২ গোলে ড্র, ৩৬ বছর পর গোলের দেখা, সঙ্গে কোয়ার্টার ফাইনালের স্বপ্ন বাঁচিয়ে রাখা মূল্যবান একটি পয়েন্ট। পরশুর জয়ে সেই স্বপ্ন পূরণ। সুদান কোয়ার্টার ফাইনালে ওঠায় কপাল পুড়েছে অ্যাঙ্গোলার। প্রথম দুই ম্যাচেই ৪ পয়েন্ট পাওয়া অ্যাঙ্গোলা হেরে গেছে আইভরি কোস্টের কাছে। আগেই শেষ আট নিশ্চিত হয়ে যাওয়ায় এদিন দ্বিতীয় সারির দল নামিয়েও আফ্রিকার ‘হাতি’রা জিতেছে ২-০ গোলে। ফলে তিন ম্যাচে ৯ পয়েন্ট নিয়ে গ্রুপ চ্যাম্পিয়ন হয়েই শেষ আটে দিদিয়ের দ্রগবার দল, যেখানে আগামী ৪ ফেব্রুয়ারি দ্রগবাদের প্রতিপক্ষ ‘এ’ গ্রুপ রানার্সআপ সহ-স্বাগতিক ইকুয়েটরিয়াল গিনি। ওই দিনই অন্য কোয়ার্টার ফাইনালে সুদানের প্রতিপক্ষ ‘এ’ গ্রুপ চ্যাম্পিয়ন জাম্বিয়া। অন্য দুই কোয়ার্টার ফাইনালে গ্যাবন ও তিউনিসিয়ার প্রতিপক্ষ এখনো চূড়ান্ত হয়নি।
হারের পরও অ্যাঙ্গোলার পয়েন্ট সুদানের সমান ৪। গোল ব্যবধানে এগিয়ে থাকায় কপাল খুলেছে সুদানের। অ্যাঙ্গোলার বিপক্ষে সুদানের দুটি গোলই করেছিলেন ইউসুফ বশির। পরশুর দুটি গোলই মাদাথের এলতায়েব ইব্রাহিমের।
চ্যালেঞ্জটা জিতেছেন কাকা
প্রথম মৌসুমে ছিলেন নিজের ছায়া হয়ে। দ্বিতীয় মৌসুমে তাঁকে পার্শ্বচরিত্র বানিয়ে দিল চোট, দীর্ঘ সময়ের জন্য ছিটকে গেলেন মাঠের বাইরে। এই মৌসুমে বাধা হয়ে দাঁড়াল কোচের পছন্দ-অপছন্দ। একাদশে সুযোগ মিলতে থাকল সামান্যই। এমনও খবর শোনা গেল, রিয়াল মাদ্রিদের জন্য ‘সাদা হাতি’ হয়ে ওঠা কাকাকে বেচে দিতেই বেশি আগ্রহী হোসে মরিনহো। রিয়ালে তাঁর বিদায়ের ঘণ্টাধ্বনি বাজছে।
ত্রিশের দ্বারপ্রান্তে দাঁড়িয়ে থাকা কাকার জন্য ছিল নিজেকে প্রমাণের বড় চ্যালেঞ্জ। সেই চ্যালেঞ্জ জিতেছেন ব্রাজিলিয়ান তারকা। গত কয়েক ম্যাচেই মাঠে দুর্দান্ত কিছু ঝলক দেখিয়েছেন। এসি মিলানের সেই কাকা যেন বিদ্যুচ্চমকের মতো হাজির হচ্ছিলেন ক্ষণে ক্ষণে। স্প্যানিশ লিগে গত ম্যাচে পেয়ে গেলেন গোলের দেখাও। খুব কম ম্যাচেই প্রথম একাদশে জায়গা পাওয়া, তারও চেয়ে কম ম্যাচে ৯০ মিনিট খেলার সুযোগ পাওয়া কাকার লিগে এটি চতুর্থ গোল, করিয়েছেন পাঁচটি।
কাকা জিতেছেন ‘আস্থা ভোটে’ও। রিয়াল সভাপতি ফ্লোরেন্তিনো পেরেজ ও কোচ মরিনহো দুজনই কাকাকে আশ্বস্ত করেছেন, ক্লাব তাঁর সেবা চায় আরও অনেক দিন। জানুয়ারির দলবদলের মৌসুম গতকালই শেষ হয়ে গেছে। এরও আগে কাকাকে রিয়াল সবুজ সংকেত দিয়ে জানিয়ে দিয়েছে, শীতকালীন দলবদলের সময়ও তাঁকে বেচে দেওয়ার কোনো চিন্তাভাবনা নেই।
মাদ্রিদের ক্রীড়া দৈনিক এএসকে কাকা নিজেই জানিয়েছেন এই সুসংবাদ, ‘এটা নিয়ে (জানুয়ারিতে বিক্রি করে দেওয়া) আমি ফ্লোরেন্তিনো ও মরিনহোর সঙ্গে কথা বলেছি। তাঁরা আমাকে আশ্বস্ত করেছেন, এটা ঘটছে না। গুঞ্জন সব সময়ই হবে। এমন নয় যে, এই প্রথম পত্রপত্রিকায় লেখালেখি হলো আমি চলে যাচ্ছি। তবে আমি সব সময়ই বলে এসেছি, আমার চাওয়া এখানে থেকে যাওয়া, সফল হওয়া।’ 


ইরফান পাঠানকে দলে চান গাভাস্কার
সুনীল গাভাস্কার এই মুহূর্তে ভারতীয় দলে ইরফান পাঠানকে দেখতে চান। তাঁর মতে, ইরফান পাঠানের অলরাউন্ডিং ক্ষমতা ক্রিকেটের ছোট ফরম্যাটে ভারতীয় দলকে উপকৃত করতে পারে।
টেস্ট সিরিজে ৪-০-তে হোয়াইট ওয়াশ হওয়ার পর গতকাল অনুষ্ঠিত প্রথম টি-টোয়েন্টিতেও অস্ট্রেলিয়ার কাছে হেরে গেছে ভারত। দলে কয়েকজন ওয়ানডে ও টি-টোয়েন্টি বিশেষজ্ঞের অন্তর্ভুক্তিও পারফরম্যান্সে তেমন একটা উনিশ-বিশ ঘটাতে পারেনি। এমন পরিস্থিতিতে ভারতীয় ক্রিকেটের কিংবদন্তি দলে অলরাউন্ডারের প্রয়োজনীয়তার কথা তুলে ধরলেন।
‘এই মুহূর্তে একজন অলরাউন্ডার দলে নিলে মন্দ হয় না।’ বলেছেন গাভাস্কার। তিনি আরও বলেন, ‘সাধারণত টি-টোয়েন্টি ক্রিকেট বোলারদের জন্য খুবই নির্দয় একটি ফরম্যাট। তাই এই ফরম্যাটে এমন বোলার দলে বেশি করে নিতে হবে যে ব্যাটিংটাও ভালো পারে। ইরফান পাঠান ঠিক এমনই একজন বোলার, যে বোলিংয়ের পাশাপাশি ব্যাট হাতেও দলের চাহিদা মেটাতে পারে।’
প্রথম টি-টোয়েন্টি ম্যাচে অধিনায়ক মহেন্দ্র সিং ধোনির পারফরম্যান্স ভালোই লেগেছে গাভাস্কারের। তাঁর বক্তব্য অনুযায়ী ধোনি কেবল ভালো খেলেনি, সে সামনে থেকে দলকে নেতৃত্ব দিয়েছে।
ডেভিড হাসির বোলিং দেখে গাভাস্কারের মনে হয়েছে, কালকের টি-টোয়েন্টি ম্যাচে ভারতের আরও একজন স্পিনারের প্রয়োজন ছিল। তিনি বলেন, ‘হাসি বোলিংয়ে এসে ভারতীয় ব্যাটসম্যানদের বেশ বেগ দিয়েছে। তাঁর বোলিংয়ের সময় ঠিকমতো তুলে মারা যাচ্ছিল না। আমার মনে হয়, ভারতও যদি আরও একজন স্পিনার অন্তর্ভুক্ত করত, তাহলে ভালো করত।’
টি-টোয়েন্টি ও ওয়ানডেতে ফিটনেস খুবই গুরুত্বপূর্ণ আখ্যা দিয়ে গাভাস্কার বলেন, ‘এখনকার ক্রিকেটে দরকার সত্যিকারের অ্যাথলেট। আমার মনে হয়, এই একটি জায়গায় ভারতীয় দলের ঘাটতি রয়ে গেছে।’
গাভাস্কার দুই দলের ফিটনেসের তুলনামূলক একটি চিত্র তুলে ধরে বলেছেন, যেখানে একজন অস্ট্রেলীয় ব্যাটসম্যান প্রতিনিয়ত এক রানকে দুই ও দুইকে তিনে পরিণত করছে দৌড়ে, সেখানে ভারতীয়দের মধ্যে দৌড়ে রান নেওয়ার প্রবণতা অনেক কম। তাঁরা অপেক্ষায় থাকে বড় শটের জন্য। অথচ দেখুন, অসিরা কিন্তু দৌড়েই বাজিমাত করছে।’
ভারতীয় দলের উদ্বোধনী জুটি নিয়ে চিন্তিত হলেও শঙ্কিত নন গাভাস্কার। তিনি বলেন, মানছি গৌতম গম্ভীর ও বীরেন্দর শেবাগ একটা ভয়াবহ সময় পার করছে। তবে এই বাজে সময় কেটে যাবে। পিটিআই।


ফুটবলের জন্য কালো দিবস: ব্লাটার
মিসরে ফুটবল মাঠে সংঘর্ষে নিহত ৭৪ (ভিডিও)
মিসরের পোর্ট সৈয়দ শহরের একটি স্টেডিয়ামে গতকাল বুধবার রাতে ফুটবল খেলাকে কেন্দ্র করে দুই দলের সমর্থকদের সংঘর্ষে ৭৪ জন নিহত হয়েছে। নিহতের সংখ্যা আরও বাড়তে পারে বলে আশঙ্কা করছেন কর্মকর্তারা। এ ঘটনায় আহত হয়েছে সহস্রাধিক। স্বাস্থ্য উপমন্ত্রী হিশাম শিহা এ ঘটনাকে দেশটির ফুটবল ইতিহাসে সবচেয়ে বড় বিপর্যয় বলে মন্তব্য করেছেন।
বিবিসির খবরে বলা হয়, রাজধানী কায়রোর ২০০ কিলোমিটার উত্তর-পূর্বের এ শহরের একটি স্টেডিয়ামে গতকাল বুধবার রাতে ক্লাব পর্যায়ের আল-আহলি ও আল-মাসরি দলের মধ্যে খেলায় স্বাগতিক মাসরি দল ৩-১ গোলে জয়ী হয়। খেলা শেষে দুই দলের ক্ষুব্ধ সমর্থকেরা চারপাশের গ্যালারি থেকে দৌড়ে মাঠে নেমে অতর্কিতে সংঘর্ষে লিপ্ত হয়। বিশেষ করে বিজয়ী দলের সমর্থকেরা আহলির সমর্থকদের ওপর ঝাঁপিয়ে পড়ে। এ সময় অনেক সমর্থককে ছুরি, বোতল, পাথর হাতে দেখা যায়।
মিসরের সেনাশাসিত কাউন্সিলের প্রধান ফিল্ড মার্শাল মোহামেদ তানতাবি বলেন, যেকোনো উপায়ে এ ঘটনায় দায়ীদের চিহ্নিত করে শাস্তি দেওয়া হবে। মুসলিম ব্রাদারহুড এ ঘটনার নিন্দা জানিয়ে বলেছে, কর্তৃপক্ষ সাধারণ মানুষের নিরাপত্তা নিশ্চিত করতে ব্যর্থ হয়েছে।
আজ বৃহস্পতিবার দেশটির পার্লামেন্টের সদস্যরা এ ঘটনা নিয়ে জরুরি বৈঠকের সিদ্ধান্ত নিয়েছেন। ফিফার সভাপতি সেপ ব্লাটার এক বিবৃতিতে জানান, এ ঘটনায় তিনি ভীষণ মর্মাহত। তিনি বলেন, ফুটবলের জন্য এটি ছিল কালো দিবস।
সিএনএনের খবরে বলা হয়, অনেক সমর্থককে গ্যালারিতে অগি ্নসংযোগ করতেও দেখা যায়। আতঙ্কে দিগ্বিদিক ছুটতে থাকে দুই দলের সমর্থকেরা।
প্রতিপক্ষ সমর্থকের হামলায় মাথায় আঘাতপ্রাপ্ত আমর খামিস নামের আল-আহলি দলের এক সমর্থক বলেন, ‘আল-মাসরি দলের উচ্ছৃঙ্খল সমর্থকদের কবল থেকে পুলিশ আমাদের মুক্ত করে। মাসরির অনেক সমর্থকের হাতে ছিল পাথর, কাচের বোতল, ছুরি ও তলোয়ার। কারও হাতে পিস্তলও দেখা যায়।’ আল-আহলি সমর্থক দলের নির্বাহী ব্যবস্থাপক মামদুহ ঈদ বলেন, এ সংঘর্ষের পেছনে স্থানীয় কর্তৃপক্ষের ইন্ধন ছিল। তিনি পুলিশের নীরব ভূমিকা ও দেরিতে অ্যাম্বুলেন্স আসায় ক্ষোভ প্রকাশ করেন। পুরো খেলা জুড়েই উত্তেজনা বিরাজ করছিল।
মিসরের স্বরাষ্ট্র মন্ত্রণালয়ের মুখপাত্র জেনারেল মারওয়ান মুস্তাফা বলেন, সংঘর্ষের পর অন্তত ৪৭ জন গ্রেপ্তার হয়েছে। মামদুহ ঈদ বলেন, সংঘর্ষ চলাকালে স্টেডিয়ামে প্রায় ২২ হাজার দর্শক ছিলেন। প্রতিপক্ষ সমর্থকের পিটুনি ও ছুরির আঘাতে বেশির ভাগ দর্শক নিহত হন। মিসরের সেনাবাহিনীর পাঠানো দুটি বিশেষ বিমানে আল-আহলির খেলোয়াড় এবং কিছু আহত সমর্থককে কায়রো নিয়ে যাওয়া হয়।
কায়রোতে আহলির দপ্তরে সমর্থকেরা জড়ো হয়ে এ সংঘর্ষের প্রতিশোধ নেবে বলে চিত্কার করে। এ সময় তারা সেনাশাসনের অবসানের জন্য স্লোগান দেয়।
একই সময় কায়রোতে আরেকটি ফুটবল ম্যাচ চলছিল। পোর্ট সৈয়দের স্টেডিয়ামের সংঘর্ষের খবর ছড়িয়ে পড়লে ম্যাচটি স্থগিত ঘোষণা করেন রেফারি। উত্তেজিত দর্শকদের একাংশকে তখন গ্যালারিতে অগ্নি সংযোগ করতে দেখা যায়।
উল্লেখ্য, গত এক বছর ধরে উত্তর আফ্রিকায় রাজনৈতিক অস্থিরতা চলাকালে বিভিন্ন দেশের ফুটবল ম্যাচে প্রায়ই সংঘর্ষের ঘটনা ঘটছে। বিবিসি, সিএনএন ও রয়টার্স।


পাকিস্তানের নিরাপত্তা পরিস্থিতি মূল্যায়ন করবে আইসিসি
বাংলাদেশ জাতীয় ক্রিকেট দলের প্রস্তাবিত পাকিস্তান সফরের আগে পাকিস্তানে নিরাপত্তা পর্যবেক্ষক পাঠাবে বাংলাদেশ। তবে এর আগে পাকিস্তানের নিরাপত্তা পরিস্থিতি মূল্যায়ন করবে আন্তর্জাতিক ক্রিকেট কাউন্সিল (আইসিসি)। সংস্থার প্রধান নির্বাহী হারুন লরগাত বিষয়টি জানিয়েছেন।
হারুন বলেন, ‘নিরাপত্তার বিষয়টি গুরুতর। পাকিস্তানে যেকোনো সফরের বিষয়ে সিদ্ধান্তে আসতে হলে পুরো পরিস্থিতিটির যথাযথ মূল্যায়ন জরুরি।’
দুবাইয়ে অনুষ্ঠিত আইসিসির বোর্ড সভায় পাকিস্তানে আন্তর্জাতিক ম্যাচ আয়োজন পুনরায় শুরু করার বিষয়ে কোনো সিদ্ধান্ত হয়নি বলে তিনি জানান।
২০০৯ সালের মার্চে শ্রীলঙ্কান ক্রিকেট দল লাহোরে ভয়াবহ সন্ত্রাসী হামলার শিকার হয়। ওই হামলায় শ্রীলঙ্কা দলের সাত খেলোয়াড়, সহকারী কোচ ও আইসিসির কর্মকর্তারা আহত হন। এরপর থেকে আর কোনো দলই পাকিস্তান সফরে যাচ্ছে না। এমনকি গত বছর উপমহাদেশে যৌথভাবে আয়োজিত বিশ্বকাপের আয়োজক হিসেবেও পাকিস্তানকে বাদ দেওয়া হয়। শ্রীলঙ্কা ক্রিকেট দলের ওপর সন্ত্রাসী হামলার পর পাকিস্তানে সব ধরনের আন্তর্জাতিক ক্রিকেট ম্যাচ আয়োজন স্থগিত করে আইসিসি। পাকিস্তানের নিরাপত্তা পরিস্থিতি মূল্যায়নে দেশটিতে মধ্য ফেব্রুয়ারিতে বাংলাদেশ তাদের প্রতিনিধিদল পাঠাবে।
ধোনির পাশে ওঁরা তিন
দুঃসময়ে বিশাল তিনটি ছাতার আশ্রয় পেলেন মহেন্দ্র সিং ধোনি। ভারতের বিশ্বকাপজয়ী অধিনায়ক অনেকটাই খলনায়কে পরিণত হয়েছেন বিদেশের মাটিতে টানা দুটো সিরিজে ধবলধোলাই হয়ে। টেস্ট অধিনায়কত্বে পরিবর্তনের গুঞ্জন প্রতিদিনই ডালপালা মেলছে। ধোনি নিজেও বলেছেন, পরিবর্তন এলে মেনে নেবেন হাসিমুখেই। তবে ভারত-পাকিস্তানের তিন সাবেক অধিনায়ক সুনীল গাভাস্কার, ওয়াসিম আকরাম ও মোহাম্মদ আজহারউদ্দিনের ধারণা, টেস্টে ভারতকে নেতৃত্ব দেওয়ার জন্য ধোনিই এখনো যোগ্যতম ব্যক্তি।
আকরাম ধারাভাষ্য দিয়েছেন সদ্য সমাপ্ত বোর্ডার-গাভাস্কার ট্রফিতে। ধোনির অধিনায়কত্বের প্রবল সমালোচনা শোনা গেছে তাঁর কণ্ঠে। ধারাভাষ্য দেওয়ার পাশাপাশি এনডিটিভিতে বিশেষজ্ঞ মতামত দিচ্ছেন গাভাস্কার। তিনিও অধিনায়কের প্রবল সমালোচক। কিন্তু পরিবর্তনের পক্ষে নন আবার কেউই। গাভাস্কার এনডিটিভিতে বলেছেন, ‘আমার দৃষ্টিতে ধোনিই অধিনায়কত্বের জন্য যোগ্যতম লোক। দু-একজন প্রার্থী অবশ্য আছে। তবে বিসিসিআইয়ের উচিত আরও অন্তত দুই মৌসুম অপেক্ষা করা। কারণ, মাহি (ধোনি) নিজেই বলেছে ২০১৩ সালের শেষে টেস্ট ক্রিকেট ছেড়ে দিতে পারে। এই সময়টায় সম্ভাব্য উত্তরসূরিদের সম্পর্কে ভালো একটা ধারণাও পাওয়া যেতে পারে।’
গাভাস্কার তবু দু-একজন বিকল্পের কথা বলছেন, আকরামের ধারণা, এখনো ধোনির বিকল্পই নেই, ‘ধোনির পরিবর্ত হিসেবে দুজনের নাম শোনা যাচ্ছে—শেবাগ ও কোহলি। আমার মতে, দুজনের কেউ নেতৃত্বের যোগ্য নয়। অ্যাডিলেড টেস্টে শেবাগের অধিনায়কত্ব ছিল দৃষ্টিকটু। অ্যাডিলেডে শেবাগের কাছ থেকে আরও ভালো শরীরী ভাষা প্রত্যাশা করেছিলাম, কিন্তু হতাশ হতে হয়েছে। আর কোহলি তো এখনো বাচ্চা ছেলে, আরও বছর পাঁচেক অপেক্ষা করতে পারে। দুটো সিরিজ খারাপ করেছে মানে এই নয়, ধোনিকে ঘাড় ধরে বিদায় করে দিতে হবে। বিকল্প কোথায়?’
বেশ কিছুদিন ধরেই ‘ভারত বিশেষজ্ঞ’ হয়ে ওঠা সাবেক পাকিস্তান অধিনায়ক ভারতের দুর্দশার দায় দিয়েছেন বোর্ডকে, ‘ধোনির অধিনায়কত্ব নিয়ে শোরগোলটা খুব বাজে সময়ে হচ্ছে। ভারতীয় উপমহাদেশে ক্রিকেট পণ্ডিতদের অবসর কাটানোর প্রিয় মাধ্যম হচ্ছে অধিনায়ককে তুলাধোনা করা। সংবাদমাধ্যমও কাজটা খুব উপভোগ করে। আমার মতে, ধোনিই ভারতকে নেতৃত্ব দেওয়ার জন্য সবচেয়ে যোগ্য এবং নিকট ভবিষ্যতেও তা-ই থাকবে। বিদেশের মাটিতে ভারতের সাম্প্রতিক দুর্দশার কারণ বিসিসিআইয়ের দুর্বল পরিকল্পনা। ধোনিকে বলির পাঁঠা বানানো অন্যায় হবে।’
গাভাস্কার-আকরামেরই প্রতিধ্বনি আজহারের কণ্ঠে। তবে ভারতকে ৪৭ টেস্টে নেতৃত্ব দেওয়া অধিনায়ককে মনে হলো একটু বেশিই উদার, ‘ধোনি খুব ভালো ক্রিকেটার এবং অবশ্যই অধিনায়কত্বের জন্য যোগ্য। ক্রিকেট খেলাটা অনিশ্চয়তায় ভরা। জয়-পরাজয়ও খেলার অংশ। সামনের দিনগুলোতে ভারতের পারফরম্যান্স অবশ্যই ভালো হবে।’ 


ম্যানইউর নায়ক গিবসন!
পেনাল্টি থেকে করেছেন বলেই হয়তো হার্নান্দেজের গোল-উদ্যাপনটায় লাগাম থাকল। পরশু স্টোক সিটির বিপক্ষে
ম্যানচেস্টার ইউনাইটেডের যুবদলে ছিলেন। সিনিয়র দলের হয়েও খেলেছেন এক বছর। কিন্তু জায়গা পাকা হয়নি। ধারে এখানে-ওখানে খেলে মাত্রই কিছুদিন আগে থিতু হয়েছেন এভারটনে। সেই ড্যারন গিবসন যেন পরশু এভারটন নয়, গোলটা করলেন ম্যানইউর হয়ে। তাঁর গোলটার কারণেই যে শীর্ষে থাকা ম্যানচেস্টার সিটিকে ধরে ফেলল ম্যানইউ!
পরশু পর্যন্ত নগর-প্রতিদ্বন্দ্বীদের চেয়ে ৩ পয়েন্টে এগিয়ে ছিল সিটি। কিন্তু ৬০ মিনিটে আইরিশ মিডফিল্ডার গিবসনের একমাত্র গোলে এভারটনের মাঠে গিয়ে হারল রবার্তো মানচিনির দল। ২২ মাস পর ইংলিশ প্রিমিয়ার লিগে করা গিবসনের গোলটাই শেষে ঘুচিয়ে দিল ম্যানচেস্টারের দুই দলের মধ্যকার পয়েন্টের ব্যবধান। একই সময় নিজেদের মাঠে ম্যানইউ ২-০ গোলে হারাল স্টোক সিটিকে।
সিনিয়র ১১ ফুটবলারকে ছাড়াই এদিন দল সাজাতে হয়েছিল অ্যালেক্স ফার্গুসনকে। পছন্দের প্রথম দুই গোলরক্ষকও ছিলেন না। শেষ পর্যন্ত দুই অর্ধে দুটো পেনাল্টি গোল ৩ পয়েন্ট এনে দিল ‘রেড ডেভিল’দের। হাভিয়ের হার্নান্দেজ আর দিমিতার বারবেতভ করেছেন গোল দুটি। দুই দলের পয়েন্ট এখন ৫৪, যদিও গোল ব্যবধানের কারণে ১ নম্বর জায়গাটি এখনো সিটিরই অধিকারে।
আগের দুই ম্যাচ থেকে মাত্র একটি পয়েন্ট পাওয়া টটেনহামও এদিন ৩-১ গোলে জিতেছে উইগান অ্যাথলেটিকের বিপক্ষে। গ্যারেথ বেলের জোড়া গোলে পাওয়া তিনটি পয়েন্ট তাদের ধরে রেখেছে শিরোপার দৌড়ে। আগের ম্যাচে নরউইচ সিটির সঙ্গে ড্র করা চেলসি এবার কপালগুণে ড্র করেছে সোয়ানসি সিটির সঙ্গে।
চেলসিরই সাবেক উইঙ্গার স্কট সিনক্লেয়ার ৩৯ মিনিটে এগিয়ে দিয়েছিলেন সোয়ানসিকে। নিষ্প্রভ চেলসির বিপক্ষে বেশ উজ্জ্বল ছিল সোয়ানসি। একসময় মনে হচ্ছিল, দুই সপ্তাহের মধ্যে তারা পেতে যাচ্ছে আরেকটি স্মরণীয় জয়। ১৫ জানুয়ারি নিজেদের মাঠে সোয়ানসি হারিয়ে দিয়েছিল আর্সেনালকে। কিন্তু এ ম্যাচে জয়টা ফসকে গেছে একেবারে মুঠো থেকে। সেটিও ৯৩তম মিনিটে করা নিল টেলরের আত্মঘাতী গোলে! লিগে টানা তিন ম্যাচে জয়শূন্য লিভারপুল অবশেষে জয়ের ধারায় ফিরল উলভারহ্যাম্পটনকে ৩-০ গোলে উড়িয়ে দিয়ে। একটি করে গোল করেছেন অ্যান্ড্রু ক্যারল, ক্রেইগ বেলামি ও ডার্ক কিউট।
চোটের কারণে দলের একগাদা খেলোয়াড়কে হারিয়ে বেশ ভয়েই ছিলেন ফার্গুসন। বিশেষ করে, প্রথম পছন্দের দুই গোলরক্ষক ডেভিড ডি গিয়ার ও অ্যান্ডার্স লিন্ডেগার্ড চোটের কারণে ছিটকে যাওয়ার পর অশুভবার্তাই যেন পাচ্ছিলেন। তবে অভিষিক্ত বেন আমোস স্নায়ুপরীক্ষায় উতরে গেছেন। ২১ বছর বয়সী এই গোলরক্ষকের পারফরম্যান্সে বেশ তৃপ্ত কোচ। যদিও স্টোক সিটির কেউ সেভাবে তাঁর পরীক্ষাই নিতে পারেননি।
ফার্গুসনের জন্য আরেকটি তৃপ্তি হতে পারে হার্নান্দেজের ফর্মে ফেরা। সামনেই বড় পরীক্ষা ম্যানইউর। লিগে পরের দুটো ম্যাচ চেলসি ও লিভারপুলের বিপক্ষে। এর আগেই পয়েন্ট টেবিলে সমতা ফেরানো ফার্গির কাছে ‘মানসিক তৃপ্তি’। 
তেভেজ এখন গলার কাঁটা
যেন একটা বিষকাঁটা। ঠিক আটকে আছে গলার মাঝখানে। গিলে ফেলা যাচ্ছে না, আবার যাচ্ছে না উগরে ফেলাও। একসময়ের অধিনায়ক, স্বপ্নসারথি কার্লোস তেভেজই এখন ম্যানচেস্টার সিটির জন্য হয়ে দাঁড়িয়েছেন বিরাট এক সমস্যা।
‘বিদ্রোহী’ তেভেজকে জানুয়ারির দলবদলের বাজারে বিক্রি করে হাঁফ ছেড়ে বাঁচতে চেয়েছিল সিটি। কিন্তু সিটির কোণঠাসা অবস্থার সুবিধা নিতে গিয়ে তেভেজের ‘যোগ্য দাম’ কেউ নাকি হাঁকায়নি। ইতালির দুই বড় ক্লাব এসি মিলান ও ইন্টার মিলান আগ্রহ দেখিয়েছিল। নাম শোনা গিয়েছিল অনেক টাকা নিয়ে নতুন করে ঝাঁপিয়ে পড়া ফ্রান্সের প্যারিস সেন্ট জার্মেইয়েরও। লিভারপুলও ক্যারল-তেভেজ অদলবদলের প্রস্তাব দিয়েছিল। কিন্তু শেষ পর্যন্ত কারও প্রস্তাবই সিটির পছন্দ হয়নি। পরশু তো বন্ধই হয়ে গেল দলবদলের জানালা।
এখন কী হবে?
এই প্রশ্নের উত্তর আপাতত মিলছে না। সিটির সামনে এখন তিনটি পথ খোলা—এক. পরবর্তী মৌসুমের দলবদল পর্যন্ত অপেক্ষা। দুই. তেভেজের সঙ্গে চুক্তি বাতিল করে তাঁর বিরুদ্ধে মামলা করে দেওয়া। তিন. ঝামেলা মিটিয়ে তেভেজকে আবার ক্লাবে ফেরানো।
প্রথম রাস্তাটি সিটির জন্য প্রশস্ত নয়। কারণ পরবর্তী দলবদল শুরু হবে জুলাই-আগস্টে। এই সময় আর্জেন্টিনায় স্বেচ্ছানির্বাসন থেকে তেভেজ ইংল্যান্ডে ফিরলে সিটির জন্য আর্থিকভাবে সেটি হবে ভীষণ অলাভজনক। খামোখাই প্রতি সপ্তাহে তেভেজের ২ লাখ পাউন্ডের বেতনটা গুনতে হবে। না খেলিয়ে কেবল অনুশীলন করিয়ে ২ লাখ পাউন্ড গোনা আর সাদা হাতি পোষা একই কথা।
দ্বিতীয় রাস্তাটিও কণ্টাকাকীর্ণ। তেভেজের বিরুদ্ধে ক্ষতিপূরণের মামলা করলে সেটার অঙ্ক দাঁড়াবে আনুমানিক ৩ কোটি পাউন্ড (প্রায় ৪০০ কোটি টাকা)। এই বিশাল অঙ্কের টাকা তেভেজের পক্ষে পরিশোধ করা আদৌ সম্ভব বলে মনে হয় না। তা ছাড়া চুক্তি বাতিল করলে তেভেজ ‘ফ্রি এজেন্ট’ খেলোয়াড় হয়ে যাবেন। এতে আর্জেন্টাইন এই স্ট্রাইকারের সঙ্গে নতুন কোনো ক্লাবের সঙ্গে চুক্তি হলে সেই টাকা আর সিটি পাবে না।
আপাতদৃষ্টিতে তাই তৃতীয় রাস্তাটিই বেশ সুগম মনে হচ্ছে। কিন্তু রবার্তো মানচিনি তো সেই কবেই ঘোষণা করে বসে আছেন, সিটির দুয়ার তেভেজের জন্য চিরতরে বন্ধ। মিউনিখ-কাণ্ডের পর তেভেজও সম্পর্কের বরফ গলানোর কোনো চেষ্টাই করেননি। বরং উদ্ধত আচরণ করেছেন। তাতে সম্পর্কের আরও অবনতিই হয়েছে।
গত সপ্তাহে ক্লাবের চেয়ারম্যান খালদুন আল মুবারক জোরালো ভাষায় জানিয়ে দেন, জানুয়ারিতে তেভেজের যোগ্য ক্রেতা না পাওয়া গেলে সিটি তাঁকে কোনোমতেই বিক্রি করবে না। ধরেই রাখবে।
তাহলে কি সাদা হাতিই পুষবেন মানচিনি?
এখানেই একটু আশার আলো দেখা যাচ্ছে। কদিন আগে সহকারী কোচ ডেভিড প্লাট মন্তব্য করেছিলেন, সিটির জার্সি গায়েই দেখা যেতে পারে তেভেজকে। সংবাদ সম্মেলনগুলোয় তেভেজের প্রশ্ন শুনে শুনে ক্লান্ত মানচিনিও গত সপ্তাহে বলেছেন, ‘কার্লোসের সঙ্গে আমার ব্যক্তিগত কোনো সমস্যা নেই।’ শান্তির সাদা পতাকা ওড়াচ্ছেন ইতালিয়ান এই কোচ!
পরিস্থিতিও অনেকটা বাধ্য করেছে। চার ম্যাচের জন্য মারিও বালোতেল্লি নিষিদ্ধ হওয়ার পর সিটির স্ট্রাইকার-সংকট আরও পরিষ্কার। ১৯৬৮ সালের পর লিগ শিরোপা জিততে উন্মুখ সিটি এরই মধ্যে পয়েন্ট টেবিলের শীর্ষস্থান হারানোর হুমকিতে। গত লিগের সর্বোচ্চ গোলদাতা তেভেজ ফিরতে চাইলে সিটি হয়তো সাদরেই বরণ করে নেবে।
কিন্তু তেভেজও যে ‘আর কোনো দিনই ইংল্যান্ডে খেলব না’ বলে গোঁ ধরে বসে আছেন!
রেফারিং নিয়ে রিয়াল-বার্সা
রিয়াল মাদ্রিদ আর বার্সেলোনার সম্পর্কটাই এমন। বিষয় যা-ই হোক, এক দল কিছু বললেই পাল্টা তির ছুড়ে বসবে অন্য দল। এবারও তার ব্যতিক্রম ঘটল না।
গত শনিবার ভিয়ারিয়ালের সঙ্গে গোলশূন্য ড্র করে পয়েন্ট হারানোর পর রেফারিদের ধুয়ে দেন বার্সেলোনার দুই তারকা ফুটবলার মেসি-জাভি। সুযোগটি হাতছাড়া করেনি রিয়াল। মাদ্রিদের ক্লাবটির প্রতিনিধি হয়েই যেন হোসে ক্যালিয়ন খোঁচা মারলেন বার্সেলোনাকে। বললেন, রেফারিদের নিয়ে কথা বলে কাতালন ক্লাবটি কপটতার পরিচয় দিয়েছে!
২০১১-১২ মৌসুমজুড়েই রেফারিরা তাঁদের দলের সঙ্গে অন্যায় আচরণ করছেন দাবি করে মেসি বলেছিলেন, ‘মাঝেমধ্যে তাঁদের উদ্ধত দেখা যায়। সামান্যতম প্ররোচনাতেই কার্ড দিয়ে বের করে দেওয়ার হুমকি দেন।’ আর জাভির কথা ছিল, ‘আমার মনে হয়, অন্য দলগুলোর চেয়ে আমরা বেশিই শাস্তি পাচ্ছি।’ তারও আগে বার্সার সভাপতি সান্দ্রো রোসেল বলেন, রেফারিরা তাঁর দলের ক্ষতি করছেন। পাল্টা হিসেবে ২৪ বছর বয়সী ক্যালিয়ন মার্কাকে বলেছেন, ‘আমি জানতাম, রেফারিদের নিয়ে কথা বলে না বার্সা। কিছু পরিবর্তন অবশ্যই হয়েছে। আমি জানি না কেন।’
রিয়াল উইঙ্গারের কথাটা মাটিতেও পড়তে দিলেন না পেপ গার্দিওলা। বার্সা কোচ সঙ্গে সঙ্গেই জানিয়ে দিলেন, ‘বার্সেলোনা রেফারিং নিয়ে অভিযোগ করে না। তবে অন্য রকমভাবে বলা যেতে পারে, এই পরিস্থিতিতে আমরা একটা পেনাল্টি পেতে পারতাম। এটাকে যদি অভিযোগ ধরেন, তাহলে আমরা অভিযোগ করেছি। আমি শুধু এটা জানি, আমরা রেফারিকে সাহায্য করি না এবং তাদের অনুগ্রহও কামনা করি না। আমার খারাপ লাগে, যখন দেখি রেফারির ভুলে আমাদের ক্ষতি হয়েছে। কিন্তু পরক্ষণেই আবার ভাবি, রেফারির ভুল হয়েছে। আমি একটি ক্লাবের প্রতিনিধিত্ব করছি এবং আমি জানি, আগামীকালই হয়তো আরেকটি সিদ্ধান্ত আমাদের পক্ষে আসবে। এটা নিয়েই আমাকে চলতে হবে। আমরা যদি হারি, জানি আমাদের ভালো খেলতে হবে। এই ক্লাবের সঙ্গে এত দিন কাটিয়ে এটাই জেনে এসেছি।’ এর পরই বার্সেলোনা কোচ বলেছেন, ৭ পয়েন্ট পিছিয়ে পড়লেও বার্সেলোনা এখনো শিরোপার দৌড়ে, ‘সবাইকেই আমি জানাতে চাই, প্রতিটি শিরোপা জয়ের জন্য আমরা সম্ভব সবকিছু করব। সবাই যেন ভাবে, আমরা চেষ্টা করব।’
ক্যালিয়নের কথা ফিরিয়ে দিতে গিয়ে বার্সার কোচ বাতিল করে দিয়েছেন চুক্তি নবায়ন সংক্রান্ত গুঞ্জনটিও। গার্দিওলার সঙ্গে চুক্তি নবায়নের খুব কাছাকাছি বার্সেলোনা, এমনই খবর বাতাসে। কিন্তু বার্সার ৪১ বছর বয়সী কোচ উড়িয়েই দিয়েছেন এই দাবি, ‘সমর্থন দেওয়ার জন্য সভাপতি ও বোর্ডের প্রতি আমি কৃতজ্ঞ। কিন্তু চুক্তি নবায়নের সিদ্ধান্তটি একমাত্র আমিই নেব। এবং যখন তা করব, প্রথমেই জানবেন সভাপতি।’ উল্লেখ্য, এ মৌসুমের শেষেই শেষ হয়ে যাবে বার্সেলোনার সঙ্গে গার্দিওলার চুক্তি। ক্লাবের পক্ষ থেকে চুক্তি নবায়নের প্রস্তাব দিলেও গার্দিওলা এখনো রাজি হননি।


মুক্তি পেলেন মোহাম্মদ আমির
জেল থেকে মুক্তি পেলেন ক্রিকেট থেকে বহিষ্কৃত পাকিস্তানি পেসার মোহাম্মদ আমির। স্পট ফিক্সিংয়ের অভিযোগে দোষী সাব্যস্ত হয়ে ছয় মাসের কারাদণ্ড হয়েছিল আমিরের। তবে জেলে নিয়মানুবর্তিতা ও ভালো আচরণের পুরস্কার হিসেবে তিন মাসের মাথাতেই মুক্তি পাচ্ছেন তিনি।
গতকাল বুধবার ইংল্যান্ডের ওয়েমাউথের কিশোর সংশোধনাগার থেকে ১৯ বছর বয়সী আমিরকে মুক্তি দেওয়া হয়।
জেল থেকে মুক্তি পেয়ে আমিরের পরবর্তী লক্ষ্য ক্রিকেট থেকে তাঁর বহিষ্কারাদেশ প্রত্যাহার করানো। স্পট ফিক্সিংয়ে জড়িত থাকার অভিযোগ প্রমাণিত হওয়ায় তিনি এ মুহূর্তে যেকোনো ধরনের ক্রিকেট থেকে পাঁচ বছরের জন্য নির্বাসিত।
আমিরের কৌঁসুলি আসিফ বাজওয়া বলেছেন, ‘জেল থেকে মুক্তি পাওয়ার সময় আমির বেশ ফুরফুরে মেজাজে ছিলেন। তিন মাসের জেলজীবন তাঁর মনোবলে এতটুকু চিড় ধরায়নি।’ তিনি আরও বলেন, ‘আমির এ মুহূর্তে ক্রিকেটে ফিরতে চান। শুরু করতে চান সবকিছু নতুন করে।’
জেল থেকে মুক্তি পেয়ে একটি বিবৃতিও দিয়েছেন মোহাম্মদ আমির। সেই বিবৃতিতে অবশ্য পাকিস্তান ক্রিকেট দলের সাম্প্রতিক পারফরম্যান্সের বন্দনাই বেশি প্রকাশ পেয়েছে। তিনি বলেছেন, ‘আমি পাকিস্তান দলের সাম্প্রতিক পারফরম্যান্সে দারুণ খুশি। আমি মনে-প্রাণে পাকিস্তান দলের সঙ্গেই থাকি। দলের এই দারুণ পারফরম্যান্সে আমি সবাইকে অভিনন্দন জানাই।’
২০১০ সালের আগস্ট মাসে ইংল্যান্ডের বিপক্ষে লর্ডসে অনুষ্ঠিত একটি টেস্ট ম্যাচে তত্কালীন অধিনায়ক সালমান বাট, বোলার মোহাম্মদ আমির ও মোহাম্মদ আসিফের বিপক্ষে স্পট ফিক্সিংয়ের অভিযোগ ওঠে। সে সময় ব্রিটেনের একটি ট্যাবলয়েড পত্রিকা বাজিকর মাজহার মজিদের একটি গোপন সাক্ষাত্কার প্রকাশ করে দেয়। সেই সাক্ষাত্কারে মাজহার মজিদ স্পট ফিক্সিং-সংক্রান্ত ব্যাপারগুলো প্রকাশ করে দেন। সেই সাক্ষাত্কারের সূত্র ধরে স্পট ফিক্সিং কেলেঙ্কারিতে দোষী সাব্যস্ত হন—বাট, আমির ও আসিফ। বাজিকর মাজহার মজিদের কাছ থেকে টাকা নিয়ে অধিনায়ক সালমান বাটের প্ররোচনায় লর্ডস টেস্টে আমির ও আসিফ ইচ্ছা করে নো বল করেন বলে অভিযোগ ওঠে। আইসিসিও ব্যাপারটি নিয়ে তদন্তে নামে। তদন্তে নামে লন্ডন পুলিশ। স্পট ফিক্সিংয়ের অভিযোগে আইসিসি এই তিন ক্রিকেটারকে ক্রিকেট থেকে বিভিন্ন মেয়াদে নির্বাসনে পাঠায়। পরে ফৌজদারি মামলায় ইংল্যান্ডের আদালত সালমান বাট, আসিফ, আমির ও মাজহার মজিদকে বিভিন্ন মেয়াদে কারাদণ্ড প্রদান করে। আমির কাল মুক্তি পেলেও সালমান বাট ও মোহাম্মদ আসিফ এখনো কারা ভোগ করছেন।


বিজেএমসির প্রতিশোধ
ফেডারেশন কাপের ফাইনালে যাদের কাছে হার, কাল সেই শেখ জামালকে হারিয়েই বাংলাদেশ প্রিমিয়ার লিগে যাত্রা শুরু। বিজেএমসির খেলোয়াড়দের উদ্যাপনে তাই মিশে থাকল প্রতিশোধ নেওয়ার তৃপ্তিও। কাল বঙ্গবন্ধু স্টেডিয়ামে
বিজেএমসি ৩: ১ শেখ জামাল
জয়টাকে কী বলবেন, মধুর প্রতিশোধ?
ম্যাচ শেষে অনিবার্য প্রশ্নটার মুখোমুখি হলেন জাকারিয়া বাবু। বিজেএমসি কোচের হাস্যোজ্জ্বল উত্তর, ‘আমি এটাকে প্রতিশোধ বলব না!’ মুখে ভদ্রলোক যা-ই বলুন না কেন, পুরো বিজেএমসি দলের খেলোয়াড়দের শরীরী ভাষায় রইল যেন প্রতিশোধেরই অনুবাদ।
মাঝখানে ব্যবধান মাত্র এক সপ্তাহের। ফেডারেশন কাপের ফাইনালে শেখ জামালের কাছে হারের ক্ষতটা যে এখনো শুকায়নি বিজেএমসির খেলোয়াড়-কর্মকর্তাদের! বঙ্গবন্ধু স্টেডিয়ামে কাল বাংলাদেশ প্রিমিয়ার লিগের উদ্বোধনী ম্যাচে বিজেএমসি যেন সেই হারের প্রতিশোধই নিল। স্কোরলাইনটাও হুবহু এক—৩: ১। শুধু শেখ জামালের জায়গায় বসল বিজেএমসির নাম।
ফেডারেশন কাপ চ্যাম্পিয়ন শেখ জামালের প্রধান গোলরক্ষক আমিনুল কাল খেলেননি। পরশু অনুশীলনে কাঁধে ব্যথা পাওয়ায় মাঠে নামেননি দলের অধিনায়ক। আর বিজেএমসি অধিনায়ক আলফাজকে দেখা যায়নি প্রথম একাদশে। আমিনুলের জায়গায় গোলদুর্গ সামলান পিয়ারুজ্জামান পিরু। আর আলফাজ নেমেছেন ম্যাচের ৮৩ মিনিটে। তবে আলফাজের ওপর ভরসা করতে হয়নি, পিছিয়ে পড়েও দুর্দান্তভাবে ম্যাচে ফিরেছে বিজেএমসি। পুরো ম্যাচের প্রথম মিনিট পনেরো বাদ দিলে বাকি সময়টায় তারাই আধিপত্য করেছে। আসলে আবুল-রশিদ-ইকাঙ্গা-বাঙ্গুরাদের সামনে বারবারই খেই হারিয়ে ফেলছিল হলুদ জার্সির দলটি।
ফেডারেশন কাপের ফাইনালের শেখ জামালকে খুঁজেই পাওয়া যায়নি এদিন। জয়ের ব্যবধান আরও বাড়তই বিজেএমসির কিন্তু পেনাল্টি থেকে গোল করতে পারেননি ইসমাইল বাঙ্গুরা!
বাংলাদেশ লিগের বর্তমান চ্যাম্পিয়নরা অবশ্য শুরুটা করেছিল দারুণ। ম্যাচের ৭ মিনিটে নাইজেরিয়ান ফরোয়ার্ড কেস্টারের হেডে প্রথমেই এগিয়ে যায় তারা। তবে এই গোলটা খেয়েই যেন আড়মোড়া ভেঙে জেগে ওঠে বিজেএমসি। ১১ মিনিটে রনি ইসলামের শট পোস্টের সামান্য বাইরে দিয়ে চলে যায়। তবে সমতা এনে ফেলে তারা ২৮ মিনিটে, কর্নার থেকে পাওয়া বলে গোল করেন ক্যামেরুনের ইকাঙ্গা। ৪৩ মিনিটে নিশ্চিত গোল বাঁচিয়ে দেন শেখ জামালের মিশু। গোলরক্ষক পিরু যখন অনেকখানি এগিয়ে, রশিদের পাস থেকে বাঙ্গুরার শট জালে ঢোকার মুহূর্তে গোললাইন সেভ করেন শেখ জামাল লেফটব্যাক।
দ্বিতীয়ার্ধে বিজেএমসিকে দেখা যায় আরও আক্রমণাত্মক চেহারায়। ৫১ মিনিটে বক্সের মধ্যে বাঙ্গুরাকে ফেলে দেন অ্যালেন। পেনাল্টি দিতে ভুল করেননি রেফারি তৈয়ব হাসান। তবে পেনাল্টি থেকে বাঙ্গুরা গোল করতে পারেননি, শটটা বাঁ দিকে ঝাঁপিয়ে পড়ে ঠেকিয়ে দেন গোলরক্ষক পিরু। ১০ মিনিট পর বিজেএমসিকে আরেকবার আনন্দের উপলক্ষ এনে দেন খোকন দাস। বক্সের ২০ গজ দূর থেকে কোনাকুনি শটে করেন দুর্দান্ত এক গোল। মড়ার ওপর খাঁড়ার ঘায়ের মতো ৬৪ মিনিটে ১০ জনের দল হয়ে পড়ে শেখ জামাল। বুট দিয়ে বেইবেকের পা মাড়িয়ে দিয়ে সরাসরি লাল কার্ড দেখেন অ্যালেন। সুযোগটা কাজে লাগিয়ে ৭৫ মিনিটে স্কোর ৩-১ করেন গিনির ইসমাইল বাঙ্গুরা। গোলরক্ষক পিরু অনেকখানি এগিয়ে এলে বাঙ্গুরা আলতো টোকায় তাঁর মাথার ওপর দিয়ে পাঠিয়ে দেন বল।
হার দিয়ে লিগ শুরু হওয়ায় স্বভাবতই হতাশ শেখ জামালের কোচ সাইফুল বারী, ‘আমাদের সবাই খুব বাজে খেলেছে। আমিনুলের নেতৃত্বও মিস করেছি।’ পুরো ৩ পয়েন্টই পেয়েছেন, তবুও বিজেএমসির কোচ জাকারিয়া বাবুর আক্ষেপ, ‘জয়ের ব্যবধানটা আরও বেশি হতে পারত।’
শেখ জামাল: পিরু, ইউসুফ, মিশু, ইউসিফ ইসা, কমল (মিন্টু), শরীফ (সবুজ), রাজু (সোহেল রানা), ফেমি, রায়হান, অ্যালেন, কেস্টার।
বিজেএমসি: হিমেল, আশরাফুল, সাইফুল, বেইবেক, জনি, খোকন (মোকলেসুর), আবুল (বিপ্লব), বাঙ্গুরা, রশিদ, রনি (আলফাজ), ইকাঙ্গা।


জয়ে শুরু বেইলি-অধ্যায়
সিডনির স্টেডিয়াম অস্ট্রেলিয়া কাল দেখল ওয়েড-ঝড়, সেই ঝড়ে প্রথম টি-টোয়েন্টিতে উড়ে গেল ভারত
এই ম্যাচের সবচেয়ে বড় বিস্ময় তিনি। ম্যাচ শেষে সেই জর্জ বেইলিই বিস্মিত, যখন ট্রফি নেওয়ার জন্য ডাকা হলো তাঁকে। টি-টোয়েন্টি সিরিজের দুই ম্যাচেই জয়ী দলকে দেওয়া হচ্ছে ট্রফি। আলোচিত অভিষেকে বেইলি পেলেন তাই অনেক কিছুই। নিজে বড় রান না পেলেও আউট হননি, দলের জয়, সঙ্গে একটা ট্রফি! ম্যাচ শেষে অবশ্য তৃপ্তির কথা জানালেন বৃহত্তর পরিসরে, ‘পুরো অস্ট্রেলিয়ান ক্রিকেটের জন্যই সময়টা দারুণ যাচ্ছে।’
ঠিক উল্টো ভারতের অবস্থা। ক্রিকেটের আদি সংস্করণ টেস্ট ক্রিকেটে যা ছিল, নবতম সংস্করণেও হাল একই। আরেকটি অসহায় আত্মসমর্পণ। নতুন মাঠ, নতুন অধিনায়ক, তিনজনের অভিষেক, প্রায় নতুন চেহারার দল আর নতুন টি-টোয়েন্টি পোশাকের ম্যাচে অস্ট্রেলিয়া জিতেছে ৩১ রানে। ম্যাচের নায়ক যিনি, তিনিও একরকম নতুনই। গত অক্টোবরে দক্ষিণ আফ্রিকায় দুটি টি-টোয়েন্টি খেলেছিলেন ম্যাথু ওয়েড, তবে নিজেকে সত্যিকার অর্থে চেনালেন কাল, নিজের তৃতীয় ম্যাচে।
ওয়েডের আশা আর ব্র্যাড হাডিনের শঙ্কাও সত্যি হওয়ার ইঙ্গিত মিলল প্রথম ম্যাচেই। হাডিন বলেছিলেন, দলে ফেরাটা সহজ হবে না তাঁর। আর ওয়েড বলেছিলেন সুযোগটা লুফে নিতে সর্বোচ্চ চেষ্টা করবেন। ঘরোয়া ক্রিকেটে নিয়মিত রানে ছিলেন, উইকেটকিপার ব্যাটসম্যানের আরেকটি বড় শক্তি যেকোনো পজিশনে ব্যাট করতে পারার ক্ষমতা। ম্যাচের আগের দিন কোচের কাছ থেকে জানলেন, ওপেন করতে হবে। কাল ৪৩ বলে ৭২ করে দলকে এনে দিলেন জেতার রান, এরই স্বীকৃতি ম্যাচ-সেরা পুরস্কার। ডেভিড ওয়ার্নারের সঙ্গে উদ্বোধনী জুটিতে ৩.৫ ওভারে তুলেছিলেন ৩৮। তৃতীয় উইকেটে ডেভিড হাসির সঙ্গে ৫৬ রানের জুটি ৩৪ বলে। ৩৪ বলে ফিফটি ছোঁয়া ইনিংসে ছিল পাঁচটি চার ও তিন ছয়। ছোট হাসির ৪২ এসেছে ৩০ বলে। ভারতীয় বোলিংয়ের দুর্দশা কাটেনি টেস্ট সিরিজের পরও, ৪ উইকেটের দুটিই পেয়েছেন দুই পার্টটাইমার—রায়না ও রোহিত।
এই দুজন অবশ্য ব্যর্থ আসল কাজেই। ব্যর্থ ভারতের পুরো ব্যাটিং লাইনআপই। বীরেন্দর শেবাগ স্লিপে ক্যাচ প্রথম ওভারেই। পাঁচ বছর পর টি-টোয়েন্টিতে ফিরে ব্র্যাড হগ প্রথম ওভারেই পেয়েছেন তাঁর প্রথম টি-টোয়েন্টি উইকেট। ভারতের একমাত্র প্রাপ্তি ধোনির কিছু রান পাওয়া। চাইলে অবশ্য আর কিছু ইতিবাচক দিক পাওয়া যাবে—সফরে এই প্রথম অলআউট হলো না ভারত, হারল সফরের সবচেয়ে কম ব্যবধানে!
দ্বিতীয় ও শেষ টি-টোয়েন্টি কাল মেলবোর্নে। ওয়েবসাইট।
অস্ট্রেলিয়া: ২০ ওভারে ১৭১/৪ (ওয়েড ৭২, ওয়ার্নার ২৫, বার্ট ১৭, হাসি ৪২, বেইলি ১২*, মিচেল মার্শ ০*; রায়না ১/২২, রোহিত ১/২৭, বিনয় ১/২৮, অশ্বিন ১/৩৪)। ভারত: ২০ ওভারে ১৪০/৬ (গম্ভীর ২০, শেবাগ ৪, কোহলি ২২, রায়না ১৪, রোহিত ০, ধোনি ৪৮*, জাদেজা ৭, অশ্বিন ১৫*; হাসি ২/৪, ক্রিস্টিয়ান ২/৩৫, হগ ১/২১, লি ১/৩৬)। ফল: অস্ট্রেলিয়া ৩১ রানে জয়ী। ম্যান অব দ্য ম্যাচ: ম্যাথু ওয়েড।
আইপিএলে দল পেলেন না তামিম
ইন্ডিয়ান প্রিমিয়ার লিগের (আইপিএলে) নিলামে কোনো দল পেলেন না বাংলাদেশের উদ্বোধনী ব্যাটসম্যান ও বাংলাদেশ প্রিমিয়ার লিগের (বিপিএল) দল চিটাগং কিংসের আইকন ক্রিকেটার তামিম ইকবাল। আজ শনিবার অনুষ্ঠানরত আইপিএল নিলামে তামিমের প্রতি আগ্রহ দেখায়নি কোনো দলই। বাংলাদেশের সাবেক অধিনায়ক ও খুলনা রয়্যাল বেঙ্গলসের আইকন সাকিব আল হাসান গতবারই কলকাতা নাইট রাইডার্সে দলভুক্ত হয়ে যাওয়ায় তিনি এবার আর নিলামে নেই।
এদিকে নিলামে নয় লাখ ডলার মূল্যে কলকাতা নাইট রাইডার্সে ফিরেছেন নিউজিল্যান্ডের উইকেট রক্ষক কাম উদ্বোধনী ব্যাটসম্যান ব্র্যান্ডন ম্যাককুলাম। সবাইকে অবাক করে দিয়ে তীব্র প্রতিদ্বন্দ্বিতার পর ২০ লাখ ডলার মূল্যে ভারতীয় অলরাউন্ডার রবীন্দ্র জাদেজাকে কিনে নিয়েছে চেন্নাই সুপার কিংস। জাদেজাকে দলে নিতে ডেকান চার্জার্সের সঙ্গে টাইব্রেকারে যেতে হয় চেন্নাই সুপার কিংসকে। সেখানে ডেকানকে পেছনে ফেলেই এই অলরাউন্ডারকে দলে ভিড়িয়ে নেয় চেন্নাই।
এদিকে, কলকাতা নাইট রাইডার্সের অন্যতম স্বত্বাধিকারী বলিউড তারকা শাহরুখ খান আইপিএল নিলামে ব্র্যান্ডন ম্যাককুলামকে দলে ভেড়াতে পেরে উচ্ছ্বাস পোষণ করেছেন। তিনি টুইটারে লিখেছেন, ‘আমি নিলামে যাইনি। বাইরে থেকেই ব্যাপারটি উপভোগ করছি কফির মগ হাতে নিয়ে। দুর্দান্ত লাগছে ম্যাককুলামকে দলে ফিরে পেয়ে।’
জাদেজার পাশাপাশি শ্রীলঙ্কান ব্যাটসম্যান মহেলা জয়বর্ধনেও এবারের আইপিএলের ‘হট চয়েজ’ হয়ে দেখা দিয়েছেন। তাঁকে ১৪ লাখ ডলারে দলে নিয়েছে দিল্লি ডেয়ারডেভিল। গত আইপিএলে তিনি কোচির হয়ে খেলেছিলেন। দিল্লি ওয়েস্ট ইন্ডিজের আন্দ্রে রাসেলকে দলে নিয়েছে চার লাখ ৫০ হাজার ডলারে। এই ক্যারিবীয় ব্যাটসম্যানের ভিত্তিমূল্য ছিল ৫০ হাজার ডলার। অস্ট্রেলীয় পেসার মিচেল জনসনকে তাঁর ভিত্তিমূল্য তিন লাখ ডলারে দলে নিয়েছে মুম্বাই ইন্ডিয়ানস।
তরুণ ভারতীয় উইকেটরক্ষক ও ব্যাটসম্যান পার্থিব প্যাটেলের ঠাঁই হয়েছে ডেকান চার্জার্সে। অন্য ফ্র্যাঞ্চাইজিগুলোর সঙ্গে বেশ লড়াই করেই ছয় লাখ ডলার দিয়ে পার্থিবকে দলে নিয়েছে ডেকান।
এ ছাড়া অস্ট্রেলিয়ার ব্র্যাড হজ চার লাখ ৭৫ হাজার ডলারে রাজস্থান রয়্যালসে গিয়েছেন। শ্রীলঙ্কার দিনেশ চান্দিমাল ও দক্ষিণ আফ্রিকার হার্শেল গিবস তাদের ভিত্তিমূল্য ৫০ হাজার ডলারে দলভুক্ত হয়েছেন যথাক্রমে রাজস্থান রয়্যালস ও মুম্বাই ইন্ডিয়ানসে। এ ছাড়া স্পিন জাদুকর মুত্তিয়া মুরলিধরনকে দুই লাখ ডলারে দলভুক্ত করেছে রয়্যাল চ্যালেঞ্জার্স বেঙ্গালুরু।
টি-টোয়েন্টি
১৭ ম্যাচ পর ভারত...
চার মেরে দলকে বহু প্রতীক্ষার জয়টি এনে দিয়েছেন গম্ভীর। অধিনায়কের ধন্যবাদটা তাঁর প্রাপ্যই
এত প্রতীক্ষার পর জয়ের দেখা— উদ্যাপনটা আরেকটু কি প্রাণবন্ত হতে পারত? দুই অপরাজিত ব্যাটসম্যানের করমর্দন, হাসিমুখে ড্রেসিংরুমে ফেরা—উদ্যাপন বলতে এই। জয়টা টি-টোয়েন্টিতে বলেই হয়তো এমন পরিমিত উদ্যাপন, কিংবা হারতে হারতে উদ্যাপনের আগ্রহটাই হারিয়ে ফেলেছে ভারত!
উদ্যাপন যেমনই হোক, ভারতের বড় এক স্বস্তি হয়েই এসেছে এই জয়। মেলবোর্নে কাল ৮ উইকেটে জিতে টি-টোয়েন্টি সিরিজ ১-১ করেছে ভারত। তবে এই জয়ের মাহাত্ম্য সিরিজে হার বাঁচানোর চেয়েও অনেক বেশি। বিদেশের মাটিতে ভারত যে জিতল ১৭ ম্যাচ পর! সর্বশেষ জয় ছিল গত জুনে জ্যামাইকা টেস্টে ওয়েস্ট ইন্ডিজের বিপক্ষে (৬৩ রানে)। এরপর ওই সিরিজের বাকি দুই টেস্ট, ইংল্যান্ডে চার টেস্ট, একটি টি-টোয়েন্টি ও পাঁচ ওয়ানডে, অস্ট্রেলিয়ায় চার টেস্ট ও একটি টি-টোয়েন্টিতে জয়ের স্বাদ পায়নি বিশ্ব চ্যাম্পিয়ন ও টেস্টের সাবেক এক নম্বররা।
অস্ট্রেলিয়ায় টেস্ট সিরিজ শেষ হলে মহেন্দ্র সিং ধোনি বলেছিলেন, তরুণেরা এসে দলে নতুন প্রাণশক্তি জোগাবে, ফিল্ডিং দারুণ হবে। কাল ভারত জিতল মূলত ফিল্ডিং জাদুতেই। ৩ ওভারে ১৬ রান দিয়ে ডেভিড হাসির উইকেট, ব্যাটিংয়ে নামতেই হয়নি। তবু রবীন্দ্র জাদেজা ম্যাচসেরা ওই ফিল্ডিংয়ের কারণেই। দুটি রানআউট করেছেন, পুরো ইনিংসেই এই অলরাউন্ডারের ফিল্ডিং ছিল দুর্দান্ত। ফিল্ডিং দুর্দান্ত ছিল আসলে গোটা দলেরই, পুরো সফরে প্রথমবারের মতো মনে হয়েছে প্রাণচাঞ্চল্য বলে কিছু আছে ভারতীয় দলের শরীরী ভাষায়। অস্ট্রেলিয়ার ৪ উইকেট পড়েছে রানআউটে।
ম্যাচের শুরু ও শেষ অবশ্য বলতে গেলে গৌতম গম্ভীরের হাতে। ওয়ার্নারের দারুণ এক ক্যাচ নিয়ে অস্ট্রেলিয়াকে দিয়েছিলেন প্রথম ধাক্কা, দলকে জয় এনে দেওয়া চারও তাঁর ব্যাট থেকেই। আগের ম্যাচ থেকে তিনটি পরিবর্তন এনে দল সাজায় অস্ট্রেলিয়া, ওয়েডকে নামানো হয় নিচে। ওয়েড তার পরও করেছেন ২৯ বলে ৩২, ওপেনিংয়ে ফিরে অ্যারন ফিঞ্চ ২৩ বলে ৩৬। সফরের সেরা ওপেনিং জুটিতে (৪৩, আগের সেরা ২৭!) ভারত শুরু থেকেই ছিল জয়ের রাস্তায়। সময়োপযোগী ইনিংস খেলে জয় নিয়ে ফিরেছেন গম্ভীর। এই দুই দলের ম্যাচ দিয়েই কাল শুরু ত্রিদেশীয় সিরিজ।
অস্ট্রেলিয়া: ১৯.৪ ওভারে ১৩১ (ওয়ার্নার ৮, ফিঞ্চ ৩৬, শন মার্শ ০, হাসি ২৪, বেইলি ৩, ওয়েড ২৪, মিচেল মার্শ ১৩, লি ৬*, ম্যাকে ০, হগ ৪, ডোহার্টি ১; প্রাভিন ২/২১, রাহুল ২/২৯, জাদেজা ১/১৬, বিনয় ১/২৫)। ভারত: ১৯.৪ ওভারে ১৩৫/৪ (গম্ভীর ৫৬*, শেবাগ ২৩, কোহলি ৩১, ধোনি ২১*; হগ ১/১৯, মিচেল মার্শ ১/৩০)।
ফল: ভারত ৮ উইকেটে জয়ী।
ম্যান অব দ্য ম্যাচ: রবীন্দ্র জাদেজা।


নেতৃত্ব হারালেন টেরি
জন টেরি আর অধিনায়ক নন
‘আমি দায়িত্ব ছাড়ব না’—পরশু পর্যন্ত দৃঢ়প্রতিজ্ঞই ছিলেন। কিন্তু সব বিবেচনা করে তাঁকে ইংল্যান্ড অধিনায়কের পদ থেকে সরিয়ে দেওয়াই মঙ্গলজনক মনে করল ইংলিশ ফুটবল সংস্থা (এফএ)। কেবল কোচ ফ্যাবিও ক্যাপেলোর জমানাতেই দ্বিতীয়বারের মতো অধিনায়কত্ব হারালেন জন টেরি। কাকতালীয় ব্যাপার, ২০১০ সালেও ফেব্রুয়ারির শুরুতেই অধিনায়কত্ব হারিয়েছিলেন। সেবার অপরাধ ছিল নৈতিক স্খলন। নিজের স্ত্রীকে লুকিয়ে এক সতীর্থের প্রেমিকার সঙ্গে পরকীয়া। এবার আরেক সতীর্থ রিও ফার্ডিনান্ডের ভাই অ্যান্টনের সঙ্গে বর্ণবাদী আচরণ করার অভিযোগে অভিযুক্ত।
এই অভিযোগে শুনানি চলছে লন্ডনে আদালতে। ১ ফেব্রুয়ারি শুনানিতে হাজির হয়ে টেরির আইনজীবীরা চেলসি অধিনায়ককে পুরোপুরি নির্দোষ দাবি করেছেন। ওই দিনই আগামী জুলাই পর্যন্ত শুনানি স্থগিত করা হয়। তত দিনে ইউরো ২০১২ শেষ হয়ে যাবে। ফলে ওই টুর্নামেন্টে খেলতে কোনো বাধা থাকল না টেরির। কিন্তু ইউরোপের মর্যাদার এই আসরে দলকে নেতৃত্ব দেওয়া তাঁর হচ্ছে না। এফএ মনে করেছে, মামলা নিষ্পত্তি না হওয়া পর্যন্ত টেরিকে সাময়িকভাবে অধিনায়কের পদ থেকে সরিয়ে রাখাই ভালো।
গত অক্টোবরে ইংলিশ প্রিমিয়ার লিগের ম্যাচে কুইন্স পার্ক রেঞ্জার্সের অ্যান্টন ফার্ডিনান্ডের সঙ্গে টেরি বর্ণবাদী আচরণ করেন বলে অভিযোগ ওঠে। এর পর টেরির বিরুদ্ধে ফৌজদারি মামলা করা যায় কি না, সেটি খতিয়ে দেখতে পুলিশ কর্তৃপক্ষকে নির্দেশ দেন লন্ডনের ওয়েস্টমিনস্টার ম্যাজিস্ট্রেট আদালত। এরই প্রেক্ষিতে আলোচনার পর এফএর বোর্ড সভায় সিদ্ধান্ত নেওয়া হয় টেরির অধিনায়কত্বের ব্যাপারে। নতুন অধিনায়কের নাম ঘোষণা না করা হলেও লিভারপুলের স্টিভেন জেরার্ডের নামই শোনা যাচ্ছে।
চাপে চ্যাপ্টা বঙ্গবন্ধু স্টেডিয়াম
ভালো ফুটবল খেলার অনুপযোগী হয়ে পড়ছে বঙ্গবন্ধু স্টেডিয়ামের মাঠ
ফেডারেশন কাপ শেষে মাঠ নিয়ে ক্ষোভ জানিয়েছিলেন শেখ রাসেল অধিনায়ক বিপ্লব ভট্টাচার্য, ‘বঙ্গবন্ধু স্টেডিয়ামের মাঠটা খুব শক্ত। বল লাফায়। এমন মাঠে ভালো খেলা সম্ভব নয়।’
কাল বাংলাদেশ লিগের খেলা দেখতে দেখতে মুক্তিযোদ্ধার কোচ শফিকুল ইসলামের মুখেও ঝরল অসন্তোষ, ‘মাঠের পরিচর্যা ঠিকমতো হচ্ছে না। ঘাস নেই। দুটি পাস ঠিকভাবে খেলা কঠিন। মাঠটা অসমতলও হয়ে পড়েছে। আমরা ভালো ফুটবলের কথা বলি, কিন্তু মাঠ ঠিক না থাকলে ভালো ফুটবল আশা করি কীভাবে।’
পাশেই বসা বিজেএমসির কোচ জাকারিয়া বাবুও একমত শফিকুলের সঙ্গে, ‘আমরা তো ম্যাচের সময় কাছ থেকে মাঠ দেখি। সত্যি কথা বলতে, এত শক্ত মাঠে আপনি আশানুরূপ ফুটবল খেলতে পারবেন না। দিন দিন মাঠটা ভালো ফুটবলের অনুপযোগী হয়ে পড়ছে। এই দিকটা সবারই দেখা উচিত।’
মেসিরা যখন খেলে গেলেন, সবুজ ছিল বঙ্গবন্ধু স্টেডিয়ামের মাঠ। তারপর থেকে আবার পুরোনো চেহারায় ফিরে যাচ্ছে। এখন তো মাঠে ঘাস বলতে গেলে নেই-ই। ঠিকঠাক পরিচর্যা হচ্ছে বলেও মনে করার কারণ ঘটেনি। এর একটা ব্যাখ্যা দিলেন বাফুফের সংশ্লিষ্ট মাঠ কর্মকর্তা হাসানুজ্জামান বাবলু, ‘মাঠ পরিচর্যার জন্য সময় চাই। এখানে একটার পর একটা খেলা। মাঠ তো ফাঁকাই পাওয়া যায় না।’
হাসানুজ্জামানের কথাটা যৌক্তিক। আবার এও ঠিক, মাঠ পরিচর্যার ব্যাপারে উদাসীনতাও আছে। এ নিয়ে ভাবার লোক বাফুফেতে খুবই কম। সবাই নির্বাচন, চেয়ার দখল নিয়ে যতটা সময় ব্যয় করেন, তার দশমাংশ মাঠ নিয়ে ভাবেন কি না সংশয় ফুটবল মহলে।
ছোট কিছু খেলার জন্য মাঠ খুঁজে বের করার কাজটিও আজ পর্যন্ত হয়নি। পাইওনিয়ার, স্কুল ফুটবল যেভাবে বালুময় মাঠে হয়েছে, তাতে এটা পরিষ্কার, কোনো রকম গোঁজামিল দিতে পারলেই দায়িত্ব শেষ মনে করে বাফুফে।
এভাবে চলতে চলতে হাতের পাঁচ বঙ্গবন্ধু স্টেডিয়াম এখন ‘কমিউনিটি সেন্টারে’ পরিণত। হরেক রকম আসর বসছে এখানে। প্রাইমারি স্কুলের খেলা, করপোরেট মহিলা ফুটবল থেকে শুরু করে দেশের সর্বোচ্চ ফুটবল—সবই হচ্ছে। সব এখানে না হলে স্পনসর টাকা দেবে না। স্কুল ফুটবল হবে, সেটির ভেন্যু বঙ্গবন্ধু স্টেডিয়াম। ১৬ ডিসেম্বর, ২৬ মার্চ রাষ্ট্রীয় অনুষ্ঠান হবে, ভরসা বঙ্গবন্ধু স্টেডিয়াম। আগামী স্বাধীনতা দিবসের অনুষ্ঠানের জন্যও নাকি মাঠ চাওয়া হয়েছে।
কমলাপুর স্টেডিয়ামের অবস্থা আরও খারাপ। হাসানুজ্জামান তা অস্বীকার করছেন না, ‘ওই মাঠে তো ঘাস-টাস কিছুই নেই। একটার পর একটা খেলা, মাঠ ঠিক করার সময়ই পাওয়া যায় না।’ কমলাপুরে এখন দ্বিতীয় বিভাগ চলছে, ৬ ফেব্রুয়ারি থেকে বাংলাদেশ লিগের দ্বিতীয় স্তর সেখানে। এটির উদ্বোধন আবার বঙ্গবন্ধু স্টেডিয়ামে। ঘুরেফিরে সবকিছুরই কেন্দ্রবিন্দুতে এই স্টেডিয়াম।
বঙ্গবন্ধু স্টেডিয়ামের প্রশাসক মোহাম্মদ ইয়াহিয়ার কথা, ‘আমরা তো অন্তত সাত দিন চেয়েছিলাম মাঠটা ঠিক করার জন্য। না দিলে কী করার আছে। মাঠের অবস্থা আরও খারাপের দিকেই যাবে!’


‘প্রতি সংস্করণে চাই ভিন্ন অধিনায়ক’
ব্যাট হাতে ছিলেন প্রায় নিখুঁত এক শিল্পী, ভারতকে নেতৃত্ব দিয়েছেন ৪৭ টেস্ট ও ১৭৪ ওয়ানডেতে। এখন ব্যস্ত রাজনীতিতে, ২০০৯ সালে নির্বাচিত হয়েছেন লোকসভার সদস্য। ভারতীয় একটি পত্রিকাকে দেওয়া সাক্ষাৎকারে মোহাম্মদ আজহারউদ্দিন কথা বললেন ভারতীয় ক্রিকেট ও এখনকার জীবন নিয়ে
 রাজনীতিতে জড়িয়েছেন চার বছর হয়ে গেল, কতটা পরিবর্তন এসেছে জীবনে?
মোহাম্মদ আজহারউদ্দিন: খুব বেশি পরিবর্তন হয়নি, শুধু লোকজনের সঙ্গে আরও বেশি দেখা হয়, এই যা। ক্রিকেট খেলার সময় ভাবনা শুধু ক্রিকেটেই সীমাবদ্ধ থাকত। এখন ভারতের বিভিন্ন প্রান্তের ও বিভিন্ন ধরনের লোকজনের সঙ্গে দেখা হওয়া নতুন এক অভিজ্ঞতা। আমি দারুণ উপভোগ করছি।
 ক্রিকেট ছাড়ার পর রাজনীতিতে না জড়ালে আর কী করতেন?
আজহারউদ্দিন: জিমনেসিয়ামের ব্যবসাটা চালিয়ে যেতাম। তবে রাজনীতিতে যেহেতু জড়িয়েছি, এটাই এখন আমার পূর্ণকালীন কাজ।
 ইদানীং প্রায় সব দলই দেখা যায় ভোটের প্রচারণায় বলিউডের জনপ্রিয় গানগুলোকে বেছে নেয়। এসব কি সত্যিই কাজে দেয়?
আজহারউদ্দিন: পুরো বিশ্বই বদলে যাচ্ছে, ১০ বছর আগে প্রচারণার ধরন যেমন ছিল এখন সে রকমটা আমরা আশা করতে পারি না। ভোটারদের মন জয়ের জন্য নানা রকম চেষ্টা করতে হয়। তবে মানুষের জন্য কাজ ও উন্নয়নটাই শেষ পর্যন্ত ভোটে প্রতিফলিত হয়।
 ছেলের আকস্মিক মৃত্যু নিশ্চয়ই আপনার জন্য বেদনাদায়ক ছিল...
আজহারউদ্দিন: এটা মেনে নেওয়া মোটেও সহজ ছিল না। ওর স্মৃতি আমার মন থেকে কখনোই মুছে যাবে না। এমন কিছু যেন কোনো মা-বাবাকে সহ্য করতে না হয়। তবে জীবন তো আর থমকে থাকে না। অনেক ধৈর্য ধরতে হয়। আল্লাহর প্রতি আমি কৃতজ্ঞ, আমাকে সামনে এগিয়ে যাওয়ার মতো ধৈর্য দিয়েছেন। লোকে বলে সময় সবকিছুই স্বাভাবিক করে দেয়, কিন্তু আমি আমার ছেলেকে চোখের সামনে বেড়ে উঠতে দেখেছি...এত এত স্মৃতি, যা সব সময়ই হূদয়ে গেঁথে থাকবে।
 তরুণদের গতির নেশা থেকে ফেরানো মুশকিল (আজহারের ছেলের মৃত্যু হয়েছিল মোটরবাইক দুর্ঘটনায়), কী করা উচিত বলে আপনি মনে করেন?
আজহারউদ্দিন: মা-বাবাদের দায়িত্ব সন্তানদের ওই প্রাণঘাতী যন্ত্র কিনে বা কিনতে না দেওয়া। তবে সন্তান যদি মৃত্যুকে পরোয়া না করে, তবে মা-বাবার জন্য কাজটা কঠিন হয়ে যায়। এ ধরনের ছেলেরা চটকদার কাজ করতে চায়। তাদের কাছে এই রোমাঞ্চ আর উপভোগ করাটাই সবকিছু।
 অনেকে বলছে অস্ট্রেলিয়ায় ভারতের দুর্দশার জন্য দায়ী সিনিয়র ক্রিকেটাররা। আপনার অভিমত কী?
আজহারউদ্দিন: আমি বিশ্বাস করি, আমাদের এমন ক্রিকেটার প্রয়োজন যারা পারফর্ম করতে পারে। সিনিয়র ক্রিকেটাররা অবশ্যই অনেক কিছু করেছে। তবে তরুণদের সুযোগ দেওয়ার সময় হয়ে গেছে। এমনকি তৃতীয় টেস্টে হারার পরও তরুণদের সুযোগ দেওয়া হলো না। এমন সিদ্ধান্ত শেষ পর্যন্ত বোর্ডকেই নিতে হবে।
 ধোনি বলেছেন, টেস্ট অধিনায়কত্বে পরিবর্তন এলে খুশিমনেই মেনে নেবেন। এটাকে কীভাবে দেখছেন?
আজহারউদ্দিন: সন্দেহ নেই, ধোনি দারুণ এক অধিনায়ক। টেস্ট-ওয়ানডে দুই ক্রিকেটেই ভারতীয় দলকে ভালো একটা অবস্থানে নিয়ে এসেছে সে। তবে এটাও ঠিক, অস্ট্রেলিয়ায় টেস্ট সিরিজে তাঁর পারফরম্যান্স ছিল হতাশাজনক। বোর্ডকেই সিদ্ধান্ত নিতে দেওয়া উচিত। ব্যক্তিগতভাবে ক্রিকেটের প্রতি সংস্করণের জন্য আমি চাই ভিন্ন অধিনায়ক।
 পরবর্তী টেস্ট অধিনায়ক হিসেবে কাকে বিবেচনা করা উচিত?
আজহারউদ্দিন: বীরেন্দর শেবাগ বা বিরাট কোহলি দলকে ভালোভাবে নেতৃত্ব দিতে পারবে।


মেসিতে সন্তুষ্ট গার্দিওলা
বার্সেলোনা কোচ পেপ গার্দিওলা খুশি থাকলে আর কী লাগে! লিওনেল মেসির সাম্প্রতিক ফর্ম নিয়ে যে কথাবার্তা উঠছে, তাতে জল ঢেলে দিয়ে বার্সা কোচ জানিয়ে দিয়েছেন, মেসির ফর্ম নিয়ে তিনি যথেষ্ট সন্তুষ্ট এবং খুশি।
কোপা দেল রের সেমিফাইনালে গত বুধবার মেসির সেই পেনাল্টি মিসটি কিছুতেই ভুলতে পারছে না বার্সেলোনা সমর্থকেরা। মেসি পেনাল্টি থেকে গোল করতে ব্যর্থ হওয়ায় ভ্যালেন্সিয়ার সঙ্গে ১-১ গোলে ড্র করে কাতালানদের হারাতে হয়েছে মূল্যবান একটি পয়েন্ট। লা লিগায় মালাগার সঙ্গে হ্যাটট্রিকের পর টানা তিন ম্যাচে কোনো গোলও পাননি এই আর্জেন্টাইন গেমমেকার।
লা লিগাতেও চিরপ্রতিদ্বন্দ্বী রিয়াল মাদ্রিদের চেয়ে সাত পয়েন্ট পিছিয়ে আছে বার্সেলোনা। সমর্থকেরা মনে করছেন মেসি তাঁর স্বভাবসুলভ ফর্মে নেই বলেই বার্সেলোনার এই অবস্থা।
মেসি সম্পর্কে স্পষ্টই জানিয়েছেন গার্দিওলা। তিনি বলেছেন, মেসির ফর্ম নিয়ে চিন্তার কোনো কারণ নেই। সে যেকোনো সময়ের চেয়ে ভালো ফর্মে রয়েছে। এমনকি সে ফর্মে না থাকলেও অনেক ফুটবলারের চেয়ে ভালো পারফরম্যান্স দেখায়।
পেনাল্টি মিসকে একটি দুর্ঘটনা হিসেবেই দেখতে চান গার্দিওলা। তিনি বলেন, এমনিতে তো মেসি দারুণ পেনাল্টি নেয়। ক্যারিয়ার শেষে কিন্তু পেনাল্টিতে গোল করার ক্ষেত্রে মেসির রেকর্ডটা ভালোই থাকবে।
কোপা দেল রের ভ্যালেন্সিয়ার বিপক্ষে ম্যাচটিতে পয়েন্ট হারানোর ব্যাপারে গার্দিওলা বলেন, সেই ম্যাচে আমরা জাভি, ইনিয়েস্তা, ভিয়া ও দানি আলভেজকে খেলাইনি। খুব সম্ভবত দলের মূল এই তারকাদের না খেলানোটাই সেদিনের সেই ড্রয়ের মূল কারণ। গার্দিওলা আরও বলেন, ‘খুব তাড়াতাড়িই আমরা আবার নিজেদের মতো করে খেলা শুরু করব।’ওয়েবসাইট।


সাহারা আর ভারতের স্পন্সর নয়
ভারতীয় ক্রিকেট দলের স্পন্সর হিসেবে নিজেদের প্রত্যাহার করে নিয়েছে সাহারা ইন্ডিয়া। আজ শনিবার সাহারা ইন্ডিয়া ভারতীয় ক্রিকেট বোর্ডকে তাদের এ সিদ্ধান্তের কথা জানিয়ে দিয়েছে।
আসন্ন আইপিএলে সাহারার মালিকানাধীন ফ্র্যাঞ্চাইজি পুনে ওয়ারিয়র্স অসুস্থ যুবরাজ সিংয়ের বদলে অন্য একজন ক্রিকেটার নিতে চাইলে বিসিসিআই তা দিতে অস্বীকৃতি জানায়। এতে বিক্ষুব্ধ সাহারা ভারতীয় ক্রিকেট দলের স্পন্সর হিসেবে নিজেদের প্রত্যাহার করে নিয়েছে বলে জানা গেছে। শুধু তা-ই নয়, সাহারা পুনে ওয়ারিয়র্সের মালিকানাও ছেড়ে দেওয়ার সিদ্ধান্ত নিয়েছে।
ভারতের অন্যতম বৃহত্ করপোরেট প্রতিষ্ঠান সাহারা ইন্ডিয়া ২০০২ সাল থেকে ভারতীয় ক্রিকেট দলকে পৃষ্ঠপোষকতা দিয়ে আসছিল। তারা গত বছর আইপিএলে পুনে ওয়ারিয়র্স নামের ফ্র্যাঞ্চাইজিটির মালিকানা গ্রহণ করে। টিএনএন।
প্রিমিয়ার ক্রিকেট লিগ
সূর্যখেলা ছিল না, তবে বিভিন্ন দলের হয়ে অনুশীলনে ক্রিকেটারদের অনেকেই ছিলেন কাল মিরপুরে। এক ফাঁকে আড্ডায় মেতে উঠলেন মাশরাফি, সাকিব, নাসির এবং বাংলাদেশ ও বিপিএলের দল ঢাকা গ্লাডিয়েটর্সের ট্রেনার গ্রান্ট লুডেন
বিসিবির কালকের জরুরি সভার দিকে তাকিয়ে ছিল গোটা ক্রিকেটাঙ্গন। স্থগিত হয়ে যাওয়া ঢাকা প্রিমিয়ার লিগের অচলাবস্থা কাটানোর উপায় বের করা ও পরিস্থিতির ‘শিকার’ হয়ে সূর্যতরুণের প্রথম বিভাগে নেমে যাওয়া—আলোচ্যসূচি ছিল এই দুটিই। আগামীকাল থেকে আবার মাঠে ফিরছে ঢাকা প্রিমিয়ার লিগ। কিন্তু সভা শেষে খারাপ খবরই পেল সূর্যতরুণ। প্রিমিয়ার থেকে তাদের অবনমিত করার যে সিদ্ধান্ত দিয়েছে সিসিডিএম, সেটিই বহাল রেখেছে বোর্ড।
বোর্ড সূত্রের খবর, সূর্যতরুণের ব্যাপারে সিদ্ধান্ত নেওয়ার আগে বোর্ড পরিচালকদের মধ্যে তুমুল বাগিবতণ্ডা হয়েছে। সূর্যতরুণের আবেদনের পরিপ্রেক্ষিতে বিশেষ বিবেচনায় তাদের প্রিমিয়ারে রেখে দেওয়ার পক্ষে অবস্থান নেন তিন পরিচালক গাজী আশরাফ হোসেন, আহমেদ সাজ্জাদুল আলম ও আহমেদ ইকবাল আহসান। একপর্যায়ে এই তিন পরিচালকের সঙ্গে একমত হয়ে সূর্যতরুণের প্রিমিয়ারে টিকে থাকার পক্ষে রুলিং দিতে যাচ্ছিলেন বোর্ড সভাপতি আ হ ম মুস্তফা কামাল। কিন্তু সেই রুলিং আর দেওয়া হয়নি। পরিচালকদের ভোটাভুটিতে সিসিডিএমের সিদ্ধান্তই বহাল থেকে গেছে।
পরিচালক দেওয়ান শফিউল আরেফিনের নেতৃত্বে কয়েকজন সূর্যতরুণের অবনমনের পক্ষে জোরালো অবস্থান নিলে বদলে যায় দৃশ্যপট। সভা সূত্রের খবর, সূর্যতরুণের পক্ষে থাকা তিন পরিচালকের সঙ্গে তুমুল তর্ক হয় দেওয়ান শফিউল আরেফিনের। গোটা সভাই এ সময় উত্তপ্ত হয়ে ওঠে। তারই একপর্যায়ে আহমেদ ইকবাল আহসান ওয়াকআউট করেন। এমনকি তিনি যাওয়ার সময় ‘আমি বোর্ড থেকে পদত্যাগ করলাম’ বলে মৌখিক ঘোষণা দিয়ে যান।
এসব প্রসঙ্গে জানতে চাইলে কোনো মন্তব্য করতে রাজি হননি বিসিবির মিডিয়া কমিটির প্রধান জালাল ইউনুস। তবে তিনি বলেছেন, ‘আমরা দুই পক্ষের মধ্যে সমঝোতার চেষ্টা করেছিলাম। কিন্তু সিসিডিএমের সিদ্ধান্ত পরিবর্তন করলে আইনি জটিলতা দেখা দিতে পারে, তাই ভোটাভুটিতে অধিকাংশ পরিচালকই সিসিডিমের সিদ্ধান্ত বহাল রাখার পক্ষে মত দিয়েছেন।’
উল্লেখ্য, গত ৩১ জানুয়ারি বিকেএসপিতে প্রিমিয়ার লিগে সূর্যতরুণ-কলাবাগান ম্যাচ ছিল। ঢাকা থেকে যাওয়ার পথে সাভার ইপিজেডে যানজটে আটকে যায় সূর্যতরুণ। ওখানে সড়ক দুর্ঘটনায় একজন নিহত হওয়ায় ওই পরিস্থিতি। সকাল নয়টায় খেলার শুরুর কথা, সূর্যতরুণ বিকেএসপি পৌঁছায় ৯টা ৫৮ মিনিটে। এরপর কলাবাগান খেলতে অস্বীকৃতি জানায় এবং পরে সিসিডিএমের সভায় সূর্যতরুণকে প্রথম বিভাগে নামিয়ে দেওয়ার সিদ্ধান্ত আসে। এ ঘটনায় সিসিডিএম চেয়ারম্যান জি এস হাসান পদত্যাগ করেছেন। কালকের বোর্ড সভায় সিসিডিএমএর ভারপ্রাপ্ত চেয়ারম্যান করা হয়েছে হানিফ ভূঁইয়াকে।
ওদিকে আনুষ্ঠানিক কোনো কারণ না দেখিয়েই ঢাকা প্রিমিয়ার লিগ স্থগিত করা হয়েছিল গত বুধবার রাতে। যদিও বাতাসে অনেক গুঞ্জন ভেসেছে। বিপিএল, আবাহনী-মোহামেডানের অনীহা ইত্যাদি কারণ অনুমান করেছেন অনেকেই। ক্লাবগুলো সংবাদ সম্মেলনে করে বিপিএলের জন্য খেলোয়াড় না ছাড়ার হুমকি দিয়েছিল। কালকের বোর্ড সভার পর বিসিবি থেকে জানানো হয়েছে, আগামীকাল থেকে আবার শুরু হবে ঢাকা প্রিমিয়ার লিগ। এ পর্যায়ে খেলা হবে দুই রাউন্ড, সুপার লিগ হবে পরে। সংশোধিত ফিকশ্চার দেওয়া হবে আজ।
সভায় বিপিএলের সেক্রেটারি সিরাজউদ্দিন মোহাম্মদ আলমগীর বিপিএলের খরচের জন্য প্রায় এক কোটি টাকা অনুদান চাইলে সেটি অনুমোদন করা হয়েছে।
দুবাই টেস্ট
রেফারেল ও উইকেট-বৃষ্টির দিন
পাকিস্তানকে ৯৯ রানে গুঁড়িয়ে দেওয়ার পথে ব্রডের আরেকটি উইকেট। সতীর্থদের সঙ্গে উদ্যাপনেও তাই ব্রডের উজ্জ্বল হাসি
আর কত বিস্ময় লুকিয়ে রেখেছে এই সিরিজ? প্রথম দুই টেস্টেই সিরিজ জিতে নিয়েছে পাকিস্তান। মধ্যপ্রাচ্যের উইকেট আর ইতিহাস বিবেচনায় ভাবা হয়েছিল বড় রানের সব ড্র দেখবে এই সিরিজ। সত্যিটা হলো, প্রথম টেস্ট শেষ হয়েছে তিন দিনে, পরেরটি চার দিনে। কাল পিচ রিপোর্টের সময় ডেভিড লয়েড বললেন, ‘সিরিজের সেরা ব্যাটিং উইকেট, নিখাদ ব্যাটিং উইকেট।’ সেই উইকেটই প্রথম দিনে দেখল ১৬ উইকেটের পতন!
টস জিতলে দুই অধিনায়কেরই চাওয়া ছিল ব্যাটিং। ইচ্ছাপূরণ হয়েছে মিসবাহ-উল-হকের। কিন্তু ইনিংস শুরুর ৪০ মিনিটের মধ্যে নিজেকে উইকেটে দেখবেন, খানিকপর আবার ড্রেসিংরুমে, স্কোরবোর্ডে ৭ উইকেটে ৪৪, চা-বিরতির আধঘণ্টা আগেই গুটিয়ে যাবে দল—এসব নিশ্চয়ই ভাবতে পারেননি মিসবাহ! ইংল্যান্ডের ইনিংস শুরুর সময়ও অ্যান্ড্রু স্ট্রাউসের চাওয়া ছিল অবশ্যই দিন শেষে অপরাজিত থাকা। তা তিনি আছেন, কিন্তু আরেক পাশে জেমস অ্যান্ডারসনকে নিশ্চয়ই চাননি! ৪ উইকেট হাতে নিয়ে ৫ রানের লিড, স্বস্তিটা হয়তো স্ট্রাউসের একটু বেশি। তবে চতুর্থ ইনিংসে ব্যাট করার শঙ্কাটাও তাঁর হওয়ার কথা!
উইকেট-বৃষ্টি মানেই ব্যতিব্যস্ত আম্পায়ার। তবে মাঠের দুই আম্পায়ারের চেয়ে কাল কম ব্যস্ত ছিলেন না তৃতীয় আম্পায়ার শাবির তারাপোরেও। একদিনেই কাল সাতটি রিভিউ আবেদন হয়েছে। সাইমন টফেলের ক্যারিয়ারে এমন বাজে দিনও সম্ভবত আসেনি আগে। পাঁচবারের আইসিসি বর্ষসেরা আম্পায়ারের তিনটি সিদ্ধান্ত পাল্টে গেছে রিভিউ আবেদনে। সঙ্গে আলোচনায় থাকল দুজনের রেফারেল না নেওয়াও। রিভিউ আবেদন করলেই এলবিডব্লু হওয়া থেকে বেঁচে যেতেন জোনাথন ট্রট, কিন্তু তা না করে হাঁটা দেন। তেমনি রেহমানের বলে একটি এলবিডব্লুর আবেদনে রিভিউ চায়নি পাকিস্তান, অথচ নিলেই আউট হতেন স্ট্রাউস।
লয়েড যেমন বলছেন তেমন ব্যাটিং-স্বর্গ হয়তো নয়, তবে উইকেট ব্যাটিং সহায়কই ছিল। দুই দলের ব্যাটিং-দৈন্যই আসলে ফুটে উঠেছে। নতুন বলে পেস আর খানিকটা পুরোনো বলে স্পিনে হিমশিম খেয়েছে দুই দলের ব্যাটসম্যানরাই। সকালে খানিকটা সুইং পেয়েছেন অ্যান্ডারসন-ব্রড, যদিও বিপজ্জনক কিছু ছিল না। কিন্তু দায়িত্বজ্ঞানহীন ব্যাটিংয়ে পাকিস্তানের ৫ উইকেট নেই ২১ রানে! ২ থেকে ৫, পাকিস্তানের এই চার ব্যাটসম্যানের মিলিত রান ৬, নিজেদের ইতিহাসে যা সর্বনিম্ন! ইংল্যান্ডের ইনিংসেও নতুন বলে উমর গুলের আঘাত। তৃতীয় উইকেটে স্ট্রাউস-পিটারসেনের ৫৯ রানের জুটির পর যথারীতি স্পিনের বিষ। ব্রড-সোয়ানদের বাঁচাতে আট নম্বরে তাই নামতে হয়েছে নাইটওয়াচম্যানকে! সূত্র: ওয়েবসাইট।
বিভীষিকা
সিরিজে আজমলের ৩২ বল খেলে ১২ রান করেছেন বেল, ৫ ইনিংসে চারবার আউটের প্রতিবারই দুসরায়!
