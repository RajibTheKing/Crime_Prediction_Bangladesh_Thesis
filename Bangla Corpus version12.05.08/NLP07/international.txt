
﻿যেভাবে প্রকাশিত হলো ম্যান্ডেলার সেই বই
দক্ষিণ আফ্রিকার বর্ণবাদবিরোধী আন্দোলনের নেতা ও সাবেক প্রেসিডেন্ট নেলসন ম্যান্ডেলার আত্মজীবনীমূলক বই দ্য লং ওয়াক টু ফ্রিডম আন্তর্জাতিকভাবে সর্বাধিক বিক্রি হওয়া অন্যতম বই। বর্তমানে বইটি অবলম্বনে চলচ্চিত্র নির্মিত হচ্ছে। তবে তিনজন ব্যক্তির সাহসী ভূমিকা না থাকলে এ বইটি হয়তো কখনো আলোর মুখই দেখত না।
বর্ণবাদবিরোধী আন্দোলনে যুক্ত থাকার দায়ে এ তিন ব্যক্তি রোবেন আইল্যান্ডে ম্যান্ডেলার সঙ্গে দীর্ঘ মেয়াদে কারাভোগ করেন। তাঁরা হলেন: ভারতীয় বংশোদ্ভূত রাজনীতিক ও ব্যবসায়ী সত্যেন্দ্রনাথ রঘুনানান ওরফে ‘ম্যাক’ মহারাজ এবং আফ্রিকান ন্যাশনাল কংগ্রেসের দুই বিশিষ্ট বর্ণবাদবিরোধী আন্দোলনকর্মী আহমেদ কাদরাদা ও ওয়াল্টার সিসুলু। আলোচিত ‘রিভোনিয়া বিচারের’ পর বর্ণবাদী সরকার তাঁদের কারাগারে নিক্ষেপ করে।
‘ম্যাক’ মহারাজ ছিলেন দক্ষিণ আফ্রিকান কমিউনিস্ট পার্টির সদস্য। তিনি ম্যান্ডেলার আফ্রিকান ন্যাশনাল কংগ্রেসের সঙ্গেও যুক্ত ছিলেন।
বইটির প্রেক্ষাপট তুলে ধরে ‘ম্যাক’ মহারাজ সম্প্রতি বলেন, ‘আলাদা কারাকক্ষে রাখা হয়েছিল আমাদের। প্রতিটি কক্ষে করিডরমুখী জানালা ছিল। রক্ষীরা দিনরাত আমাদের পাহারা দিত। ২৪ ঘণ্টাই আলো জ্বলত।’ তিনি বলেন, ‘প্রতি রাতেই লিখতেন ম্যান্ডেলা। লেখার জন্য যৎকিঞ্চিৎ যে সুযোগ, তা কাজে লাগিয়ে প্রতিদিন গড়ে ১০-১৫ পৃষ্ঠা করে লিখতেন তিনি। আমাদের সঙ্গে আলোচনা করে ও স্মৃতি হাতড়ে লেখার কাজ চালাতেন তিনি।’
৭৬ বছর বয়সী ম্যাক মহারাজ আরও বলেন, ‘লেখা শেষ হলে পরদিন এসব কাগজ কাদরাদা ও সিসুলুর কাছে যেত। তাঁরা লেখা পড়ে মতামত দিতেন। পরে আমি অনুলিপির কাজ করতাম। রাতে আবার ১০-১৫ পৃষ্ঠা লিখে ফেলতেন ম্যান্ডেলা।’
ম্যান্ডেলার সহযোগীরা মাঝেমধ্যে অসুস্থ হওয়ার ভান করে পড়ে থাকতেন। তখন তাঁদের শুয়ে থাকার সুযোগ হতো। এতে তাঁরা রক্ষীদের নজর এড়িয়ে ম্যান্ডেলার লেখার কাজে সহযোগিতা করতে পারতেন।
লেখার জন্য রুলটানা এ-ফোর আকারের কাগজ ব্যবহার করতেন ম্যান্ডেলা। কারাগারের চৌহদ্দির ভেতর একটি মনিহারি দোকানে পাওয়া যেত এই কাগজ। অনেক কারাবন্দী পড়াশোনা করতেন। তাঁদের জন্য প্রয়োজন হতো এসবের।
লেখার কাজ শেষ হলে মূল পাণ্ডুলিপি একটি টিনের পাত্রে ভরে সবজিবাগানে মাটির নিচে লুকিয়ে রাখা হয়। এদিকে মহারাজ অনুলিপির ৬০ পৃষ্ঠা একটি হাতে তৈরি ফাইলে লুকিয়ে ফেলেন। পরিসংখ্যানবিষয়ক নকশা বহন করা হতো ওই ফাইলে। কিছু পৃষ্ঠা ভরা হয় আপাত নির্দোষ বইয়ের ভেতরে। অনেক বাঁধাবিঘ্ন পেরিয়ে ১৯৭৬ সালে এই সহযোগীরা গোপনে কারাগারের বাইরে পাঠাতে সক্ষম হন ম্যান্ডেলার পাণ্ডুলিপি। একদিন এটি ছাপার অক্ষরে প্রকাশিত হয়ে আলোড়ন সৃষ্টি করে। বিবিসি।


﻿শাহরুখ-ভক্তের কাণ্ড
« আগের সংবাদ পরের সংবাদ»
নিজের বাড়িতে শাহরুখ খানের ওপর লেখা বই পড়ছেন বিশাল সিং
বিশ্বজুড়ে বলিউড তারকা শাহরুখ খানের অনেক ভক্ত রয়েছেন। তবে ভারতীয় ভক্ত বিশাল সিং তাঁর প্রতি যে ভালোবাসা দেখিয়েছেন, তা বোধহয় কেউ টপকে যেতে পারবেন না।
৩৮ বছর বয়সী ভারতীয় ব্যবসায়ী বিশালের বাড়ি উত্তর প্রদেশ রাজ্যের লক্ষেৗতে। নিজ বাড়ির দেয়ালে দেয়ালে শাহরুখের ছবি দিয়ে ভরিয়ে ফেলেছেন। বিয়ের পর তিনি মধুচন্দ্রিমা যাপন করেছেন মুম্বাইয়ে, শাহরুখ খানের বাড়ির বাইরে। ওই সময় শাহরুখকে একনজর দেখার জন্য তিনি ঘণ্টার পর ঘণ্টা অধীর হয়ে অপেক্ষা করেছেন।
হোমিওপ্যাথিক ওষুধের ব্যবসায়ী বিশাল সিং সাংবাদিকদের বলেন, ‘শাহরুখ খান খুশি হবেন—এমন সবকিছু করতে রাজি আমি।’
বিশাল সিংয়ের বাড়ি এখন শাহরুখের ছবিতে সয়লাব। ঘরের ভেতর ছাদের পুরো অংশজুড়ে রয়েছে শাহরুখের কেটে বসানো ছবি। টেলিভিশন আর কুশনেও শাহরুখ। এমনকি শাহরুখের অনুকরণে বিশাল নিজের নাম রেখেছেন বিশাহরুখ খান।
বিশাল বলেন, ‘শাহরুখের মতো কেউ হতে পারবেন না। তবে আমি চাই, আমার নামে তাঁর নাম থাকুক। আমার ছেলেমেয়েদের নাম রেখেছি সিমরান ও আরিয়ান।’
শাহরুখের ছেলের নাম আরিয়ান। এই তারকার একটি বড় বাজেটের ছবির প্রধান নারীচরিত্রের নাম সিমরান। শুরুতে বিশালের শাহরুখ-প্রীতি নিয়ে পরিবারের সদস্যরা উদ্বিগ্ন ছিলেন। এখন তাঁরা বুঝে গেছেন, শাহরুখের প্রতি তাঁর এই ভালোবাসা শেষ হওয়ার নয়। রয়টার্স।
﻿

নেপালে ‘যুগান্তকারী’ শান্তিচুক্তির বিষয়ে নেতাদের সমঝোতা
নেপালের প্রধান রাজনৈতিক দলগুলোর নেতারা যুগান্তকারী শান্তিচুক্তিতে পৌঁছানোর ব্যাপারে গত মঙ্গলবার রাতে মতৈক্যে পৌঁছেছেন। প্রায় ১৯ হাজার সাবেক মাওবাদী যোদ্ধার এক-তৃতীয়াংশ সেনাবাহিনীতে অন্তর্ভুক্ত করার ব্যাপারে সমঝোতা হয়েছে তাঁদের।
গৃহযুদ্ধ শেষ হওয়ার পর এসব যোদ্ধার ভবিষ্যৎ নিয়ে পাঁচ বছর ধরে রাজনৈতিক দলের নেতাদের মধ্যে বিতর্ক চলছিল। মঙ্গলবার রাতে এর অবসান ঘটেছে। যুদ্ধ শেষে মাওবাদী এসব যোদ্ধা বিভিন্ন শিবিরে অবস্থান নিয়েছিল।
হিমালয়ের কোলে অবস্থিত দরিদ্র দেশ নেপালে টানা ১০ বছর গৃহযুদ্ধ চলার পর ২০০৬ সালে এর অবসান ঘটে। গৃহযুদ্ধে ১৬ হাজার মানুষের প্রাণহানি ঘটে। ২০০৮ সালে দেশটিতে রাজতন্ত্রের আনুষ্ঠানিক বিলুপ্তি ঘটে।
নেপালের বর্তমান সাংবিধানিক পার্লামেন্টে মাওয়িস্ট পার্টি সবচেয়ে বড় দল হলেও একক সংখ্যাগরিষ্ঠতা তাদের নেই। অন্য দলগুলোর সঙ্গে শান্তিচুক্তিতে পৌঁছানোর লক্ষ্যে তিন বছর ধরে চেষ্টা চালিয়ে আসছিল তারা। অবশেষে তাদের এ চেষ্টা সফল হতে যাচ্ছে।
এ ব্যাপারে কাঠমান্ডুভিত্তিক রাজনৈতিক বিশ্লেষক প্রশান্ত ঝা বলেন, এটি হবে সত্যিকারের ঐতিহাসিক চুক্তি। নেপালের প্রধানমন্ত্রী বাবুরাম ভট্টরাইয়ের একজন মুখপাত্র বলেন, প্রায় ১৯ হাজার মাওবাদী যোদ্ধার মধ্যে এক-তৃতীয়াংশ নিরাপত্তা বাহিনীর সঙ্গে যুক্ত হবে। বাকি যোদ্ধাদের আর্থিক সুবিধা দেওয়া হবে।
যে চারটি রাজনৈতিক বড় দলের মধ্যে শান্তিচুক্তির বিষয়ে মতৈক্য হয়েছে, সেগুলো হলো: মাওয়িস্ট পার্টি, দ্য নেপালি কংগ্রেস, দ্য কমিউনিস্ট পার্টি অব নেপাল (ইউনিফায়েড মার্কসিস্ট লেনিনিস্ট) ও দ্য মহাদেশি পিপলস রাইটস ফোরাম।
ওই চুক্তিবিষয়ক এক বিবৃতিতে বলা হয়, যুদ্ধ চলাকালে যারা ক্ষতিগ্রস্ত হয়েছে, তাদের ক্ষতিপূরণ দেবে সরকার। যেসব যোদ্ধা সেনাবাহিনীতে যোগ দেবে না, তাদের পাঁচ থেকে আট লাখ নেপালি রুপি ক্ষতিপূরণ দেওয়া হবে।
চার দলের নেতাদের মধ্যে আরও সমঝোতা হয়, এক মাসের মধ্যে একটি শান্তি ও সমন্বয় কমিশন গঠন করা হবে। এ কমিশনের কাছে অস্ত্র জমা দেবে মাওবাদী যোদ্ধারা। এ ছাড়া ৩০ নভেম্বরের মধ্যে সংবিধান রচনা সম্পন্ন করার ব্যাপারে সমঝোতা হয়েছে। এএফপি।
﻿
ইউনেসকো সদস্যপদের প্রতিক্রিয়া
ফিলিস্তিনকে চাপ দিতে আরও বাড়ি নির্মাণ করবে ইসরায়েল
ইসরায়েল ঘোষণা দিয়েছে, পশ্চিম তীর ও পূর্ব জেরুজালেমের অধিকৃত এলাকায় ইহুদি বসতি স্থাপন আরও জোরদার করা হবে। এ লক্ষ্যে শিগগিরই অন্তত দুই হাজার ঘরবাড়ি নির্মাণ করা হবে। গত মঙ্গলবার ইসরায়েলের মন্ত্রিসভা এ সিদ্ধান্ত নেয়।
ইসরায়েল হুঁশিয়ারি দিয়ে আসছিল, জাতিসংঘের শিক্ষা, বিজ্ঞান ও সংস্কৃতিবিষয়ক সংস্থার (ইউনেসকো) পূর্ণাঙ্গ সদস্যপদ লাভের চেষ্টা করলে ফিলিস্তিনের বিরুদ্ধে কঠোর পদক্ষেপ নেওয়া হবে। এর ধারাবাহিকতায়ই মঙ্গলবার দেশটি ইহুদি বসতি স্থাপন প্রক্রিয়া ত্বরান্বিত করার ঘোষণা দেয়।
এর মাত্র এক দিন আগে গত সোমবার ইউনেসকোর পূর্ণ সদস্যপদ লাভ করে ফিলিস্তিন। ওই দিনই জাতিসংঘ সংস্থাটিকে প্রদেয় ছয় কোটি ডলারের চাঁদা দেওয়া বন্ধ ঘোষণা করে ওয়াশিংটন।
ইসরায়েলের পররাষ্ট্র মন্ত্রণালয়ের মুখপাত্র ইগাল পালমর বিবিসিকে বলেন, ফিলিস্তিনের ওপর চাপ সৃষ্টি করতেই এই ব্যবস্থা নেওয়া হচ্ছে। তিনি বলেন, জাতিসংঘ কিংবা অন্য আন্তর্জাতিক পর্যায়ে ইসরায়েলের সঙ্গে দ্বন্দ্ব সৃষ্টির একতরফা চেষ্টার প্রতিক্রিয়ায় এটি করা হচ্ছে। এসবে সময় নষ্ট না করে ফিলিস্তিনের বরং উচিত হবে সমঝোতা আলোচনা চালিয়ে যাওয়া।
ফিলিস্তিনের অধিকৃত এলাকায় অন্তত পাঁচ লাখ ইহুদি বসবাস করে।
ইসরায়েল সাময়িকভাবে ফিলিস্তিনি কর্তৃপক্ষকে তহবিল হস্তান্তর বন্ধ রাখবে বলেও ঘোষণা করেছে। নাম প্রকাশ না করার শর্তে মঙ্গলবারই ইসরায়েল সরকারের এক জ্যেষ্ঠ কর্মকর্তা এএফপিকে বলেন, ইসরায়েলি কর্তৃপক্ষ ফিলিস্তিনের পক্ষে যে অর্থ সংগ্রহ করে সরকার তা সাময়িকভাবে আটকে রাখার সিদ্ধান্ত নিয়েছে। এ অর্থের মধ্যে রয়েছে ইসরায়েলি বন্দর হয়ে ফিলিস্তিনে আমদানি করা পণ্যের শুল্ক।
ধারণা করা হচ্ছে, এর মধ্য দিয়ে ইসরায়েলে ফিলিস্তিনকে সংকেত পাঠাতে চায় যে স্বাধীন রাষ্ট্রের দাবিতে জাতিসংঘের নিরাপত্তা পরিষদে এ মাসের ভোটাভুটিতে অংশ নিলে আরও ভয়াবহ পরিণতি হবে ফিলিস্তিনের।
ক্ষুব্ধ প্রতিক্রিয়া ব্যক্ত করে ফিলিস্তিনের প্রেসিডেন্টের মুখপাত্র নাবিল আবু রুদেইনা বলেন, দ্রুত বসতি নির্মাণের এই সিদ্ধান্ত শান্তি-প্রক্রিয়াকেও দ্রুত ধ্বংস করবে। তহবিল বন্ধের ইসরায়েলি ঘোষণার প্রতিক্রিয়ায় তিনি মন্তব্য করেন, এটি ফিলিস্তিনিদের অর্থ চুরির শামিল।
ফিলিস্তিনি প্রেসিডেন্ট মাহমুদ আব্বাস বলে আসছেন, শান্তি আলোচনা চালিয়ে যেতে হলে ইসরায়েলকে আগে বসতি স্থাপন বন্ধ করতে হবে। কিন্তু দেশটি এতে রাজি না হওয়ায় প্রায় এক বছর আগে শান্তি-প্রক্রিয়া থেকে সরে দাঁড়ান আব্বাস। পূর্ব জেরুজালেম, পশ্চিম তীর ও গাজা উপত্যকা নিয়ে একটি স্বাধীন রাষ্ট্র প্রতিষ্ঠার চেষ্টা করছেন তিনি। ১৯৬৭ সালের যুদ্ধের সময় ওই অঞ্চলগুলো দখল করে নেয় ইসরায়েল। পূর্ব জেরুজালেমকে নিজেদের বলে দাবি করে ইসরায়েল। কিন্তু আন্তর্জাতিক মহল তা স্বীকৃতি দেয়নি।
গত ২৩ সেপ্টেম্বর স্বাধীন রাষ্ট্র হিসেবে জাতিসংঘের পূর্ণ সদস্যপদ পেতে আবেদন করেন মাহমুদ আব্বাস। এ বিষয়ে নিরাপত্তা পরিষদে এ মাসেই ভোটাভুটি হবে। এএফপি, রয়টার্স ও বিবিসি।
﻿
ইস্তাম্বুল সম্মেলনে হামিদ কারজাই
প্রতিবেশী দেশগুলোর সহায়তা ছাড়া সন্ত্রাস দমন সম্ভব নয়
আফগানিস্তানের প্রেসিডেন্ট হামিদ কারজাই হুঁশিয়ারি উচ্চারণ করে বলেছেন, সন্ত্রাসী গোষ্ঠীগুলোকে মোকাবিলায় প্রতিবেশী দেশগুলোর সহায়তা ছাড়া তাঁর যুদ্ধবিধ্বস্ত দেশে শান্তি প্রতিষ্ঠার কোনো আশা নেই।
তুরস্কের ইস্তাম্বুলে গতকাল বুধবার আফগানিস্তানবিষয়ক এক বৈশ্বিক সম্মেলনের উদ্বোধনী অনুষ্ঠানে কারজাই বলেন, ‘সন্ত্রাসী নেটওয়ার্কগুলো আফগানিস্তানের নিরাপত্তার জন্য অনেক বড় হুমকি। তারা সীমান্তের বাইরে থেকে ধ্বংসাত্মক কর্মকাণ্ড অব্যাহত রেখেছে। সন্ত্রাসী গোষ্ঠীগুলোকে সমূলে উৎপাটনে আঞ্চলিক সহযোগিতার নিশ্চয়তা না পেলে আফগানিস্তানে শান্তি অধরাই থেকে যাবে।’
ওয়াশিংটনের মতো কাবুল অভিযোগ করে আসছে, পাকিস্তানের আদিবাসী এলাকায় আফগান সীমান্তে অবস্থান করা তালেবান ও আল-কায়েদার জঙ্গিদের বিরুদ্ধে ইসলামাবাদ যথেষ্ট ব্যবস্থা নিচ্ছে না।
সম্মেলনে তুরস্কের প্রেসিডেন্ট আবদুল্লাহ গুল বলেন, ‘প্রতিবেশী দেশ হিসেবে আফগানিস্তানের শান্তি, স্থিতিশীলতা, নিরাপত্তায় অবদান রাখা আমাদের বাধ্যবাধকতার মধ্যে পড়ে। এ ছাড়া এটি আমাদের অভিন্ন স্বার্থও বটে।’
আফগানিস্তানের ভবিষ্যৎ পরিকল্পনা নির্ধারণে ওই সম্মেলন আয়োজন করা হয়। এতে ২০টি দেশ ও দাতা সংস্থার প্রতিনিধিরা অংশ নেন। মার্কিন পররাষ্ট্রমন্ত্রী হিলারি ক্লিনটনের ওই সম্মেলনে উপস্থিত থাকার কথা থাকলেও তাঁর মায়ের মৃত্যুর কারণে তিনি সেখানে যাননি। তবে তাঁর পক্ষে একজন প্রতিনিধি সম্মেলনে উপস্থিত ছিলেন।
ইস্তাম্বুল সম্মেলনে কারজাই ন্যাটো বাহিনীর কাছ থেকে আফগানিস্তানের নিরাপত্তার দায়িত্ব নেওয়ার দ্বিতীয় পর্যায়ের ঘোষণা দেবেন বলে আশা করা হচ্ছে। এ পর্যায়ে আফগান বাহিনী সর্বোচ্চ ১৭টি প্রদেশের নিরাপত্তার দায়িত্ব ন্যাটো বাহিনী কাছ থেকে বুঝে নিতে পারে। এর আগে গত জুলাই মাসে ন্যাটো বাহিনী জাতীয় নিরাপত্তার কিছু দায়িত্ব আফগান বাহিনীর কাছে হস্তান্তর করে।
মার্কিন নেতৃত্বাধীন বাহিনী ২০০১ সালে কাবুলে তালেবান সরকারকে ক্ষমতাচ্যুত করার প্রায় ১০ বছর পর ইস্তাম্বুলে এ সম্মেলনের আয়োজন করা হলো। তবে কট্টরপন্থী ইসলামি গোষ্ঠীগুলো দেশটিতে এখনো আত্মঘাতী হামলা চালিয়ে যাচ্ছে। এ ছাড়া তারা আফগান, মার্কিন ও ন্যাটো বাহিনীর বিরুদ্ধেও হামলা চালাচ্ছে।
২০১৪ সালের মধ্যে আফগানিস্তান থেকে সব বিদেশি সেনা প্রত্যাহারের কথা রয়েছে। দেশটিতে বর্তমানে এক লাখ ৪০ হাজার সেনা মোতায়েন রয়েছে। এর মধ্যে মার্কিন সেনা রয়েছে দুই-তৃতীয়াংশের বেশি।
ইস্তাম্বুল সম্মেলনের আগের দিন মঙ্গলবার তুরস্কের প্রেসিডেন্ট আবদুল্লাহ গুল আফগানিস্তানের প্রেসিডেন্ট ও পাকিস্তানের প্রেসিডেন্টকে নিয়ে ত্রিপক্ষীয় আলোচনার আয়োজন করেন। প্রতিবেশী এ দুই দেশের মধ্যে সাম্প্রতিক উত্তেজনা প্রশমনে এ উদ্বেগ নেন গুল। মঙ্গলবারের আলোচনায় আফগানিস্তানের সাবেক প্রেসিডেন্ট ও শান্তি মধ্যস্থতাকারী বোরহানুদ্দিন রাব্বানির হত্যাকাণ্ডের তদন্তে সহযোগিতা করতে ইসলামাবাদ ও কাবুল সম্মত হয়। গত সেপ্টেম্বরে এক আত্মঘাতী হামলায় নিহত হন রাব্বানি।
কাবুল অভিযোগ করে আসছে, পাকিস্তান এ হত্যাকাণ্ড তদন্তে সহযোগিতা করতে অস্বীকৃতি জানিয়েছে। আফগান কর্তৃপক্ষ বলেছে, রাব্বানিকে হত্যার পরিকল্পনা পাকিস্তানে করা হয়েছিল এবং পাকিস্তানি এক আত্মঘাতী হামলাকারী ওই হামলা চালায়। এএফপি।
﻿
লন্ডন হাইকোর্টের রায়
অ্যাসাঞ্জকে সুইডেনে যেতে হবে
জুলিয়ান অ্যাসাঞ্জ

গোপন নথি ফাঁস করে বিশ্বজুড়ে সাড়া জাগানো ওয়েবসাইট উইকিলিকসের প্রতিষ্ঠাতা জুলিয়ান অ্যাসাঞ্জকে সুইডেনে যেতে হবে। সুইডেনে ফেরত পাঠানোর পক্ষে নিম্ন আদালতের দেওয়া রায়ের বিরুদ্ধে অ্যাসাঞ্জের আবেদন খারিজ করে গতকাল বুধবার লন্ডনের হাইকোর্ট এমনই রায় দিয়েছেন।
তবে অ্যাসাঞ্জ চাইলে হাইকোর্টের এই রায়ের বিরুদ্ধে সুপ্রিম কোর্টে যেতে পারবেন। এ জন্য দুই সপ্তাহ সময় পাবেন তিনি।
অ্যাসাঞ্জের আইনজীবীরা জানান, আইনি লড়াই চালিয়ে যেতে সুপ্রিম কোর্টে যাওয়ার কথা বিবেচনা করছেন অ্যাসাঞ্জ।
অ্যাসাঞ্জের বিরুদ্ধে সুইডেনে দুই নারীকে ধর্ষণের অভিযোগ রয়েছে। এ অভিযোগে গ্রেপ্তারি পরোয়ানা জারি করা হলে গত ডিসেম্বরে যুক্তরাজ্যে তিনি গ্রেপ্তার হন। তাঁকে জিজ্ঞাসাবাদের জন্য সুইডিশ কৌঁসুলিরা সে দেশে ফেরত পাঠানোর আবেদন করেন। আবেদনের পরিপ্রেক্ষিতে যুক্তরাজ্যের নিম্ন আদালত গত ফেব্রুয়ারিতে তাঁকে সুইডেনে পাঠানোর পক্ষে রায় দেন। ওই রায়ের বিরুদ্ধে হাইকোর্টে আবেদন করেন অস্ট্রেলিয়ার নাগরিক অ্যাসাঞ্জ।
শুরু থেকেই ধর্ষণের অভিযোগ নাকচ করে অ্যাসাঞ্জ একে উদ্দেশ্যপ্রণোদিত বলে দাবি করেন। তাঁর আশঙ্কা, সুইডেনে ফেরত পাঠানো হলে তাঁকে যুক্তরাষ্ট্রের হাতে তুলে দেওয়া হবে। যুক্তরাষ্ট্র বিচারের নামে তাঁকে মৃত্যুদণ্ড দেবে। কারণ, উইকিলিকস যুক্তরাষ্ট্রের লাখ লাখ গোপন নথি ফাঁস করায় মার্কিন সরকার তাঁর ওপর চরম ক্ষুব্ধ।
লন্ডন হাইকোর্টের বিচারপতি টমাস ও বিচারপতি ওইউজলে গতকাল অ্যাসাঞ্জের আবেদন খারিজ করে দেন।
অ্যাসাঞ্জের আইনজীবীরা আদালতে যুক্তি দেখান, যে ইউরোপীয় গ্রেপ্তারি পরোয়ানাবলে অ্যাসাঞ্জকে গ্রেপ্তার করা হয়েছে, তা অবৈধ। কারণ, কোনো আদালত নয়, একজন সরকারি কৌঁসুলি এই পরোয়ানা জারি করেন। তবে হাইকোর্ট তাঁদের এই যুক্তি নাকচ করেন।
অ্যাসাঞ্জ যুক্তরাজ্যের নরফোকের এলিংহাম হল এলাকায় এক বন্ধুর বাড়িতে অবস্থান করছেন। তাঁকে প্রতিদিন স্থানীয় থানায় হাজিরা দিতে হয়। রাত ১০টার মধ্যে বাসায় ফিরতে হয়। এএফপি ও রয়টার্স।
﻿
হাক্কানি নেতা মালি খানকে বিদেশি সন্ত্রাসী হিসেবে চিহ্নিত

যুক্তরাষ্ট্র গত মঙ্গলবার পাকিস্তানভিত্তিক জঙ্গি সংগঠন হাক্কানি নেটওয়ার্কের শীর্ষস্থানীয় কমান্ডার মালি খানকে ‘বিদেশি সন্ত্রাসী’ হিসেবে চিহ্নিত করেছে। এ ছাড়া তাঁর বিরুদ্ধে অর্থনৈতিক নিষেধাজ্ঞা আরোপ করা হয়েছে। হাক্কানি নেটওয়ার্কের কাছে অর্থপ্রবাহ বাধাগ্রস্ত করার উদ্দেশ্যে এ পদক্ষেপ নেওয়া হয়েছে।
মার্কিন পররাষ্ট্র দপ্তরের এক বিবৃতিতে বলা হয়, হাক্কানি নেটওয়ার্কের কমান্ডার হিসেবে মালি খান শত শত সন্ত্রাসীর তত্ত্বাবধান করতেন। এ ছাড়া তাঁর অনুগতদের সন্ত্রাসী কর্মকাণ্ড চালানোর জন্য নির্দেশনা দিয়েছেন। বিবৃতিতে বলা হয়, হাক্কানি নেটওয়ার্ককে সমর্থন ও উপকরণ-সহায়তা দেন মালি খান। আফগানিস্তানে বেসামরিক লোকজন, জোট বাহিনী ও আফগান পুলিশের ওপর হামলার পরিকল্পনা ও পরিকল্পনা কার্যকর করার সঙ্গে জড়িত ছিলেন মালি খান।
তালেবানের সঙ্গে সম্পৃক্ত হাক্কানি নেটওয়ার্ক পাকিস্তানের আদিবাসী-অধ্যুষিত উত্তর ওয়াজিরিস্তান থেকে কর্মকাণ্ড পরিচালনা করে থাকে। আফগানিস্তানে জঙ্গি কর্মকাণ্ডের অগ্রভাগে রয়েছে জঙ্গিগোষ্ঠীটি। গোষ্ঠীটি অনেকগুলো বড় ধরনের হামলার জন্য দায়ী।
২০১১ সালের জুনে যে ব্যক্তি কাবুলের ইন্টারকন্টিনেন্টাল হোটেলে আত্মঘাতী হামলা চালিয়েছিল, তাকে সহায়তা দিয়েছিল মালি খানের সহযোগী। ওই হামলায় ১২ জন নিহত হয়। সেপ্টেম্বরে আফগান ও জোট বাহিনীর যৌথ অভিযানে মালি খানকে গ্রেপ্তার করা হয়।
হাক্কানি নেটওয়ার্ককে আফগানিস্তানের পূর্বাঞ্চলে মোতায়েন মার্কিন বাহিনীর জন্য সবচেয়ে বিপজ্জনক শত্রু হিসেবে বিবেচনা করা হয়ে থাকে। এএফপি।
﻿﻿

বাঘ রক্ষায় ইন্টারপোল

বাঘ শিকারের বিরুদ্ধে বৈশ্বিক লড়াইয়ের সমন্বয়ের জন্য গতকাল বুধবার নতুন প্রচারণা শুরু করেছে ইন্টারপোল। সংস্থাটি সতর্ক করে দিয়ে বলেছে, বাঘ রক্ষায় ব্যর্থতার প্রভাব অর্থনৈতিক ও সামাজিক ক্ষেত্রেও পড়তে পারে।
আন্তর্জাতিক পুলিশ সংস্থাটি বলেছে, যে ১৩টি দেশে এখনো বাঘ পাওয়া যায়, বন্য প্রাণীসংক্রান্ত অপরাধের বিরুদ্ধে লড়াইয়ে সেসব দেশের একত্রে কাজ করা জরুরি।
ইন্টারপোলের পরিবেশ অপরাধবিষয়ক প্রকল্পের ব্যবস্থাপক ডেভিড হিগিনস বলেন, বাঘের বিলুপ্তি শুধু জীববৈচিত্র্যের ওপর প্রভাব ফেলবে না, এখনো যেসব দেশে বাঘ পাওয়া যায়, সেসব দেশের ‘অর্থনৈতিক ও নিরাপত্তা স্থিতিশীলতা’র ওপরও প্রভাব ফেলতে পারে।
বাংলাদেশ, ভুটান, কম্বোডিয়া, চীন, ভারত, ইন্দোনেশিয়া, লাওস, মালয়েশিয়া, মিয়ানমার, নেপাল, রাশিয়া, থাইল্যান্ড ও ভিয়েতনামের পুলিশ, কাস্টমস ও বন্য প্রাণীবিষয়ক কর্মকর্তাদের চেষ্টায় সহায়তা করার পরিকল্পনা নিয়েছে প্রজেক্ট প্রিডেটর নামের ইন্টারপোলের নতুন একটি প্রকল্প।
সচেতনতা বৃদ্ধির জন্য পরিবেশবাদী সংস্থাগুলোর সঙ্গে তথ্যবিনিময় করবে যুক্তরাষ্ট্র, ব্রিটেন এবং বিশ্বব্যাংকের অর্থসহায়তাপুষ্ট প্রজেক্ট প্রিডেটর।
হ্যানয়ে ইন্টারপোলের বার্ষিক সাধারণ সভা থেকে দেওয়া এক বিবৃতিতে বলা হয়, আন্তর্জাতিক সীমান্তগুলোতে বাঘের অঙ্গ-প্রত্যঙ্গের অবৈধ বাণিজ্য ও পাচার বিস্তার লাভ করেছে। এর বিরুদ্ধে আইন প্রয়োগ করা চ্যালেঞ্জ হয়ে দাঁড়িয়েছে।
হিগিনস বলেন, আইন প্রয়োগ ‘একমাত্র জবাব নয়’। শিক্ষা এবং দারিদ্র্য বিমোচনেরও প্রয়োজনীয়তা আছে। এএফপি।
﻿﻿

তেহরানের চিঠিকে ‘বাক্সর্বস্ব’ বলল ওয়াশিংটন

যুক্তরাষ্ট্রকে দুঃখ প্রকাশ করার দাবি জানিয়ে তেহরানের পাঠানো চিঠি ‘বাক্সর্বস্ব’ বলে প্রত্যাখ্যান করেছে ওয়াশিংটন। তেহরান ওই চিঠিতে ইরানের বিরুদ্ধে যুক্তরাষ্ট্রে নিযুক্ত সৌদি রাষ্ট্রদূতকে হত্যার ষড়যন্ত্রের যে অভিযোগ আনা হয়েছে, সে জন্য ওয়াশিংটনকে দুঃখ প্রকাশ করতে বলেছিল।
মার্কিন পররাষ্ট্র দপ্তরের মুখপাত্র ভিক্টোরিয়া নুল্যান্ড গত মঙ্গলবার সাংবাদিকদের বলেন, ‘আমরা ইরানের পক্ষ থেকে সুইস মধ্যস্থতাকারীদের মাধ্যমে দীর্ঘ একটি কূটনৈতিক নোট পেয়েছি। প্রায় সাত পৃষ্ঠার ওই চিঠি ছিল বাক্সর্বস্ব। এতে সব কিছুই অস্বীকার করা হয়েছে। চিঠিতে নতুন বেশি কিছু নেই।’
ওয়াশিংটন-তেহরানের মধ্যে তিন দশকের বেশি সময় ধরে কূটনীতিক সম্পর্কের অনুপস্থিতিতে সুইজারল্যাল্ড তেহরানে যুক্তরাষ্ট্রের হয়ে কাজ করছে।
এর আগে মঙ্গলবার ইরানের পররাষ্ট্র মন্ত্রণালয়ের মুখপাত্র রামিন মেহমানপারাস্ত জানান, মিথ্যা অভিযোগের জন্য ওয়াশিংটনকে আনুষ্ঠানিক দুঃখ প্রকাশের দাবি জানিয়ে যুক্তরাষ্ট্রে একটি চিঠি পাঠানো হয়েছে। এএফপি।
﻿﻿

মহানবীকে অবমাননা
ফরাসি পত্রিকার কার্যালয়ে বোমা হামলা ও আগুন

মহানবী হজরত মুহাম্মদ (সা.)কে অবমাননা করায় ফ্রান্সের একটি সাপ্তাহিক পত্রিকার একাধিক কার্যালয়ে হামলা হয়েছে। এসব কার্যালয়ে বোমা হামলার পাশাপাশি আগুন লাগানো হয়। এ ছাড়া পত্রিকাটির ওয়েবসাইটও হ্যাক করা হয়।
পুলিশ জানায়, মঙ্গলবার গভীর রাতে ওই পত্রিকার কার্যালয়ে হামলা ও অগ্নিসংযোগ করা হয়। তবে এতে কেউ হতাহত হয়নি। হামলাকারীদের পরিচয় সম্পর্কে এখনো নিশ্চিত হওয়া যায়নি।
শার্লি হেব্দো নামের ওই ব্যঙ্গ পত্রিকা গতকাল বুধবার ‘আরব বসন্ত’ নিয়ে একটি বিশেষ সংস্করণ প্রকাশ করে। ওই সংস্করণে মহানবী হজরত মুহাম্মদ (সা.)কে ‘অতিথি সম্পাদক’ হিসেবে উল্লেখ করা হয় এবং তাঁর একটি ব্যঙ্গচিত্র (কার্টুন) ছেপে নিচে লেখা হয়: ‘না হাসলে ১০০ চাবুক মারা হবে।’
ফ্রান্সের সরকারি কর্মকর্তারা এ হামলার নিন্দা জানিয়ে পত্রিকাটিকে সহায়তা করার প্রস্তাব দিয়েছেন।
ফরাসি স্বরাষ্ট্রমন্ত্রী বলেছেন, সংবাদমাধ্যমের স্বাধীনতা আমাদের দেশে একটি পবিত্র ব্যাপার এবংবিষয়টি সুরক্ষিত রাখার জন্য সবধরনের ব্যবস্থা নেওয়া হবে। এএফপি।
﻿﻿

সহিংসতা রোধে হন্ডুরাসের প্রধান প্রধান শহরে সেনা মোতায়েন

সন্ত্রাসীদের সহিংস কর্মকাণ্ড মোকাবিলা করতে হন্ডুরাস সরকার দেশটির প্রধান প্রধান শহরে কয়েক শ সেনা মোতায়েন করেছে। রাজধানী তেগুচিগালপা ও উত্তরাঞ্চলীয় শহর সান পেদ্রো সুলায় প্রথম সেনা মোতায়েন করা হয়।
গত সোমবার দেশটির প্রেসিডেন্ট পোরফিরিও লোবো পুলিশের ঊর্ধ্বতন কয়েকজন কমান্ডারকে বরখাস্ত করেন। হত্যার দায়ে অভিযুক্ত চার কর্মকর্তার মুক্তি এবং তাঁদের পালিয়ে যাওয়ার ঘটনায় ওই কমান্ডারদের বরখাস্ত করা হয়। দুজন ছাত্রকে হত্যার দায়ে অভিযুক্ত চার কর্মকর্তার মুক্তিতে জনরোষের সৃষ্টি হয়। বিবিসি।
﻿﻿

সংক্ষিপ্ত বিশ্বসংবাদ

এবার এক রুপিতে
ভারতের অন্ধ্র প্রদেশের রাজ্য সরকার এবার সে রাজ্যে দারিদ্র্যসীমার নিচে বসবাসকারীদের প্রতি কেজি চাল এক রুপিতে দেওয়ার সিদ্ধান্ত নিয়েছে। গত মঙ্গলবার রাজ্যের মুখ্যমন্ত্রী কিরণ কুমার এ ঘোষণা দিয়েছেন। তিনি জানান, এ জন্য বছরে রাজ্য সরকারকে অতিরিক্ত দুই হাজার ৬০০ কোটি রুপি ভর্তুকি দিতে হবে। এর আগে দারিদ্র্যসীমার নিচে বসবাসকারীদের প্রতি কেজি চাল দুই রুপিতে দেওয়া হতো। কলকাতা প্রতিনিধি।

শ্রমিক অপহরণ
ভারতের বিহার রাজ্যে নির্মাণাধীন একটি সেতুর কাজে নিয়োজিত ১৫ জন শ্রমিককে সন্দেহভাজন মাওবাদী বিদ্রোহীরা অপহরণ করেছে। স্থানীয় পুলিশপ্রধান আর এন সিং গতকাল বুধবার জানান, তাঁদের ধারণা, সেতুর কাজ পাওয়া ঠিকাদারি প্রতিষ্ঠানটি সম্ভবত মাওবাদীদের দাবি অনুযায়ী অর্থ দিতে অস্বীকার করেছিল। সে জন্য তারা শ্রমিকদের অপহরণ করেছে। মাওবাদীরা প্রায়ই ওই অঞ্চলে বিভিন্ন প্রতিষ্ঠানের কাছে চাঁদা দাবি করে থাকে। পুলিশ জানায়, অপহূত ব্যক্তিদের উদ্ধারের চেষ্টা চলছে। এএফপি।

স্ত্রী ও ছেলেকে খুন
জাপানে কুড়াল দিয়ে কুপিয়ে স্ত্রী ও সন্তানকে হত্যার দায়ে ঋণে জর্জরিত এক ব্যক্তিকে গতকাল বুধবার গ্রেপ্তার করেছে পুলিশ। জাপানের বার্তা সংস্থা জিজি প্রেস ও স্থানীয় প্রচারমাধ্যমগুলো জানায়, গ্রেপ্তার হওয়া ইসাও শিনোমোতো (৫৩) পশ্চিম টোকিওর বাসিন্দা। ঋণ শোধ করতে না পেরে পরিবারের সদস্যদের হত্যা করেছেন বলে শিনোমোতো পুলিশকে জানিয়েছেন। এএফপি।
﻿﻿

ক্ষেপণাস্ত্রের পরীক্ষা চালাল ইসরায়েল

ইসরায়েল গতকাল বুধবার আন্তমহাদেশীয় ক্ষেপণাস্ত্রের পরীক্ষা চালিয়েছে। ইরানের বিতর্কিত পারমাণবিক কর্মসূচিতে ইসরায়েল হামলা করতে পারে—এমন আশঙ্কার মুখে এই পরীক্ষা চালানো হলো।
ইসরায়েলের প্রতিরক্ষা মন্ত্রণালয়ের এক বিবৃতিতে বলা হয়, পালমাছিম ঘাঁটি থেকে রকেটচালিত ক্ষেপণাস্ত্রের পরীক্ষা চালানো হয়েছে। অনেক আগে প্রতিরক্ষা মন্ত্রণালয় এর পরিকল্পনা করে। পূর্বঘোষিত সময় অনুযায়ী পরীক্ষাটি চালানো হলো।
দেশটির মধ্যাঞ্চলে অবস্থিত এই ঘাঁটি থেকে উৎক্ষেপণ করা ওই ক্ষেপণাস্ত্রের ধরন সম্পর্কে কোনো মন্তব্য করতে অস্বীকৃতি জানায় প্রতিরক্ষা মন্ত্রণালয়। তবে সামরিক কর্মকর্তাদের বরাত দিয়ে ইসরায়েল রেডিওর এক প্রতিবেদক বলেন, এটি ছিল আন্তমহাদেশীয় ক্ষেপণাস্ত্র।
মধ্যপ্রাচ্যের একমাত্র পারমাণবিক শক্তিধর দেশ হিসেবে ইসরায়েলকে গণ্য করা হয়। দেশটি ২০০৮ সালে দূরপাল্লার ক্ষেপণাস্ত্রের সফল পরীক্ষা চালায়। পিটিআই।
﻿﻿

হিলারি ক্লিনটনের মায়ের জীবনাবসান

মার্কিন পররাষ্ট্রমন্ত্রী হিলারি ক্লিনটনের মা ডরোথি রডহাম আর নেই। গত মঙ্গলবার রাতে ওয়াশিংটন ডিসিতে তিনি শেষ নিঃশ্বাস ত্যাগ করেছেন। তাঁর বয়স হয়েছিল ৯২ বছর। ক্লিনটন ফাউন্ডেশন এক বিবৃতিতে এ কথা জানিয়েছে।
লন্ডন ও ইস্তাম্বুলে সম্মেলনে যোগ দিতে গত মঙ্গলবার হিলারির রওনা হওয়ার কথা ছিল। তবে মার্কিন পররাষ্ট্র দপ্তরের কর্মকর্তারা তাঁর মায়ের অসুস্থতার সংবাদ ঘোষণা করলে হিলারি সফর স্থগিত করেন। ডরোথি রডহামের মৃত্যুতে মার্কিন প্রেসিডেন্ট বারাক ওবামা শোক প্রকাশ করে বাণী দিয়েছেন।
ডরোথি রডহাম ১৯১৯ সালে শিকাগোতে জন্মগ্রহণ করেন। ২০০৬ সালে হিলারি তাঁর মাকে ওয়াশিংটনে নিয়ে আসেন। জীবনের শেষ দিনগুলো রডহাম জর্জ ওয়াশিংটন ইউনিভার্সিটি হাসপাতালেই কাটিয়েছেন। এএফপি ও বিবিসি।
﻿﻿

ইইউর ঋণ প্যাকেজ
পাপান্দ্রুর গণভোটের পরিকল্পনা মন্ত্রিসভায়

ইউরোপীয় ইউনিয়নের (ইইউ) ঋণ প্যাকেজের ওপর গ্রিসের প্রধানমন্ত্রী জর্জ পাপান্দ্রুর বিতর্কিত গণভোটের পরিকল্পনা সর্বসম্মতভাবে অনুমোদন করেছে দেশটির মন্ত্রিসভা। ডিসেম্বরে এই গণভোট হতে পারে।
গত মঙ্গলবার রাতে মন্ত্রিসভার জরুরি বৈঠকে পাপান্দ্রু বলেন, গণভোটের মাধ্যমে ইউরোজোনের সহযোগীদের দাবি করা ব্যয়সংকোচন ব্যবস্থা সম্পর্কে ‘পরিষ্কার ম্যান্ডেট’ পাওয়া যাবে।
গতকাল বুধবার ফ্রান্সে ইউরোপের নেতাদের সঙ্গে বৈঠক করার কথা প্রধানমন্ত্রী জর্জ পাপান্দ্রুর।
এদিকে কাল শুক্রবার পার্লামেন্টে গুরুত্বপূর্ণ আস্থা ভোটের মুখোমুখি হচ্ছে গ্রিক সরকার।
অন্যদিকে ক্ষমতাসীন পাসোক পার্টির একজন পার্লামেন্ট সদস্য পদত্যাগ করেছেন। এই পদত্যাগের ফলে পার্লামেন্টে ক্ষমতাসীন দলের আসন সংখ্যা বিরোধী দলের চেয়ে এখন মাত্র দুটি বেশি। এরই মধ্যে দলের ছয়জন শীর্ষস্থানীয় সদস্য পাপান্দ্রুকে পদত্যাগের আহ্বান জানিয়েছেন।
মন্ত্রিসভার বৈঠকে পাপান্দ্রু বলেন, জনগণের সম্মতির দরকার সরকারের। সাত ঘণ্টার বৈঠকের পর সরকারের মুখপাত্র এলিয়াস মোসিয়ালোস বলেন, মন্ত্রিসভা সমর্থন ব্যক্ত করেছে।
স্বরাষ্ট্রমন্ত্রী হারিস কাসতানিদিস সরকারি টেলিভিশনকে বলেন, ডিসেম্বরের মধ্যে গণভোট হওয়ার সম্ভাবনা রয়েছে। বিবিসি।
﻿

চলে গেলেন 'যাযাবর' ভূপেন 	
ভারতীয় উপমহাদেশের মানুষকে যিনি শুনিয়েছিলেন- 'মানুষ মানুষের জন্যে, জীবন জীবনের জন্যে'; গঙ্গার কাছে যিনি প্রশ্ন রেখেছিলেন- অসংখ্য মানুষের হাহাকার শুনেও সে কীভাবে বইছে, সেই ভূপেন হাজারিকা আর নেই।

দুটি কিডনিই বিকল হয়ে যাওয়ায় চার দিন ধরে ডায়ালিসিস চলার পর শনিবার বিকেলে মুম্বাইয়ের কোকিলাবেন ধীরুভাই আম্বানি হাসপাতালে মারা যান এই বিখ্যাত সংগীত শিল্পী ও সুরকার।

হাসপাতালের জনসংযোগ বিভাগের প্রধান জয়ন্ত নারায়ণ সাহার বরাত দিয়ে ভারতীয় বার্তা সংস্থা পিটিআই জানায়, গত ২৯ জুন শ্বাসকষ্টের কারণে ধীরুভাই আম্বানি হাসপাতালে ভর্তি হন ৮৬ বছর বয়সী ভূপেন। সে সময় তাকে নিবিড় পরিচর্যা কেন্দ্রে রাখা হয়। মঙ্গলবার পরীক্ষা করে দেখা যায়, তার দুটি কিডনিই অকেজো হয়ে গেছে।

জয়ন্ত নারায়ণ সাহা বলেন, "ডায়ালিসিস চলার এক পর্যায়ে তার দেহের বিভিন্ন অঙ্গ সাড়া দিতে ব্যর্থ হয়। শনিবার বিকেল সাড়ে ৪টার দিকে তিনি মারা যান।"

১৯২৬ সালের ৮ সেপ্টেম্বর ভারতের অসম রাজ্যে জন্মগ্রহণ করেন ভূপেন হাজারিকা। মাত্র ১০ বছর বয়স থেকেই গান লিখে সুর দিতে থাকেন। বাংলা ও হিন্দি- দুভাষাতেই আকাশচুম্বি জনপ্রিয়তা পায় তার গান।

তার দরাজ কণ্ঠে 'বিস্তীর্ণ দুপারে', 'আমি এক যাযাবর', 'মানুষ মানুষের জন্যে', 'সাগর সঙ্গমে', 'দোলা হে দোলা' 'প্রতিধ্বনি শুনি' গানগুলো বাংলাদেশের মানুষের হৃদয়েও স্থান করে নেয়। কয়েক বছর আগে ঢাকায় এসেও ভক্ত-শ্রোতাদের মাতিয়ে যান তিনি।

তবে কয়েক বছর আগে হিন্দুত্ববাদী রাজনৈতিক দল বিজেপিতে যোগ দিয়ে ভক্তদের মাঝে বিতর্কিত হন যুক্তরাষ্ট্রের কলাম্বিয়া বিশ্ববিদ্যালয় থেকে গণযোগাযোগে পিএইচডি করা এই শিল্পী।

ভারতীয় চলচ্চিত্র ও সংগীতে অবদানের স্বীকৃতি হিসেবে ১৯৭৭ সালে ভারত সরকারের পদ্মশ্রী ও ২০০১ সালে পদ্মভূষণ খেতাব এবং ১৯৯২ সালে দাদাসাহেব ফালকে পুরস্কারসহ অসংখ্য পুরস্কার পেয়েছেন ভূপেন হাজারিকা।

<ন>প্রধানমন্ত্রী ও বিরোধী দলীয় নেত্রীর শোক

ভূপেন হাজারিকার মৃত্যুতে শোক প্রকাশ করেন প্রধানমন্ত্রী শেখ হাসিনা ও বিরোধীদলীয় নেত্রী খালেদা জিয়া।

মুক্তিযুদ্ধ চলাকালে ভূপেন হাজারিকার গান স্বাধীনতাকামী জনগণকে যে আশা জুগিয়েছিলো তা চির স্মরণীয় থাকার কথা উল্লেখ করে শেখ হাসিনা বলেন, ভূপেন হাজারিকার গণসংগীত বিভিন্ন সময়ে মানুষের মনে উদ্দীপনা জুগিয়েছে।

প্রয়াত এই শিল্পীর অবদানের কথা স্মরণ করে খালেদা জিয়া বলেন, জাতিগত সংঘাত, অন্যায়-অবিচার, শোষণের বিরুদ্ধে প্রতিরোধে তার রচিত অবিনাশী গান অসহায় নিপীড়িত মানুষকে চিরদিন উদ্দীপনা যোগাবে।

<ন>শিল্পীদের শোক

ভূপেন হাজারিকার মৃত্যুতে শোক প্রকাশ করে সঙ্গীতশিল্পী সুবীর নন্দী বলেন, "৮৫ বছর বয়সে তার চলে যাওয়াটা স্বাভাবিক হলেও বাংলা গানের জগতে এক অপূরণীয় ক্ষতি হয়ে গেল।"

"তিনি বাংলা গানের নতুন ধারা সৃষ্টি করেন। তাই চলে গেলেও তার সৃষ্ট কর্মের মধ্য দিয়ে তিনি সাধারণ মানুষের হৃদয়ে বেঁচে থাকবেন।"

গণসংগীত শিল্পী ফকির আলমগীর বলেন, "তার মতো গুণী শিল্পীর চলে যাওয়া সঙ্গীতের জন্য অনেক ক্ষতিকর। তার মৃত্যুতে গণসঙ্গীতের শেষ প্রদীপটি নিভে গেল।"
﻿

'লাব্বাইক' ধ্বনিতে মুখরিত আরাফাতের ময়দান 	
'লাব্বাইক আল্লাহুমা লাব্বাইক- হে আল্লাহ, তোমার ডাকে আমি হাজির' ধ্বনিতে মুখরিত সৌদি আরবের আরাফাতের ময়দান।

সৌদি আরবের সংবাদ মাধ্যমের খবরে বলা হয়, শুক্রবার হজের আনুষ্ঠানিকতা শুরুর পর মক্কা নগরীর কাবা শরিফ থেকে রওনা হয়ে পাঁচ কিলোমিটার দূরে মিনায় জড়ো হন বাংলাদেশসহ বিশ্বের প্রায় ৩০ লাখ ধর্মপ্রাণ মুসলমান।

ইবাদত-বন্দেগিতে মিনায় রাত কাটানোর পর আল্লাহর নৈকট্য লাভের আশায় জিকির করেন তারা। নামাজ পড়েন জামায়াতের সঙ্গে। এরপর হজের মূল আনুষ্ঠানিকতার জন্য শনিবার ভোরে মিনা থেকে যাত্রা করেন ১০ কিলোমিটার দূরে আরাফাতের ময়দানের উদ্দেশে।

আরাফাতের ময়দানে তারা হজের খুতবা শুনবেন এবং একইসঙ্গে জোহর ও আসরের নামাজ আদায় করবেন।

এরপর মিনায় ফেরার পথে শনিবার সন্ধ্যায় মুজদালিফায় মাগরিব ও এশার নামাজ পড়বেন মুসল্লিরা। মুজদালিফায় রাতে থাকার সময় পাথর সংগ্রহ করবেন তারা, যা মিনার জামারায় শয়তানকে উদ্দেশ্য করে ছোড়া হবে।

রোববার সকালে ফজরের নামাজ শেষে মুসল্লিরা মিনায় ফিরে জোহরের নামাজের পর শয়তানকে (প্রতিকী) পাথর ছুড়বেন। এরপর কোরবানি দিয়ে ইহরাম ত্যাগ করবেন তারা। সবশেষে কাবা শরিফকে বিদায়ী তাওয়াফ করে হজের আনুষ্ঠানিকতা শেষ হবে।

শুক্রবার আনুষ্ঠানিকতা শুরু হলেও আরাফাতের ময়দানে কার্যক্রমকেই হজের মূল অনুষ্ঠান হিসেবে ধরা হয়। ১৪ শ' বছরেরও বেশি সময় আগে এ আরাফাতের ময়দানেই বিদায়ী হজের ভাষণ দেন হজরত মুহাম্মদ (সা.)।

মুসলিম বিশ্বের সবচেয়ে বড় সমাবেশ এবারের হজে প্রায় ৩০ লাখ মুসলমান অংশ নিচ্ছেন। এদের মধ্যে ১৮ লাখ বিশ্বের বিভিন্ন দেশ থেকে গেছেন।

আরব নিউজের খবরে বলা হয়, শুক্রবার ফজরের নামাজের পর মক্কা থেকে মিনার উদ্দেশে রওনা হন মুসল্লিরা। অনেকেই আগের দিন মিনায় পৌঁছান। মিনায় অসংখ্য সাদা তাঁবুতে অবস্থান করছেন তারা।

হজ সুষ্ঠুভাবে শেষ করতে সৌদি সরকার ব্যাপক প্রস্তুতি নিয়েছে। নিরাপত্তা ব্যবস্থা জোরদার করা হয়েছে। মক্কা ও আশপাশের এলাকায় নিরাপত্তা বাহিনীর প্রায় ৫০ হাজার কর্মকর্তাকে নিয়োজিত করা হয়েছে।

সাড়ে চারশ' সাজোয়া যানসহ আধুনিক সরঞ্জাম নিয়ে রাস্তায় রাস্তায় টহল দিচ্ছে পুলিশ। ভিড়ের চাপে পদপিষ্ট হওয়াসহ যে কোনো অনাকাক্সিক্ষত পরিস্থিতি মোকাবেলায় নিয়োজিত রাখা হয়েছে কয়েক হাজার কর্মী।

যে কোনো ধরনের দাঙ্গা ও সন্ত্রাস মোকাবেলায় বিশেষ প্রশিক্ষণপ্রাপ্ত পুলিশ মোতায়েন করা হয়েছে। প্রস্তুত রাখা হয়েছে হেলিকপ্টার। হজ পালনকারীদের পথ দেখানোসহ বিভিন্ন ক্ষেত্রে সহযোগিতার জন্য ১২ হাজার নারী-পুরুষ কর্মী নিয়োগ করা হয়েছে। এ ছাড়া চিকিৎসকসহ প্রায় ২০ হাজার স্বাস্থ্যকর্মী দায়িত্ব পালন করছেন।

৮৯ হাজার জনকে দেশে ফেরত

সৌদি গেজেটে জানায়, হজের অনুমোদন না থাকায় ৮৯ হাজার মুসল্লিকে নিজ নিজ দেশে ফেরত পাঠিয়েছে সৌদি আরবের পাসপোর্ট বিভাগ।

এছাড়া মেয়াদ পেরিয়ে যাওয়ার পর অবস্থান, অভিবাসন আইনের লঙ্ঘন, ভুয়া অনুমোদন লাভের চেষ্টায় জড়িত ১৬ হাজার মানুষকে গ্রেপ্তার করেছে দেশটির পাসপোর্ট বিভাগের কর্মকর্তারা। মক্কাজুড়ে ১৬টি এবং মদিনায় চারটি পাসপোর্ট তল্লাসি চৌকি বসানো হয়েছে।
﻿

ভূপেন হাজারিকার অবস্থা আশঙ্কাজনক 	
ভারতীয় উপমহাদেশের বিখ্যাত সংগীত শিল্পী ও সুরকার ভূপেন হাজারিকার অবস্থা আশঙ্কাজনক। দুটি কিডনিই বিকল হয়ে যাওয়ায় মুম্বাইয়ের একটি হাসপাতালে গত তিন দিন ধরে তার ডায়ালিসিস চলছে।

গত ৩০ জুন শ্বাসকষ্টের কারণে কোকিলাবেন ধীরুভাই আম্বানি হাসপাতালে ভর্তি করার পর ৮৫ বছর বয়সী এই শিল্পীকে নিবিড় পরিচর্যা কেন্দ্রে রাখা হয়। মঙ্গলবার পরীক্ষা করে দেখা যায়, তার দুটি কিডনিই অকেজো হয়ে গেছে।

হাসপাতালের জনসংযোগ বিভাগের প্রধান জয়ন্ত নারায়ণ সাহার বরাত দিয়ে টাইমস অব ইন্ডিয়া শুক্রবার জানিয়েছে, তিন দিন ডায়ালিসিস চলার পর ভূপেনের শারীরিক অবস্থার ৫ শতাংশের মতো উন্নতি হয়েছে। তবে এখনই ডায়ালিসিস বন্ধ করা যাচ্ছে না। তার শরীর এখনো প্রচণ্ড দুর্বল। এখানো পুরোপুরি যন্ত্রের সহায়তায় আছেন তিনি।

হাসপাতালের চিকিৎসকরা জানান, শিল্পীকে নলের মাধ্যমে তরল খাবার দেওয়া হচ্ছে। আরো ৪৮ থেকে ৭২ ঘণ্টা পর্যবেক্ষণ না করে তার স্বাস্থ্য পরিস্থিতি সম্পর্কে স্পষ্ট কোনো ধারণা পাওয়া সম্ভব না।

১৯২৬ সালের ৮ সেপ্টেম্বর ভারতের অসম রাজ্যে জন্মগ্রহণ করেন ভূপেন হাজারিকা। মাত্র ১০ বছর বয়স থেকেই গান লিখে সুর দিতে থাকেন। বাংলা ও হিন্দি- দুভাষাতেই আকাশচুম্বি জনপ্রিয়তা পায় তার গান।

তার দরাজ কণ্ঠে 'বিস্তীর্ণ দুপারে', 'আমি এক যাযাবর', 'মানুষ মানুষের জন্যে', 'সাগর সঙ্গমে', 'দোলা হে দোলা' 'প্রতিধ্বনি শুনি' গানগুলো বাংলাদেশের মানুষের হৃদয়েও স্থান করে নেয়।

তবে কয়েক বছর আগে হিন্দুত্ববাদী রাজনৈতিক দল বিজেপিতে যোগ দিয়ে ভক্তদের মাঝে বিতর্কিত হন যুক্তরাষ্ট্রের কলাম্বিয়া বিশ্ববিদ্যালয় থেকে পিএইচডি করা এই শিল্পী।

ভারতীয় চলচ্চিত্রে অবদানের স্বীকৃতি হিসেবে ১৯৯২ সালে দাদাসাহেব ফালকে পুরস্কার পান ভূপেন হাজারিকা। 
﻿

গাদ্দাফি আমাদের সুহৃদ হতে পারে না: আশরাফ 	
লিবিয়ার চার দশকের শাসক কর্নেল মুয়াম্মার গাদ্দাফি এ পৃথিবীতে আর না থাকায় সন্তোষ প্রকাশ করেছেন আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম।

বৃহস্পতিবার জেলহত্যা দিবস উপলক্ষে এক আলোচনা সভায় তিনি বলেন, "গাদ্দাফি নাই বলে আমি অত্যন্ত খুশি। যারা জাতির পিতা বঙ্গবন্ধু, আমার পিতা (সৈয়দ নজরুল ইসলাম), নাসিম ভাইয়ের (মোহাম্মদ নাসিম) পিতার (এম মনসুর আলী) খুনীদের আশ্রয় দিয়েছেন তারা আমাদের সুহৃদ হতে পারে না।"

১৯৭৫ সালের ১৫ অগাস্ট এক সেনা বিদ্রোহে ধানমন্ডির ৩২ নম্বরের বাসায় বঙ্গবন্ধুকে হত্যার পর ৩ অক্টোবর কারাবন্দি জাতীয় চার নেতা সৈয়দ নজরুল ইসলাম, তাজউদ্দীন আহমদ, এম মনসুর আলী ও এ এইচ এম কামরুজ্জামানকে হত্যা করা হয়।

তখন বঙ্গবন্ধু ও চার নেতার হত্যাকারী সেনা কর্মকর্তাদের লিবিয়ায় আশ্রয় দেন গাদ্দাফি।

গাদ্দাফি নিজেও ১৯৬৯ সালে এক সেনা অভ্যুত্থানের মধ্য দিয়ে লিবিয়ার ক্ষমতা দখল করেন।

গত ফেব্র"য়ারিতে গাদ্দাফির পতনের দাবিতে আন্দোলনের ধারাবাহিকতায় এক পর্যায়ে সেখানে ন্যাটোর বিমান হামলা হয়। লিবীয় বিদ্রোহী বাহিনী ও ন্যাটোর হামলার মুখে গত ২৩ অগাস্ট লিবিয়ার রাজধানী ত্রিপোলি ছেড়ে পালান লৌহমানব খ্যাত এ স্বৈরশাসক।

গত ২০ অক্টোবর নিজ জন্মশহর সির্তেই বিদ্রোহী বাহিনীর গুলিতে নিহত হন তিনি।

গাদ্দাফির স্বৈরশাসনের সময় লিবিয়ায় গণহত্যা এবং বঙ্গবন্ধুর খুনীদের তার আশ্রয় দেওয়া নিয়ে বাংলাদেশের জাতীয় দৈনিকগুলোতে কোনো প্রতিবেদন প্রকাশ না হওয়ায় বিস্ময় প্রকাশ করেন বাংলাদেশের প্রথম অস্থায়ী রাষ্ট্রপতির ছেলে সৈয়দ আশরাফ।

বঙ্গবন্ধু আন্তর্জাতিক সম্মেলন কেন্দ্রে আওয়ামী লীগ আয়োজিত ওই আলোচনা সভায় আশরাফ বলেন, "ওই খুনীদের ব্যাংকক থেকে লিবিয়ায় নিয়ে যেতে শমশের মবিন চৌধুরীকে নির্দেশ দেন জিয়াউর রহমান।"

"গাদ্দাফি ভূমধ্যসাগরের পাড়ে বিশাল অট্টালিকায় তাদের থাকতে দেন। এই গাদ্দাফি আমাদের মুক্তিযুদ্ধে পাকিস্তানকে সহায়তা করে।"
বেনজির ভুট্টো হত্যা মামলায় সাতজন অভিযুক্ত 	
পাকিস্তানের সাবেক প্রধানমন্ত্রী বেনজির ভুট্টো হত্যা মামলায় দুই পুলিশ কর্মকর্তাসহ সাতজনকে অভিযুক্ত করেছে পাকিস্তানের একটি আদালত।

২০০৭ সালে রাওয়ালপিন্ডিতে এক সমাবেশে আত্মঘাতী হামলা ও বন্দুকধারীর গুলিতে নিহত হন মুসলিম বিশ্বের প্রথম নারী প্রধানমন্ত্রী বেনজির ভুট্টো।

শনিবার রাওয়ালপিন্ডিতে সন্ত্রাস দমন বিষয়ক একটি আদালত শুনানি শেষে এ হত্যা মামলায় দুই পুলিশ কর্মকর্তা ও পাঁচ জঙ্গিকে অভিযুক্ত করে।

সরকারি আইন কর্মকর্তা চৌধুরী জুলফিকার আলী রয়টার্সকে বলেন, বেনজীর ভুট্টোকে হত্যার ষড়যন্ত্র এবং হত্যাকাণ্ডে জড়িত থাকার অপরাধে তাদের অভিযুক্ত করা হয়েছে।

পাকিস্তানের সাবেক সামরিক শাসক পারভেজ মুশাররফের সঙ্গে সমঝোতা পর স্বেচ্ছা নির্বাসন থেকে দেশে ফেরার কয়েক সপ্তাহের মাথায় ২০০৭ সালের ২৭ ডিসেম্বর এক নির্বাচনী সমাবেশে হামলায় নিহত হন বেনজীর ভুট্টো।

এ হত্যাকাণ্ডের জন্য পাকিস্তানি তালেবান নেতা বায়তুল্লাহ মেহসুদের ওপর দায় চাপিয়ে আসছিলো মুশাররফের সরকার। ২০০৯ সালে আফগানিস্তানের সীমান্তবর্তী এলাকায় মার্কিন চালকবিহীন বোমা হামলায় নিহত হন মেহসুদ।

সরকারপক্ষের আরেক আইনজীবী মোহাম্মদ আজহার বলেন, 'বেনজীর ভুট্টোর জন্য নিরাপত্তা পরিকল্পনার পরিবর্তন' করে নিরাপত্তা লঙ্ঘনের জন্য রাওয়ালপিন্ডির তখনকার পুলিশ প্রধান সাউদ আজিজসহ দুই পুলিশ কর্মকর্তাকে অভিযুক্ত করা হয়েছে।

পারভেজ মুশাররফের বিরুদ্ধেও বেনজীর ভুট্টোকে যথাযথ নিরাপত্তা দিতে ব্যর্থতার অভিযোগ রয়েছে। বর্তমানে দুবাই ও লন্ডনে নির্বাসিত জীবনযাপন করছেন মুশাররফ।

এ অভিযোগে গত ফেব্র"য়ারিতে মুশাররফের বিরুদ্ধে গ্রেপ্তারি পরোয়ানা জারি করে ওই আদালত। মুশাররফ তাতে সাড়া না দেওয়ায় পরবর্তীতে তাকে পলাতক ঘোষণা করা হয়। গত অগাস্টে পাকিস্তানে মুশাররফের সব সম্পত্তি বাজেয়াপ্ত ও ব্যাংক অ্যাকাউন্ট জব্দ করার নির্দেশ দেয় আদালত।

আইন কর্মকর্তা আলী বলেন, মুশাররফের বিষয়ে পরবর্তীতে সিদ্ধান্ত নেবে আদালত।

গত বছর জাতিসংঘ তদন্ত কমিশনের একটি প্রতিবেদনে বলা হয়, গ্রহণযোগ্য কোনো তদন্তে এ হত্যাকাণ্ডের সঙ্গে পাকিস্তানের সেনাবাহিনী ও নিরাপত্তা বাহিনীর সদস্যদের জড়িত থাকার বিষয়টি উড়িয়ে দেওয়া যায় না।
তবে এ ঘটনায় কারা দোষী সে বিষয়ে ওই প্রতিবেদনে কিছু বলা হয়নি।
'কংগ্রেসের প্রধান হচ্ছেন রাহুল' 	
ভারতের সাবেক প্রধানমন্ত্রী ইন্দিরা গান্ধীর নাতি রাহুল গান্ধী শিগগিরই দেশটির ক্ষমতাসীন দল কংগ্রেসের প্রধান হিসেবে দায়িত্ব নিচ্ছেন বলে খবর প্রকাশ করেছে দ্য ইকনোমিক টাইমস।

কংগ্রেসের কয়েকজন শীর্ষ নেতার বরাত দিয়ে শনিবার পত্রিকাটির একটি প্রতিবেদনে বলা হয়, চার থেকে আট সপ্তাহের মধ্যে রাহুল কংগ্রেসের দায়িত্ব নিতে যাচ্ছেন। আর এর পরপরই কংগ্রেসের মূল কমিটি এবং সরকারে দিকনির্দেশনা দেওয়ার কাজ থেকে নিজেকে গুটিয়ে নেবেন রাহুলের মা এবং দলের বর্তমান সভানেত্রী সোনিয়া গান্ধী।

১৯৪৭ সালে ইংরেজদের কাছ থেকে স্বাধীনতা অর্জনের পর নেহেরু-গান্ধীর রাজনৈতিক উত্তরাধিকারীরাই অধিকাংশ সময় ভারতের রাষ্ট্র ক্ষমতায় অধিষ্ঠিত থেকেছে। কিন্তু বিগত নির্বাচনে জয়ী হয়েও দলের পক্ষ থেকে মনমোহন সিংকে রাষ্ট্র পরিচালনার দায়িত্ব দিয়ে পাঠান সোনিয়া। তবে কংগ্রেসের প্রধান হিসেবে সরকারের সিদ্ধান্ত গ্রহণের ক্ষেত্রেও তার গুরুত্বপূর্ণ ভূমিকা রয়েছে বলে মনে করা হয়।

রাহুল কংগ্রেসের হাল ধরার জন্য প্রস্তুত হয়ে উঠেছেন কি না- তা নিয়ে বিতর্কের মধ্যেই চলতি বছরের শুরু থেকে ভারতীয় রাজনীতিতে অনেকটা সক্রিয় হয়ে ওঠেন গান্ধী পরিবারের এই উত্তরাধিকারী। আর গত সেপ্টেম্বরে কংগ্রেসের শীর্ষ নেতাদের বক্তব্য থেকে এটি স্পষ্ট হয়ে যায় যে, রাহুলই হচ্ছেন কংগ্রেসের পরবর্তী প্রধান।

এমন একটি সময়ে রাহুলের দায়িত্ব নেওয়ার বিষয়টি সামনে চলে আসলো, যখন ক্ষমতাসীন দলটি কয়েকজন মন্ত্রীর বিরুদ্ধে দুর্নীতির অভিযোগ এবং মূল্যস্ফীতি সামাল দিতে হিমশিম খাচ্ছে।

এই পরিস্থিতিতে রাহুলকে কংগ্রেসের দায়িত্ব দেওয়ার আগে সোনিয়ার আরো ভেবে দেখা প্রয়োজন বলে মত দিয়েছেন ভারতীয় রাজনৈতিক বিশ্লেষকরা। 
ব্যালিস্টিক ক্ষেপণাস্ত্র পরীক্ষা চালালো ইসরায়েল 	
‘ইসরায়েল বুধবার একটি ব্যালিস্টিক ক্ষেপণাস্ত্র পরীক্ষা চালিয়েছে। ইসরায়েলি বেতার এ খবর দিয়েছে।

তবে ইসরায়েলি প্রতিরক্ষা মন্ত্রণালয়ের বিবৃতিতে বলা হয়েছে, ইসরায়েল বুধবার পালমাচিম ঘাঁটি থেকে রকেট প্রচালন পদ্ধতির পরীক্ষা চালিয়েছে।

কী ধরনের রকেট পরীক্ষা চালানো হয়েছে বিবৃতিতে সে ব্যাপারে বিস্তারিত কিছু বলা হয়নি।

তবে ইসরায়েলের হারেজ পত্রিকা বলেছে, নতুন ধরনের একটি ব্যালিস্টিক ক্ষেপণাস্ত্র পরীক্ষা চালানো হয়েছে।

অনেক দিন আগে থেকেই এ পরীক্ষা চালানোর পরিকল্পনা ছিলো বলে জানিয়েছে প্রতিরক্ষামন্ত্রণালয়।

ইসরায়েল এর আগে ২০০৮ সালে সফল ব্যালিস্টিক ক্ষেপণাস্ত্র পরীক্ষা চালায়।

আর এখন ইরানের পরামাণবিক স্থাপনাগুলোতে ইসরায়েল হামলার প্রস্তুতি নিচ্ছে- এমন জল্পনার মধ্যে নতুন করে এ ক্ষেপণাস্ত্র পরীক্ষা চালালো দেশটি।
ইউপিএ জোট থেকে সমর্থন প্রত্যাহারের হুমকি মমতার 	
পেট্রোলের দাম বাড়ানো নিয়ে ভারতের ক্ষমতাসীন জোট ইউনাইটেড প্রগেসিভ ফ্রন্ট (ইউপিএ) থেকে সমর্থন প্রত্যাহারের হুমকি দিয়েছেন তৃণমূল কংগ্রেসের নেত্রী মমতা বন্দ্যোপাধ্যায়।

বৃহস্পতিবার রাতে এ বছর চতুর্থ দফা পেট্রোলের দাম বাড়ানোর ঘোষণার পর এ হুমকি দিলেন তিনি।

শুক্রবার মমতা বলেন, "প্রধানমন্ত্রী দেশের বাইরে থাকায় আমি এমন কোনো সিদ্ধান্ত নিতে চাই না যাতে সরকার পতন হয়।"

"প্রধানমন্ত্রী দেশে ফিরলে আমাদের দল তার কাছে আমাদের বক্তব্য তুলে ধরবো যে, এটা এভাবে চলতে থাকলে আমরা সরকারে থাকতে চাই না। আমরা যথেষ্ট সহ্য করেছি। কিন্তু গরীবের ওপর বোঝা চাপানো আর সহ্য করতে চাই না।"

জি টোয়েন্টি সম্মেলনে অংশ নিতে কংগ্রেস নেতৃত্বাধীন জোট সরকারের প্রধানমন্ত্রী মনমোহন সিং এখন ফ্রান্সে অবস্থান করছেন।
বাণিজ্যে ভারতকে সর্বোচ্চ সুবিধা দেবে পাকিস্তান 	
পাকিস্তানের মন্ত্রিসভা বুধবার সর্বসম্মতিক্রমে বাণিজ্যক্ষেত্রে ভারতকে 'সর্বোচ্চ সুবিধাপ্রাপ্ত রাষ্ট্রে'র মর্যাদা দিয়েছে।

দু'দেশের মধ্যে বাণিজ্য উদারীকরণের লক্ষ্যে পাকিস্তান এ পদক্ষেপ নিলো। এতে করে দক্ষিণ এশিয়ার বৈরি এ দুই প্রতিবেশী দেশের মধ্যে সম্পর্কোন্নয়ন ঘটবে বলে আশা প্রকাশ করেছেন পাকিস্তানের তথ্যমন্ত্রী ফেরদৌস আশিক আওয়ান।


ইসলামাবাদে এক সংবাদ সম্মেলনে তিনি বলেন, "আজ (বুধবার) বাণিজ্যমন্ত্রীর এক বিস্তারিত বক্তব্যের পর মন্ত্রিসভা সর্বসম্মতিক্রমে ভারতকে সর্বোচ্চ সুবিধাপ্রাপ্ত রাষ্ট্রের মর্যাদা দেওয়ার সিদ্ধান্ত নিয়েছে।"


জাতীয় স্বার্থেই এ সিদ্ধান্ত নেওয়া হয়েছে বলে সাংবাদিকদের জানান তিনি।


ভারত-পাকিস্তানের মধ্যে শান্তি প্রক্রিয়া ত্বরান্বিত করতে একে উল্লেখযোগ্য পদক্ষেপ বলেই মন্তব্য করেছেন সাংবাদিকরা। এ মর্যাদার আওতায় আশানুরূপ বাণিজ্য শুল্ক হ্রাস এবং রপ্তানি কোটা বৃদ্ধি পায়।


কাশ্মীর নিয়ে কয়েকবার যুদ্ধে জড়ানো ভারত ও পাকিস্তানের মধ্যে বাণিজ্যের বিষয়টি বরাবরই রাজনৈতিক ইস্যুর সঙ্গে জড়িত। আর সেকারণেই নতুন এ পদক্ষেপে দু'দেশের মধ্যে ফেব্রয়ারিতে নতুন করে শুরু হওয়া শান্তি প্রক্রিয়া গতি পাওয়ার আশা জেগে উঠেছে।


ভারত ইতোমধ্যেই পাকিস্তানের জন্য 'সর্বোচ্চ সুবিধাপ্রাপ্ত রাষ্ট্রের মর্যাদা' ভোগের মেয়াদ বাড়িয়েছে। ১৯৯৬ সাল থেকে ভারত বাণিজ্যক্ষেত্রে পাকিস্তানকে এ মর্যাদা দিয়ে আসছে।


তবে পাকিস্তান বলছে, ভারতের কঠোর শুল্ক আইন ও পণ্য মানের কারণে তারা এক্ষত্রে সমস্যার মুখোমুখি হচ্ছে।

বর্তমানে ভারত-পাকিস্তানের মধ্যে ৩ বিলিয়ন মার্কিন ডলারের দ্বি-পাক্ষিক বাণিজ্য হয়। সÂ¤প্রতি দিল্লিÂ¬তে অনুষ্ঠিত এক বৈঠকে দুপক্ষই আগামী তিন বছরের মধ্যে এ পরিমাণ দ্বিগুণ করতে রাজি হয়েছে। 
সিরিয়ায় নিরাপত্তা বাহিনীর গুলিতে নিহত ৯ 	
সিরিয়ার হোমস শহরে বুধবার নিরাপত্তা বাহিনী গুলি করে ৯ জনকে হত্যা করেছে।

প্রেসিডেন্ট বাশার আল-আসাদ বিরোধী স্থানীয় কর্মীরা ইউটিউবে নিহতদের ভিডিও চিত্র ধারণ করেছে।

এতে দেখা যায়, নিহতদের হাত পিছনে বাঁধা এবং তাদের গলা ও পেটে আঘাতের চিহ্ন রয়েছে।

নিহতরা হোমস এর হলুয়া এলাকার কে ফার লাহা গ্রামের অধিবাসী। অঞ্চলটি গণতন্ত্রপন্থী আন্দোলনের অন্যতম কেন্দ্র। সÂ¤প্রতি সেখানে আসাদের বিরুদ্ধে সশস্ত্র আন্দোলন শুরু হয়েছে।

এর আগে মঙ্গলবার হোমসের কাছাকাছি আসাদ সমর্থক আলওতে গোষ্ঠীর ৯ জনকে গাড়ি থেকে টেনে হিঁচড়ে নামিয়ে বন্দুকধারীরা হত্যা করে।

হোমস থেকে একজন কর্মী টেলিফোনে জানিয়েছেন, বুধবার যারা নিহত হয়েছে তারা একটি ছোট কারখানায় কাজ করতো। তাদেরকে ঠিক কখন হত্যা করা হয়েছে তা জানা যায়নি, সকালে তাদের খোঁজ পাওয়া যায়।

জাতিসংঘ জানিয়েছে, সিরিয়ার আসাদবিরোধী আন্দোলনে দমনাভিযানে এ পর্যন্ত ৩ হাজারের বেশি মানুষ নিহত হয়েছে। সাত মাস ধরে গণতন্ত্রপন্থী এ আন্দোলন চলছে।
বিহারে ১৫ কর্মকর্তা ও শ্রমিক অপহরণ করেছে মাওবাদীরা 	
ভারতের পূর্বাঞ্চলীয় রাজ্য বিহারের একটি কন্সট্রাকশন কোম্পানির ১৫জন কর্মকর্তা ও শ্রমিককে অস্ত্রের মুখে অপহরণ করেছে মাওবাদী বিদ্রোহীরা।

৫০ জনের সশস্ত্র একটি দল বিহারের জামুই জেলার ওই কোম্পানির অফিসে ঢুকে তাদের অপহরণ করে জঙ্গলের দিকে চলে যায় বলে পুলিশের একজন জ্যেষ্ঠ কর্মকর্তার বরাত দিয়ে বিবিসি জানিয়েছে।

অপহৃতদের উদ্ধারে ওই অঞ্চলে ব্যাপক উদ্ধার অভিযান চালানো হচ্ছে বলে জানা গেছে।

মাওবাদীরা দাবি করে থাকে তারা আদিবাসী ও দরিদ্র জনগণের অধিকার আদায়ে লড়াই চালাচ্ছে।

ভারতে পূর্বাঞ্চলীয় ও মধ্যাঞ্চলীয় বেশ কয়েকটি রাজ্যে মাওবাদীরা সক্রিয় রয়েছে। কেন্দ্রীয় সরকার ২০০৯ সাল থেকে মাওবাদী বিদ্রোহীদের দমনে 'অপারেশন গ্রিন হান্ট' নামে অভিযান চালিয়ে যাচ্ছে।

পশ্চিমবঙ্গ, ঝাড়খন্ড, বিহার, ওরিষ্যা ও ছত্তিশগড়ে মাওবাদীদের বিরুদ্ধে পরিচালিত ওই অভিযানে ৫০ হাজার সেনা নিয়োজিত রয়েছে। 
পাকিস্তানকে জঙ্গি দমনের আহ্বান আফগানিস্তানের 	
পাকিস্তানকে জঙ্গিদমনে বাস্তবসম্মত পদক্ষেপ নেওয়ার আহ্বান জানিয়েছে আফগানিস্তান। তুরস্কের রাজধানী ইস্তাম্বুলে পাক-আফগান বৈঠকে আফগানিস্তান এ আহ্বান জানিয়েছে।

প্রতিবেশি এই দুটি রাষ্ট্রই ইসলামি জঙ্গিদের হুমকির মুখে রয়েছে।

আফগানিস্তানের প্রধান শান্তি আলোচক সেপ্টেম্বরে নিহত হওয়ার পর মঙ্গলবার প্রথমবারের মতো প্রতিবেশী দেশ দু'টি আলোচনায় বসল।

আফগান যুদ্ধ বন্ধে প্রতিবন্ধকতা দূর করার উদ্দেশে এ বৈঠকের আয়োজন করেছে তুরস্ক।

বৈঠকে অংশ নিয়েছেন আফগান প্রেসিডেন্ট হামিদ কারজাই, পাকিস্তানের প্রেসিডেন্ট আসিফ আলি জারদারি ও তুরস্কের প্রেসিডেন্ট আব্দুল্লাহ গুল।

তিন দেশের প্রেসিডেন্ট পর্যায়ের এ আলোচনার ফাঁকে আফগান সেনা প্রধানের সঙ্গে বৈঠক করেছে পাকিস্তানের সেনা প্রধান আশফাক কায়ানি।

ইস্তাম্বুলে বৈঠকের ফাঁকে আফগানিস্তানের উপ-প্রধানমন্ত্রী জায়েদ লুদিন সাংবাদিকদের বলেছেন, আফগানিস্তান ও পাকিস্তান কয়েক বছর ধরেই পারস্পরিক আস্থা অর্জনের চেষ্টা করছে। তিনি বলেন, "কিন্তু আমরা তেমন কোন ফলাফল দেখিনি।"

এ বৈঠক দু'দেশের মধ্যকার অনাস্থা কমিয়ে সহযোগিতার নতুন অধ্যায়ের সূচনা করবে বলে আশা করছে তুরস্ক।

দু'পক্ষের পাল্টাপাল্টি অভিযোগে সম্প্রতি আফগানিস্তান ও পাকিস্তানের সম্পর্কের অবনতি হয়েছে। এছাড়া পাকিস্তানের গোয়েন্দা সংস্থা তালেবান ও জঙ্গি গোষ্ঠী হাক্কানি নেটওয়ার্ককে সহায়তা করছে বলে আফগান কর্মকর্তারা অভিযোগ করে আসছে।

তুরস্কের এক কর্মকর্তা জানান, আঞ্চলিক সম্পর্কের অবনতি হচ্ছে। একইসঙ্গে তিনি বলেন, "এখন বিষয়টি পরিবর্তনের সময় এসেছে।"

বৈঠক শুরুর আগে ওই কর্মকর্তা বলেন, "তারা প্রকৃতই একে অপরের সঙ্গে আলোচনায় আগ্রহী বলে মনে করছি আমরা। কেননা পরিস্থিতি কারো জন্যই সহায়ক নয় তা তারা অনুধাবন করতে পেরেছেন।"
﻿

ভারতে ৭শ' কোটিতম শিশুর জন্ম 	
বিশ্বের জনসংখ্যা ৩১শে অক্টোবর ৭শ' কোটিতে গিয়ে দাঁড়িয়েছে। আর এই ৭শ' কোটিতম শিশুটি জন্ম নিয়েছে ভারতের উত্তর প্রদেশে।

সোমবার স্থানীয় সময় ৭ টা ২৫ (০১:৫৫ জিএমটি)'তে ভারতের উত্তর প্রদেশের মল গ্রামে শিশুটি জন্ম নেয়। নাম নার্গিস।

জন্মের পরপরই তাকে বিশ্বের ৭ শ কোটিতম শিশু হিসাবে ঘোষণা করে শিশু অধিকার গ্র"প প্ল্যান ইন্টারন্যাশনাল ।

জাতিসংঘ এর আগেই সোমবার ৩১ অক্টোবর বিশ্বের জনসংখ্যা ৭শ কোটিতে পৌঁছবে বলে জানিয়েছিলো।

কিন্তু ৭শ কোটিতম শিশু বিশ্বের কোথায় জন্মাবে তা সঠিকভাবে জানা সম্ভব না বলেই প্ল্যান ইন্টারন্যাশনাল এর প্রতীক হিসাবে নার্গিসকে বেছে নিয়েছে।

এর আগে সোমবারই ম্যানিলা হাসপাতালে জন্ম নেওয়া একটি মেয়ে শিশুকে বিশ্বের প্রতীকী ৭ শ কোটিতম শিশু হিসাবে ঘোষণা করেছে ফিলিপাইন।

ওদিকে, জনবহুল দেশ ভারতেও প্রতি মিনিটেই ৫১ টি শিশু জন্ম নিচ্ছে। এর ১১ টিই জন্মাচ্ছে উত্তর প্রদেশে।

নার্গিসের জন্ম হয়েছে ভারতের মল গ্রামের এক দরিদ্র কৃষক পরিবারে।

ভারতে মেয়ে ভ্রুণ হত্যার হার বেশি হওয়ায় এর নেতিবাচক দিকটিতে বিশ্বের দৃষ্টি আকর্ষণ করতেই বিশ্বের ৭শ কোটিতম শিশু হিসাবে বেছে নেওয়া হয়েছে দরিদ্র পরিবারের এই মেয়েশিশু নার্গিসকে।

ভারত এ দিন উদযাপনের পরিকল্পনা করে আগেই।

তবে এ বিষয়ে দেশটির স্বাস্থ্যমন্ত্রী গুলাম নবি আজাদের উদ্ধৃতি দিয়ে টাইমস অব ইন্ডিয়া জানায়, "বিষয়টি আনন্দের নয়, গভীর উদ্বেগের। ৭শ' কোটিতম এ শিশুর জন্মক্ষণ আমাদের উদযাপন করা উচিৎ হবে না। বিশ্বের মোট ভূমির ২ দশমিক ৪ শতাংশ ভারত আর বিশ্বের মোট জনসংখ্যার ১৮ শতাংশের বাস এখানে। আমাদের জনসংখ্যা বৃদ্ধি যখন একটি স্থিতিশীল বিষয়ে পরিণত হবে তখনই কেবল বিষয়টি আমাদের জন্য উৎসবের হবে।"

বর্তমানে ভারতের মোট জনসংখ্যা প্রায় ১শ' ২১ কোটি। 
﻿

কাবুল হামলায় হাক্কানি জড়িত, সন্দেহ আফগানিস্তানে 	
আফগানিস্তানের রাজধানী কাবুলে গত শনিবার পশ্চিমা সেনাদের ওপর হামলায় জঙ্গি গ্র"প হাক্কানি জড়িত বলে সন্দেহ প্রকাশ করেছেন কর্মকর্তারা। ওইদিনের হামলায় ১৩ বিদেশি সেনা নিহত হয়।

নাম প্রকাশ না করার শর্তে এক পশ্চিমা কূটনীতিক সোমবার বলেন, "হামলায় হাক্কানি নেটওয়ার্কের জড়িত থাকার সরাসরি কোনো তথ্য আমাদের কাছে এখনো নেই। তবে হাক্কানি জড়িত থাকতে পারে।"

সরাসরি কোনো তথ্য প্রমাণ না থাকলেও হামলার ধরণ ও হামলায় ব্যবহৃত সরঞ্জামাদি হাক্কানির দিকেই ইঙ্গিত করছে বলে জানান ওই কর্মকর্তা।

হাক্কানি গ্র"পের নেতা সিরাজুদ্দিন হাক্কানি সম্প্রতি রয়টার্সকে বলেন, তাদের আর পাকিস্তানে আশ্রয়ের প্রয়োজন নেই। আফগানিস্তানেই তারা স্বচ্ছন্দ।

ওদিকে, কাবুলের এক ঊর্ধ্বতন পুলিশ কর্মকর্তা জানান, কাবুল হামলায় ব্যবহৃত বিস্ফোরক সম্ভবত পাকিস্তান বা ইরানে তৈরি।

নাম প্রকাশে অনিচ্ছুক ওই কর্মকর্তা বলেন, "বিস্ফোরক পাকিস্তানে হলে নিশ্চিতভাবে এটি হাক্কানির কাজ। তবে তদন্ত চলায় বিষয়টি সম্পর্কে আমরা এখনও নিশ্চিত নই।"
﻿

৭শ' কোটিতম শিশু জন্ম নেবে ৩১ অক্টোবর 	
বিশ্বের জনসংখ্যা ৩১শে অক্টোবর ৭শ' কোটিতে গিয়ে দাঁড়াবে। আর এই ৭শ' কোটিতম শিশুটি ভারতের অন্ধ্র প্রদেশ রাজ্যে জন্ম নেবে।

ভারত এ দিন উদযাপন করতে যাচ্ছে।

তবে এ বিষয়ে দেশটির স্বাস্থ্যমন্ত্রী গুলাম নবি আজাদের উদ্ধৃতি দিয়ে টাইমস অব ইন্ডিয়া জানায়, "বিষয়টি আনন্দেন নয়, গভীর উদ্বেগের।৭শ' কোটিতম এ শিশুর জন্মক্ষণ আমাদের উদযাপন করা উচিৎ হবে না। বিশ্বের মোট ভূমির ২ দশমিক ৪ শতাংশ ভারত আর বিশ্বের মোট জনসংখ্যার ১৮ শতাংশের বাস এখানে। আমাদের জনসংখ্যা বৃদ্ধি যখন একটি স্থিতিশীল বিষয়ে পরিণত হবে তখনই কেবল বিষয়টি আমাদের জন্য উৎসবের হবে।"

বর্তমানে ভারতের মোট জনসংখ্যা প্রায় ১শ' ২১ কোটি।

ওদিকে জাতিসংঘ জনসংখ্যা তহবিলের নির্বাহী পরিচালক বাবাতুন্দে ওসেতিমেহিন রয়টার্সকে বলেন, "বিশ্বের কিছু অংশের জনসংখ্যা বৃদ্ধি হ্রাস পাচ্ছে। তারা উৎপাদনশীলতা নিয়ে উদ্বিগ্ন। বিশ্বের আরেকটি অংশে জনসংখ্যা এতো দ্রুত বৃদ্ধি পাচ্ছে যে তারা অভিবাসন, দারিদ্র, খাদ্য নিরাপত্তা, পানি ব্যবস্থাপনা, জলবায়ু পরিবর্তন নানা কারণে চ্যালেঞ্জের মুখে পড়ে যাচ্ছে। এদিকটাতে নজর দেয়ার আহ্বান জানাতে হবে।"

চলতি বছরের ৩১ অক্টোবর বিশ্বের ৭শ' কোটিতম শিশুর জন্ম হবে বলে জাতিসংঘ জানিয়েছে। 
﻿

ইতালিতে আকস্মিক বন্যায় ৬ জনের প্রাণহানি 	
ইতালির উপকূলীয় বন্দরনগরী জেনোয়ায় প্রবল বৃষ্টিপাতে সৃষ্ট আকস্মিক বন্যায় ৬ জনের প্রাণহানি হয়েছে।

নিহতদের মধ্যে দুটি শিশু রয়েছে বলে শুক্রবার বিবিসির এক প্রতিবেদনে বলা হয়েছে।
বন্যার পানির তোড়ে ভেসে আসা একটি গাড়ির চাপায় এক নারী নিহত হয়েছে বলে জানা গেছে।
জেনোয়া শহরের ওয়েবসাইট নাগরিকদের উদ্দেশ্যে ঘরের বাইরে বের না হয়ে উপরের ফ্লোরে চলে গিয়ে অবস্থান করার পরামর্শ দেয়া হয়েছে।

বন্যায় শহরের বেশ কয়েকজন মানুষ নিখেৎাজ হয়েছে বলে জানা গেছে।
জেনোয়া শহরের মেয়র মার্থা ভিকেনজি বলেন, "‍এটি সম্পূর্ণই অপ্রত্যাশিক ট্র্যাজেডি।"
টেলিভিশনের প্রতিবেদনে দেখা গেছে, শহরটির শত শত দোকানপাট বন্যার পানিতে ডুবে গেছে। উদ্ধারকারীরা নাগরিকদের উচু স্থানে অবস্থান নেয়ার আহ্বান জানাচ্ছে।

দুটি নদীর বাধ ভেঙে এই বিপর্যয়ের সৃষ্টি হয়েছে। বন্যাকবলিত লোকজনকে সরিয়ে আনার জন্য উদ্ধারকারীরা রাবারের নেৌকাসহ তাদের কাজ চালিয়ে যাচ্ছে।

ইতালির উত্তরাঞ্চলের অধিকাঙশ এলাকায় শুক্রবারের প্রবল বৃষ্টির কারণে আকস্মিক বন্যার সৃষ্টি হয়।
এতে করে সড়ক যোগাযোগ বন্ধ হয়ে যায়। এমন কি স্থানীয় বিমানবন্দরের সব ফ্লাইট বন্ধ ঘোষণা করতে বাধ্য হয় কর্তৃপক্ষ।

দেশটির প্রধানমন্ত্রী বার্লুসকোনি ইতালির জননিরাপত্তা প্রধানকে নাগরিকদের সহায়তা প্রদানের জন্য বাড়তি ক্ষমতা দিয়েছেন।

গত সপ্তায় উত্তরপশ্চিমাঞ্চলীয় লিগুরিয়া অঞ্চলে প্রবল ঝড়ের কারণে জরুরি অবস্থা ঘোষণা করে কর্তৃপক্ষ। ঝড় এবঙ বৃষ্টিপাতে সৃষ্ট আকস্মিক সেই বন্যা-ভূমিধসে অন্ততপক্ষে ১০ জনের প্রাণহানি ঘটে। 
'ইরান পরমাণু অস্ত্র তৈরির চেষ্টা চালাচ্ছে' 	
ইরান পরমাণু অস্ত্র তৈরির চেষ্টা চালাচ্ছে এ অভিযোগকে সমর্থন জানিয়ে আগামী সপ্তাহে জাতিসংঘ পরমাণু সংস্থা প্রতিবেদন প্রকাশ করবে।

শুক্রবার প্রতিবেদনের ওপর এক ব্রিফিংয়ে কয়েকটি সূত্র একথা জানিয়েছে।

সূত্রগুলো জানায়, আন্তর্জাতিক আণবিক সংস্থা (আইএইএ) তেহরানের কাছে পারচিন থেকে উপগ্রহের মাধ্যমে কন্টেইনারের ছবি এবং পরমাণু অস্ত্র তৈরি সংশ্লিষ্ট আরো তথ্য প্রমাণাদি সংরক্ষণ করেছে। এ থেকে প্রমাণিত হয় যে ইরান পরামাণু সম্পৃক্ত বিস্ফোরক পরীক্ষার উদ্দেশ্যেই ওই স্থাপনা তৈরি করেছে।

এছাড়া ইরান কম্পিউটারের মাধ্যমে পরমাণু অস্ত্রের মডেল তৈরি করছে এ বিষয়ে প্রমাণ প্রকাশ করবে আইএইএ।

পশ্চিমা রাষ্ট্রগুলো গভীর আগ্রহে আইএইএ'র প্রতিবেদনের জন্য অপেক্ষা করছে। ইরান পারমানবিক বোমা তৈরির চেষ্টা করছে এ প্রতিবেদন থেকে তা প্রমাণ হয়ে যাবে বলেই তাদের প্রত্যাশা।

এ কন্টেইনারগুলো কবে তৈরি করা হয়েছে এবং আদৌ তা ব্যবহার করা হয়েছে কিনা সে বিষয়টি এখনো পরিস্কার নয়।

তবে এ বিষয়ে ইরানি কর্মকর্তাদের কোনো মন্তব্য পাওয়া যায়নি।

২০০৪ সালে প্রথম ইরানের এ পরমাণু স্থাপনাটি সম্পর্কে উপগ্রহ থেকে তোলা ছবি প্রকাশ পায়। তা দেখে এতে পরমাণু অস্ত্র গবেষণা, পরীক্ষা ও তৈরি ক্ষেত্র বলে বিশ্লেষণ করেন এক বিশেষজ্ঞ।
যুক্তরাষ্ট্রসহ পশ্চিমা বিশ্ব দীর্ঘদিন ধরেই অভিযোগ করে আসছে, পরমাণু কর্মসূচির আড়ালে ইরান পরমাণু অস্ত্র তৈরির চেষ্টা চালাচ্ছে।
কিন্তু এ অভিযোগ বরাবরই প্রত্যাখ্যান করে ইরান দাবি করেছে, তাদের পরমাণু কর্মসূচি সম্পূর্ণ শান্তিপূর্ণ উদ্দেশ্যে বিদ্যুত উৱপাদনের লক্ষ্যেই পরিচালিত হচ্ছে। 
﻿

পদত্যাগের চাপে বারলুসকোনি 	
পদত্যাগের আহ্বানের মধ্যে সাবেক ছয় পার্লামেন্ট সদস্য নতুন সরকার গঠনের ডাক দেওয়ায় চাপের মুখে পড়ে গেছেন ইতালির প্রধানমন্ত্রী সিলভিও বারলুসকোনি।

বৃহস্পতিবার সাবেক ছয় পার্লামেন্ট সদস্য এক চিঠির মাধ্যমে নতুন সরকার গঠনের আহ্বান জানান।

ইতালি প্রধানমন্ত্রীর এক সহকারী জানিয়েছেন, মঙ্গলবার অনুষ্ঠেয় পার্লামেন্টারি ভোটে বিদ্রোহীরা বারলুসকোনির বিরোধিতা করতে পারে।

পার্লামেন্টের এ ভোট কোনো আস্থাভোট না হলেও সরকারের জন্য এ ভোটে জয়ী হওয়া প্রয়োজন। আর না হলে সরকারের আর কোনো আইনপাশের ক্ষমতা থাকবে না।

সমর্থকদের মধ্য থেকে পদত্যাগের চাপের মুখে পড়েছেন তিনি। তবে এ অবস্থা থেকে উত্তীর্ণ হওয়ার একমাত্র পথ হচ্ছে আগামী বছর আগাম নির্বাচন।

ওদিকে সরকারি একটি সূত্র জানিয়েছে, আগামী ১৫ দিনের মধ্যে এ বিষয়ে আস্থাভোট গ্রহন করা হবে বলে ইউরোপীয় নেতাদের জানিয়েছেন বারলুসকোনি। 
'বউ পেটোয়া পুতিন' 	
নানা কারণেই সংবাদ হয়ে ওঠেন রাশিয়ার প্রধানমন্ত্রী ভ্লাদিমির পুতিন। কিন্তু এবারের খবরটি ভিন্ন রকম। তার বিরুদ্ধে স্ত্রীকে মারধরের অভিযোগ উঠেছে। আর এই অভিযোগ তুলেছে জার্মানির গোয়েন্দা সংস্থা বিএনডি।

বৃহস্পতিবার যুক্তরাজ্যের সংবাদপত্র দ্য ডেইলি মেইলের এক প্রতিবেদনে এ তথ্য প্রকাশ করা হয়।

প্রতিবেদনে জানানো হয়, পুতিন নিজে রাশিয়ার গোয়েন্দা সংস্থা কেজিবি'র গোয়েন্দা হিসেবে তৎকালীন পূর্ব জার্মানির ড্রেসডেনে কর্মরত থাকার সময় স্ত্রী লুদমিলাকে পেটাতেন। এছাড়া বিয়েবহির্ভূত অনেক সম্পর্কেও জড়িয়েছিলেন তিনি।

১৯৮৫ থেকে ১৯৯০ সাল পর্যন্ত ড্রেসডেনে গোয়েন্দা হিসেবে কর্মরত ছিলেন পুতিন।

তৎকালীন পশ্চিম জার্মানির গোয়েন্দা সংস্থা বিএনডি'র কিছু গোপন নথি সম্প্রতি গণমাধ্যমে প্রকাশ করা হয়। এতে পুতিনের বৈবাহিক জীবনের অতীত তথ্যসমূহ বেরিয়ে আসে।

বন্ধুত্বপূর্ণ সম্পর্ক থাকায় দোভাষী হিসেবে কাজ করা এক জার্মান গোয়েন্দাকে লুদমিলা নিজেই বৈবাহিক জীবনের এসব কথা জানান বলে দাবি করা হয়েছে এসব নথিতে।

বিএনডি বিষয়ক বিশেষজ্ঞ এরিক স্মিড্ট এসব গোপন নথিপত্র উদ্ধার করেন।

জার্মান পত্রিকা বিল্ড বলছে, এসব তথ্য উদ্ধারের ফলে পুতিনের বিরুদ্ধে ১৯৯০ সালে নিজের কালো 'ভোলগা লিমুজিনে' চেপে এক অবৈধ সন্তান ফেলে পালিয়ে আসার অভিযোগের গল্পে আরো কিছু রং ছড়ালো।
﻿

আফগানিস্তানে ন্যাটোর ডেপুটি প্রশিক্ষণ কমান্ডার বরখাস্ত 	
ন্যাটোর আফগান প্রশিক্ষণ মিশনের ডেপুটি কমান্ডার মেজর জেনারেল পিটার ফুলারকে বরখাস্ত করা হয়েছে।

আফগানিস্তানের নেতাদের সম্পর্কে নেতিবাচক মন্তব্য করায় যুক্তরাষ্ট্রের উর্ধ্বতন এ কর্মকর্তার বিরুদ্ধে এ ব্যবস্থা নেওয়া হয়েছে।

তবে পিটারকে আবারো নিয়োগ দেওয়া হবে নাকি তিনি অবসর গ্রহণ করবেন তা এখনও নিশ্চিত নয়।

এক সাক্ষাতকারে পিটার বলেন, আফগানিস্তানের নেতৃত্ব 'বাস্তবতা থেকে বিচ্ছিন্ন'।

আফগানিস্তানে মার্কিন বাহিনীর প্রধান বলেন, পিটারের এ মন্তব্য যুক্তরাষ্ট্র-আফগানিস্তানের সম্পর্ককে প্রকাশ করেনা।

পেন্টাগনের মুখপাত্র জর্জ লিটল জানান, প্রতিরক্ষা মন্ত্রী লিও প্যানেট্টা এ মন্তব্যের বিষয়ে সতর্ক রয়েছেন। তবে তিনি বলেছেন, পিটার প্রতিরক্ষা মন্ত্রণালয় নয় বরং নিজের হয়ে এ মন্তব্য করেছেন।

ওয়াশিংটন সফরকালে বৃহস্পতিবার পলিটিকো সংবাদপত্রকে দেওয়া এক সাক্ষাতকারে পিটার বলেন, আফগানিস্তানের প্রেসিডেন্ট হামিদ কারজাই একজন গড়পরতা বক্তা।

তিনি বলেন, "যখন তারা প্রেসিডেন্ট নির্বাচনের আয়োজন করতে যাচ্ছে তখন তারা এমন এক নেতাকে পাচ্ছে যে জনগনের কাছে বেশি উন্মুক্ত।"

পিটার আরো জানান, অর্থনৈতিক অনিশ্চয়তা সত্ত্বেও যুক্তরাষ্ট্র যে আফগানিস্তানের সঙ্গে যুক্ত রয়েছে তা আফগান জেনারেলদের বোঝানোর চেষ্টা করছেন তিনি।

গণমাধ্যমে কোনো বক্তব্য দিয়ে বিতর্কে জড়ানোর ক্ষেত্রে পিটারই প্রথম কোনো সামরিক ব্যক্তিত্ব নন। সাম্প্রতিক বছরগুলোতে সবচেয়ে বড় ঘটনা হলো জেনারেল স্ট্যানলি ম্যাকক্রিস্টালের পদত্যাগ।

ওবামা প্রশাসনের উর্ধ্বতন সদস্যদের বিষয়ে জটিল মন্তব্য করার পর ২০১০ সালের জুন মাসে আফগানিস্তানে মার্কিন বাহিনীর কমান্ডার হিসেবে পদত্যাগ করেন তিনি। তার এ মন্তব্য রোলিং স্টোন ম্যাগাজিনে প্রকাশিত হয়েছিল। 
﻿

ফার্কের শীর্ষ নেতা ক্যানো নিহত 	
কলাম্বিয়ার বামপন্থী বিদ্রোহী গোষ্ঠী রেভ্যুলুশনারি আর্মড ফোর্সেস অব কলম্বিয়ার (ফার্ক) শীর্ষ কমান্ডার আলফোনসো ক্যানো (৬২) নিহত হয়েছেন।
দেশটির দক্ষিণ-পশ্চিমাঞ্চলের পার্বত্য এলাকায় এক সেনা অভিযানে ক্যানো নিহত হন বলে প্রতিরক্ষা মন্ত্রণালয়ের বরাত দিয়ে বিবিসি জানিয়েছে।
কাউকা প্রদেশে পরিচালিত এই সামরিক অভিযানের বিষয়ে এখনও বিস্তারিত কিছু জানা যায়নি। তবে বোমা হামলায় ক্যানো মারা গেছে বলে কয়েকটি প্রতিবেদনে বলা হয়েছে।

প্রাদেশিক গভর্নর গনজালেস মোসকেরা স্থানীয় রেডিওকে বলেন, সেনাবাহিনী তাদের সবচেয়ে গুরুত্বপূর্ণ লক্ষ্যগুলোর একটি অর্জন করেছে।

নিরাপত্তা কর্মকর্তার বরাত দিয়ে এপি সংবাদ সংস্থা জানায়, নিহত ব্যক্তির আঙ্গুলের ছাপ মিলে গেছে।

ক্যানোকে গ্রেপ্তার সংক্রান্ত তথ্য দেওয়ার জন্য প্রায় ৪০ লাখ ডলারের পুরস্কার ঘোষণা করেছিলো কলম্বিয়া।

ফার্ক নেতা ম্যানুয়েল মারুল্যান্ডার মৃত্যুর পর ২০০৮ সালে ক্যানো দলটির দায়িত্ব গ্রহণ করেন। পেশায় শিক্ষক ক্যানোর প্রকৃত নাম গুইলারমো লিও সায়েনজ।

গত জুলাই মাসে এক অভিযান চালানোর পর ক্যানো তার ক্যাম্প থেকে পালিয়ে যান বলে কলম্বিয়ার কর্মকর্তারা জানান।

গত কয়েক বছরে ফার্কের বেশ কয়েকজন কমান্ডারকে হত্যা ও আরো অনেককে গ্রেপ্তার করেছে নিরাপত্তা রক্ষীরা।

যুক্তরাষ্ট্র ও ইউরোপের সন্ত্রাসী তালিকাতেও ফার্কের নাম নাম রয়েছে। 
﻿

হন্ডুরাসে শতাধিক পুলিশ কর্মকর্তা আটক 	
দুর্নীতি ও সংঘবদ্ধ অপরাধের বিরুদ্ধে পরিচালিত অভিযানে হন্ডুরাসের ১৭৬ জন পুলিশ কর্মকর্তাকে গ্রেপ্তার করা হয়েছে।

দেশটির নিরাপত্তা মন্ত্রণালয়ের বরাত দিয়ে বিবিসি জানায়, খুন, অপহরণ ও মাদক কারবারসহ বেশকিছু অপরাধমূলক কর্মকাণ্ডে এ কর্মকর্তারা জড়িত বলে সন্দেহ করা হচ্ছে।

এক সপ্তাহ আগে দুই ছাত্রকে হত্যার অভিযোগে একই ইউনিটের আটক চার পুলিশের মুক্তি পাওয়া নিয়ে গণবিক্ষোভের পরিপ্রেক্ষিতে নতুন এ অভিযান চালানো হয়েছে।

ওদিকে রোববার হন্ডুরাসের প্রেসিডেন্ট পোরফিরিও লোবো তার প্রধান পুলিশ কমান্ডারকে চাকরিচ্যুত করে অপরাধ দমনে সেনা মোতায়েন করেন।

বুধবার লোবো বলেন, "পচে যাওয়া ন্যাশনাল পুলিশের হাত থেকে আমাদের বের হয়ে আসতে হবে।"

হন্ডুরাসে দিন দিন সহিংস অপরাধ বেড়েই চলেছে। তবে পুলিশ তা নিয়ন্ত্রণে ব্যর্থ হচ্ছে।

জাতিসংঘের প্রতিবেদন অনুযায়ী, ২০১০ সালে সারাবিশ্বের মধ্যে হন্ডুরাসে সবচেয়ে বেশি হত্যাকান্ড ঘটেছে।

দুর্নীতি দমন ও পুলিশ বাহিনীকে সংস্কারে নতুন আইন প্রণয়ন বিষয়ে দেশটির কংগ্রেসে বিতর্ক শুরু হয়েছে।
নাইজেরিয়ায় বোমা ও গুলিতে নিহত ৬৩ 	
নাইজেরিয়ায় কয়েক দফা বোমা ও বন্দুকধারীর হামলায় অন্তত ৬৩ জন নিহত ও শতাধিক মানুষ আহত হয়েছে। হতাহতদের বেশিরভাগই পুলিশ সদস্য।

শুক্রবার সন্ধ্যা থেকে উত্তরপূর্বাঞ্চলীয় বোর্নো ও ইয়োবে রাজ্যে এসব হামলা চালানো হয়। ইয়োবের দামাতুরু শহরে কয়েকটি থানা, মসজিদ ও গির্জায় কয়েক দফা হামলা হয়।

আন্তর্জাতিক মানবিক ত্রাণ সংস্থা রেড ক্রসের কর্মকর্তা ইব্রাহিম বুলামা সিএনএনকে বলেন, "পরিস্থিতি খুবই খারাপ।"
দামাতুরুতে তিন থেকে চার ঘণ্টার এ হামলায় অন্তত ৬৩ জন নিহত হওয়ার পাশাপাশি শতাধিক মানুষ আহত হয়েছে বলে জানান তিনি।

তিনি বলেন, পুলিশ সদর দপ্তর ও সন্ত্রাস দমন দপ্তরে হামলা চালানোর পর সন্ত্রাসীরা বিভিন্ন গির্জা ও মসজিদে হামলা চালায়।
প্রত্যক্ষদর্শীরা জানান, স্থানীয় সময় শুক্রবার সন্ধ্যা সাড়ে ৬টা থেকে হামলা শুরু হয়। বন্দুকধারীরা তারপর নিরাপত্তা বাহিনীর সঙ্গে বন্দুকযুদ্ধে লিপ্ত হয়।

দামাতুরুর এক রোমান ক্যাথলিক যাজক বিবিসিকে বলেন, তার গির্জায় আগুন দেওয়া হয়েছে।
এছাড়া আরো আটটি গির্জায় হামলা হয়েছে বলে জানান তিনি।

সন্ত্রাসীরা প্রথমে দেশটির উত্তরপূর্বাঞ্চলীয় বোর্নো রাজ্যের রাজধানী মাইদিগুরির কাছের একটি সেনা ঘাঁটিতে হামলা চালায়। ইসলামপন্থী জঙ্গি সংগঠন বোকো হারামের সদস্যরা এ হামলা চালিয়েছে বলে ধারণা করছে নিরাপত্তা বাহিনী।

সেনাবাহিনীর মুখপাত্র লেফটেন্যান্ট কর্নেল হাসান মোহাম্মেদ বলেন, তিন আত্মঘাতী একাটি কালো গাড়ি চালিয়ে যৌথ বাহিনীর (টাস্ক ফোর্স) সদর দপ্তরের দিকে এগোতে থাকে। কিন্তু ফটক বন্ধ থাকায় তারা ভিতরে ঢুকতে পারেনি। এ সময় বিস্ফোরণে নিরাপত্তা বাহিনীর এ ঘাঁটির ভবনের ছাদ ও দেওয়াল ক্ষতিগ্রস্ত হয়।একই সময় অন্য একটি সামরিক স্থাপনায় দুটি বিস্ফোরণ ঘটে। তাতে অনেক সেনা সদস্য হতাহত হয়।

তবে হতাহত সেনা সদস্যের সংখ্যা নিশ্চিত করতে পারেননি তিনি।
তিনি এ হামলার জন্য বোকো হারাম গোষ্ঠীকে দায়ী করেন।

দামাতুরুর হামলার জন্যও বোকো হারাম গোষ্ঠীকে সেন্দহ করা হচ্ছে বলে জানান রেড ক্রসের ওই কর্মকর্তা।
বোকো হারাম নামের অর্থ 'পশ্চিমা শিক্ষা পাপের'। উত্তর নাইজেরিয়ায় একটি শরীয়া ভিত্তিক রাষ্ট্র প্রতিষ্ঠার লক্ষ্যে সশস্ত্র সংগ্রাম চালিয়ে যাচ্ছে তারা।
﻿

বার্ধক্যরোধের গবেষণায় অগ্রগতি 	
মুখের ভাঁজ, পেশিক্ষয় রোধ অর্থাৎ বার্ধক্যরোধে সাফল্য অর্জন করেছেন মার্কিন বিজ্ঞানীরা।

সম্প্রতি ইঁদুরের ওপর পরিচালিত এক গবেষণায় এ সফলতা অর্জন করেন তারা। নেচার পত্রিকায় এই গবেষণার ফলাফল প্রকাশিত হয়েছে বলে বিবিসি জানায়।

বিজ্ঞানীরা মনে করছেন, তাদের এ গবেষণার ফলাফল সত্যিকার অর্থেই বার্ধক্য রোধে প্রভাব ফেলতে পারে।

গবেষণায় 'সেনসেন্ট সেল'র ওপর আলোকপাত করা হয়। এরা নতুন কোষ বিভাজন বন্ধ করে এবং টিউমারের অগ্রগতি রোধে গুরুত্বপূর্ণ ভূমিকা রাখে।

এসব কোষ নষ্ট হয়ে গেলেও সময়ের সাথে সাথে আবারো তা তৈরি হয়।

গবেষকদের হিসেব অনুযায়ী, বয়স্ক ব্যক্তিদের শরীরে প্রায় ১০ শতাংশ সেনসেন্ট সেল থাকে।

গবেষণায় যুক্তরাষ্ট্রের মেইকো ক্লিনিকের গবেষকরা ইঁদুরের দেহে প্রাকৃতিকভাবে গড়ে ওঠা সব সেনসেন্ট সেল নষ্টের একটি উপায় বের করেন।

গবেষকরা বার্ধক্যের তিনটি লক্ষণের ওপর জোর দেন। সেগুলো হচ্ছে, চোখে ক্যাটার‌্যাক্টসের গঠন , পেশির ক্ষয় ও ত্বকের নিচে জমে থাকা চর্বির ক্ষয়।

তারা বলেন, ইঁদুরগুলোকে ওষুধ দেওয়ার পর এ তিনটি লক্ষণের সূত্রপাত অস্বাভাবিকভাবে বিলম্বিত হয়েছে।

গবেষকদের মধ্যে অন্যতম ড. জেমস কিরকল্যান্ড বলেন, "এরকম আগে কখনও দেখিনি।"

মেডিকেল রিসার্চ কাউন্সিলের ক্লিনিক্যাল সায়েন্সেস সেন্টারের ড. জেসাস গিল বলেন, গবেষণার ফলাফল সতর্কতার সঙ্গে গ্রহণ করা উচিত। কারণ এটা একদম প্রাথমিক অবস্থায় রয়েছে।
﻿

জাতিসংঘের পূর্ণ সদস্যপদের দাবিতে অনড় ফিলিস্তিন 	
জাতিসংঘে পূর্ণসদস্য পদ ছাড়া অন্য কিছু মানবে না বলে সাফ জানিয়ে দিয়েছে ফিলিস্তিন।

বৃহস্পতিবার ফিলিস্তিনের পররাষ্ট্রমন্ত্রী রিয়াদ আল মালিকি বলেন, জাতিসংঘে বর্তমান মর্যাদা পর্যবেক্ষক হিসেবে উপস্থিতির উন্নতি নয়, পূর্ণ সদস্য পদ চাই।

চলতি বছর জাতিসংঘ সাধারণ পরিষদের অধিবেশনে পূর্ণ সদস্যের স্বীকৃতি চেয়ে আবেদন জানান ফিলিস্তিনি প্রেসিডেন্ট মাহমুদ আব্বাস। তবে যুক্তরাষ্ট্রসহ কয়েকটি রাষ্ট্রের বিরোধিতায় বিষয়টি এখনো পর্যন্ত আলোর মুখ দেখেনি।

আল মালিকি রামাল্লায় সাংবাদিকদের বলেন, ফিলিস্তিন আরো আগেই পর্যবেক্ষক রাষ্ট্রের মর্যাদা পেতে পারতো। তবে এখন আর ওই বিষয়ে আগ্রহী নয়।

বর্তমানে জাতিসংঘে পর্যবেক্ষক সংস্থা হিসেবে অন্তর্ভুক্ত ফিলিস্তিন। পূর্ণ সদস্যপদ চাওয়ার পর তা না দিয়ে তাদের পর্যবেক্ষক রাষ্ট্রের মর্যাদা দেওয়ার কথা উঠেছে।

ফিলিস্তিনি পররাষ্ট্রমন্ত্রী বলেন, "ফিলিস্তিনি জনগণের এতো ত্যাগ, তিতিক্ষা ও প্রচেষ্টার পর আমরা পর্যবেক্ষক রাষ্ট্রের মর্যাদা চাই না।"

জাতিসংঘে রাষ্ট্র হিসেবে পূর্ণ সদস্যপদের ফিলিস্তিনি দাবি যুক্তরাষ্ট্রের কঠোর সমালোচনা ও নিষেধাজ্ঞার মুখে পড়েছে। এরপরই মার্কিন কংগ্রেসে ফিলিস্তিনে প্রায় ২ কোটি মার্কিন ডলারের অর্থ সহায়তা বন্ধ করে দিয়েছে।

এছাড়া জাতিসংঘের শিক্ষা, বিজ্ঞান ও সংস্কৃতি বিষয়ক সংস্থা (ইউনেস্কো) ফিলিস্তিনকে পূর্ণ সদস্যের মর্যাদা দেয়ায় সংস্থাটিকে প্রদেয় ৬ কোটি মার্কিন ডলার তহবিলও বন্ধ করে দিয়েছে যুক্তরাষ্ট্র।

জাতিসংঘের অন্য সংস্থাগুলোতে পূর্ণ সদস্য হিসেবে স্বীকৃতির আবেদন জানাবে বলে ফিলিস্তিনি পররাষ্ট্রমন্ত্রী জানিয়েছেন।
চীনে কয়লাখনি বিস্ফোরণে আটকা পড়া ৪৭ জন উদ্ধার 	
চীনের কয়লাখনির অভ্যন্তরে মাটি ধসে পড়ে আটকা পড়া ৪৭ জনকে জীবিত উদ্ধার করেছে দেশটির কেন্দ্রীয় উদ্ধারকারী দল।

দীর্ঘ ৩৬ ঘণ্টা পর শনিবার ৪০ জনকে উদ্ধার করা হয় বলে বিবিসি জানায়। এর আগে শুক্রবার ৭ জনকে উদ্ধার করা হয়। তবে এখনো বেশ কয়েকজনের খো৭জ পাোয়া যাচ্ছে না বলে জানা গেছে।

বৃহস্পতিবার দিনের শেষভাগে চীনের হেনান প্রদেশের সানমেনসিয়া শহরের কয়লাখনি দুর্ঘটনায় অন্ততপক্ষে ৪ জন নিহতে া ৫০ জন নিখেৎাজ হয়।

দেশটির রাষ্ট্রনিয়ন্ত্রিত সংবাদমাধ্যমের প্রতিবেদনে জানা গেছে, ২ দশমিক ৯ মাত্রার একটি ভূমিকম্পের পর খনির অভ্যন্তরে মাটি ধসের ঘটনা ঘটেছে।

চীনে প্রতিবছর কয়লাখনি দুর্ঘটনায় শত শত খনিশ্রমিক মারা যায়।

যথাযথ নিরাপত্তা মান বজায় রাখতে না পারায় দেশটির কয়লাখনি শিল্প বিশ্বের অন্যতম ভয়াবহ ঝুঁকিপূর্ণ বলে ইতোমধ্যে পরিচিত পেয়েছে।

চলতি সপ্তাহের শুরুর দিকে হেনান প্রদেশেরই কাছাকাছি অপর একটি কয়লাখনিতে গ্যাস বিস্ফোরণে ২৯ জন নিহত হয়।

বৃহস্পতিবারের দুর্ঘটনা প্রসং্গে রাষ্ট্রপরিচালিত ইমা কয়লা গ্র"পের মুখপাত্র এর আগে জানিয়েছিল, নিখোঁজদের সন্ধানে 'নিবিড় তৎপরতা' চালানো হচ্ছে। ইমা কয়লা গ্র"পই দুর্ঘটনাকবলিত সানমেনসিয়া কয়লা খনি পরিচালনা করে থাকে।

স্থানীয় নিরাপত্তা কর্মকর্তারা জানায়, দুর্ঘটনার সময় খনিতে ৭৫ জন শ্রমিক কাজ করছিল। তাদের মধ্যে ৪ জন নিহত হয় এবং ১৪ জন সেখান থেকে বের হয়ে আসতে সক্ষম হয়।

উদ্ধারকর্মীরা রাষ্ট্রীয় সিনহুয়া সংবাদ সংস্থাকে জানায় তারা ৭ জনকে রক্ষা করতে সক্ষম হলে ৫০ জন অভ্যন্তরে আটকা পড়েছে।
﻿

'নিয়াজির আত্মসমর্পণ বিলম্বিত হয় যুক্তরাষ্ট্রের কারণে' 	
একাত্তরে বাংলাদেশের স্বাধীনতা যুদ্ধের সময় প্রয়োজনে ভারতীয় অবস্থানে হামলা চালানোর জন্য মার্কিন নৌবহরকে নির্দেশ দেওয়ার পাশাপাশি পাকিস্তানি সেনাবাহিনীর আত্মসমর্পণের বিষয়টিও অন্তত ১৯ ঘণ্টা ঝুলিয়ে রেখেছিল যুক্তরাষ্ট্র সরকার।

সম্প্রতি প্রকাশিত ভারতের পররাষ্ট্র মন্ত্রণালয়ের একটি পোপন নথির ভিত্তিতে টাইমস অব ইন্ডিয়া এ খবর দিয়েছে।

টাইমস অব ইন্ডিয়ার অনলাইন সংস্করণে প্রকাশিত প্রতিবেদনে বলা হয়, ১৯৭১ সালে ভারতের ব্যাপারে যুক্তরাষ্ট্রের অবস্থান ছিল যেমনটি ধারণা করা হয়, তার চেয়ে অনেক বেশি আক্রমণাত্মক।

"এই নথিতে দেখা যায়, যুক্তরাষ্ট্রের তখনকার প্রেসিডেন্ট রিচার্ড নিক্সন সে সময় তিন ব্যাটালিয়ন মেরিন সেনাকে ভারতীয় উপমহাদেশে পাঠানোর জন্য তৈরি রেখেছিলেন। বঙ্গোপসাগরের দিকে পাঠানো মার্কিন রণতরী ইউএসএস এন্টারপ্রাইজকেও নির্দেশ দেওয়া হয়েছিল- যাতে তারা প্রয়োজনে ভারতীয় সামরিক অবস্থানে হামলা চালাতে পারে।"

তবে এই পরিস্থিতির মধ্যেও ভারতের তখনকার প্রধানমন্ত্রী ইন্দিরা গান্ধী 'বাংলাদেশকে মুক্ত করার' সাহসী পরিকল্পনা নিয়ে এগিয়ে যান বলে উল্লেখ করা হয়েছে টাইমস অব ইন্ডিয়ার প্রতিবেদনে।

১৯৭১ সালের ২৫ মার্চ পাকিস্তানি বাহিনী আক্রমণ শুরু করার পর এ ভূখণ্ডের লাখ লাখ মানুষকে আশ্রয় দিয়েছিলো ভারত। সমর ও কূটনৈতিক সহায়তা দিয়েছিলো বাংলাদেশের অস্থায়ী সরকারকে।

বাংলাদেশের অস্থায়ী সরকারের স্বীকৃতি আদায়ে আন্তর্জাতিক পরিমণ্ডলে গুরুত্বপূর্ণ ভূমিকা রেখেছিলেন ভারতের তৎকালীন প্রধানমন্ত্রী ইন্দিরা। যুক্তরাষ্ট্রের বিরোধিতা সত্ত্বেও এ প্রক্রিয়া এগিয়ে নিতে অনেক দেশও সফর করেন তিনি। যুদ্ধপরবর্তী বাংলাদেশ গড়ার কাজেও ইন্দিরার সহযোগিতা পেয়েছিলেন বঙ্গবন্ধু শেখ মুজিবুর রহমান।

একাত্তরের ১৬ ডিসেম্বর পাকিস্তানি সেনাবাহিনীর পূর্বাঞ্চলের কমান্ডার লেফট্যানেন্ট জেনারেল এ এ কে নিয়াজি ঢাকায় আত্মসমর্পণ করেন। এর মধ্য দিয়েই নয় মাস যুদ্ধের পর বিশ্বের মানচিত্রে স্বাধীন বাংলাদেশের জন্ম হয়। কিন্তু ভারতীয় পররাষ্ট্রমন্ত্রণালয়ে ৬ পৃষ্ঠার সেই নথির বরাত দিয়ে টাইমস অব ইন্ডিয়া বলছে, নিয়াজির আত্মসমর্পণের বিষয়টিও প্রায় এক দিন ঝুলিয়ে রেখেছিল যুক্তরাষ্ট্র।

প্রতিবেদনে বলা হয়, নিয়াজি তার আত্মসমর্পণের আগ্রহের কথা ঢাকায় তখনকার মার্কিন কনস্যুলার জেনারেলকে জানান একাত্তরের ১৪ ডিসেম্বর। কনস্যুলার জেনারেল তা জানান ওয়াশিংটনকে। কিন্তু ওয়াশিংটন থেকে ভারতে এই বার্তা পৌঁছাতে ১৯ ঘণ্টা দেরি হয়।

টাইমস অব ইন্ডিয়া লিখেছে, "যুক্তরাষ্ট্র সরকার ভারতে সামরিক হামলার একটি সম্ভবনাও মেপে দেখছিল। এ কারণেই তাদের (বার্তা পাঠাতে) এতোটা সময় লাগে বলে ভারতীয় কূটনীতিকদের ধারণা।"
﻿﻿

যেভাবে পারমাণবিক বোমার অতীত ঝেড়ে ফেলছে কাজাখস্তান

অধুনাবিলুপ্ত সোভিয়েত ইউনিয়নের মূল পারমাণবিক পরীক্ষাকেন্দ্র ছিল সেমিপালাতিনক্স পলিগন। এর অবস্থান মধ্য এশিয়ার দেশ কাজাখস্তানের পূর্বাঞ্চলে। সেমিপালাতিনক্স পলিগনের আশপাশের জনপদের মানুষ অভ্যস্ত হয়ে উঠেছিল পারমাণবিক পরীক্ষার প্রচণ্ড শব্দ আর ধুলাবালির মেঘে ঢেকে যাওয়া আকাশ দেখে দেখে। সময়ের প্রবাহে সেই কাজাখস্তান আজ শান্তিপূর্ণ কাজে পরমাণু শক্তি ব্যবহারের অগ্রপথিক।
৮১ বছর বয়সী খাফিজ মাতায়েভের আজও স্পষ্ট মনে পড়ে পারমাণবিক বিস্ফোরণের শব্দ শুনে মাটিতে ঝাঁপ দিয়ে পড়ার কথা। পারমাণবিক পরীক্ষাজনিত তেজস্ক্রিয়ার শিকার হয়ে ক্যানসারে মারা গেছেন তাঁর মা, বাবা ও ভাই।
১৯৪৯ সালে ওই এলাকায় প্রথম পারমাণবিক পরীক্ষা চালানো হয়। প্রথম পরীক্ষার সেই ভয়াবহ শব্দের কথা উল্লেখ করে মাতায়েভ বলেন, ‘ওই দিন আমরা যেন পৃথিবীর আর্তনাদ শুনেছি।’
সেমিপালাতিনক্স পলিগনে ১৯৪৯ থেকে শুরু করে ১৯৮৯ সাল পর্যন্ত ৪০ বছরে ৪৫৬টি পারমাণবিক পরীক্ষা চালানো হয়। স্নায়ুযুদ্ধের সময় এসব পরীক্ষা পুরো বিশ্বকে আতঙ্কগ্রস্ত করত। এখন সেখানেই পারমাণবিক শক্তি শান্তিপূর্ণভাবে ব্যবহারের জন্য গবেষণা চলছে।
কাজাখ নেতা নুরসুলতান নজরবায়েভ ১৯৯১ সালের ২৯ আগস্ট পারমাণবিক পরীক্ষা বন্ধসংক্রান্ত একটি ডিক্রিতে স্বাক্ষর করেন। এর কয়েক মাস পরই স্বাধীনতা পায় প্রজাতন্ত্রটি। উত্তরাধিকারসূত্রে সোভিয়েত ইউনিয়ন থেকে পাওয়া পরমাণু অস্ত্রের বিশাল ভান্ডার স্বেচ্ছায় ধ্বংস করেন নজরবায়েভ। এ জন্য আন্তর্জাতিক সহায়তাও নেওয়া হয়।
সম্প্রতি এক বক্তৃতায় নজরবায়েভ বলেন, ‘আমাদের নতুন রাষ্ট্রের শক্তিমত্তা পারমাণবিক অস্ত্রের ওপর নির্ভর করবে না, বরং নির্ভর করবে পারমাণবিক অস্ত্রের সর্বৈব প্রত্যাখ্যানের ওপরই।’ দুই দশক পর আজও প্রেসিডেন্ট রয়েছেন তিনি।
জাতিসংঘের পরমাণু পর্যবেক্ষক সংস্থা ও যুক্তরাষ্ট্রকে সঙ্গে নিয়ে পারমাণবিক অস্ত্র ধ্বংস করে কাজাখস্তান। এখন দেশটি আন্তর্জাতিক আণবিক সংস্থার (আইএইএ) পর্যবেক্ষণে শান্তিপূর্ণ কাজের জন্য পারমাণবিক শক্তির গবেষণা চালিয়ে যাচ্ছে।
জ্বালানিবিষয়ক মার্কিন উপমন্ত্রী ড্যানিয়েল পোনেম্যান বার্তা সংস্থা রয়টার্সকে জানান, কাজাখস্তান গত মাসেই ৩৩ কেজি উচ্চমাত্রায় সমৃদ্ধ ইউরোনিয়াম শান্তিপূর্ণভাবে ব্যবহারের জন্য গবেষণাকেন্দ্রে পাঠানোর জন্য প্রস্তুত করেছে। এ ছাড়া বন্দরনগর আকতাইয়ে অবস্থিত সোভিয়েত আমলের একটি বাতিল পরমাণু চুল্লি থেকে ব্যবহূত জ্বালানি নিরাপদে পলিগন এলাকায় সরিয়ে নিয়েছে। মার্কিন উপমন্ত্রী পোনেম্যান বলেন, ‘এর অর্থ হচ্ছে, ৭৭৫টি পরমাণু অস্ত্র তৈরির মতো উপাদান ঝুঁকিপূর্ণ অবস্থা থেকে নিরাপদে সরিয়ে নেওয়া হয়েছে। সবাই যদি কাজাখস্তানের এই উদাহরণ অনুসরণ করে, তাহলে এই বিশ্ব অনেক বেশি শান্তিপূর্ণ হবে।’
পারমাণবিক পরীক্ষা বন্ধের ২০তম বার্ষিকী উপলক্ষে আয়োজিত অনুষ্ঠানে দেশটির সাবেক নেতা নজরবায়েভ বলেছিলেন, পারমাণবিক পরীক্ষার কারণে তেজস্ক্রিয়া তিন লাখ বর্গকিলোমিটার এলাকায় ছড়িয়ে পড়ে। বিশ্বের অনেক দেশের পুরো আয়তনের চেয়েও তা বেশি।
অশীতিপর খাফিজ মাতায়েভ বলেন, ১৯৪৯ সালে প্রথম পারমাণবিক পরীক্ষা চালানোর সময় কর্তৃপক্ষ তাঁর বাবা-মাকে বলে, ‘এটা বিপজ্জনক কিছু নয়।’ কিন্তু ১৯৫৩ সালে স্থানীয় বাসিন্দাদের তিন মাসের জন্য সরিয়ে নেওয়া হয়। পরে আবার তাঁরা নিজ নিজ বাড়িতে ফিরে আসেন। অসুস্থ হলেও সেখানেই থেকে যান। পারমাণবিক পরীক্ষার কারণে বিকিরিত তেজস্ক্রিয়ায় এই বাসিন্দারা ক্যানসারে আক্রান্ত হচ্ছেন—এ বিষয়টি ফাঁস হলে স্থানীয় চিকিৎসকদের রোগনির্ণয়ের অনুমতি বাতিল করা হয়।
ওই এলাকায় আত্মহত্যার হার পুরো দেশের হারের প্রায় দ্বিগুণ। ৭৪ বছর বয়সী স্থানীয় বাসিন্দা মাকসুত কোসঝানভ বলেন, ‘আমরা জানি বিপজ্জনক অবস্থায় আছি। কিন্তু কোথায় যাব?’ তিনি তাঁর দুই বোনের ক্যানসারে আক্রান্ত হয়ে মৃত্যুর জন্য এই এলাকায় পারমাণবিক পরীক্ষা চালানোকে দায়ী করেন। রয়টার্স।
﻿﻿

পশুপাখি না মেরেই পাওয়া যাবে মাংস!

গবেষণাগারে প্রস্তুত হচ্ছে কৃত্রিম মাংস

বিশ্বজুড়ে মাংসের চাহিদা দিন দিন বাড়ছে। বিভিন্ন দেশের মানুষের রসনা ও ক্ষুধা মেটাতে প্রতিদিন প্রাণ যাচ্ছে অনেক পশুপাখির। এমন কোনো উপায় যদি বের করা যায় টাটকা মজাদার মাংস পাওয়া যাবে, কিন্তু কোনো প্রাণীর প্রাণ যাবে না, তাহলে কেমন হয়?
এই লক্ষ্য নিয়ে গবেষণায় নামা নেদারল্যান্ডের একদল বিজ্ঞানী সম্প্রতি দাবি করেছেন, পরীক্ষাগারে কৃত্রিম মাংস তৈরি করা সম্ভব। তবে প্রাথমিক অবস্থায় কৃত্রিম মাংস দিয়ে তৈরি একটি বার্গারের দাম যা দাঁড়াবে, তা সাধারণ মানুষের কেনার ক্ষমতার বাইরে।
নেদারল্যান্ডের মাসট্রিক্ট বিশ্ববিদ্যালয়ের নালিবিষয়ক জীববিজ্ঞানী মার্ক পোস্টের দেওয়া তথ্য অনুযায়ী, কৃত্রিম মাংস দিয়ে তৈরি একটি বার্গারের দাম পড়বে প্রায় তিন লাখ ৪৫ হাজার মার্কিন ডলার। তিনি আশা করছেন, দাম যা-ই হোক, এমন সুস্বাদু খাবার তিনি শিগগির সবার সামনে হাজির করতে পারবেন।
গবেষণাসংশ্লিষ্ট গবেষকদের দাবি, এই কৃত্রিম মাংস কেবল অগণিত প্রাণীর জীবনই বাঁচাবে না; ভূমি, পানি, জ্বালানি রক্ষায়ও ভূমিকা রাখবে। সর্বোপরি অবদান রাখবে পৃথিবীর কল্যাণে।
পোস্ট বলেন, ‘প্রথমে আমরা কৃত্রিম মাংসের ধারণাটি প্রমাণ করব। এটি করা যে সম্ভব, তা দেখাতে চাই।’ তাঁর বিশ্বাস, আসছে বছরে তাঁরা পরীক্ষাগারে কৃত্রিম মাংস উৎপাদন করতে পারবেন। টাইমস অব ইন্ডিয়া।
﻿﻿

লিবিয়ায় হস্তক্ষেপ আন্তর্জাতিক সম্প্রদায়কে অপমান: পুতিন

লিবিয়ায় পশ্চিমা হস্তক্ষেপের কঠোর সমালোচনা করেছেন রাশিয়ার প্রধানমন্ত্রী ভ্লাদিমির পুতিন। দেশটিতে যুক্তরাজ্য, ফ্রান্স ও যুক্তরাষ্ট্রের ভূমিকাকে ‘কেলেঙ্কারি ও আন্তর্জাতিক সম্প্রদায়কে অপমান’ বলে আখ্যায়িত করেছেন তিনি।
গত শুক্রবার মস্কোর বাইরে একটি রেস্তোরাঁয় রাশিয়ার আন্তর্জাতিক বিশেষজ্ঞদের নিয়ে গঠিত ভালদাই গ্রুপের নৈশভোজে এ কথা বলেন পুতিন। রুশ প্রধানমন্ত্রী বলেন, ‘ওই দেশগুলো জাতিসংঘের প্রস্তাব নির্মমভাবে লঙ্ঘন করেছে।’
সিরিয়া সম্পর্কে এক প্রশ্নের জবাব দিতে গিয়ে এ মন্তব্য করেন পুতিন।
প্রধানমন্ত্রী পুতিন ইতিপূর্বে বলেছেন, সিরিয়ার বিরুদ্ধে নেওয়া ব্যবস্থা যদি লিবিয়ার মতোই ধ্বংসাত্মক পরিস্থিতির সৃষ্টি করে, তা হবে ‘একেবারেই অগ্রহণযোগ্য’।
পুতিনের শুক্রবারের ঝাঁজালো মন্তব্য ইঙ্গিত দিচ্ছে যে আগামী মার্চে অনুষ্ঠেয় প্রেসিডেন্ট নির্বাচনে জয়ী হলে তিনি আন্তর্জাতিকভাবে আগের মতোই সংগ্রামী প্রেসিডেন্ট হিসেবে চিহ্নিত হবেন।
পুতিন যুক্তরাষ্ট্রের ক্ষেপণাস্ত্র প্রতিরক্ষাব্যবস্থা নিয়ে উত্তেজনার বিষয়টিও উল্লেখ করেন। আফগানিস্তান থেকে মার্কিন সেনা প্রত্যাহারের ঘোষণা এবং দেশটির অবকাঠামো উন্নয়নে রাশিয়ার সহায়তার প্রস্তুতি ওই উত্তেজনা কিছুটা শিথিল করেছে।
ক্রেমলিনের সঙ্গে পশ্চিমা সম্পর্ক যখন একেবারে শিথিল ছিল, তখন ভালদাই গ্রুপ গঠন করা হয়।
আসন্ন প্রেসিডেন্ট নির্বাচনে ইউনাইটেড রাশিয়া পার্টির প্রেসিডেন্ট প্রার্থী হিসেবে ভ্লাদিমির পুতিনের নাম ঘোষণার ছয় সপ্তাহ পর ভালদাই গ্রুপের সঙ্গে তাঁর এই বৈঠক হলো। পুতিনের গ্রহণযোগ্যতায় মনে হচ্ছে, আবার তিনি প্রেসিডেন্ট নির্বাচিত হতে যাচ্ছেন। চার বছর আগে টানা দ্বিতীয় মেয়াদে প্রেসিডেন্ট হিসেবে দায়িত্ব পালন করার পর ক্ষমতা ছেড়ে দেন তিনি। দেশটির সংবিধান অনুযায়ী টানা দুই মেয়াদের বেশি কেউ প্রেসিডেন্ট হিসেবে দায়িত্ব পালন করতে পারেন না।
সংশোধিত সংবিধান অনুযায়ী, রাশিয়ার প্রেসিডেন্টের মেয়াদ চার বছর থেকে বাড়িয়ে ছয় বছর করা হয়েছে। তাই পুতিন আগামী মার্চে এবং পরবর্তী প্রেসিডেন্ট নির্বাচনে জয়লাভ করলে আবারও টানা দুই মেয়াদে দায়িত্ব পালন করতে পারবেন। তার মানে ২০২৪ সাল পর্যন্ত ক্ষমতায় থাকতে পারবেন পুতিন। দি ইনডিপেনডেন্ট।
﻿
উপনির্বাচনে প্রার্থী হতে পারেন সু চি

মিয়ানমারের আসন্ন উপনির্বাচনে দেশটির গণতন্ত্রপন্থী আন্দোলনের নেত্রী অং সান সু চি প্রতিদ্বন্দ্বিতা করতে পারেন। তাঁর রাজনৈতিক দল দি ন্যাশনাল লিগ ফর ডেমোক্রেসির (এনএলডি) মুখপাত্র নিয়ান উইন গতকাল শনিবার এ তথ্য জানান।
সু চি কোন এলাকা থেকে প্রার্থী হবেন সে ব্যাপারে কোনো মন্তব্য করেননি উইন। তবে দলীয় সূত্রগুলো জানায়, তিনি ইয়াঙ্গুন শহর থেকেই নির্বাচন করবেন। এ ছাড়া কবে নাগাদ ওই উপনির্বাচন অনুষ্ঠিত হবে তা এখনো স্পষ্ট নয়। পার্লামেন্টের দুই কক্ষ মিলিয়ে বর্তমানে ৪০টিরও বেশি আসন শূন্য রয়েছে।
নির্বাচন বর্জনের কারণে গত বছর এনএলডির নিবন্ধন বাতিল হয়ে যায়। পুনরায় নিবন্ধনের বিষয়ে আগামী শুক্রবার দলটি সিদ্ধান্ত নেবে। এতে আনুষ্ঠানিকভাবে রাজনৈতিক অঙ্গনে প্রত্যাবর্তনের পথ সুগম হবে সু চির। ইয়াঙ্গুনে গত শুক্রবার এনএলডির ১০০ জন জ্যেষ্ঠ সদস্যের বৈঠক অনুষ্ঠিত হয়।
এনএলডি ১৯৯০ সালের নির্বাচনে জয়লাভ করলেও দলটিকে কখনো সরকার গঠন করতে দেওয়া হয়নি। গত নভেম্বরে অনুষ্ঠিত নির্বাচন বর্জন করেছিল দলটি। নেত্রী সু চিকে তখন গৃহবন্দী করে রাখা হয়েছিল। নির্বাচনের কিছুদিন পর তাঁকে মুক্তি দেওয়া হয়। প্রহসনের অভিযোগ এনে পশ্চিমা বিশ্ব ওই নির্বাচনের ব্যাপক সমালোচনা করে।
মিয়ানমারে সেনা সমর্থিত বর্তমান বেসামরিক সরকার সংস্কারমূলক বেশ কয়েকটি পদক্ষেপ নিয়ে রীতিমতো চমক সৃষ্টি করেছে। রাজনৈতিক দল সম্পর্কিত আইন সংশোধনবিষয়ক সাম্প্রতিক একটি পদক্ষেপ এমনই একটি উদাহরণ। প্রেসিডেন্ট থেইন সেইন এটি অনুমোদন করেছেন। রাষ্ট্রীয় গণমাধ্যম জানায়, নতুন এই আইন অনুসারে ২০০৮ সালের সংবিধান সংরক্ষণের জন্য প্রতিটি দলের ওপর আরোপিত বাধ্যবাধকতা তুলে নেওয়া হয়েছে।
মিয়ানমারে বর্তমানে ক্ষমতায় রয়েছে একটি নামমাত্র বেসামরিক সরকার। সাবেক সামরিক কর্মকর্তারাই এ সরকারের পেছনে রয়েছেন।
মিয়ানমারের সংবিধানের কঠোর সমালোচনাকারী অং সান সু চি আগামী মঙ্গলবার নিজের মুক্তির প্রথম বর্ষপূর্তি উপলক্ষে একটি সংবাদ সম্মেলন করবেন বলে আশা করা হচ্ছে। এএফপি।
﻿
ওসামাকে সমাহিত করতে ব্যবহূত রণতরীতে ওবামা

মার্কিন প্রেসিডেন্ট বারাক ওবামা গত শুক্রবার যুক্তরাষ্ট্রের বিশাল রণতরী ইউএসএস কার্ল ভিনসনে বসে তাঁর সেনাবাহিনীকে অভিনন্দন জানিয়েছেন। এই রণতরীতে করেই আল-কায়েদার প্রতিষ্ঠাতা ওসামা বিন লাদেনের মরদেহ সাগরে সমাহিত করা হয়। ইরাক ও আফগানিস্তান যুদ্ধেও ব্যবহার করা হয় কার্ল ভিনসন।
প্রেসিডেন্ট ওবামা এশীয় প্রশান্ত মহাসাগরীয় সম্মেলনে যোগ দিতে কার্ল ভিনসনে করে হাওয়াই যাওয়ার সময় তিনি সরকারি ও সেনা কর্মকর্তাদের উদ্দেশে সংক্ষিপ্ত ভাষণ দেন। এ সময় মার্কিন সেনাবাহিনীকে ধন্যবাদ জানান ওবামা।
বক্তৃতায় প্রেসিডেন্ট ওবামা নাইন-ইলেভেনের পর যুক্তরাষ্ট্রের নেতৃত্বে সন্ত্রাসবাদবিরোধী যুদ্ধে ইউএসএস কার্ল ভিনসনের গুরুত্বপূর্ণ ভূমিকার কথা উল্লেখ করেন। ওবামা বলেন, এটা সেই রণতরী, যেখান থেকে ইরাক যুদ্ধের শুরুতে বেশ কিছু হামলা পরিচালনা করা হয়। আফগানিস্তান যুদ্ধেও এই রণতরী সহায়কের ভূমিকা পালন করে। গত ২ মে পাকিস্তানের রাজধানী ইসলামাবাদের অদূরে অ্যাবোটাবাদ এলাকার একটি বাড়িতে মার্কিন অভিযানে নিহত হন লাদেন। তাঁকে সাগরে সমাহিত করার ক্ষেত্রে কার্ল ভিনসন রণতরী ব্যবহার করা হয়।
কার্ল ভিনসনে প্রায় সাত হাজার দর্শকসহ বাস্কেটবল খেলাও উপভোগ করেন ওবামা। এএফপি।
﻿
মাওবাদীদের প্রতি মমতার হুঁশিয়ারি

ভারতের পশ্চিমবঙ্গ রাজ্যের মুখ্যমন্ত্রী মমতা বন্দ্যোপাধ্যায় মাওবাদীদের প্রতি কড়া হুঁশিয়ারি দিয়ে বলেছেন, ‘এখনো সময় আছে জীবনের মূল স্রোতে ফিরে আসুন। সরকার আপনাদের দায়িত্ব নেবে। নইলে গ্রামের মানুষের তাড়া খেয়ে আপনাদের পালিয়ে বেড়াতে হবে।’
পশ্চিমবঙ্গের মাওবাদী-অধ্যুষিত জঙ্গলমহলের ঝাড়গ্রামের পর গত শুক্রবার পুরুলিয়ার বলরামপুরের কলেজ মাঠে তৃণমূল কংগ্রেস আয়োজিত এক জনসভায় তিনি এই হুঁশিয়ারি দেন।
একই সঙ্গে জঙ্গলমহলের বাসিন্দাদের উদ্দেশে মমতা বলেন, ‘আপনারা মাওবাদীদের আশ্রয় দেবেন না। একজোট হয়ে ওদের বিরুদ্ধে রুখে দাঁড়ান। নিজেরা শান্তি কমিটি গড়ে তুলুন। ওদের বন্দুক গুটিয়ে দিতে হবে। ওরা সংখ্যায় মাত্র কয়েকজন।’
মমতা আরও বলেন, ‘মাওবাদীদের শুভবুদ্ধির উদয় হোক। আমরা অযোধ্যা পাহাড়কে আর রক্তাক্ত হতে দেব না। ওরা যা চায় সরকার তা দেবে। তবে তাদের অস্ত্র ত্যাগ করে জীবনের মূল স্রোতে ফিরে আসতে হবে।’
﻿
আরব লিগ থেকে সিরিয়াকে সাময়িক বহিষ্কার

আরব লিগ গতকাল শনিবার সিরিয়াকে সাময়িকভাবে বহিষ্কার করেছে। এতে প্রেসিডেন্ট বাশার আল-আসাদ আরব লিগের প্রস্তাব বাস্তবায়ন না করা পর্যন্ত সিরিয়া এই জোটের কার্যক্রমে অংশ নিতে পারবে না। এ ছাড়া দেশটির ওপর অবরোধ আরোপেরও সিদ্ধান্ত নেওয়া হয়েছে। বিক্ষোভকারীদের ওপর সহিংসতা বন্ধের দাবি জানিয়ে আসছে আরব লিগ।
তবে সিরিয়ার কূটনীতিক ইউসেফ আহমেদ এ পদক্ষেপকে অবৈধ বলে প্রত্যাখ্যান করেছেন। তিনি বলেন, দামেস্ক এরই মধ্যে ওই প্রস্তাব বাস্তবায়ন করেছে। যুক্তরাষ্ট্রের আদেশে এ সিদ্ধান্ত নেওয়া হয়েছে। আরব লিগ যুক্তরাষ্ট্র ও পশ্চিমা দেশগুলোর পরিকল্পনা বাস্তবায়ন করছে দাবি করে ইউসেফ আহমেদ বলেন, তারা লিবিয়ার মতো সিরিয়ায় বিদেশি আগ্রাসন চালানোর উৎসাহ দিচ্ছে।
মিসরের রাজধানী কায়রোতে জরুরি বৈঠকের পর এক বিবৃতিতে কাতারের প্রধানমন্ত্রী শেখ হামাদ বিন জসিম আল-থানি বলেন, আরব লিগের বৈঠকে সিরীয় প্রতিনিধিদের কর্মকাণ্ড স্থগিত করার সিদ্ধান্ত নেওয়া হয়েছে। এ ছাড়া দামেস্কের ওপর অর্থনৈতিক ও রাজনৈতিক নিষেধাজ্ঞা আরোপের ব্যাপারেও সিদ্ধান্ত হয়েছে। গত ২ নভেম্বর দামেস্ক যে আরব শান্তি পরিকল্পনা গ্রহণ করেছিল, এর পুরোপুরি বাস্তবায়ন না হওয়া পর্যন্ত এ আদেশ বহাল থাকবে।
সিরিয়াকে বহিষ্কার করা ছাড়াও বিবৃতিতে দামেস্ক থেকে আরব দেশগুলোর রাষ্ট্রদূতদের প্রত্যাহার করার আহ্বান জানানো হয়। তবে এ বিষয়ে সিদ্ধান্তের জন্য সংশ্লিষ্ট সদস্যদেশগুলোর ওপরে ছেড়ে দেওয়া হয়েছে।
শেখ হামাদ বলেন, আগামী বুধবার থেকে এসব পদক্ষেপ কার্যকর হবে। এ ছাড়া সুনির্দিষ্ট বিষয়ে অবরোধের ব্যাপারে সিদ্ধান্ত নিতে আরব দেশগুলোর মন্ত্রীরা আবার বৈঠকে বসবেন।
বিবৃতিতে সিরিয়ার বেসামরিক নাগরিকদের রক্ষার আহ্বান জানানো হয় এবং সেখানে রক্তপাত অব্যাহত থাকলে আরব লিগের মহাসচিব নাবিল আল-আরাবি জাতিসংঘসহ অন্যান্য আন্তর্জাতিক সংস্থাগুলোর সঙ্গে যোগাযোগ করবে বলেও জানানো হয়েছে।
কয়েক দিন ধরেই সিরিয়ার সরকারবিরোধী বিক্ষোভকারীরা সিরিয়ার সদস্যপদ স্থগিত করতে আরব লিগের প্রতি আহ্বান জানিয়ে আসছিল। গতকালের বৈঠকে সিরিয়াকে বহিষ্কারসংক্রান্ত ওই প্রস্তাবের পক্ষে আরব লিগের ১৮ সদস্যদেশ ভোট দেয়। আর বিপক্ষে পড়ে তিন ভোট। এ ছাড়া এক সদস্যদেশ ভোট প্রদান থেকে বিরত থাকে।
গত ২ নভেম্বরের শান্তি প্রস্তাবের আওতায় বিক্ষোভকারীদের বিরুদ্ধে দমন অভিযান বন্ধ করা, মোতায়েনকৃত ট্যাংকগুলো সরিয়ে নেওয়া, রাজনৈতিক বন্দীদের মুক্তি দেওয়া এবং সংঘাত বন্ধের উপায় নিয়ে বিরোধীদের সঙ্গে রাজনৈতিক সংলাপের বিষয়ে একমত হয় সিরিয়ার সরকার।
এদিকে গত শুক্রবার সিরিয়ায় সহিংসতায় কমপক্ষে ২৩ জন নিহত হয়েছে, যাদের বেশির ভাগই বেসামরিক। সিরিয়ান অবজারভেটরি ফর হিউম্যান রাইটস বলেছে, সর্বশেষ সহিংসতায় হোমসে ১৫ জন মানুষ নিহত হয়েছে। এএফপি।
﻿﻿

হবু বর-কনের ওপর গোয়েন্দাগিরি!

ভারতে বিয়ের আগে বর বা কনের পারিবারিক অবস্থা, স্বভাব-চরিত্র ও ব্যক্তিগত জীবন সম্পর্কে খোঁজখবর নেওয়ার জন্য আজকাল অনেকেই বেসরকারি গোয়েন্দা নিয়োগ করছেন। এতে বেসরকারি গোয়েন্দা সংস্থাগুলোর ব্যবসাও দিন দিন ফুলেফেঁপে উঠছে।
আধুনিক তথ্যপ্রযুক্তির এই যুগে এখন অনেকেই মুঠোফোন বা ইন্টারনেটে পরিচয়ের সূত্র ধরে সম্পর্ক এবং বিয়ের সিদ্ধান্ত নিচ্ছেন। সন্তানেরা এভাবে সিদ্ধান্ত নিলেও তাদের বাবা-মা বা অভিভাবকেরা মেয়ে বা ছেলের হবু স্বামী বা স্ত্রীর বিষয়ে তেমন কিছুই জানতে পারেন না। এ জন্যই অভিভাবকেরা গোয়েন্দাদের দ্বারস্থ হতে বাধ্য হচ্ছেন।
অনিতা নামের এক নারী তাঁর ছোট বোনের হবু বরের বিষয়ে খোঁজখবর নেওয়ার জন্য গোয়েন্দা নিয়োগ দিয়েছেন। কর্মস্থলেই এক যুবকের সঙ্গে সম্পর্ক এবং ভালোবেসে বিয়ে করতে যাচ্ছেন তাঁর বোন। কিন্তু তাঁর বাবা-মা ওই ছেলের পারিবারিক ও আর্থিক অবস্থা যাচাই করে দেখতে চান। এ জন্যই তাঁরা গোয়েন্দার আশ্রয় নিয়েছেন।
অনিতা বলেন, ‘এটা গোয়েন্দাগিরি নয়। আমরা শুধু বিয়ের আগে বোনের হবু স্বামীর বিষয়ে একটু খোঁজখবর নিয়ে দেখতে চাইছি।’
এ জন্য অনিতার পরিবার একটি বেসরকারি গোয়েন্দা সংস্থার সঙ্গে চুক্তি করে। ওই সংস্থা এক মাস তদন্ত করে একটি প্রতিবেদন তৈরি করে দিয়েছে। এতে ওই যুবকের উপার্জন, পরিবারের ইতিহাস, আগের সম্পর্কসহ বিভিন্ন বিষয় তুলে ধরা হয়েছে।
অনিতা বলেন, ‘বোনের প্রেমিক আমাদের জানিয়েছেন, তিনি একটি প্রতিষ্ঠিত পরিবারের সন্তান। কিন্তু তিনি আমাদের সঙ্গে সত্য বলেছেন কি না, আমরা তা নিশ্চিত হয়ে নিতে চাই।’ কিন্তু এই গোয়েন্দাগিরির বিষয়টি জানেন না অনিতার বোন।
অনিতা বলেন, ‘ভারতে সাধারণত পারিবারিকভাবেই বিয়ে ঠিক করা হতো। এ জন্য স্বাভাবিকভাবে বিয়ের আগে বর বা কনের বিষয়ে বিভিন্ন রকম খোঁজখবর নেওয়া যেত। কিন্তু এখন ছেলেমেয়েরা নিজেদের মতো করে বিয়ের সিদ্ধান্ত নিচ্ছে। বাইরে বাইরে পরিচয় এবং তা থেকেই সিদ্ধান্ত, শুধু নিজেদের ভালো লাগার ওপর ভর করে। অন্য অনেক বিষয় তারা বিবেচনায় আনে না। এমনকি যাকে বিয়ে করতে যাচ্ছে, সে আগে বিয়ে করেছে কি না বা সন্তান আছে কি না, তা-ও জানে না। এ জন্য এসব বিষয় যাচাই করে দেখা প্রয়োজন হয়ে পড়ে।’
অনিতার পরিবার সাহায্য নিয়েছে মুম্বাইভিত্তিক গোয়েন্দা সংস্থা ভেটেরান ইনভেস্টিগেশনের। এই সংস্থাটি প্রায় ৪০ বছর ধরে এ ধরনের গোয়েন্দাগিরির কাজ করছে।
সংস্থাটির কর্তা রাহুল রায় জানান, বাবা-মায়েরাই আসেন তাঁদের ছেলে বা মেয়ের হবু স্বামী-স্ত্রীর ‘চরিত্র’ সম্পর্কে খোঁজখবর নিতে। তিনি বলেন, ‘সাধারণভাবে চরিত্র বলতে হবু বর-কনের বিভিন্ন ব্যক্তিগত বিষয় যেমন—জীবন-অভ্যাস, অন্য কারও সঙ্গে সম্পর্ক ছিল কি না, মাদকাসক্ত ছিল কি না—এসব বিষয়ে খোঁজ নিয়ে দেখা হয়।’ বিবিসি।
﻿

তেহরানে সামরিক ঘাঁটির অস্ত্রভান্ডারে বিস্ফোরণ, নিহত ১৫

ইরানের রাজধানী তেহরানের পশ্চিমাঞ্চলে একটি সামরিক ঘাঁটির অস্ত্রভান্ডারে গতকাল শনিবার বড় ধরনের বিস্ফোরণ হয়েছে। এতে ১৫ জন সেনা নিহত হয়েছেন।
তেহরানের গভর্নরের কার্যালয়ের মুখপাত্র আলিরেজা জেনের বরাত দিয়ে রাষ্ট্রীয় বার্তা সংস্থা আইএসএনএ বলেছে, গতকাল স্থানীয় সময় দুপুর একটার কিছু পরে ওই বিস্ফোরণ ঘটে। সামরিকঘাঁটিটি রাজধানীর কেন্দ্রস্থল থেকে প্রায় ২০ কিলোমিটার পশ্চিমে অবস্থিত।
প্রত্যক্ষদর্শীরা এএফপিকে বলেন, বিস্ফোরণে আশপাশের ভবনের জানালা ভেঙে চুরমার হয়ে যায়। এর পরপরই ঘটনাস্থলে অ্যাম্বুলেন্স ছুটে যেতে দেখা গেছে। আকাশে হেলিকপ্টার চক্কর দেয়।
স্থানীয় সাংসদ হোসেইন গারৌসি বলেছেন, অস্ত্রভাণ্ডারের একটা অংশে বিকট শব্দে বিস্ফোরণ হয়। ওই অস্ত্রভান্ডারটি সে দেশের অভিজাত রেভল্যুশনারি গার্ডসের।
গত বছর ইরানের খোরামাবাদ শহরে রেভল্যুশনারি গার্ডসের অপর একটি অস্ত্রভান্ডারে বিস্ফোরণে ১৮ সেনাসদস্য নিহত এবং বেশ কয়েকজন আহত হন। এএফপি।
﻿﻿

সংক্ষিপ্ত বিশ্বসংবাদ

তসলিমার চাওয়া
বাংলাদেশের লেখিকা তসলিমা নাসরিন বলিউড অভিনেত্রী ঐশ্বরিয়া রাইয়ের কন্যাশিশু কামনা করেছেন। তিনি টুইটারে লিখেছেন, ‘আমি ঐশ্বরিয়াকে ভালোবাসি। কিন্তু যখন আমি বলি, আমি চাই তিনি যেন কন্যাশিশুর জন্ম দেন, তখন লোকজন আমাকে জিজ্ঞেস করে, “কেন তুমি ঐশ্বরিয়াকে ঘৃণা করো”।’ কেন ঐশ্বরিয়ার জন্য কন্যাশিশু চাইছেন, এমন এক প্রশ্নের জবাবে তসলিমা বলেন, ‘ঐশ্বরিয়ার একটি কন্যাশিশু হলে তা লাখ লাখ দম্পতিকে তাঁদের কন্যাশিশুর ভ্রূণ হত্যা বন্ধে উৎসাহিত করতে পারে।’ টাইমস অব ইন্ডিয়া।

চার কারাবন্দী নিহত
পাকিস্তানের রাওয়ালপিন্ডির একটি আদালতে অজ্ঞাতনামা বন্দুকধারীদের গুলিতে গতকাল শনিবার চারজন বিচারাধীন কারাবন্দী নিহত হয়েছেন। নিহত ব্যক্তিরা সবাই একটি হত্যা মামলার আসামি ছিলেন। প্রত্যক্ষদর্শী ও পুলিশ জানায়, আদালত চত্বরে পুলিশভ্যান থেকে ওই কারাবন্দীদের নামানোর সময় চারজন অজ্ঞাতনামা বন্দুকধারী গুলি চালায়। এতে কারাবন্দীদের তিনজন ঘটনাস্থলেই নিহত হন। অপরজন হাসপাতালে নেওয়ার পথে মারা যান। হামলাকারীদের তিনজন মোটরসাইকেলে করে পালিয়ে যায়; আর একজন পুলিশের হাতে গ্রেপ্তার হয়েছে। টাইমস অব ইন্ডিয়া।

দুই পর্বতারোহীর মৃত্যু
হিমালয় পর্বতমালার একটি পর্বতের চূড়ায় ওঠার পথে পড়ে গিয়ে দক্ষিণ কোরিয়ার দুই পর্বতারোহী নিহত হয়েছেন। কোরিয়ান আলপাইন ফেডারেশন জানায়, কিম হিউয়াং ও চাং জি-মিইয়ং নামের দুই পর্বতারোহী গত শুক্রবার হিমালয়ের চোলাতসি পাহাড়ের চূড়ায় ওঠার সময় পড়ে মারা যান। পরে অন্য দুই পর্বতারোহী তাঁদের লাশ উদ্ধার করেন। কিম হিউয়াং ও চাং জি-মিইয়ং ৩৬ ঘণ্টার মধ্যে ছয় হাজার ৪৪০ মিটার উচ্চতার চোলাতসির চূড়ায় পৌঁছানোর পরিকল্পনা করেছিলেন। এএফপি।
﻿﻿

আফগানিস্তানে পাথর ছুড়ে ও গুলি করে মা-মেয়েকে হত্যা

আফগানিস্তানের গজনি প্রদেশে মা ও মেয়েকে পাথর ছুড়ে এবং গুলি করে হত্যা করেছে একদল অস্ত্রধারী। সরকারি নিরাপত্তা বাহিনীর কর্মকর্তারা জানান, প্রদেশের গভর্নরের কার্যালয় থেকে মাত্র ৩০০ মিটার দূরে অবস্থিত খাজা হাকিম এলাকায় গত বৃহস্পতিবার ওই হামলার ঘটনা ঘটে।
সরকারি কর্মকর্তারা এ ঘটনার জন্য তালেবানকে দায়ী করেছেন। ‘নৈতিক স্খলন ও ব্যভিচারের’ অপরাধে ওই নারীকে অভিযুক্ত করেছিল তালেবান।
পুলিশ জানায়, এ হত্যাকাণ্ডে জড়িত থাকার অভিযোগে দুই ব্যক্তিকে গ্রেপ্তার করা হয়েছে।
নিরাপত্তা কর্মকর্তারা বলেন, একদল অস্ত্রধারী ওই বিধবা নারীর বাড়িতে ঢুকে তাঁকে ও তাঁর মেয়েকে টেনে উঠানে নিয়ে যায়। এরপর তাঁদের পাথর ছুড়ে ও গুলি করে হত্যা করা হয়। প্রতিবেশীরা এ সময় তাঁদের সাহায্যে এগিয়ে আসেনি বা কর্তৃপক্ষকে সময়মতো খবর দেয়নি।
ওই শহরে বসবাসকারী বেশ কয়েকজন ধর্মীয় নেতা ‘ব্যভিচারে জড়িত’ ব্যক্তিদের বিরুদ্ধে ফতোয়া জারি করেন। গত বছরের অক্টোবরে শাশুড়িকে হত্যার অভিযোগে গজনিতে এক নারীকে হত্যা করে তালেবান।
সাম্প্রতিক বছরগুলোতে ওই এলাকায় সহিংসতার ঘটনা বেড়েছে। বিবিসি।
﻿
ক্যালিফোর্নিয়ায় ওষুধের দোকানে গাঁজা বিক্রির ওপর নিষেধাজ্ঞা

যুক্তরাষ্ট্রের ক্যালিফোর্নিয়া অঙ্গরাজ্যের বেশ কিছু ওষুধের দোকানে চিকিৎসার উদ্দেশ্যে ব্যবহূত গাঁজা বিক্রির ওপর নিষেধাজ্ঞা আরোপ করা হয়েছে। কেন্দ্রীয় সরকারের নির্দেশের পরিপ্রেক্ষিতে গতকাল শনিবার থেকে এ উদ্যোগ নেওয়া হয়।
ওষুধের দোকান থেকে ৪৫ দিনের মধ্যে যাবতীয় গাঁজার মজুদ সরিয়ে ফেলার জন্য গত সেপ্টেম্বরে নির্দেশ দেওয়া হয়। ক্যালিফোর্নিয়ার বেশ কয়েকজন ব্যবসায়ী ওই আদেশটি শিথিল করার জন্য চলতি মাসের শুরুতে আবেদন করেন।
চিকিৎসায় ব্যবহূত গাঁজা বিক্রিকে ১৯৯৬ সালে বৈধতা দেয় ক্যালিফোর্নিয়া অঙ্গরাজ্য সরকার। তবে মার্কিন কেন্দ্রীয় সরকারের আইন অনুযায়ী, সেখানে অন্য মাদকদ্রব্যের ব্যবসা বৈধ নয়। প্রচণ্ড ব্যথা উপশমের জন্য কোনো কোনো রোগীকে চিকিৎসকেরা গাঁজা সেবনের পরামর্শ দিয়ে থাকেন।
সরকারি আইনজীবীরা বলেছেন, ব্যক্তি পর্যায়ে নয়, বরং গাঁজার বড় বড় ব্যবসায়ী ও সরবরাহকারীদের নিয়ন্ত্রণে এ উদ্যোগ নেওয়া হয়েছে। ওষুধের দোকানে লাভের উদ্দেশ্যে গাঁজার ব্যবসা ক্যালিফোর্নিয়া অঙ্গরাজ্যের আইনের পরিপন্থী।
আইনজীবী ম্যাথু কামিন বলেন, এ ব্যাপারে মার্কিন সরকারের নীতি সংগতিপূর্ণ নয়। সরকার বলেছে, তারা রোগীদের বিরুদ্ধে ব্যবস্থা নেওয়া হবে না। কিন্তু তারা গাঁজার সরবরাহ বন্ধ করে দিতে চায়।
যুক্তরাষ্ট্রের ডিস্ট্রিক্ট অব কলাম্বিয়া ও আরও ১৫টি অঙ্গরাজ্যে রোগীরা চিকিৎসকের পরামর্শক্রমে সীমিত পরিমাণে গাঁজা সেবন করতে পারেন। তবে চিকিৎসকের ব্যবস্থাপত্রের অপব্যবহারের মাধ্যমে মাদক সেবন বেড়ে যেতে পারে বলে আশঙ্কা প্রকাশ করেন অনেকেই। বিবিসি অনলাইন।
﻿
হোয়াইট হাউসের কাছে গুলিবর্ষণ, একে-৪৭ রাইফেল উদ্ধার

যুক্তরাষ্ট্রের প্রেসিডেন্টের বাসভবন হোয়াইট হাউসের পার্শ্ববর্তী কনস্টিটিউশন এভিনিউয়ের কাছে গত শুক্রবার রাতে গুলিবর্ষণের ঘটনা ঘটেছে। দ্য নিউইয়র্ক টাইমসসহ বিভিন্ন মার্কিন গণমাধ্যম এ খবর জানিয়েছে।
মার্কিন গোয়েন্দারা প্রাথমিকভাবে জানান, স্থানীয় সময় রাত নয়টার দিকে একটি গাড়ির ভেতর থেকে গুলি করা হয়। ঘটনার পরপরই ওই এলাকা থেকে গুলিভর্তি একটি একে-৪৭ রাইফেল উদ্ধার করা হয়। পুলিশ গুলির খোসা অনুসন্ধান ও ঘটনার তদন্ত শুরু করেছে।
গুলির ঘটনার পর হোয়াইট হাউসের আশপাশের সড়কগুলোতে নিরাপত্তাবলয় তৈরি করা হয়েছে। এ ঘটনায় এখনো কাউকে আটক করা যায়নি।
এ ঘটনার সময় প্রেসিডেন্ট বারাক ওবামা ক্যালিফোর্নিয়ায় এবং ভাইস প্রেসিডেন্ট জো বাইডেন নিউইয়র্কে ছিলেন।
﻿
সাদি গাদ্দাফিকে আশ্রয় দিয়েছে নাইজার

সাদি গাদ্দাফি

লিবিয়ার সাবেক নেতা প্রয়াত মুয়াম্মার গাদ্দাফির ছেলে সাদি গাদ্দাফিকে আশ্রয় দিয়েছে নাইজার। সে দেশের প্রেসিডেন্ট মাহমাদু ইউসুফু গত শুক্রবার বলেছেন, তিনি মানবিক কারণে সাদির আশ্রয় আবেদন অনুমোদন করেছেন। সাদিকে লিবিয়া কর্তৃপক্ষের কাছে হস্তান্তরের কোনো সম্ভাবনা নেই বলে মন্তব্য করেন তিনি।
গাদ্দাফির অপর পলাতক ছেলে সাইফ আল ইসলাম নাইজারে আত্মগোপন করে থাকার খবর উড়িয়ে দিয়ে প্রেসিডেন্ট মাহমাদু বলেন, সাইফ কোথায় আছেন, এ ব্যাপারে তাঁদের কাছে কোনো তথ্য নেই। তবে তিনি নাইজারে নেই।
দক্ষিণ আফ্রিকায় দুই দিনের সফর শেষে শুক্রবার এক সংবাদ সম্মেলনে প্রেসিডেন্ট মাহমাদু এসব কথা বলেন।
সাউথ আফ্রিকান প্রেস অ্যাসোসিয়েশন (এসএপিএ) নাইজারের প্রেসিডেন্টের বরাত দিয়ে এসব তথ্য প্রকাশ করেছে।
বিশ্লেষকেরা বলছেন, গাদ্দাফির ছেলে সাদিকে আশ্রয় দেওয়ার বিষয়ে নাইজারের এ ঘোষণা দেশটির সঙ্গে লিবিয়ার অন্তর্বর্তীকালীন সরকারের সম্পর্কে তিক্ততা সৃষ্টি করবে।
গত আগস্টে ত্রিপোলির পতনের পর ব্যবসায়ী ও সাবেক ফুটবলার সাদি নাইজারে পালিয়ে যান। তাঁকে দেশটির রাজধানী নিয়ামিতে রাষ্ট্রীয় অতিথি ভবনে গৃহবন্দী করে রাখা হয়েছে।
লিবিয়ার অন্তর্বর্তী সরকারের অভিযোগ, লিবিয়ার ফুটবল ফেডারেশনের প্রধানের দায়িত্ব পালনকালে সাদি সম্পদের অপব্যবহার করেছেন। এ ছাড়া অস্ত্রের ভীতি প্রদর্শন করেছেন তিনি। গাদ্দাফিবিরোধী আন্দোলনের শুরুর দিকে বেসামরিক নাগরিকদের ওপর গুলিবর্ষণের জন্য তাঁর অনুগত মিলিশিয়া বাহিনীকে নির্দেশ দিয়েছিলেন সাদি।
এসব অপরাধের বিচার করতে সাদিকে ত্রিপোলির কাছে হস্তান্তরের অনুরোধ জানিয়ে আসছে নতুন সরকার। এদিকে সাদিকে গ্রেপ্তারের অনুরোধ জানিয়ে এর প্রতি জরুরি সতর্কতা জারি করেছে ইন্টারপোল।
প্রেসিডেন্ট মাহমাদু বলেন, ‘সাদির সঙ্গে আসা তিনজন জেনারেল ও তিনজন লিবীয় নাগরিককে শরণার্থীর মর্যাদা দেওয়া হয়েছে। মানবিক কারণে আমরা তাঁদের আশ্রয় দিতে সম্মত হয়েছি। তবে তাঁরা এখানে থেকে কোনো ধরনের রাজনৈতিক কর্মকাণ্ডে জড়াতে পারবেন না। লিবিয়া থেকে এ দেশে আশ্রয় নেওয়া অন্য শরণার্থীদের মতোই সাদিকে আমরা স্বাগত জানিয়েছি।’
লিবিয়ার অন্তর্বর্তীকালীন বিচার মন্ত্রণালয় নাইজারের এ সিদ্ধান্তের বিষয়ে প্রশ্ন তুলেছে। তাদের পক্ষ থেকে দেওয়া এক বিবৃতিতে বলা হয়, যারা নিজ দেশে রাজনৈতিক হয়রানির শিকার হয়, এ ধরনের আশ্রয় সাধারণত তাদেরই দেওয়া হয়। কিন্তু সাদি নিজেই মানুষকে নিপীড়ন করতেন।
প্রেসিডেন্ট মাহমাদু আরও বলেন, গাদ্দাফির অপর ছেলে সাইফের অবস্থান সম্পর্কে তিনি কিছু জানেন না। তবে এটা নিশ্চিত, সাইফ নাইজারে নেই। প্রেসিডেন্ট বলেন, নাইজার একটি গণতান্ত্রিক দেশ। সাইফ কখনো এ দেশে এলে আইন, গণতন্ত্র ও আন্তর্জাতিক চুক্তি অনুযায়ী তাঁর বিরুদ্ধে ব্যবস্থা নেওয়া হবে। এএফপি ও টেলিগ্রাফ অনলাইন।
﻿﻿

বাঘের বৃদ্ধাশ্রম!

ভারতের পশ্চিমবঙ্গের সুন্দরবনে বাঘের জন্য একটি বৃদ্ধাশ্রম বা পুনর্বাসনকেন্দ্র নির্মাণ করা হচ্ছে। এ মাসেই আশ্রমটি চালু হওয়ার কথা।
পশ্চিমবঙ্গের দক্ষিণ চব্বিশ পরগনা জেলার গোসাবা থানার ঝড়খালি এলাকায় সুন্দরবনে ৯০ বিঘা জায়গাজুড়ে বাঘের আশ্রমটি নির্মাণ করা হচ্ছে। প্রাথমিক পর্যায়ে শিকার করতে অক্ষম এমন ছয়টি বাঘকে এখানে রাখা হবে। বৃদ্ধাশ্রমের চারদিকে দেয়াল ও কাঁটাতারের বেড়া দেওয়া হচ্ছে। এর পাশ দিয়ে বয়ে গেছে সুন্দরবনের হেড়োভাঙা নদী। এটি হোগলা আর সুন্দরী গাছে ঘেরা।
দুই বছর আগে পশ্চিমবঙ্গের সরকার এই আশ্রম নির্মাণের কাজ শুরু করে। এখন এর নির্মাণকাজ প্রায় শেষ পর্যায়ে। গত শুক্রবার আশ্রমের কাজের অগ্রগতি দেখতে পশ্চিমবঙ্গের বনমন্ত্রী হিতেন বর্মণ সেখানে গিয়েছিলেন।
﻿﻿

পরীক্ষায় নকল ঠেকাতে

খেলার মাঠে বসে পরীক্ষা দিচ্ছে সিহুয়াং মিডল স্কুলের শিক্ষার্থীরা

চীনের হুবেই প্রদেশের য়ুহান এলাকার সিহুয়াং মিডল স্কুল। সেখানে সারা বছর শিক্ষার্থীদের পাঠদান করা হয় শ্রেণীকক্ষে। কিন্তু পরীক্ষা নেওয়া হয় খেলার মাঠে। উন্মুক্ত স্থানে।
কারণ আর কিছুই নয়। শিক্ষার্থীরা যাতে পরীক্ষা চলাকালে অসদুপায় অবলম্বন করতে না পারে, এ লক্ষ্যেই স্কুল কর্তৃপক্ষ এমন কৌশল হাতে নিয়েছে।
স্কুলের কর্মকর্তারা জানান, এতে সুফলও পাওয়া যাচ্ছে। আগে শিক্ষার্থীরা শ্রেণীকক্ষে গাদাগাদি করে বসত। পরীক্ষা চলাকালে নানাভাবে সহপাঠীদের সহযোগিতা পাওয়ার চেষ্টা করত। কিন্তু খেলার মাঠে বিস্তর জায়গা। সেখানে শিক্ষার্থীদের একজন থেকে অন্যজনকে বসানো হয় অনেকটা দূরে। অন্যের খাতার দিকে উঁকিঝুঁকি দেওয়ার সুযোগ সেখানে নেই। সহপাঠীর কাছ থেকে কোনো প্রশ্নের উত্তর জানতে ফিসফিস করে কথা বলাও দুষ্কর। তার ওপর অপেক্ষাকৃত উঁচু স্থানে বসে শিক্ষকেরা শিক্ষার্থীদের মতিগতির ওপর কড়া নজর রাখেন। কাজেই তাদের নকল করার কোনো উপায়ই আর নেই। অরেঞ্জ অনলাইন।
﻿﻿

মেক্সিকোতে হেলিকপ্টার বিধ্বস্ত, স্বরাষ্ট্রমন্ত্রীসহ সাতজন নিহত

মেক্সিকোয় হেলিকপ্টার বিধ্বস্ত হয়ে দেশটির স্বরাষ্ট্রমন্ত্রী ফ্রান্সিসকো ব্লেক মোরাসহ সাতজন নিহত হয়েছেন। গত শুক্রবার মেক্সিকো সিটির কাছে এ ঘটনা ঘটে।
মেক্সিকো সরকারের মুখপাত্র আলেজান্দ্রা সোতা বলেন, দুঃখজনকভাবে স্বরাষ্ট্রমন্ত্রী, তাঁর সহযোগী ও হেলিকপ্টার ক্রুকে মৃত অবস্থায় পাওয়া গেছে।
বর্তমান প্রেসিডেন্ট ফিলিপ ক্যালডেরনের আমলে এ নিয়ে বিমান দুর্ঘটনায় ব্লেকসহ (৪৫) দুজন স্বরাষ্ট্রমন্ত্রী নিহত হয়েছেন। তিন বছর আগে মেক্সিকো সিটির কাছে একটি ছোট বিমান বিধ্বস্ত হয়ে মারা যান হুয়ান কামিলো মরিনো।
সরকারি কৌঁসুলিদের একটি বৈঠকে যোগ দিতে মেক্সিকো সিটি থেকে মোরেলস রাজ্যের কুয়েরনাভাকা শহরে যাচ্ছিলেন ব্লেক।
মেক্সিকোয় মাদক চক্রগুলোর বিরুদ্ধে লড়াইয়ে স্বরাষ্ট্রমন্ত্রী ব্লেক খুবই গুরুত্বপূর্ণ ভূমিকা পালন করছিলেন।
শুক্রবার উড্ডয়নের পর একপর্যায়ে হেলিকপ্টারটি গমনপথ থেকে অদৃশ্য হয়ে গেলে তল্লাশি শুরু হয়। পরে টেলিভিশনে একটি পার্বত্য এলাকায় হেলিকপ্টারের ধ্বংসাবশেষ দেখানো হয়।
ব্লেকের মৃত্যুর পর প্রেসিডেন্ট ক্যালডেরন হাওয়াইতে এশিয়া-প্যাসিফিক শীর্ষ সম্মেলনে যাওয়া বাতিল করেছেন। তিনি বলেন, হেলিকপ্টার বিধ্বস্ত হওয়ার ঘটনাটি খুব সম্ভবত দুর্ঘটনা। খারাপ আবহাওয়ার কারণে এ দুর্ঘটনা ঘটতে পারে। এ ব্যাপারে পূর্ণ তদন্তের প্রতিশ্রুতি দিয়েছেন তিনি। এএফপি।
﻿
ভারত থেকে পণ্য আমদানি বাড়াচ্ছে পাকিস্তান

ভারতের সঙ্গে বাণিজ্য স্বাভাবিক করতে পণ্য আমদানি বাড়াচ্ছে পাকিস্তান। এ লক্ষ্যে ১২টি ভারতীয় পণ্য আমদানির ওপর থেকে বিধিনিষেধ তুলে নেওয়া হয়েছে বলে গতকাল শনিবার জানিয়েছেন পাকিস্তানের কর্মকর্তারা।
দীর্ঘদিন ধরে চলা রাজনৈতিক বিরোধ, বিশেষ করে, কাশ্মীর নিয়ে বিরোধিতার কারণে প্রতিবেশী দেশ দুটির মধ্যে বাণিজ্যের প্রসার ঘটানোয় আগ্রহ দেখা যায়নি।
কিন্তু সম্প্রতি দুই দেশের মধ্যে সম্পর্ক উষ্ণ হতে থাকায় দ্বিপক্ষীয় বাণিজ্য বাড়ানোর চেষ্টা করছে উভয় দেশই।
দক্ষিণ এশিয়ার আঞ্চলিক স্থিতিশীলতার জন্য এ দুটি দেশের বন্ধুভাবাপন্ন সম্পর্ককে গুরুত্বের সঙ্গেই দেখা হয়ে থাকে। সম্প্রতি পাকিস্তান ভারতকে বাণিজ্যে সর্বাধিক সুবিধাপ্রাপ্ত দেশের মর্যাদা দেয়। রয়টার্স।
﻿
ইরান পারমাণবিক বোমা তৈরির কাছাকাছি, দাবি ইসরায়েলের
ইসরায়েলের প্রধানমন্ত্রী বেনিয়ামিন নেতানিয়াহু দাবি করেছেন, যেমনটা ধারণা করা হয়েছিল, ইরান তার চেয়েও দ্রুতগতিতে পারমাণবিক বোমা তৈরি করছে। তিনি আরও বলেন, জাতিসংঘের পরমাণু পর্যবেক্ষক সংস্থা আইএইএর প্রতিবেদনে দেশটির পারমাণবিক কর্মসূচি সম্পর্কে বিস্তারিত চিত্র উঠে আসেনি।
ইরানের পারমাণবিক কার্যক্রম সম্পর্কে সম্প্রতি আইএইএর প্রকাশিত প্রতিবেদন নিয়ে গত রোববার ইসরায়েলের মন্ত্রিসভায় আলোচনায় প্রধানমন্ত্রী বেনিয়ামিন নেতানিয়াহু এসব মন্তব্য করেছেন।
ওই প্রতিবেদনে বলা হয়, তেহরান পারমাণবিক বোমার নকশা তৈরির জন্য বেশ কয়েকটি পরীক্ষা চালিয়েছে। তবে ওই প্রতিবেদনকে ভিত্তিহীন ও রাজনৈতিক উদ্দেশ্যপ্রণোদিত বলে অভিহিত করেছে ইরান।
প্রধানমন্ত্রীর দপ্তর থেকে নাম প্রকাশ না করার শর্তে এক কর্মকর্তা নেতানিয়াহুর বরাত দিয়ে জানান, যতটা ধারণা করা হচ্ছে, তেহরান আণবিক বোমা তৈরির ক্ষেত্রে তার চেয়েও বেশি এগিয়ে আছে। জাতিসংঘের প্রতিবেদন সম্পর্কে ইসরায়েলি নেতা আরও বলেন, ‘ইরানের পারমাণবিক কর্মসূচির যতটুকু প্রমাণ করা যাবে, ততটুকুই শুধু এখানে লেখা হয়েছে। কিন্তু আমরা দেখছি, বাস্তবে এর বাইরে আরও বহু কিছু আছে।’ ইরানের পারমাণবিক কর্মসূচি সম্পর্কে আইএইএর বাইরেও তাঁর কাছে কী ধরনের তথ্য আছে, সে সম্পর্কে বিস্তারিত আর কিছু বলেননি নেতানিয়াহু।
সময় ফুরিয়ে যাওয়ার আগেই ইরানকে পারমাণবিক বোমা তৈরির প্রতিযোগিতা থেকে বিরত রাখতে বিশ্ব সম্প্রদায়ের প্রতি আহ্বান জানান নেতানিয়াহু।
এদিকে আইএইএর ওই প্রতিবেদন প্রকাশের পর প্রচারমাধ্যমগুলো জল্পনা-কল্পনা শুরু করেছে যে যুক্তরাষ্ট্র বা ইসরায়েল হয়তো পারমাণবিক কার্যক্রম ধ্বংস করতে ইরানে সামরিক হামলা চালাতে পারে। ওয়াশিংটন ও ইসরায়েল উভয়ই জানিয়েছে, তেহরানকে পারমাণবিক বোমা তৈরি করা থেকে নিবৃত্ত করতে তারা সব ধরনের চেষ্টা চালাবে। ওয়াশিংটনের ঘনিষ্ঠ সহযোগী ইসরায়েল অবশ্য কয়েক দশক আগেই মধ্যপ্রাচ্যের একমাত্র পারমাণবিক শক্তিধর দেশ হিসেবে নিজেকে প্রতিষ্ঠিত করেছে। পিটিআই অনলাইন।
﻿﻿

সমীক্ষার ফল
নিয়মিত দাঁত পরিচর্যা হূদেরাগের ঝুঁকি কমায়
দন্তচিকিৎসক দিয়ে নিয়মিত সুস্থভাবে পরিচর্যা করালে দাঁতে কেবল উজ্জ্বল হাসিই ঝিলিক দেয় না, স্ট্রোক বা হূদেরাগে আক্রান্ত হওয়ার ঝুঁকিও কমে।
গত রোববার যুক্তরাষ্ট্রের ফ্লোরিডার অরলান্ডোয় আমেরিকান হার্ট অ্যাসোসিয়েশনের সভায় উপস্থাপন করা এক সমীক্ষার ফলাফলে এ তথ্য প্রকাশ করা হয়। তাইওয়ানের রাজধানী তাইপেতে অবস্থিত ভেটেরানস জেনারেল হাসপাতালের গবেষকেরা এ সমীক্ষা চালান।
সমীক্ষার ফল অনুযায়ী, গবেষকেরা দেখেছেন যে ব্যক্তি দন্তচিকিৎসক বা দাঁতের সুস্থ পরিচর্যা সম্পর্কে অভিজ্ঞ কাউকে দিয়ে নিয়মিত দাঁতের পরিচর্যা করান, তাঁর হূদেরাগে আক্রান্ত হওয়ার ঝুঁকি ২৪ শতাংশ কমে যায়। একই সঙ্গে স্ট্রোকে আক্রান্ত হওয়ার ঝুঁকিও ১৩ শতাংশ কমে। গবেষকেরা সাত বছর ধরে লক্ষাধিক লোকের দাঁতের পরিচর্যার বিষয়টি পর্যবেক্ষণ করেন। এতে দেখা হয়, দুই বছরের মধ্যে তাঁরা কে কতবার দন্তচিকিৎসক দিয়ে দাঁতের পরিচর্যা করিয়েছেন।
ভেটেরানস জেনারেল হাসপাতালের হূদেরাগ বিশেষজ্ঞ এমিলি (জু-ইন) চেন বলেন, বছরে যারা অন্তত একবার দাঁতের পরিচর্যা করায়, তারা হূদেরাগ ও স্ট্রোকের ঝুঁকি থেকে অনেক নিরাপদ থাকে। তিনি বলেন, অভিজ্ঞ দন্তচিকিৎসক দিয়ে এ কাজ করালে জীবাণুজনিত দাঁত ব্যথার সমস্যা কমায়। এতে হূদেরাগ ও স্ট্রোকের ঝুঁকিও কমে। এএফপি।
﻿﻿

আদভানির রথে ডিম নিক্ষেপ!
বিজেপির প্রবীণ নেতা লালকৃষ্ণ আদভানির রথে এবার ডিম ছুড়ে মারল পাঞ্জাবের আকালি-বিজেপি জোট সরকারের প্রধান শরিক শিরোমণি আকালি দলের অমৃতসর শাখার একদল বিক্ষুব্ধ কর্মী। তারা আদভানির রথকে কালো পতাকাও দেখায়।
গত রোববার আদভানির রথ পাঞ্জাবের বারনালা যাওয়ার পথে ভাতিণ্ডায় তুমুল বিক্ষোভ দেখায় আকালি শিরোমণি দলের একদল কর্মী। এর নেতৃত্ব দেন সিমরণজিৎ সিং মান। রথ যখন ভাতিণ্ডায় আসে, তখন তারা ওই রথে উঠে বিক্ষোভ দেখায়। বিক্ষোভকারীরা একপর্যায়ে আদভানিকে লক্ষ্য করে ডিমও ছোড়ে। সঙ্গে সঙ্গে পুলিশ এসে শিরোমণি আকালি দলের জেলা সভাপতি পারমিন্দর সিং বালিওয়ালসহ ৩০ জন কর্মীকে আটক করে নিয়ে থানায় যায়
﻿
শ্রীলঙ্কায় আরও একটি গ্যাসক্ষেত্রের সন্ধান মিলেছে
শ্রীলঙ্কার উত্তর-পশ্চিম উপকূলে আরও একটি প্রাকৃতিক গ্যাসক্ষেত্রের সন্ধান মিলেছে। গতকাল সোমবার সে দেশের প্রেসিডেন্টের কার্যালয়ের এক বিবৃতিতে এ তথ্য জানানো হয়।
বিবৃতিতে বলা হয়, কেয়ার্ন লঙ্কা কোম্পানি খননকাজ চালিয়ে মাটির প্রায় ৪ দশমিক ৭ কিলোমিটার গভীরে ওই গ্যাসক্ষেত্রের সন্ধান পায়। তবে এতে কী পরিমাণ প্রাকৃতিক গ্যাস মজুদ আছে, তা জানতে আরও অনুসন্ধান চালাতে হবে।
এ বিষয়ে কেয়ার্ন কোম্পানির পক্ষ থেকে কোনো মন্তব্য করা হয়নি। কোম্পানিটি গত আগস্টে গ্যাস অনুসন্ধানে খননকাজ শুরু করে।
গত অক্টোবরে শ্রীলঙ্কার কর্তৃপক্ষ ঘোষণা দেয়, ওই এলাকা থেকে প্রায় ৩৮ কিলোমিটার দূরে দেশের প্রথম প্রাকৃতিক গ্যাসক্ষেত্রের সন্ধান পাওয়া গেছে।
রাশিয়া ১৯৭১ সালে প্রথমবারের মতো ওই এলাকায় গ্যাস অনুসন্ধানে খননকাজ চালিয়ে ব্যর্থ হয়।
পেট্রোলিয়ামের চাহিদা পূরণে শ্রীলঙ্কা বিদেশ থেকে আমদানির ওপর নির্ভরশীল। এএফপি।
﻿
অপপ্রচার বলে দাবি সরকারের
আফগানিস্তানে গোপনীয় সরকারি দলিল প্রকাশ করেছে তালেবান
আফগানিস্তানে জাতীয় নিরাপত্তা-সংক্রান্ত অতি গোপনীয় কিছু দলিল প্রকাশ করেছে জঙ্গি সংগঠন তালেবান। তবে সরকারি কর্মকর্তারা বলছেন, ওই দলিল আসল নয়।
তালেবানের দাবি, গত রোববার তাদের ওয়েবসাইটে প্রকাশ করা ওই দলিলে সরকারের নিরাপত্তা পরিকল্পনা ফাঁস হয়ে গেছে। রাজধানী কাবুলে আগামীকাল বুধবার অনুষ্ঠিতব্য একটি বৈঠককে কেন্দ্র করে সরকার ওই পরিকল্পনা করেছিল।
লয়া জিরগা নামের ঐতিহ্যবাহী ওই বৈঠকে প্রায় দুই হাজার বয়োজ্যেষ্ঠ নাগরিক অংশ নেবেন। যুক্তরাষ্ট্রের সঙ্গে আফগানিস্তানের দীর্ঘমেয়াদি সম্পর্ক স্থাপন এবং গোলযোগপূর্ণ দেশটিতে শান্তি প্রতিষ্ঠা প্রভৃতি গুরুত্বপূর্ণ বিষয় নিয়ে ওই বৈঠকে আলোচনা করা হবে।
তালেবানের প্রকাশিত ওই দলিলে একটি স্যাটেলাইট মানচিত্রের মাধ্যমে সভাস্থলটিকে চিহ্নিত করে দেখানো হয়। এ ছাড়া দেশটির শীর্ষস্থানীয় নিরাপত্তা কর্মকর্তাদের কয়েকজনের মুঠোফোনের নম্বর ও নিরাপত্তা বাহিনীর অবস্থান সম্পর্কে বিস্তারিত তথ্য প্রকাশ করা হয়।
সংবাদমাধ্যমে পাঠানো এক বিবৃতিতে জঙ্গি সংগঠনটির পক্ষ থেকে বলা হয়, শত্রুবাহিনীতে লুকিয়ে থাকা কর্মীদের মাধ্যমে ওই দলিলগুলো প্রকাশ করা হয়েছে।
তবে আফগান সরকার ও আন্তর্জাতিক সামরিক বাহিনী তালেবানের এ দাবিকে ভিত্তিহীন বলে দাবি করছে। রাজধানী কাবুলে আয়োজিত এক সংবাদ সম্মেলনে স্বরাষ্ট্র প্রতিমন্ত্রী আবদুল রহমান বলেন, এই দলিল আসল হলে তালেবান এটি প্রকাশ না করে লয়া জিরগায় হামলা করত।
তালেবানের প্রকাশ করা ওই দলিলকে মিথ্য ও অপপ্রচার হিসেবে উল্লেখ করেছেন ন্যাটোর নেতৃত্বাধীন আন্তর্জাতিক নিরাপত্তা সহায়তা বাহিনীর (আইএসএএফ) মুখপাত্র উইলিয়াম ট্রুলাভ। এএফপি।
﻿

তিন নভোচারীর মহাকাশ কেন্দ্রের উদ্দেশে যাত্রা
রাশিয়ার একটি রকেটে করে গতকাল সোমবার দুজন রুশ ও একজন মার্কিন নভোচারী আন্তর্জাতিক মহাকাশ কেন্দ্রের (আইএসএস) উদ্দেশে রওনা হয়েছেন। কাজাখস্তানে অবস্থিত বৈকোনুর কসমোড্রোম থেকে রকেটটি যাত্রা শুরু করে।
রাশিয়ার নভোচারীরা হলেন—আন্তন শকাপলারভ ও আনাতোলি ইভানিশিন। মার্কিন নভোচারীর নাম ড্যান বুরবাংক।
এই মহাশূন্য অভিযান নিয়ন্ত্রণ কর্মকর্তাদের কাছে বেতারের মাধ্যমে নভোচারীদের পাঠানো তথ্য অনুযায়ী, প্রাথমিক স্তরে রকেটের যাত্রা সাবলীলভাবে এগিয়েছে। রকেটটির যাত্রা তাত্ত্বিকভাবে সফল হলে তা রাশিয়ার মহাকাশ অভিযানে বিপুল উৎসাহ জোগাবে। দেশটির সাম্প্রতিক বেশ কিছু মহাকাশ অভিযান ব্যর্থ হয়েছে। গত বছর ত্রুটিপূর্ণ যাত্রার কারণে ছয়টি স্যাটেলাইট হারিয়েছে তারা।
নভোচারীদের উদ্ধৃতি দিয়ে নিয়ন্ত্রণ কর্মকর্তারা বলেন, সবকিছুই স্বাভাবিক রয়েছে এবং নভোচারীরা ভালো বোধ করছেন। তাঁরা জানান, সয়ুজ টিএমএ-২২ ক্যাপসুল সফলভাবে পৃথিবীর কক্ষপথে প্রবেশ করেছে। কাল বুধবার রকেটটির মহাকাশ কেন্দ্রে পৌঁছানোর কথা। এএফপি।
﻿﻿

অর্থনীতি পুনরুদ্ধারে আশাবাদ
মারিও মনতি ইতালির নতুন প্রধানমন্ত্রী
সিলভিও বেরলুসকোনির পদত্যাগের পর ইতালির নতুন প্রধানমন্ত্রীর দায়িত্ব নিয়েছেন সে দেশের খ্যাতিমান অর্থনীতিবিদ মারিও মনতি। প্রেসিডেন্ট জর্জিয়া নাপোলিতানো গত রোববার মনতিকে প্রধানমন্ত্রী হিসেবে নিয়োগ দেন। এরপর প্রেসিডেন্ট নতুন সরকার গঠনের জন্য মনতির প্রতি আহ্বান জানান।
ইউরোপীয় ইউনিয়নের (ইইউ) তৃতীয় বৃহত্তম অর্থনীতির দেশ ইতালি ঋণ-সংকটে জর্জরিত। দেশটির ঋণ-সংকট পুরো ইইউকে ঝুঁকির মুখে ঠেলে দিয়েছে। ইইউয়ের সাবেক কমিশনার মারিও মনতির প্রথম কাজ হবে ঋণ-সংকট থেকে উত্তরণে কার্যকর পদক্ষেপ নেওয়া।
ধারণা করা হচ্ছে, তাঁর প্রজ্ঞা কাজে লাগিয়ে ইতালিকে বর্তমান সংকট থেকে রক্ষা করতে পারবেন অর্থনীতির এই অধ্যাপক। প্রধানমন্ত্রী হিসেবে মনতি দায়িত্ব নেওয়ার পর গতকাল সোমবার এশিয়ার স্টক মার্কেটে চাঙাভাব দেখা যায়।
প্রধানমন্ত্রী হিসেবে নাম ঘোষণার পর মনতি সাংবাদিকদের বলেন, ‘ইইউতে ইতালি আবার অবশ্যই শক্তির উপাদান হবে, দুর্বলতার নয়।’
নতুন সরকারের লক্ষ্য সম্পর্কে মনতি বলেন, ‘আমাদের লক্ষ্য হবে জরুরি ভিত্তিতে অর্থনৈতিক সংকট মোচন করা, প্রবৃদ্ধির পথ উন্মুক্ত করা ও সামাজিক বৈষম্য দূর করা।’ তিনি আরও বলেন, ‘শিশুদের জন্য আমরা মর্যাদাপূর্ণ ও আশাবাদী ইতালি গড়তে চাই।’
মনতি বলেন, সরকার পরিচালনা করতে গিয়ে তিনি পার্লামেন্টের প্রতি শ্রদ্ধাশীল থাকবেন এবং এরই মধ্যে রাজনৈতিক দলগুলোর সঙ্গে জরুরি বৈঠক করেছেন।
মনতিকে সর্বোচ্চ ১০ দিনের মধ্যে নতুন সরকার গঠন করতে হবে। কিন্তু নতুন সরকার গঠন ও তাঁর মন্ত্রিসভায় কারা থাকছেন, এ বিষয়ে কোনো মন্তব্য করেননি নতুন প্রধানমন্ত্রী। তবে তিনি বলেছেন, দ্রুততার সঙ্গেই মন্ত্রিসভা গঠন ও অর্থনীতি পুনরুদ্ধারের কাজ করবেন। এ নিয়ে এ সময়ের মধ্যেই জরুরি আলোচনা শুরু করেছেন তিনি।
গত শনিবার বেরলুসকোনির পদত্যাগপত্র গ্রহণের পর গত রোববার ইতালির জ্যেষ্ঠ রাজনীতিবিদদের সঙ্গে দিনভর অন্তত ১৭টি বৈঠক করেন প্রেসিডেন্ট নাপোলিতানো। এরপর তিনি প্রধানমন্ত্রী হিসিবে মনতির নাম ঘোষণা করেন। এতে বেরলুসকোনির দলসহ ইতালির সব দলের নেতারা সম্মতি জানান।
প্রেসিডেন্ট নাপোলিতানো বলেছেন, তিনি আশা করেন, এ সপ্তাহের শেষে পার্লামেন্টে আস্থা ভোটের মাধ্যমে নতুন সরকারের অনুমোদন দেওয়া হবে, যাতে নতুন সরকার দ্রুতই ব্যয়-সংকোচন ও অর্থনৈতিক সংস্কারের কাজ শুরু করতে পারে।
তবে কোনো কারণে প্রধানমন্ত্রী মনতি নতুন সরকার গঠনে ব্যর্থ হলে প্রেসিডেন্টকে পার্লামেন্ট ভেঙে দিয়ে আগাম নির্বাচনের ঘোষণা দিতে হবে। যুক্তরাষ্ট্রের প্রেসিডেন্ট বারাক ওবামা ও ফরাসি প্রেসিডেন্ট নিকোলা সারকোজিসহ বিশ্বের নেতারা নতুন সরকার গঠন করে অর্থনৈতিক সংস্কারের উদ্যোগ নেওয়ার জন্য ইতালির ওপর চাপ সৃষ্টি করছেন।
দেশের অর্থনৈতিক সংকট কাটাতে ব্যর্থতা নিয়ে চাপের মুখে গত শনিবার পদত্যাগ করেন বেরলুসকোনি। দ্বিতীয় বিশ্বযুদ্ধোত্তর ইতালিতে তিনি সবচেয়ে বেশি দিন ক্ষমতায় ছিলেন। বহু সংকট কাটিয়ে উঠে টিকে থাকার ব্যাপারে খ্যাতি ছিল তাঁর। কিন্তু সাম্প্রতিক আর্থিক সংকটের চরম মাত্রা বেরলুসকোনিকে পর্যুদস্ত করে। এ ছাড়া একের পর এক নারীঘটিত কেলেঙ্কারি তাঁর জনপ্রিয়তায় ব্যাপক ধস নামায়।
নতুন প্রধানমন্ত্রী হিসেবে মনতিকে স্বাগত জানিয়ে ইউরোপীয় কমিশনের প্রধান হোসে ম্যানুয়েল বারোসো ও ইইউয়ের প্রেসিডেন্ট হারমান ফন রোমপুই বলেছেন, এটি আরও একটি আশা জাগানিয়া সংকেত। ইতালির কর্তৃপক্ষ দেশটির চলমান সংকট থেকে উত্তরণে বদ্ধপরিকর। এএফপি ও বিবিসি অনলাইন।
﻿
অ্যাপেক সম্মেলনেও রিপাবলিকান প্রার্থীদের সমালোচনায় ওবামা
ইরান ও আন্তর্জাতিক অন্যান্য ইস্যু নিয়ে যুক্তরাষ্ট্রের আসন্ন প্রেসিডেন্ট নির্বাচনে রিপাবলিকান পার্টির মনোনয়ন-প্রত্যাশী মিট রোমনির অবস্থানের কঠোর সমালোচনা করেছেন মার্কিন প্রেসিডেন্ট বারাক ওবামা। একই সঙ্গে মার্কিন অর্থনীতি পুনরুদ্ধারের জন্য নতুন কংগ্রেস প্রয়োজন হতে পারে বলে মন্তব্য করেছেন তিনি।
নিজের রাজ্য হাওয়াইয়ে এশীয় প্রশান্ত মহাসাগরীয় অর্থনৈতিক সহযোগিতা ফোরামের (অ্যাপেক) দেশগুলোর শীর্ষ সম্মেলন শেষে এক সংবাদ সম্মেলনে ওবামা তাঁর সরকারের পররাষ্ট্রনীতির বিভিন্ন দিক নিয়ে কথা বলেন।
ওবামা বলেন, চীনের সঙ্গে তাঁর সরকারের খোলামেলা সম্পর্কের কারণে অনেক লাভ হয়েছে। এতে করে ইরানের পারমাণবিক কর্মসূচির বিরুদ্ধে একটি সম্মিলিত অবস্থান সৃষ্টি হয়েছে।
রিপাবলিকান পার্টির মনোনয়ন-প্রত্যাশী মিট রোমনি সম্প্রতি বলেছেন, ওবামা পুনরায় প্রেসিডেন্ট নির্বাচিত হলে ইরান পারমাণবিক অস্ত্র তৈরি করে ফেলতে পারবে। এ বিষয়ে জানতে চাইলে মার্কিন প্রেসিডেন্ট বলেন, ইরানকে একা করে ফেলতে ধীরস্থির ও জোরালো অগ্রগতি হচ্ছে।
ওবামা বলেন, ইরানের ওপর তিনি যে অবরোধ-নিষেধাজ্ঞা আরোপ করেছেন, তাতে দেশটির অর্থনীতির ওপর ভয়াবহ চাপ পড়েছে। তিনি আরও বলেন, তিনি সমস্যার রাজনৈতিক সমাধানের পক্ষে এবং এ ক্ষেত্রে সব পথ খোলা আছে।
এ ছাড়া সন্দেহভাজন বন্দীদের জিজ্ঞাসাবাদের জন্য ওয়াটারবোর্ডিংসহ অন্যান্য জিজ্ঞাসাবাদ কৌশল বাতিল করে ওবামা ঠিক করেননি বলে রিপাবলিকান পার্টির প্রার্থীরা যে মন্তব্য করেছেন, এরও সমালোচনা করেন ওবামা।
ওবামা বলেন, ‘তারা ভুল বলছে। ওয়াটারবোর্ডিং নির্যাতন, এটা যুক্তরাষ্ট্রের নীতি ও আদর্শের পরিপন্থী।’
এর আগে সম্মেলনে ওবামা বলেন, এ অঞ্চলের বাণিজ্যিক সম্ভাবনা কাজে লাগানোর জন্য মার্কিন নেতৃত্বাধীন ট্রান্স প্যাসিফিক পার্টনারশিপের (টিপিপি) মধ্যে প্রশান্ত মহাসাগরীয় দেশগুলোর অন্তর্ভুক্তি প্রয়োজন।
মার্কিন প্রেসিডেন্ট বলেন, ‘আমি এ কথা জোর দিয়ে জানাতে চাই যে মার্কিন অর্থনীতির প্রবৃদ্ধির জন্য প্রশান্ত মহাসাগরীয় দেশগুলোর গুরুত্ব অনেক বেশি। এ জন্য আমরা এটিকে অগ্রাধিকার দিয়ে বিবেচনা করি। এশীয় প্রশান্ত মহাসাগরীয় অঞ্চলের সাফল্য ছাড়া আমরাও আমাদের লোকজনের চাকরি ফিরিয়ে দিতে পারব না, আমাদের অর্থনীতি বিকশিত হবে না এবং সুযোগ বাড়াতে পারব না। এ জন্যই আমরা ওই অঞ্চলকে অগ্রাধিকার দিয়ে থাকি।’
এ ছাড়া অ্যাপেক আরও যে কারণে ওবামার কাছে গুরুত্ব পাচ্ছে, তা হলো চীন, রাশিয়া ও জাপানসহ ২১টি দেশের এ সংস্থা ২০১৫ সাল নাগাদ পরিবেশ বাণিজ্যের ওপর শুল্ক বাধা কমানো বা প্রত্যাহারের প্রুতিশ্রুতি দিয়েছে।
চীনের আপত্তি সত্ত্বেও অ্যাপেক এই ঐচ্ছিক প্রতিশ্রুতি দিয়েছে যে ২০৩৫ সাল নাগাদ তারা পরিবেশের জন্য ক্ষতিকর জ্বালানির ব্যবহার ৪৫ শতাংশ কাটছাঁট করবে। চীন বলেছে, যুক্তরাষ্ট্রের এ লক্ষ্য উচ্চাভিলাষী।
এদিকে সম্মেলন শেষে চীনের মুদ্রা ইউয়ান নিয়ে হতাশা প্রকাশ করেছেন ওবামা। তিনি অভিযোগ করেন, ইউয়ানের ন্যায্য বাজারমূল্য নির্ধারণে চীন সরকার যথাযথ পদক্ষেপ নিচ্ছে না। এ কারণে চীনা রপ্তানিকারকেরা অন্যায্য সুবিধা নিচ্ছেন।
ওবামা বলেন, ‘ইউয়ানের বিষয়ে যুক্তরাষ্ট্রসহ অন্য দেশগুলোরও একই কথা। আমরা এখনো জোর দিয়ে বলছি, অন্যদের জন্য যে নিয়ম, চীনকেও সেই একই নিয়ম মেনে চলতে হবে। আমরা চাই না যে ইউয়ান যুক্তরাষ্ট্র বা মার্কিন ব্যবসায়ীদের কাছ থেকে অন্যায় সুবিধা নিক।’ এএফপি, রয়টার্স।
﻿
মায়াবতী সরকারের কড়া সমালোচনা
উত্তর প্রদেশে নির্বাচনী প্রচারণা শুরু করলেন রাহুল গান্ধী
ভারতের উত্তর প্রদেশের বিধানসভা নির্বাচনের প্রচারণা শুরু করেছেন ভারতের ক্ষমতাসীন দল কংগ্রেসের সাধারণ সম্পাদক রাহুল গান্ধী। গতকাল সোমবার রাজ্যের এলাহাবাদ জেলার ফুলপুর নির্বাচনী আসন থেকে দলের পক্ষে তিনি প্রচারণা শুরু করেন। আগামী বছর এ নির্বাচন অনুষ্ঠিত হওয়ার কথা।
প্রচারণার প্রথম দিনেই ফুলপুরে এক সমাবেশে উত্তর প্রদেশের ক্ষমতাসীন মায়াবতী সরকারের কঠোর সমালোচনা করে রাহুল বলেন, দেশ যেখানে সামনের দিকে এগিয়ে যাচ্ছে, সেখানে উত্তর প্রদেশ যাচ্ছে পেছনের দিকে। রাজ্যে অনেক পরিবর্তন দেখা যাচ্ছে। কিন্তু কোনো অগ্রগতি হয়নি।
উত্তর প্রদেশের এ আসন থেকে একসময় রাহুলের প্রমাতাসহ ভারতের প্রথম প্রধানমন্ত্রী জওহরলাল নেহরু প্রতিনিধিত্ব করেছেন। গতকাল বক্তব্য শুরুর প্রথমেই নেহরুকে স্মরণ করেন রাহুল। গতকাল নেহরুর জন্মদিনও ছিল।
কংগ্রেস নেতা উত্তর প্রদেশে ‘মাফিয়া শাসন’ প্রতিষ্ঠার জন্য মায়াবতী সরকারের সমালোচনা করে বলেন, তিনি উত্তর প্রদেশে অসংখ্যবার সফরের মাধ্যমে জনগণের সমস্যা সম্পর্কে জানতে পেরেছেন।
গতকালের সমাবেশে কেন্দ্রীয় মন্ত্রী সালমান খুরশিদ, বেনি প্রসাদ ভার্মা, শ্রীপ্রকাশ জাসওয়ালসহ উত্তর প্রদেশের কংগ্রেস নেতারা যোগ দেন।
রাজনৈতিক বিশ্লেষকেরা মনে করছেন, সমাবেশে রাহুলের বক্তৃতা কংগ্রেস ও রাজ্যের ক্ষমতাসীন বহুজন সমাজ পার্টির মধ্যে বাগ্যুদ্ধ আরও তীব্র করে তুলতে পারে।
ভারতে উদীয়মান রাজনৈতিক তারকা হিসেবে রাহুলকে দেখা হচ্ছে। এ ছাড়া অনেকে তাঁকে দেশটির পরবর্তী প্রধানমন্ত্রী হিসেবে দেখছেন। বিশ্লেষকেরা বলছেন, কংগ্রেস আগামী নির্বাচনে লোকসভায় তাদের আসন সংখ্যা বাড়াতে চাচ্ছে। বর্তমানে এই রাজ্যে লোকসভার ৮০ আসনের মধ্যে কংগ্রেসের রয়েছে ২২টি আসন।
রাহুল উত্তর প্রদেশের আমেথি আসন থেকে লোকসভার নির্বাচিত সদস্য। তাঁকে মায়াবতী ও তাঁর সরকারের কট্টর সমালোচক হিসেবে দেখা গেছে। গত বছর মায়াবতী সরকারের ভূমি অধিগ্রহণ নীতি ও রাজ্যের আইনশৃঙ্খলা পরিস্থিতি নিয়ে সরব ছিলেন রাহুল। এ ছাড়া তিনি মায়াবতী সরকারের জোর করে ভূমি অধিগ্রহণের বিরুদ্ধে কৃষকদের আন্দোলনে যোগ দেন।
বিশ্লেষকেরা বলছেন, ভারতের জনবহুল ও রাজনৈতিকভাবে প্রভাবশালী এ রাজ্যের নির্বাচন জনপ্রিয় মায়াবতী ও প্রভাবশালী রাহুল গান্ধীর মধ্যে ব্যক্তিত্বের প্রতিযোগিতায় পরিণত হয়েছে। পিটিআই ও বিবিসি।
﻿﻿

সাংহাইয়ে জীবনসঙ্গী বাছাইয়ের মেলা
চীনের সাংহাইয়ে জীবনসঙ্গী বাছাইয়ে এভাবেই চলে পুরুষ ও নারীর কথোপকথন
হাজার হাজার নারী-পুরুষের বিশাল এক মেলা বসেছিল চীনের সাংহাইয়ে। সবার লক্ষ্য ছিল একটাই—জীবনসঙ্গী বেছে নেওয়া। স্থানীয় ঘটকদের সমিতি সাংহাই ম্যাচমেকিং অ্যাসোসিয়েশনের উদ্যোগে রোববার থেকে গতকাল সোমবার পর্যন্ত এই ব্যতিক্রমী মেলার আয়োজন করা হয়। চায়না ডেইলি পত্রিকায় প্রকাশিত খবরে এ কথা জানা যায়।
আয়োজকদের দাবি, বিশ্বে বর-কনে বাছাইয়ের জন্য এটাই এ-যাবৎকালে সবচেয়ে বড় সমাবেশ। সরকারি তথ্য অনুযায়ী, চীনে গত দশকে অবিবাহিত নারীর সংখ্যা অনেক বেড়েছে। সে তুলনায় অবিবাহিত পুরুষের সংখ্যা কমেছে। বিশেষজ্ঞরা মনে করছেন, আধুনিক নারীদের মধ্যে এখন শিক্ষাদীক্ষা ও জীবনযাপনে তুলনামূলক নিচু পর্যায়ে থাকা পুরুষদের বিয়ে করার ব্যাপারে অনীহা বাড়ছে। এতে জীবনসঙ্গী নির্বাচনে পুরুষদের চেয়ে তাঁরা পিছিয়ে পড়ছেন।
আয়োজকেরা জানান, মেলায় জীবনসঙ্গী নির্বাচনের যে আনুপাতিক হার, তা ছিল প্রতি দুজন পুরুষের জন্য তিনজন নারী। মেলায় যোগ দেওয়ার জন্য নারীদের কাছে ছয় হাজার ও পুরুষদের কাছে চার হাজার টিকিট বিক্রি করা হয়।
সাংহাই ম্যাচমেকিং অ্যাসোসিয়েশনের সভাপতি ঝাও জুয়েমিন বলেন, ‘আজকাল মেয়েরা অনেক বেশি আত্মনির্ভর ও স্বাধীন। এ ছাড়া সমাজে এখন প্রচুর কাজের চাপ। অনেক মেয়ে এখন চাকরি করছেন। এর মধ্যে বিয়ের চেয়ে পেশাগত জীবনকে বড় করে দেখছেন তাঁরা। এভাবে অনেক মেয়ের বিয়ের বয়স পার হয়ে যাচ্ছে।’
মেলায় প্রত্যেক নারী ও পুরুষকে জীবনসঙ্গী বাছাইয়ের জন্য সম্ভাব্য মানুষটির সঙ্গে পাঁচ মিনিট করে কথা বলার সুযোগ দেওয়া হয়।
সমাবেশে ২৭ বছর বয়সী জু তিয়ানওই বলেন, ‘আমার চেয়ে যদি কারও জীবনযাপনের মান সব দিক দিয়ে নিচু হয়, এতে তাকে সঙ্গী হিসেবে বেছে নিতে আপত্তি নেই, যদি সব ক্ষেত্রেই তার সঙ্গে ভালো বোঝাপড়া হয়। আমরা যদি মানিয়ে চলতে পারি, এর সুফল তো পাবই।’ তিনি বলেন, ‘সামাজিক অবস্থান আসলে কোনো বিষয় নয়, আমি মনে করি, জীবনসঙ্গী নির্বাচনের বেলায় সবচেয়ে বড় বিষয়টি হচ্ছে, আমার মনের অনুভূতি কত জোরালো।
মেলায় আসা অনেক পুরুষ আশা প্রকাশ করে বলেন, উচ্চশিক্ষিত ও উঁচু শ্রেণীর নারীকে বিয়ে করা যাবে না—সমাজে চলতে থাকা এই ধারার অবসান ঘটবে। লি জিয়ানজুম নামের এক যুবক বলেন, শিক্ষাদীক্ষায় আর জীবনযাপনের মানদণ্ডে উঁচুতে থাকা কোনো মেয়েকে জীবনসঙ্গী করতে কোনো সমস্যা মনে করেন না তিনি। পারস্পরিক মনের মিল থাকলে একজন আরেকজনকে বুঝতে পারলেই হলো।’ রয়টার্স।
﻿﻿

বিস্ফোরণে নিহত ১০
মিয়ানমারে একটি বোমা বিস্ফোরণের ঘটনায় দুই নারীসহ অন্তত ১০ জন নিহত হয়েছে। দেশটির একটি সংবাদ সংস্থার খবরে বলা হয়, দেশটির উত্তরাঞ্চলীয় কাচিন রাজ্যের রাজধানী মিটগিনিয়া শহরের একটি বাড়িতে গত রোববার রাতে এ বিস্ফোরণ ঘটে। সরকারি কর্মকর্তারা বলেন, এ সময় বাড়িটিতে আগুন ধরে যায় এবং তা পার্শ্ববর্তী দুটি এতিমখানায় ছড়িয়ে পড়ে। এ ঘটনায় আহত ব্যক্তিদের হাসপাতালে ভর্তি করা হয়েছে। পিটিআই।

পুলিশ সদস্য নিহত
গাজা উপত্যকায় ইসলামি সংগঠন হামাসের একটি ঘাঁটিতে ইসরায়েলি বিমান হামলায় পুলিশের এক সদস্য নিহত ও চারজন আহত হয়েছেন। ফিলিস্তিনি জঙ্গিরা উপকূলীয় এলাকা থেকে ইসরায়েলের উত্তর অংশে একটি রকেট নিক্ষেপ করার পর গতকাল সোমবার এই পাল্টা হামলা চালায় ইসরায়েল। ইসরায়েলি সেনাবাহিনী দাবি করে, গাজায় সন্ত্রাসী কার্যকলাপের একটি কেন্দ্রস্থলে ওই হামলা চালানো হয়। পিটিআই।
﻿
নরওয়ের আদালতে প্রথম প্রকাশ্য শুনানি ব্রেইভিকের
নরওয়ের অসলো ও উটোয়া দ্বীপে গত ২২ জুলাই হত্যাযজ্ঞ চালানো ডানপন্থী সন্ত্রাসী অ্যান্ডার্স বেহরিং ব্রেইভিককে গতকাল সোমবার একটি আদালতে হাজির করা হয়েছে। গ্রেপ্তার করার পর ব্রেইভিককে শুনানির জন্য এই প্রথম প্রকাশ্যে আদালতে হাজির করা হয়।
গতকাল কালো স্যুট, সাদা শার্ট ও হালকা নীল টাই পরা ব্রেইভিককে অসলোর ডিস্ট্রিক্ট কোর্টে হাজির করা হয়। এ সময় ব্রেইভিকের হামলায় নিহত ৭৭ জনের পরিবারের সদস্যরা আদালতে উপস্থিত ছিলেন।
এর আগে ব্রেইভিকের বিরুদ্ধে করা মামলার শুনানি গোপনে হয়েছে। গত শুক্রবার নরওয়ের সুপ্রিম কোর্ট নির্দেশ দেন, ব্রেইভিকের বিরুদ্ধে করা মামলার রিমান্ডবিষয়ক পরবর্তী শুনানি প্রকাশ্যে হবে।
আদালতে দাঁড়িয়ে ৩২ বছর বয়সী ব্রেইভিক শান্তভাবে কথা বলেন। এ সময় নিহত ব্যক্তিদের স্বজনদের উদ্দেশে তিনি কিছু বলার চেষ্টা করেন। কিন্তু আদালতের বিচারক তাঁকে থামিয়ে দেন। আদালত ব্রেইভিকের বক্তব্য প্রকাশের ওপর নিষেধাজ্ঞা আরোপ করেন। ব্রেইভিকের বক্তব্য যাতে আদালতকে কট্টর ডানপন্থীদের মতাদর্শ প্রচারের মঞ্চে পরিণত না করতে পারে, এ জন্য এই ব্যবস্থা নেওয়া হয়। ব্রেইভিকের ভিডিওচিত্র ধারণ ও ছবি প্রকাশের ওপরও নিষেধাজ্ঞা আরোপ করেন আদালত। ব্রেইভিককে আরও ১২ সপ্তাহ পুলিশ হেফাজতে রাখা হবে কি না, এটাই ছিল শুনানির মূল বিষয়। এএফপি, বিবিসি।
﻿
সিরিয়ার পররাষ্ট্রমন্ত্রী
আরব লিগের সিদ্ধান্ত বিপজ্জনক
সিরিয়ার পররাষ্ট্রমন্ত্রী ওয়ালিদ মুয়াল্লেম বলেছেন, আরব লিগ থেকে সাময়িকভাবে বহিষ্কার করা হলেও দামেস্কের সরকার নতিস্বীকার করবে না। বরং আরও শক্তিশালী হবে। গতকাল সোমবার দামেস্কে এক সংবাদ সম্মেলনে তিনি এসব কথা বলেন।
সিরিয়াকে বহিষ্কারের ব্যাপারে আরব লিগের সিদ্ধান্ত বিপজ্জনক বলেও মন্তব্য করেন পররাষ্ট্রমন্ত্রী। তিনি বলেন, এখন সিরিয়ায় সংকট চলছে। কিন্তু এই সংকট শক্ত হাতে মোকাবিলা করবে সরকার। দামেস্ক মচকাবে না, বরং নিজ অবস্থানে আরও দৃঢ় হবে। সিরিয়াবিরোধী সব ষড়যন্ত্র নস্যাৎ করে দেবে।
চীন ও রাশিয়ার বিরোধিতার মুখে সিরিয়ার ওপর সামরিক হামলার আশঙ্কা উড়িয়ে দিয়ে পররাষ্ট্রমন্ত্রী মুয়াল্লেম বলেন, সিরিয়া ও লিবিয়ার পরিস্থিত এক নয়। লিবিয়ায় যা ঘটেছিল, আর এখন সিরিয়ায় যা ঘটছে—এই দুইয়ের মধ্যে বিস্তর পার্থক্য রয়েছে।
পররাষ্ট্রমন্ত্রী বলেন, ‘আমি মনে করি, রাশিয়া অবশ্যই আলোচনায় (সিরিয়ার সরকার ও বিরোধীদের) কার্যকরী ভূমিকা রাখতে চায়। আর এটা আশাব্যঞ্জক। রাশিয়া ও চীনের অবস্থানের জন্য আমরা দেশ দুটির প্রতি কৃতজ্ঞতা জ্ঞাপন করি। সেইসঙ্গে আশা করি, তাঁরা এই অবস্থান পাল্টাবে না।’
আগামীকাল বুধবার সিরিয়ার বিষয়ে আরব লিগ আবার বৈঠকে বসবে। এর আগেই সিরিয়ার পররাষ্ট্রমন্ত্রী এসব কথা বলেন।
সিরিয়ায় গণতন্ত্রপন্থীদের ওপর হত্যাযজ্ঞ বন্ধে প্রেসিডেন্ট আসাদ ব্যর্থ হওয়ায় সিরিয়াকে আরব লিগ থেকে সাময়িকভাবে বহিষ্কার করা হয়। একই সঙ্গে হত্যাযজ্ঞ বন্ধে সিরিয়াকে তিন দিনের সময় বেঁধে দেয় আরব লিগ। আর এই সময়ের মধ্যে সিরিয়া তা করতে ব্যর্থ হলে দেশটির ওপর অবরোধ আরোপ এবং ১৬ নভেম্বর আরব লিগের বহিষ্কারাদেশ কার্যকর করার ঘোষণা দেওয়া হয়। এএফপি।
ওয়াল স্ট্রিট আন্দোলনকারীদের হটিয়ে দিল পুলিশ
'ওয়াল স্ট্রিট দখল করো' আন্দোলনকারীদের মঙ্গলবার নিউ ইয়র্কের জুকোত্তি পার্ক থেকে হটিয়ে দিয়েছে যুক্তরাষ্ট্রের পুলিশ। গ্রেপ্তার হয়েছে ৭০ জনেরও বেশি আন্দোলনকারী। চলতি বছর সেপ্টেম্বর থেকে পার্কটিতে অবস্থান নিয়েছিল ওয়ালস্ট্রিট বিরোধীরা।

পুলিশের মুখপাত্র পল ব্রাউনি জানিয়েছেন, জুকোত্তি পার্ক থেকে অন্তত ৭০ জনকে গ্রেপ্তার করা হয়েছে। আশে পাশের এলাকা থেকে গ্রেপ্তার হয়েছে আরো কয়েকজন।

বেশ কয়েকবার চলে যেতে বলার পরও আন্দোলনকারীরা অনড় থাকায় রাতে অভিযান চালিয়ে তাদের ক্যাম্প ভেঙে দেওয়া হয় বলে জানান ব্রাউনি। হাতে ঢাল নিয়ে হেলমেট পরে পার্কটিতে অভিযান চালায় পুলিশ।

নিউ ইয়র্ক সময় রাত ১টায় পুলিশী অভিযান শুরু হয়। ভোর সোয়া চারটায় পুলিশ আন্দোলনকারীদের পার্ক থেকে বের করে দেয়। এর আগে রাস্তায় ব্যারিকেড দিয়ে তাদের আটকে রাখে পুলিশ।

অভিযান শুরুর আগে লাউড স্পিকারে বিক্ষোভকারীদের পার্ক ছেড়ে যেতে বলা হয়। অন্যথায় তাদেরকে গ্রেপ্তার করার ঘোষণা দেওয়া হয়।

বিক্ষোভকারী স্যাম উড বলেন, "তারা আমাদের মাত্র ২০ মিনিট সময় দিয়েছে।" পার্কটি এখন ঝাড়– দিয়ে পরিস্কার করা হচ্ছে বলে জানান তিনি।

বিশৃঙ্খল আচরণ এবং গ্রেপ্তারের চেষ্টায় বাধা দেওয়ার কারণে ১৫ জনকে আটক করা হয়েছে বলে জানিয়েছেন ব্রাউনি।
তিনি বলেন, বেশির ভাগ মানুষই শান্তিপূর্ণ ভাবে শিবির ছেড়ে যায়। তবে পার্কের মাঝখানে ছোট একটি দল ক্যাম্প ছেড়ে যেতে চাইছিলো না।

পুলিশ জানিয়েছে, পার্কটি পরিস্কার করার পর বিক্ষোভকারীরা আবার সেখানে ফিরে আসতে পারবে। তবে সঙ্গে করে তাঁবু ও অন্যান্য অনুষাঙ্গিক জিনিসপত্র আনতে পারবে না।

নিউ ইয়র্কের মেয়র মাইকেল ব্লুমবার্গের কার্যালয় থেকে জানানো হয়েছে, ওয়ালস্ট্রীট বিক্ষোভকারীদের 'সাময়িকভাবে' পার্ক ছেড়ে যেতে এবং তাদের তাঁবু ও আনুষাঙ্গিক জিনিসপত্র সরিয়ে নিতে বলা হয়েছে।

চলতি বছর ১৭ সেপ্টেম্বর থেকে যুক্তরাষ্ট্রে অর্থনৈতিক অসাম্যের বিরুদ্ধে ওয়ালস্ট্রীট দখর করো আন্দোলনকারী জুকোত্তি পার্কে অবস্থান নেয়। তাদের অনুপ্রেরণায় বিশ্বের অন্য শহরগুলোতেও কর্পোরেট বিরোধী আন্দোলন হয়। কিছু কিছু শহরে পুলিশের সঙ্গে বিক্ষোভকারীদের সংঘর্ষও হয়।

আন্দোলনকারীদের অভিযোগ, যুক্তরাষ্ট্রের বর্তমান অর্থনৈতিক কাঠামোতে শুধু বহুজাতিক কোম্পানি ও ধনীরাই সুবিধাভোগ করছে, যারা দেশের মোট জনসংখ্যার মাত্র এক শতাংশ আর সংখ্যাগরিষ্ঠ জনগণ এ ব্যবস্থায় বঞ্চনার শিকার হচ্ছে।

আন্দোলনের সংগঠকরা জানান, আগামী বৃহস্পতিবার 'প্রতিরোধ দিবস' হিসেবে পালনের পরিকল্পনা করেছেন তারা।

'ওয়াল স্ট্রিট দখল করো' আন্দেলনের মুখপাত্র এড নিডহ্যাম বলেন, "আমি মনে করি চোখ খোলা রেখেই আমরা আন্দোলনে জড়িয়েছি, তবে প্রতিরোধ দিবসের মিছিল কোনো সংঘাত উস্কে দেয়ার জন্য নয় বরং আমরা চাই অসাম্যের বিষয়টি নিয়ে আলোচনা শুরু হোক।"

এ কর্মসূচীতে পুলিশ ধরপাকড় চালাতে পারে এমন আশঙ্কা প্রকাশ করে তিনি বলেন, "এটা ভাবা খুব কঠিন, আপনি প্রতিরোধ দিবস পালন করবেন, আর কর্তৃপক্ষ কোনো প্রতিক্রিয়া দেখাবে না।"

ফেইসবুকের আন্দোলনকারীদের পাতায় পোস্ট করা এক বার্তায় ওয়াল স্ট্রিট বন্ধ করে দেওয়ার প্রত্যয় জানিয়েছে একজন সংগঠক।

তিনি লিখেছেন, "আমরা ওয়াল স্ট্রিট অচল করে দেবো।"

আন্দোলনকারীদের পরিকল্পনা সম্পর্কে সোমবার নিউ ইয়র্কের মেয়র মাইকেল ব¬ুমবার্গকে প্রশ্ন করা হলে তিনি সাংবাদিকদের বলেন, "নিউ ইয়র্ক স্টক এক্সচেঞ্জ নির্ধারিত সময়েই কাজ শুরু করবে। মানুষজন ঠিকঠাক মতোই কাজ করতে পারবে, এ ব্যাপারে আপনারা নিশ্চিত থাকুন।" 
ওয়াল স্ট্রিট অচল করে দিতে চায় আন্দোলনকারীরা
'ওয়াল স্ট্রিট দখল করো' আন্দোলনের দুই মাস পূর্তিতে যুক্তরাষ্ট্রের অর্থনৈতিক অসাম্যের বিরুদ্ধে আন্দোলকারীরা দেশটির অর্থনীতির প্রাণকেন্দ্র ওয়াল স্ট্রিট অচল করে দেওয়ার পরিকল্পনা করেছে।

আগামী বৃহস্পতিবার 'ওয়াল স্ট্রিট দখল করো' আন্দোলনের দুই মাস পূর্ণ হবে। গত ১৭ সেপ্টেম্বর নিউ ইয়র্কের জুকোত্তি পার্ক থেকে এ আন্দোলন শুরু হয়।

আন্দোলনকারীদের অভিযোগ, যুক্তরাষ্ট্রের বর্তমান অর্থনৈতিক কাঠামোতে শুধু বহুজাতিক কোম্পানি ও ধনীরাই সুবিধাভোগ করছে, যারা দেশের মোট জনসংখ্যার মাত্র এক শতাংশ আর সংখ্যাগরিষ্ঠ জনগণ এ ব্যবস্থায় বঞ্চনার শিকার হচ্ছে।

আন্দোলনের সংগঠকরা জানান, আগামী বৃহস্পতিবার 'প্রতিরোধ দিবস' হিসেবে পালনের পরিকল্পনা করেছেন তারা।

'ওয়াল স্ট্রিট দখল করো' আন্দেলনের মুখপাত্র এড নিডহ্যাম বলেন, "আমি মনে করি চোখ খোলা রেখেই আমরা আন্দোলনে জড়িয়েছি, তবে প্রতিরোধ দিবসের মিছিল কোনো সংঘাত উস্কে দেয়ার জন্য নয় বরং আমরা চাই অসাম্যের বিষয়টি নিয়ে আলোচনা শুরু হোক।"

এ কর্মসূচীতে পুলিশ ধরপাকড় চালাতে পারে এমন আশঙ্কা প্রকাশ করে তিনি বলেন, "এটা ভাবা খুব কঠিন, আপনি প্রতিরোধ দিবস পালন করবেন, আর কর্তৃপক্ষ কোনো প্রতিক্রিয়া দেখাবে না।"

ওয়াল স্ট্রিটের দুই ব্লক দূরের একটি পার্কের প্রধান শিবির থেকে আন্দোলনকারীরা মিছিল নিয়ে ওয়াল স্ট্রিটে যাওয়ার পরিকল্পনা নিয়েছে। সেখান থেকে আন্দোলনকারীরা নিউ ইয়র্কের বিভিন্ন সাবওয়েতে ছড়িয়ে যাবেন এবং অধিকার বঞ্চিত মার্কিনীদের কাহিনী অন্যদের জানানোর চেষ্টা করবেন।

দিনশেষে আবার মিলিতো হয়ে মিছিল করে ব্র"কলিন ব্রিজে যেয়ে সমবেত হবেন।

গত মাসে ব্র"কলিন ব্রিজে এ রকম এক মিছিল থেকে ৭শ আন্দোলনকারীকে গ্রেপ্তার করেছিলো পুলিশ।

ফেইসবুকের আন্দোলনকারীদের পাতায় পোস্ট করা এক বার্তায় ওয়াল স্ট্রিট বন্ধ করে দেওয়ার প্রত্যয় জানিয়েছে একজন সংগঠক।

তিনি লিখেছেন, "আমরা ওয়াল স্ট্রিট অচল করে দেবো।"

আন্দোলনকারীদের পরিকল্পনা সম্পর্কে সোমবার নিউ ইয়র্কের মেয়র মাইকেল ব্লুমবার্গকে প্রশ্ন করা হলে তিনি সাংবাদিকদের বলেন, "নিউ ইয়র্ক স্টক এক্সচেঞ্জ নির্ধারিত সময়েই কাজ শুরু করবে। মানুষজন ঠিকঠাক মতোই কাজ করতে পারবে, এ ব্যাপারে আপনারা নিশ্চিত থাকুন।" 
﻿
যুদ্ধবিরতি প্রত্যাহার করল পশ্চিমবঙ্গের মাওবাদীরা
পশ্চিমবঙ্গ রাজ্যে মাওবাদী বিদ্রোহীরা যুদ্ধবিরতি প্রত্যাহারের ঘোষণা দিয়েছে। এ ব্যাপারে মাওবাদী নেতা আকাশ স্বাক্ষরিত একটি বিবৃতি গত সোমবার প্রকাশ করা হয়।
বিবৃতিতে বলা হয়, সরকারি নির্দেশে মাওবাদীদের বিরুদ্ধে সামরিক অভিযান অব্যাহত থাকায় এ সিদ্ধান্ত নেওয়া হয়েছে। ওই ঘোষণার কয়েক ঘণ্টা পরই বিদ্রোহীরা ক্ষমতাসীন তৃণমূল কংগ্রেসের একজন কর্মী ও তাঁর ছেলেকে হত্যা করে। পুরুলিয়া জেলার বলরামপুর এলাকায় এ ঘটনা ঘটে বলে জানিয়েছে পুলিশ।
সরকারের নিয়োগ করা মধ্যস্থতাকারীদের সঙ্গে আলোচনার পর মাওবাদীরা গত ৩ অক্টোবর যুদ্ধবিরতির ঘোষণা দেয়।
বিধানসভা নির্বাচনে তৃণমূল কংগ্রেসের জয়ের পরপরই মাওবাদীদের সঙ্গে সমঝোতা আলোচনার উদ্যোগ নেন রাজ্যের নতুন মুখ্যমন্ত্রী মমতা বন্দ্যোপাধ্যায়। বিদ্রোহীদের সঙ্গে শান্তি আলোচনার জন্য রাজ্য সরকার মধ্যস্থতাকারী নিয়োগ করে। মধ্যস্থতাকারীরা বেশ কিছুদিন আলোচনা চালিয়েও মাওবাদীদের শান্তি আলোচনায় বসাতে পারেনি। বিবিসি।
﻿﻿

চীনা শান্তি পুরস্কার পেলেন পুতিন
এ বছর চীনা শান্তি পুরস্কার ‘কনফুশিয়াস পিস প্রাইজ’ পেয়েছেন রাশিয়ার প্রধানমন্ত্রী ভ্লাদিমির পুতিন। চীন ‘নোবেল’ পুরস্কারের পাল্টা হিসেবে পুরস্কারটির প্রবর্তন করেছে। ‘বিশ্ব শান্তিতে অসাধারণ অবদান’ রাখার জন্য পুতিনকে এ পুরস্কার দেওয়া হয়। চীনের একদল শিক্ষাবিদ এ পুরস্কারের আয়োজক।
আয়োজকদের একজন কিয়াও দ্যামো গতকাল মঙ্গলবার বার্তা সংস্থা এএফপিকে বলেন, পুতিন জার্মানির চ্যান্সেলর অ্যাঙ্গেলা মেরকেল, চীনা কৃষিবিজ্ঞানী ইউয়ান লংপিংসহ অন্য প্রার্থীদের পেছনে ফেলে এ বছরের ‘কনফুশিয়াস পিস প্রাইজ’ লাভ করেছেন। চীনা দার্শনিক কনফুশিয়াসের নামানুসারে পুরস্কারটি প্রবর্তন করা হয়।
এ শান্তি পুরস্কারের ঘোষণা আসে গত বছর। চীনের কারাবন্দী ভিন্নমতাবলম্বী লিও সিয়াওবোকে গত বছর শান্তিতে নোবেল বিজয়ী ঘোষণার দুদিন আগে আকস্মিকভাবে ওই পুরস্কারের ঘোষণা দেওয়া হয়।
সিয়াওবোকে নোবেল পুরস্কার দেওয়ায় সে সময় ক্ষুব্ধ প্রতিক্রিয়া ব্যক্ত করে বেইজিং। তখন ব্যাপক জল্পনা ছিল যে সরকারি তত্ত্বাবধানে চীন তার নিজস্ব আদলে নোবেলের পাল্টা একটি শান্তি পুরস্কারের উদ্যোগ নিয়েছে। তবে জুরি বোর্ডের সদস্যরা সরকারের সংশ্লিষ্টতার কথা অস্বীকার করেন। পরে অবশ্য নির্বাহী সভাপতি লিও হাওফ্যাং জানিয়েছিলেন, সংস্কৃতি মন্ত্রণালয় তত্ত্বাবধান করে এমন একটি সংগঠন এ পুরস্কারের আয়োজক। পুরস্কারটি ঘিরে এ ধরনের জল্পনার মুখে সংস্কৃতি মন্ত্রণালয় গত সেপ্টেম্বরে আয়োজকদের এটি বাতিলের নির্দেশ দেয়। মন্ত্রণালয় তখন জানিয়েছিল, এ পুরস্কারে সরকারের কোনো অনুমতি নেই। এএফপি।
﻿

আসিয়ানের সভাপতি হচ্ছে মিয়ানমার
দক্ষিণ-পূর্ব এশিয়ার দেশগুলোর সংগঠন আসিয়ানের সভাপতি হতে যাচ্ছে মিয়ানমার। চলতি সপ্তাহে এ ব্যাপারে আনুষ্ঠানিক সিদ্ধান্ত নেওয়া হবে। ইন্দোনেশিয়ার পর্যটনকেন্দ্র বালিতে অনুষ্ঠিত আসিয়ানের পররাষ্ট্রমন্ত্রীদের এক বৈঠক শেষে গতকাল মঙ্গলবার এ কথা জানানো হয়।
বালিতে বৈঠক শেষে মালয়েশিয়ার পররাষ্ট্রমন্ত্রী আনিফাহ আমান সাংবাদিকদের জানান, ২০১৪ সালে আসিয়ানের সভাপতির পদ মিয়ানমারকে দিতে সর্বসম্মত সিদ্ধান্ত হয়েছে। তিনি বলেন, ‘মিয়ানমার গণতন্ত্রায়ণের পথে ইতিবাচক পদক্ষেপ নিয়েছে। এ কারণেই ২০১৪ সালে এই বৈঠকের আয়োজক দেশ হিসেবে মিয়ানমারকে দায়িত্ব দেওয়া হচ্ছে। একই সঙ্গে সভাপতির পদও দেওয়া হচ্ছে।’
আনিফাহ আমান জানান, এই বৈঠকে মন্ত্রীদের সুপারিশের ভিত্তিতে আসিয়ানভুক্ত দেশগুলোর নেতারা চলতি সপ্তাহে এ ব্যাপারে চূড়ান্ত সিদ্ধান্ত নেবেন।
১০ সদস্যের জোট আসিয়ানের সভাপতির পদ এর সদস্য রাষ্ট্রগুলো পালা করে পেয়ে থাকে। সে হিসেবে ২০০৬ সালে মিয়ানমারের সভাপতি হওয়ার কথা ছিল। কিন্তু গণতন্ত্রায়ণে ব্যর্থ হওয়া ও মানবাধিকার পরিস্থিতির কারণে ওই সময় সভাপতির পদ ছেড়ে দিতে বাধ্য করা হয় মিয়ানমারকে।
সম্প্রতি দেশটির নামমাত্র বেসামরিক সরকার বেশ কিছু রাজবন্দীকে মুক্তি দেওয়াসহ কিছু ইতিবাচক পদক্ষেপ নিয়েছে। এএফপি।
﻿﻿

‘গাধাবোমা!’
আফগানিস্তানের উত্তরাঞ্চলে ফারিয়াব প্রদেশে একটি গাধার শরীরে বেঁধে রাখা বোমা বিস্ফোরণে পুলিশের এক সদস্য নিহত ও অন্তত ১৭ জন বেসামরিক নাগরিক আহত হয়েছে। দেশটিতে গাধা ব্যবহার করে বোমা হামলা চালানোর ঘটনা খুবই কম। তবে নির্দিষ্ট লক্ষ্যে পৌঁছাতে বিভিন্ন জঙ্গিগোষ্ঠী এটা করে থাকে। ফারিয়াব প্রদেশের প্রধান পুলিশ কর্মকর্তা সাইদ মাসুদ ইয়াকুবি অবশ্য পুলিশ সদস্য নিহত হওয়ার বিষয়টি নিশ্চিত করতে পারেননি। তিনি জানান, ওই বোমা বিস্ফোরণে ১৮ জন আহত হয়েছে। এএফপি।

ভবন ধসে
চীনের হুনান প্রদেশে গত সোমবার রাতে এক অন্ত্যেষ্টিক্রিয়ার সময় ভবন ধসে ১০ জন নিহত ও অন্তত ১২ জন আহত হয়েছে। ঘটনাস্থলেই আটজন মারা যায়। গুরুতর আহতাবস্থায় হাসপাতালে নেওয়ার পর আরও দুজনের মৃত্যু হয়। দুর্ঘটনার কারণ সম্পর্কে তাৎক্ষণিকভাবে নিশ্চিত হওয়া যায়নি। গতকাল মঙ্গলবার সে দেশের সরকারি কর্মকর্তারা এ তথ্য জানিয়েছেন। এএফপি।

সফল পরীক্ষা
ভারত গতকাল মঙ্গলবার সকালে একটি দূরপাল্লার ক্ষেপণাস্ত্রের সফল পরীক্ষা চালিয়েছে। অগ্নি-৪ নামের ওই ক্ষেপণাস্ত্র অন্তত এক টন ওজনের ওয়ারহেড বহন করে চীনের অভ্যন্তরে আঘাত হানার ক্ষমতা রাখে। ডিফেন্স রিসার্চ অ্যান্ড ডেভেলপমেন্ট অর্গানাইজেশনের (ডিআরডিও) মুখপাত্র রবি গুপ্ত বলেন, ওডিশা রাজ্যের পরীক্ষা কেন্দ্র থেকে স্থানীয় সময় সকাল নয়টায় ক্ষেপণাস্ত্রটির পরীক্ষা চালানো হয়। এএফপি।

নিলামে বিক্রি
সুইজারল্যান্ডের জেনেভায় গত সোমবার নিলামে বেশ কয়েকটি বিলাসবহুল ঘড়ি প্রত্যাশার চেয়েও বেশি দামে বিক্রি হয়েছে। এর মধ্যে জেমস বন্ড সিরিজের চলচ্চিত্র লিভ অ্যান্ড লেট ডাই-এ অভিনয় করার সময় অভিনেতা রজার মুরের পরা রোলেক্স ঘড়িটিও রয়েছে। এটি বিক্রি হয়েছে দুই লাখ ১৯ হাজার ফ্রাঁতে। সুইস ঘড়ি প্রস্তুতকারী প্রতিষ্ঠান প্যাটেক ফিলিপের ১৯৬৮ সালের তৈরি করা একটি হাতঘড়ি ২০ লাখ ফ্রাঁতে বিক্রি হয়েছে। ক্রিস্টির নিলামঘরে এই নিলামের আয়োজন করা হয়। এএফপি।
﻿﻿

৬০ বছর পরও তাড়া করে সেই ভয়াল স্মৃতি
নিজ বাড়ির সামনে ওয়ামবুগু ওয়া নিনগি

‘তারা আমাদের আদেশ দিল, আমাদের নিজেদের কবর খুঁড়তে। যখন আমরা তা অস্বীকার করলাম, তারা আমাদের এমন নির্দয়ভাবে পেটাল যে আমার পিঠ থেকে চামড়া উঠে গিয়েছিল।’ প্রায় ৬০ বছর আগে ব্রিটিশ ঔপনিবেশিক বাহিনীর নির্যাতনের ভয়াবহতা এভাবেই বর্ণনা করছিলেন কেনিয়ার মাও মাও অভ্যুত্থানের কর্মী ওয়ামবুগু ওয়া নিনগি।
ব্রিটিশ ঔপনিবেশিক শাসনের বিরুদ্ধে কেনিয়ায় ১৯৫০ সালে শুরু হয়েছিল মাও মাও অভ্যুত্থান। এতে অংশ নেওয়ার অপরাধে নিনগিকে একটি ব্রিটিশ শ্রমশিবিরে বিনা অভিযোগে নয় বছর আটকে রাখা হয়। চালানো হয় অত্যাচারের স্টিম রোলার। পরে তাঁকে মৃত ভেবে ফেলে দেওয়া হয়। ওই ঘটনার পর প্রায় ৬০ বছর পার হয়েছে। কিন্তু সেই ভয়ঙ্কর স্মৃতি আজও তাড়া করে বেড়ায় নিনগিকে।
নিনগির বর্তমান বয়স ৮৪ বছর। সফেদ শুভ্রকেশী নিনগি চান, ওই ভয়ঙ্কর নির্যাতনের ঘটনায় যুক্তরাজ্য ক্ষমাপ্রার্থনা করুক। ভুক্তভোগীদের জন্য গঠন করুক একটি কল্যাণ তহবিল। এ দাবিতে তিনি যুক্তরাজ্য সরকারের বিরুদ্ধে আইনি লড়াই চালিয়ে যাচ্ছেন। তাঁর সঙ্গে রয়েছেন আরও তিনজন, যাঁরা ওই অভ্যুত্থানে অংশ নিয়ে নির্মম নির্যাতনের শিকার হয়েছিলেন। বর্তমানে লন্ডনে ওই মামলার বিচার চলছে।
মামলার বাদী চারজন বলেন, ব্রিটিশ সেনাদের ওই বর্বরোচিত আচরণের মধ্যে ছিল নিয়মিত নির্যাতন, ধর্ষণ এবং আটক ব্যক্তিদের দিয়ে কঠোর কায়িক পরিশ্রম করানো। ক্ষতিপূরণ দাবি করলেও অশীতিপর ওই বৃদ্ধদের সময় ফুরিয়ে আসছে। আইনজীবীদের ভয়, বিচারের রায় হয়তো তাঁরা দেখে যেতে পারবেন না।
আইনজীবী মার্টিন ডে বলেন, একে একে দিন, সপ্তাহ, মাস অতিবাহিত হচ্ছে। কিন্তু তাঁদের দাবির বিষয়ে কোনো সুরাহা হচ্ছে না। ভয় হচ্ছে, যখন রায় হবে, তখন হয়তো ক্ষতিগ্রস্ত ব্যক্তিরা জীবিত থাকবেন না।
১৯৫২ থেকে ১৯৬০ সাল পর্যন্ত চলা ওই অভ্যুত্থানে ১০ হাজারের বেশি লোক নিহত হন। তবে অনেকের মতে, এ সংখ্যা আরও অনেক বেশি। যুক্তরাজ্য বলছে, আইনগতভাবে এখন তারা ওই অভিযোগের দায় নেবে না। কারণ, ১৯৬৩ সালে দেশটির স্বাধীনতা লাভের সঙ্গে সঙ্গে তার দায়ভার কেনিয়া সরকারের ওপর চলে গেছে।
নিনগি বলেন, ‘একসময় তারা (ব্রিটিশরা) ১২ জনকে পিটিয়ে হত্যা করেছে বলে দাবি করেছিল, তবে তাদের ধারণা ভুল। কারণ, ওই ১২ জনের মধ্যে আমিও ছিলাম।’ তিনি দাবি করেন, অভ্যুত্থানের সময় তিনি কখনোই বন্দুক বহন করেননি। তিনি দেশের স্বাধীনতা এবং ভূমির ওপর অধিকার প্রতিষ্ঠায় শুধু প্রচারাভিযানে অংশ নেন।
নিনগি আরও বলেন, ‘আমি যুক্তরাজ্যের কাছে ক্ষতিপূরণ চাই এ কারণেই যে প্রত্যেক সাদা চামড়ার মানুষকে যাতে আমাদের শয়তান (ডেভিল) হিসেবে না ভাবতে হয়।’ এএফপি।
﻿﻿

সিরিয়ায় সহিংসতায় নিহত ৭০, জর্ডান দূতাবাসের সামনে বিক্ষোভ
প্রেসিডেন্ট আসাদকে পদত্যাগের আহ্বান জর্ডানের বাদশাহর
সিরিয়ার বিরুদ্ধে আরব লিগের কঠোর অবস্থানের পর প্রেসিডেন্ট বাশার আল-আসাদের ওপর আন্তর্জাতিক চাপ বাড়ছে। জর্ডানের বাদশাহ দ্বিতীয় আবদুল্লাহ গত সোমবার প্রেসিডেন্ট আসাদের প্রতি পদত্যাগের আহ্বান জানিয়েছেন। এতে আসাদের ক্ষুব্ধ সমর্থকেরা সিরিয়ার রাজধানী দামেস্কে জর্ডানের দূতাবাসের সামনে বিক্ষোভ করেছে।
এদিকে গত সোমবার নিরাপত্তা বাহিনীর সঙ্গে সরকারবিরোধীদের সহিংসতায় ৭০ জনের বেশি মানুষ নিহত হয়েছে।
আরব দেশগুলোর সংগঠন আরব লিগ গত শনিবার সিরিয়াকে সাময়িকভাবে বহিষ্কার এবং দেশটির ওপর অবরোধ আরোপ করে। সোমবার জর্ডানের বাদশা আবদুল্লাহ প্রেসিডেন্ট আসাদকে পদত্যাগের আহ্বান জানান। আরব দেশগুলোর প্রথম নেতা বাদশা আবদুল্লাহ, যিনি প্রেসিডেন্ট আসাদকে সরাসরি পদত্যাগের আহ্বান জানালেন। আর এতে ক্ষুব্ধ হয়ে আসাদের সমর্থকেরা দামেস্কে জর্ডানের দূতাবাসে হামলা চালায়।
সিরিয়ায় নিযুক্ত জর্ডানের রাষ্ট্রদূত ওমর আল আমাদ বলেন, ১২০ জনের মতো বিক্ষোভকারী সোমবার সন্ধ্যার দিকে দূতাবাসের সামনে জড়ো হয়ে বিক্ষোভ করতে থাকে। তাদের মধ্যে দুজন দূতাবাস চত্বরে ঢুকে সেখানে থাকা জর্ডানের পতাকা ছিঁড়ে ফেলে। তিনি অভিযোগ করেন, এ সময় নিরাপত্তা বাহিনীর সদস্যরা তাদের থামানোর চেষ্টা করেননি। আন্তর্জাতিক নীতি অনুযায়ী, জর্ডান দূতাবাসের নিরাপত্তা নিশ্চিত করতে ব্যর্থ হয়েছে সিরিয়া।
গত সোমবার বাদশা আবদুল্লাহ বলেন, ‘আমি যদি প্রেসিডেন্ট আসাদের জায়গায় থাকতাম, তাহলে পদত্যাগ করতাম। দেশের প্রতি ভালোবাসা থাকলে তাঁর (আসাদ) পদত্যাগ করা উচিত।’
সিরিয়ার যুক্তরাজ্যভিত্তিক অবজারভেটরি ফর হিউম্যান রাইটসের তথ্যমতে, গত সোমবার নিরাপত্তা বাহিনীর গুলিতে ২৭ জন বেসামরিক নাগরিক নিহত হয়। এ সময় সরকারবিরোধী বিক্ষোভকারীদের সঙ্গে নিরাপত্তা বাহিনীর সহিংসতায় ৩৪ জন সেনা ও ১২ জন পক্ষত্যাগী সেনা নিহত হয়। সিরিয়ার দক্ষিণাঞ্চলের দারা প্রদেশে বেশির ভাগ নিহত হওয়ার ঘটনা ঘটে।
অবজারভেটরি ফর হিউম্যান রাইটসের এক বিবৃতিতে জানানো হয়, খেরবেট গাজেল ও হিরাক শহরের সংযোগ সড়কে গুলি চালিয়ে ২৩ জনকে হত্যা করে নিরাপত্তা বাহিনী। একই এলাকায় সশস্ত্র জনতার সঙ্গে নিরাপত্তা বাহিনীর সহিংসতায় ৩৪ জন সেনা ও ১২ জন পক্ষত্যাগী সেনা মারা যায়।
একই দিনে হোমস শহরে নিরাপত্তা বাহিনীর গুলিতে চারজন নিহত হয়।
জাতিসংঘের তথ্যমতে, গত ১৫ মার্চ সিরিয়ায় সরকারবিরোধী বিক্ষোভ শুরু হওয়ার পর থেকে এ পর্যন্ত সাড়ে তিন হাজারের বেশি মানুষ নিহত হয়েছে। দেশটির দারা প্রদেশ থেকে এই সরকারবিরোধী বিক্ষোভ শুরু হয়। এএফপি, বিবিসি।
﻿﻿

চেয়ারে বসে উড়বেন তাঁরা
একজন মার্কিন নাগরিক, অন্যজন ইরাকি। দুজন একসঙ্গে উড়বেন আকাশে। তবে বিমান বা হেলিকপ্টারে নয়; চেয়ারে বসে। তাঁদের চেয়ার আকাশে ওড়াবে বিশেষভাবে তৈরি গুচ্ছ বেলুন।
ইরাকি এতিম শিশুদের দুঃখ-দুর্দশা সম্পর্কে সচেতনতা সৃষ্টিতে মার্কিন নাগরিক কেন্ট কাউচ ও ইরাকি নাগরিক ফরিদ আবদুল জাহরা এই ব্যতিক্রমী উদ্যোগ নিয়েছেন। ২০১২ সালের বসন্তে বেলুনে করে উড়বেন তাঁরা।
ই-মেইলে পাঠানো কাউচের এক বিবৃতিতে এ খবর জানিয়ে বলা হয়, গুচ্ছ বেলুন হচ্ছে হিলিয়াম গ্যাসে ভরা একধরনের বেলুন, যেসব বেলুন উৎসবের সাজসজ্জায় ব্যবহূত হয়। গুচ্ছাকারে সাজানো এসব বেলুন আকাশে ওড়াবে মার্কিন ও ইরাকি নাগরিককে।
ওরেগনের একটি গ্যাস স্টেশনের মালিক কাউচ এরই মধ্যে বেলুনের সহায়তায় লন চেয়ারে করে কয়েক শ কিলোমিটার উড়েছেন। এএফপি।
﻿﻿

বিদেশে যাওয়ার অনুমতি পেলেন অ্যারোইয়ো
ফিলিপাইনের সুপ্রিমকোর্ট দেশটির সাবেক প্রেসিডেন্ট গ্লোরিয়া ম্যাকাপাগাল অ্যারোইয়োকে দেশের বাইরে যাওয়ার অনুমতি দিয়েছেন। গতকাল মঙ্গলবার এ অনুমতি দেওয়া হয়। দুর্নীতির দায়ে অভিযুক্ত অ্যারোইয়োর বিদেশ যাওয়ার ওপর নিষেধাজ্ঞা ছিল।
আদালতের মুখপাত্র মিদাস মারকুয়েজ জানান, অ্যারোইয়োর চলাফেরার ওপর নিষেধাজ্ঞা প্রত্যাহারের পক্ষে ৮ ও বিপক্ষে ৫টি ভোট পরে। এর ভিত্তিতে বিচারকরা সাবেক এই প্রেসিডেন্টের বিদেশ যাওয়ার ওপর থেকে সাময়িক ভিত্তিতে নিষেধাজ্ঞা তুলে নেন।
অ্যারোইয়ো জানিয়েছেন, হাড়ের সমস্যার চিকিৎসা করাতে তিনি বিদেশে যেতে চান। এ জন্য তিনি নিষেধাজ্ঞা তুলে নিতে আদালতে পিটিশন দায়ের করেছিলেন। পিটিআই।
﻿
‘ওয়াল স্ট্রিট দখল করো’ আন্দোলন
নিউইয়র্কের জুকোটি পার্ক থেকে আন্দোলনকারীদের উচ্ছেদ

নিউইয়র্কের জুকোটি পার্ক থেকে উচ্ছেদ হওয়ার পর ‘ওয়াল স্ট্রিট দখল করো’ বিক্ষোভকারীরা ফলি স্কয়ারে সমবেত হন

যুক্তরাষ্ট্রের নিউইয়র্কে গতকাল মঙ্গলবার ভোরে ‘ওয়াল স্ট্রিট দখল করো (অকুপাই ওয়াল স্ট্রিট)’ আন্দোলনকারীদের হটিয়ে দিতে ব্যাপক অভিযান শুরু করে পুলিশ। জুকোটি পার্কে পাতা আন্দোলনকারীদের তাঁবু ছিঁড়ে ফেলে তারা। কর্মকর্তারা এই অভিযানকে অস্থায়ী উচ্ছেদ কার্যক্রম বলে অভিহিত করেন।
আন্দোলনের উৎপত্তিস্থলে আকস্মিক এই অভিযান চলার আগে অন্যান্য নগরেও একই ধরনের অভিযান চালানো হয়। এতে আভাস পাওয়া গেছে যে দুই মাস ধরে বিক্ষোভ করতে থাকা ওয়াল স্ট্রিট আন্দোলনকারীদের বিরুদ্ধে সরকার কঠোর ব্যবস্থার পথ বেছে নিয়েছে।
নিউইয়র্কের জুকোটি পার্ক ওয়াল স্ট্রিট আন্দোলনের মূল কেন্দ্র। সেখান থেকে আন্দোলনের ঢেউ যুক্তরাষ্ট্রের অন্যান্য নগরেও ছড়িয়ে পড়ে। পরে তা বিশ্বের অন্যান্য দেশের বড় বড় শহরে পুঁজিবাদবিরোধী আন্দোলনে উৎসাহ জোগায়।
জুকোটি পার্কে যেসব আন্দোলনকারী আশ্রয় নিয়েছিলেন, ভোররাতের দিকে পার্ক ছেড়ে যেতে পুলিশের আহ্বানে তাঁদের টনক নড়ে। ততক্ষণে পার্কে আন্দোলনকারীদের খাটানো তাঁবু ঘিরে ফেলে পুলিশ।
পুলিশের মাথায় হেলমেট থাকলেও পুরোপুরি দাঙ্গা পুলিশের সাজ ছিল না। আন্দোলনকারীদের জড়ো করে ট্রাকে ঠেলে তোলে তারা। সব তাঁবু ছিঁড়ে ফেলা হয়। পরিচ্ছন্নতাকর্মীরা এসব আবর্জনাবাহী ট্রাকে তুলে দেয়। এ সময় একটি হেলিকপ্টার ওপরে চক্কর দিচ্ছিল।
আন্দোলনকারী ব্যক্তিরা এক বিবৃতিতে বলেন, লিবার্টি স্কয়ার (জুকোটি পার্ক) দুই মাস ধরে ওয়াল স্ট্রিট বিক্ষোভ হিসেবে দেশজুড়ে এ আন্দোলনে মানুষকে উদ্বুদ্ধ করছে। এমনকি এই আন্দোলন থেকে বিশ্বের অন্যান্য দেশেও পুঁজিবাদবিরোধী আন্দোলন ছড়াচ্ছে। কিন্তু বিশাল এক পুলিশ বাহিনী এসে পার্ক থেকে আন্দোলনকারীদের উচ্ছেদ করেছে।
নিউইয়র্কের মেয়র মাইকেল ব্লমবার্গের কার্যালয় থেকে বলা হয়, আন্দোলনকারীদের সাময়িকভাবে ওই পার্ক ত্যাগ করার অনুরোধ জানানো হয়েছে। পরে আবার তাঁরা ফিরে আসতে পারবেন।
বিবৃতিতে আরও বলা হয়, পার্কটি সাফসুতরো করতে এই আন্দোলনকারীদের সাময়িকভাবে সরিয়ে দেওয়া হয়েছে। কিন্তু একজন আন্দোলনকারীর ভাষ্য অনুযায়ী, উচ্ছেদকারী পুলিশ সদস্যরা এই অভিযানে সেনাদের মতো দৌড়ে আসেন। একজন আন্দোলনকারীকে পুলিশ যখন টেনেহিঁচড়ে নিয়ে যাচ্ছিল, তখন তিনি চিৎকার করে বলছিলেন, ‘সারা দুনিয়া এ দৃশ্য দেখছে।’
জুকোটি পার্কথেকে উচ্ছেদ হওয়ার পর বিক্ষোভকারীরা ফলি স্কয়ারে সমবেত হন।
করপোরেট শোষণ ও ওয়াশিংটনভিত্তিক প্রতিবন্ধকতার বিরুদ্ধে ওয়াল স্ট্রিট আন্দোলন শুরু হয়। এর জের ধরে একদল আন্দোলনকারী বেসরকারি জুকোটি পার্কে তাঁবু ফেলেন। এর মধ্যে বেশির ভাগই তরুণ। এতে উৎসাহিত হয়ে যুক্তরাষ্ট্রের অন্যান্য নগরের আন্দোলনকারীরাও বিভিন্ন পার্ক ও উদ্যানে তাঁবু ফেলেন। সরকারের কিছু কর্তৃপক্ষ আন্দোলনকারীদের এই অবস্থানকে হুমকি হিসেবে দেখছে। এএফপি, বিবিসি।
﻿
উত্তর প্রদেশ ভেঙে চারটি রাজ্য হবে: মায়াবতী

ভারতের উত্তর প্রদেশের মুখ্যমন্ত্রী মায়াবতী বলেছেন, তাঁর রাজ্য মন্ত্রিসভা উত্তর প্রদেশকে ভেঙে চারটি ছোট ছোট রাজ্য করার সিদ্ধান্ত নিয়েছে। গতকাল মঙ্গলবার রাজ্যের রাজধানী লক্ষেৗতে এক সংবাদ সম্মেলনে মায়াবতী এ ঘোষণা দেন।
সংবাদ সম্মেলনে মায়াবতী বলেন, রাজ্য সরকার আগামী ২১ নভেম্বর শুরু হতে যাওয়া বিধানসভার শীতকালীন অধিবেশনে এ বিষয়ে আনুষ্ঠানিকভাবে কাজ শুরু করবে।
মায়াবতী জানান, নতুন চারটি প্রদেশের নাম হবে: পূর্বাঞ্চল, বুন্দেলখন্ড, আওয়াধ প্রদেশ ও পশ্চিম প্রদেশ। গুর্খাপুর, বালিয়াসহ রাজ্যের পূর্বাঞ্চলের ২২টি জেলা নিয়ে গঠিত হবে পূর্বাঞ্চল প্রদেশ। মধ্যাঞ্চলের ১৪টি জেলা নিয়ে হবে আওয়াধ প্রদেশ। বর্তমান রাজধানী লক্ষেৗ এ প্রদেশের মধ্যে পড়বে। বুন্দেলখন্ড প্রদেশের মধ্যে থাকবে সাতটি জেলা আর পশ্চিম এলাকার ২২টি জেলা নিয়ে হবে পশ্চিম প্রদেশ।
রাজ্য ভেঙে ছোট করার সপক্ষে যুক্তি উপস্থাপন করে মায়াবতী বলেন, উত্তর প্রদেশ হচ্ছে সবচেয়ে জনবহুল রাজ্য। উন্নয়ন এবং এর প্রশাসনিক সুবিধার জন্য রাজ্যকে ভাগ করা জরুরি হয়ে পড়েছে। এ বিষয়ে চূড়ান্ত সিদ্ধান্ত নেবে কংগ্রেস নেতৃত্বাধীন কেন্দ্রীয় সরকার। সংবিধান অনুযায়ী, এ-সংক্রান্ত আইন অনুমোদন করার ক্ষমতা একমাত্র লোকসভার হাতেই রয়েছে।
মায়াবতীর এ ঘোষণাকে আসন্ন বিধানসভার নির্বাচন উপলক্ষে তাঁর তুরুপের তাস হিসেবে দেখা হচ্ছে। রাজনৈতিক বিশ্লেষকেরা বলছেন, মায়াবতী সরকারের বিরুদ্ধে ওঠা দুর্নীতি থেকে জনগণের দৃষ্টি ভিন্ন খাতে নিতেই এ পদক্ষেপ নেওয়া হচ্ছে। তবে বিরোধী দলগুলো বলেছে, মায়াবতীর এ ঘোষণা রাজনৈতিক চমক মাত্র।
মায়াবতী আরও জানান, তিনি ২০০৭ সালে দায়িত্ব নেওয়ার পরপরই উত্তর প্রদেশকে বিভাজন করার বিষয়টি বিবেচনার জন্য প্রধানমন্ত্রী মনমোহন সিংকে বলেছিলেন। এ ছাড়া প্রদেশের পূর্বাঞ্চল ও বুন্দেলখন্ড এলাকায় উন্নয়নমূলক কর্মকাণ্ড বাস্তবায়নের জন্য ৮০ হাজার কোটি রুপির উন্নয়ন প্যাকেজ প্রস্তাব করেছিলেন। কেন্দ্রীয় সরকারের পক্ষ থেকে এ বিষয়ে কোনো সাড়া পাওয়া যায়নি বলে তিনি দাবি করেন। টাইমস অব ইন্ডিয়া।
﻿
ইন্দোনেশিয়ায় আসিয়ান শীর্ষ সম্মেলন শুরু
মিয়ানমার ২০১৪ সালের চেয়ারম্যান নির্বাচিত

ইন্দোনেশিয়ার বালিতে গতকাল আসিয়ান শীর্ষ সম্মেলনের উদ্বোধনী অনুষ্ঠানে কম্বোডিয়ার প্রধানমন্ত্রী হুন সেনের স্ত্রী বুন রানি (বাঁয়ে) ও ইন্দোনেশিয়ার প্রেসিডেন্ট সুসিলো বামবাং ইউধোইয়োনোর স্ত্রী আনির (ডানে) শুভেচ্ছা বিনিময়

দক্ষিণ-পূর্ব এশিয়ার নেতারা তাঁদের আঞ্চলিক জোট আসিয়ানের ২০১৪ সালের শীর্ষ সম্মেলনে মিয়ানমারকে চেয়ারম্যানের পদ দিতে রাজি হয়েছেন। গতকাল বৃহস্পতিবার ইন্দোনেশিয়ার পর্যটন দ্বীপ বালিতে শুরু হওয়া জোটের ১৯তম শীর্ষ সম্মেলনে এ ব্যাপারে একমত হন তাঁরা।
ইন্দোনেশিয়ার পররাষ্ট্রমন্ত্রী মারতি নাতালিগাওয়া বলেন, সম্মেলনে যোগ দেওয়া বিভিন্ন দেশের নেতারা এ ব্যাপারে একমত হয়েছেন যে মিয়ানমারে উল্লেখযোগ্য পরিবর্তন ও উন্নয়ন হয়েছে। এই পরিবর্তনের ফলে মিয়ানমান এখন আসিয়ানের চেয়ারম্যান হওয়ার মতো দায়িত্ব নিতে সক্ষম। এ কারণে এই পদ পাওয়ার ব্যাপারে তাদের সবুজ সংকেত দেওয়া হয়েছে।
এতে আন্তর্জাতিক অঙ্গনে নিরপেক্ষ নির্বাচনের মাধ্যমে ক্ষমতায় আসা সরকার হিসেবে স্বীকৃতি পাওয়ার চেষ্টায় এক ধাপ এগিয়ে গেল মিয়ারমার। কিছু সংস্কারমূলক পদক্ষেপের মাধ্যমে এই চেষ্টা চালাচ্ছে মিয়ানমারের নতুন বেসামরিক সরকার।
এদিকে ঋণের দায়ে জর্জরিত ইউরোজোনের দেশগুলোর চলতি সংকটে আসিয়ানভুক্ত দেশের রপ্তানি বাজার সংকুচিত হয়ে আসছে। এই প্রেক্ষাপটে এসব দেশের নিজেদের ভেতর যে বিশাল অভিন্ন বাজার রয়েছে, এটিকে আরও গতিশীল করতে প্রয়োজনীয় ব্যবস্থা নেওয়ার চাপ বাড়ছে ১০ সদস্যবিশিষ্ট জোটের নেতাদের ওপর।
গতকাল আসিয়ান শীর্ষ সম্মেলন উদ্বোধন করেন বর্তমান চেয়ারম্যানের পদে থাকা বর্তমান সভাপতি দেশ ইন্দোনেশিয়ার প্রেসিডেন্ট সুসিলো বামবাং ইউধোইয়োনো। গোটা বিশ্ব যখন অর্থনৈতিক মন্দার আবর্তে ঘুরপাক খাচ্ছে, এ সময় জোটের দেশগুলো নিজেদের অর্থনৈতিক স্থিতিশীলতা ধরে রেখে তা আরও শক্তিশালী করার দিকে এগিয়ে যেতে পারবে বলে ইউধোইয়োনো আশাবাদ ব্যক্ত করেছেন। সম্মেলনে আলোচ্যসূচির মধ্যে জোটের কয়েকটি দেশের সঙ্গে চীনের সমুদ্রসীমা নিয়ে বিরোধের বিষয়টিও রয়েছে।
কাল শনিবার সম্মেলনে যোগ দেওয়ার আগে আসিয়ান নেতাদের সঙ্গে আলোচনায় বসবেন মার্কিন প্রেসিডেন্ট বারাক ওবামা। আসিয়ানের সদস্যদেশগুলো হলো—ফিলিপাইন, ব্রুনেই, কম্বোডিয়া, ইন্দোনেশিয়া, লাওস, মালয়েশিয়া, মিয়ানমার, থাইল্যান্ড, সিঙ্গাপুর ও ভিয়েতনাম। এএফপি, রয়টার্স, সিনহুয়া।
﻿
সু চির দল আজ রাজনীতিতে ফেরার ঘোষণা দিতে পারে
মিয়ানমারের গণতন্ত্রপন্থী নেত্রী অং সান সু চির দল ন্যাশনাল লিগ ফর ডেমোক্রেসি (এনএলডি) আজ শুক্রবার রাজনীতিতে ফিরে আসার আনুষ্ঠানিক ঘোষণা দিতে পারে। বিশ্লেষকেরা বলছেন, এ ঘোষণার ফলে দেশটির সেনাসমর্থিত নামমাত্র বেসামরিক সরকার অনেকটাই বৈধতা পাবে।
রাজনৈতিক দল হিসেবে নতুন করে নিবন্ধনের ব্যাপারে গতকাল এনএলডির প্রায় ১০০ জন নেতার ইয়াঙ্গুনে আলোচনায় বসার কথা। মিয়ানমারে ২০ বছরের মধ্যে গত নভেম্বরে সাধারণ নির্বাচন অনুষ্ঠিত হয়। এরপর বর্তমান সরকার গঠিত হয়। এ নির্বাচনে অংশ নিতে পারেনি সুচির দল এনএলডি।
এনএলডির মুখপাত্র নিয়ান উইন বলেন, রাজনৈতিক দল হিসেবে এনএলডি নিবন্ধিত হবে এবং সু চি আসন্ন উপনির্বাচনে অংশ নেবেন। কখন উপনির্বাচন অনুষ্ঠিত হবে, তা এখনো স্পষ্ট নয়। তবে দেশটির দুই কক্ষবিশিষ্ট পার্লামেন্টে উপনির্বাচনের অপেক্ষায় ৪০টি আসন রয়েছে।
গৃহবন্দিত্ব থেকে সু চির মুক্তির এক বছর পূর্তিতে গত সোমবার এক সংবাদ সম্মেলনে সু চি বলেন, গত এক বছরে যে পরিবর্তনের আবহ তৈরি হয়েছে, এতে তিনি ‘উদ্বুদ্ধ’ হয়েছেন। এএফপি।
﻿
‘রক্তাক্ত দমননীতি’ বন্ধে বাশারকে তিন দিন সময় দিল আরব লিগ
‘রক্তাক্ত দমননীতি’ বন্ধে সিরিয়ার প্রেসিডেন্ট বাশার আল-আসাদকে তিন দিনের সময়সীমা বেঁধে দিয়েছে আরব লিগ। এদিকে রাশিয়ার পররাষ্ট্রমন্ত্রী বলেছেন, সিরিয়ার পরিস্থিতি গৃহযুদ্ধের মতো হতে শুরু করেছে।
বাশার আল-আসাদ সরকারের বিরুদ্ধে নিষেধাজ্ঞা আরোপের বিষয়ে আলোচনার জন্য গত বুধবার মরক্কোয় আরব লিগের পররাষ্ট্রমন্ত্রীরা বৈঠকে বসেন। বৈঠক শেষে এক সংবাদ সম্মেলনে কাতারের প্রধানমন্ত্রী শেখ হামাদ বিন জসিম আল-থানি বলেন, রক্তাক্ত দমননীতি বন্ধ করতে দামেস্ককে তিন দিনের সময় দিয়েছেন পররাষ্ট্রমন্ত্রীরা।
প্রধানমন্ত্রী আল-থানি বলেন, ‘দামেস্ক যদি লিগের সঙ্গে সহযোগিতা করতে রাজি না হয়, তাহলে সিরিয়ার বিরুদ্ধে নিষেধাজ্ঞা আরোপ করা হবে।’ তিনি সতর্ক করে দিয়ে বলেন, সিরিয়ার সরকারকে অবশ্যই আরব লিগের সিদ্ধান্তে সম্মত হতে হবে এবং রক্তপাত বন্ধ করতে হবে।
আরব লিগ বলেছে, সিরিয়াকে অবশ্যই আন্তর্জাতিক পর্যবেক্ষকদের সে দেশে যেতে দিতে হবে। তা না হলে দামেস্ককে নিষেধাজ্ঞার সম্মুখীন হতে হবে।
বুধবার মরক্কোর বৈঠকে সিরিয়ার প্রতিবেশী দেশ তুরস্কও যোগ দেয়। আসাদ সরকারের একসময়ের মিত্র দেশ তুরস্ক বাশার সরকারের কঠোর সমালোচকে পরিণত হয়েছে।
এরই মধ্যে গত বুধবার ফ্রি সিরিয়ান ফ্রি আর্মি (এফএসএ) নামে পরিচিত কিছু স্বপক্ষত্যাগী সেনাসদস্য দামেস্কর উপকণ্ঠের হারাসতায় বিমানবাহিনীর গোয়েন্দা ভবনে হামলা চালিয়েছে বলে খবরে বলা হয়। অসমর্থিত খবরে বলা হয়, ওই হামলায় ছয়জন সরকারি সেনা নিহত হন। এফএসএর নেতার দাবি, এ পর্যন্ত ১৫ হাজার সেনাসদস্য স্বপক্ষত্যাগ করেছেন।
রুশ পররাষ্ট্রমন্ত্রী সের্গেই লাভরভ সাংবাদিকদের বলেন, সরকারি ভবনে তথাকথিত ফ্রি সিরিয়ান আর্মির হামলা পরিচালনাসংক্রান্ত একটি খবর টেলিভিশনে দেখেছেন তিনি। সিরিয়ার সশস্ত্র বাহিনীর একটি ভবনে ওই হামলা চালানো হয়েছে। তিনি বলেন, সত্যিকারের গৃহযুদ্ধের সঙ্গে এর সাদৃশ্য রয়েছে।
বাশার আল-আসাদ সরকারের বিরুদ্ধে অবরোধ আরোপের জন্য পশ্চিমা দেশগুলোকে আহ্বান সমর্থন করেনি দামেস্কর গুরুত্বপূর্ণ মিত্র মস্কো। অস্থিতিশীলতার জন্য সিরিয়ার বিরোধীদের দায়ী করেছে রাশিয়া।
সের্গেই লাভরভ বলেন, প্রতিবেশী দেশগুলো থেকে সিরিয়ায় অস্ত্র পাচার হয়ে যাচ্ছে। চলতি সপ্তাহের শুরুতেও তিনি সাংবাদিকদের বলেছিলেন, লেবানন, তুরস্ক, ইরাক ও অন্যান্য দেশ থেকে সিরিয়ায় অস্ত্র পাচার হয়ে যাচ্ছে।
রাশিয়া আরও বলেছে, সহিংসতা বন্ধে বিরোধীসহ সব পক্ষের প্রতি আহ্বান জানানো উচিত বিশ্ব সম্প্রদায়ের। এএফপি ও বিবিসি।
﻿
আমি যেন নতুন করে জীবন ফিরে পেয়েছি: চাভেজ
ভেনেজুয়েলার প্রেসিডেন্ট হুগো চাভেজ বলেছেন, ‘আমি যেন নতুন করে জীবন ফিরে পেয়েছি। সারা জীবনে এত শক্তি আর কখনো অনুভব করিনি। দেশে সামাজিক বিপ্লব ও পরিবর্তনের পেছনেই তা ব্যয় করতে চাই।’ গত মঙ্গলবার শ্রমজীবী নারীদের এক সম্মেলনে এসব কথা বলেন চাভেজ।
ক্যানসারের চিকিৎসার পর আবার আগের সেই উদ্যমী ভূমিকায় ফিরে এসেছেন চাভেজ। কর্মী-সমর্থকদের উজ্জীবিত করছেন গরম গরম বক্তব্য দিয়ে।
জুনে চাভেজের শরীরে ক্যানসার শনাক্ত করেন কিউবার চিকিৎসকেরা। এরপর অস্ত্রোপচার করে কেমোথেরাপি দেওয়া হয় চার দফা। গত মাসে তিনি ঘোষণা করেন, তিনি ক্যানসার থেকে মুক্ত। ক্যানসারের ধরন বা অবস্থা নিয়ে কখনো পরিষ্কারভাবে কিছু জানাননি তিনি। এএফপি।
﻿
কাবুলে লয়া জিরগার অধিবেশনের কাছে রকেট হামলা
আফগানিস্তানের রাজধানী কাবুলে লয়া জিরগার কাছে গতকাল বৃহস্পতিবার রকেট হামলা চালানো হয়েছে। অধিবেশন উপলক্ষে কাবুলে নেওয়া কঠোর নিরাপত্তার মধ্যেই এ হামলা চালানো হলো।
গত বুধবার লয়া জিরগার চার দিনব্যাপী অধিবেশন শুরু হয়। আফগানিস্তানের প্রায় দুই হাজার প্রবীণ নেতা অধিবেশনে যোগ দিয়েছেন।
কাবুলের পুলিশপ্রধান মোহাম্মদ আইয়ুব সালানগি প্রত্যক্ষদর্শীদের বরাত দিয়ে বলেন, গতকাল সকাল আটটার কিছুক্ষণ পর দুটি বিকট শব্দ শোনা যায়। এটি রকেট হামলা বলে মনে হচ্ছে।
স্বরাষ্ট্র মন্ত্রণালয়ের মুখপাত্র সাদিক সিদ্দিকী জানান, কাবুলের ইন্টারকন্টিনেন্টাল হোটেলের কাছে রাস্তার পাশে একটি রকেট এসে পড়ে। এএফপি।
﻿
হোয়াইট হাউসে গুলি ছোড়ার ঘটনায় যুবক গ্রেপ্তার
যুক্তরাষ্ট্রের প্রেসিডেন্টের কার্যালয় ও বাসভবন হোয়াইট হাউসে গুলি ছোড়ার অভিযোগে গত বুধবার অস্কার ওরতেগা-হার্নান্দেজ (২১) নামের এক যুবককে গ্রেপ্তার করা হয়েছে। গত শুক্রবার গুলি ছোড়ার ওই ঘটনা ঘটে।
আইন প্রয়োগকারী সংস্থার সূত্র জানায়, ওরতেগার বিশ্বাস, হোয়াইট হাউসে হামলা করতে ‘ঈশ্বর’ তাঁকে ব্যক্তিগত মিশনের দায়িত্ব দিয়েছেন। ওরতেগাকে গতকাল বৃহস্পতিবার বিকেলে পেনসিলভানিয়ার একটি আদালতে হাজির করার কথা।
পুলিশ এক বিজ্ঞপ্তিতে তাঁকে মানসিক ভারসাম্যহীন সহিংসপ্রবণ ব্যক্তি হিসেবে উল্লেখ করা হয়েছে।
কর্মকর্তারা জানান, গত মঙ্গলবার হোয়াইট হাউসের দক্ষিণ পাশে দুটি গুলি পাওয়া যায়। হোয়াইট হাউসের এই অংশে প্রেসিডেন্টের শোবার ঘর রয়েছে। একটি গুলির আঘাতে হোয়াইট হাউসের বাইরের কাচ ভেঙে যায়।
ওরতেগার জন্ম আইডাহো অঙ্গরাজ্যে। তাঁর পরিবার জানায়, তিনি গত ৩১ অক্টোবর থেকে নিখোঁজ। বিবিসি।
﻿
‘ওয়াল স্ট্রিট দখল করো’
নিউইয়র্কে ‘ডাইরেক্ট অ্যাকশন’ কর্মসূচি
যুক্তরাষ্ট্রে ‘ওয়াল স্ট্রিট দখল করো’ আন্দোলনের দুই মাস পূর্তিতে গতকাল বৃহস্পতিবার নিউইয়র্কে ‘ডাইরেক্ট অ্যাকশন’ কর্মসূচি পালনের ঘোষণা দিয়েছে পুঁজিবাদবিরোধী আন্দোলনকারীরা।
এ কর্মসূচির অংশ হিসেবে অহিংস সমাবেশের মাধ্যমে নিউইয়র্ক স্টক এক্সচেঞ্জ ঘেরাও, দিনভর নিউইয়র্ক নগরের ১৬টি ট্রেন স্টেশনে সমাবেশ ও সন্ধ্যায় ঐতিহাসিক ব্রুকলিন ব্রিজের কাছে সমাবেশ করার কথা।
স্থানীয় সময় বুধবার সন্ধ্যায় নিউইয়র্কের জুকোটি পার্কে আন্দোলনকারীদের ফিরে আসতে দেখা গেছে। তাঁবু এবং বিছানাপত্র ছাড়াই একদল আন্দোলনকারী দেখা যায়। অনেকে গলায় পোস্টার ঝুলিয়ে স্লোগান দেয়, ‘আমরাই ৯৯ শতাংশ, ১ শতাংশ লোভী-পুঁজিপতি নিপাত যাক।’
কর্মসূচি ঠেকাতে নিউইয়র্কের বাণিজ্যকেন্দ্র ওয়াল স্ট্রিট এলাকাসহ গুরুত্বপূর্ণ স্থাপনায় পুলিশ মোতায়েন করা হয়। নিউইয়র্কে গুরুত্বপূর্ণ ট্রেনস্টেশনগুলোতে বুধবার রাত থেকে অতিরিক্ত পুলিশ মোতায়েন করা হয়েছে। নগরের ডেপুটি মেয়র হাওয়ার্ড ওলফসন বলেন, নিরাপত্তার জন্য পর্যাপ্ত প্রস্তুতি নেওয়া হয়েছে।
ওয়াল স্ট্রিট দখল করো আন্দোলনের অন্যতম সংগঠক বিল ডবস বলেন, আন্দোলনের দুই মাস পূর্তিতে হাতে নেওয়া সব কর্মসূচি পালন করা হবে।
﻿﻿

সাক্ষাৎকারে ইমরান খান
‘আমরা কি মিত্র না অন্য কিছু?’
পাকিস্তানের সাবেক তারকা ক্রিকেটার ইমরান খান খেলা ছাড়ার পরে যুক্ত হয়েছেন রাজনীতিতে। তেহরিক-ই-ইনসাফ দলের প্রধান তিনি। সম্প্রতি নিউজউইক সাময়িকীর সঙ্গে সাক্ষাৎকারে বিভিন্ন বিষয়ে কথা বলেন ইমরান। সেই সাক্ষাৎকারের উল্লেখযোগ্য অংশ:
পাকিস্তানি তালেবানকে বাগে আনতে আপনার পরিকল্পনাটা ব্যাখ্যা করবেন?
ইমরান খান: তালেবানের প্রায় ১০ লাখ সশস্ত্র যোদ্ধা আছে। তাঁদের সঙ্গে আলোচনা করা দরকার আমাদের। আমরা (তেহরিক-ই-ইনসাফ) সীমান্তবর্তী ওই ভূখণ্ডের সবচেয়ে জনপ্রিয় রাজনৈতিক দল। আলোচনার মাধ্যমেই তালেবানের সঙ্গে সমঝোতা করতে হবে। এ জন্য শান্তিকে একটু সুযোগ দিতে হবে।
আফগানিস্তানে চীনের সেনাকে কি স্বাগত জানাবেন?
ইমরান খান: আমি আফগানিস্তানে কোনো বিদেশি সেনা থাকার পক্ষে নই।
তাহলে আপনি কি মনে করেন, মার্কিন সেনাদের এখন চলে যাওয়া উচিত?
ইমরান খান: এখনই নয়। তবে যুক্তরাষ্ট্রের উচিত প্রধান আঞ্চলিক অংশীদার যেমন: ইরান, তালেবান, পাকিস্তান ও আফগানিস্তানের সঙ্গে বসা। প্রথমেই প্রয়োজন যুদ্ধবিরতি। আপনি একসঙ্গে আলোচনা ও যুদ্ধ চালিয়ে যেতে পারেন না। তালেবানকে আলোচনার টেবিলে আনার লক্ষ্যে সেনা সংখ্যা বাড়িয়েছিল যুক্তরাষ্ট্র। কিন্তু তাতে কাজ হয়নি।
যুক্তরাষ্ট্র যেভাবে ওসামা বিন লাদেনকে সরিয়ে দিল, তাকে আপনি কীভাবে দেখেন?
ইমরান খান: এ ঘটনা অনেক ক্রোধ, বিভ্রান্তি ও অবমাননার অনুভূতির জন্ম দিয়েছিল। সন্ত্রাসের বিরুদ্ধে যুদ্ধ শুরুর আগে পাকিস্তানে কোনো তালেবান ও আল-কায়েদা ছিল না। আমাদের ৩৫ হাজার মানুষ প্রাণ দিয়েছে, সাত হাজার কোটি ডলার খরচ হয়েছে। অথচ আমরা সহায়তা হিসেবে দুই হাজার কোটি ডলারের কম অর্থ পেয়েছি। এরপর প্রেসিডেন্ট ওবামার কাছ থেকে জানা গেল ওসামা নিহত হয়েছেন। এটা করার জন্য তারা আমাদের ওপর আস্থা পর্যন্ত রাখতে পারেনি। আমরা কি যুক্তরাষ্ট্রের মিত্র, না অন্য কিছু?
﻿﻿

বৃহস্পতির চাঁদ ইউরোপায় পানির সন্ধান
শিল্পীর তুলিতে ইউরোপার ভূপৃষ্ঠের স্তর

বৃহস্পতি গ্রহের চাঁদ ইউরোপার বরফ ছাওয়া ভূপৃষ্ঠের নিচে পানির সন্ধান পেয়েছেন বিজ্ঞানীরা। তাঁদের ধারণা, ভূপৃষ্ঠ থেকে মাত্র তিন কিলোমিটার নিচে ছোটখাটো অগভীর হ্রদের অস্তিত্ব রয়েছে। বিজ্ঞানবিষয়ক সাময়িকী নেচার-এ প্রকাশিত এক নিবন্ধে এসব তথ্য জানা যায়।
বিজ্ঞানীরা মনে করছেন, তরল পানির সূত্র ধরে ইউরোপায় প্রাণের অস্তিত্বও থাকতে পারে। চৌম্বক শক্তি ও ইউরোপার ভূপৃষ্ঠের ছবি বিশ্লেষণ করে বিজ্ঞানীরা দীর্ঘদিন ধরে ধারণা করছিলেন, কঠিন ভূপৃষ্ঠের নিচে ১০ থেকে ৩০ কিলোমিটার নিচে হয়তো বড় ধরনের কোনো সাগরের অস্তিত্ব রয়েছে।
কল্পবিজ্ঞানের বিখ্যাত লেখক আর্থার সি ক্লার্কের ‘ওডিসি টু’ উপন্যাসের চরিত্র ডেভিড বোম্যান ইউরোপার সাগরে জলজ প্রাণীর অস্তিত্ব আবিষ্কার করে। এরপর থেকে ইউরোপায় পানি ও প্রাণের অস্তিত্ব নিয়ে স্বপ্ন দেখতে থাকেন অনেক জ্যোতির্বিদ। কিন্তু নিরেট বরফের ভূপৃষ্ঠের নিচে পানির অস্তিত্ব খুঁজে বের করা সব সময় অসম্ভব মনে হয়েছে।
১৬১০ সালের জানুয়ারিতে বৃহস্পতির অপর তিনটি উপগ্রহসহ ইউরোপা প্রথম আবিষ্কার করেন ইতালির জ্যোতির্বিদ গ্যালিলিও গ্যালিলি। পৃথিবী থেকে এর দূরত্ব ৩৫ কোটি মাইল। গত শতকের নব্বইয়ের দশকে মার্কিন মহাকাশ সংস্থা নাসার গ্যালিলিও নভোযানের মাধ্যমে ইউরোপার ভূপৃষ্ঠের ছবি পাওয়া যায়। ইউরোপার একটি ছোট ধাতব কেন্দ্রভাগ রয়েছে। এর চারপাশ ঘিরে আছে কমলা রঙের পাথরের বিশাল এক স্তর। বিবিসি।
﻿﻿

ট্রেনে নাশকতা
মাওবাদীদের দায়ী করলেন মমতা
জ্ঞানেশ্বরী ট্রেনে নাশকতার প্রশ্নে নিজের অবস্থান পরিবর্তন করলেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। নাশকতার পর তিনি এ ঘটনায় সিপিএমের জড়িত থাকার অভিযোগ করেছিলেন; নিয়েছিলেন মাওবাদীদের পক্ষ। এবার নাশকতার জন্য মাওবাদীদেরই দায়ী করলেন।
গত বছরের ২৮ মে পশ্চিম মেদিনীপুরের সরডিহার কাছে ওই ট্রেনে নাশকতার ঘটনা ঘটে। এতে ১৬০ জন নিহত হয়। ঘটনার দুই দিন পর অনুষ্ঠিত হয় পশ্চিমবঙ্গের ৮১টি পৌরসভার নির্বাচন। নির্বাচনী প্রচারণায় মমতা এ নাশকতার জন্য পশ্চিমবঙ্গের তৎকালীন ক্ষমতাসীন দল সিপিএমকে দায়ী করেন। পরে কলকাতা পৌর করপোরেশন ও পশ্চিমবঙ্গ বিধানসভা নির্বাচন হয়। এসব নির্বাচনী প্রচারণায়ও তিনি এ নাশকতার জন্য সিপিএমকে দায়ী করেন।
বুধবার মাওবাদীদের হাতে নিহত পুরুলিয়ার দুজন তৃণমূল কর্মীর প্রতি সম্মান জানানোর জন্য তাঁদের মরদেহ আনা হয়েছিল কলকাতার গান্ধীমূর্তির পাদদেশে। কর্মীদের শ্রদ্ধা জানাতে ফুল দেওয়ার সময় মমতা বলেন, জ্ঞানেশ্বরী ট্রেনে নাশকতার পেছনে ছিল মাওবাদীরা।
পশ্চিমবঙ্গ বিধানসভার বিরোধীদলীয় নেতা সূর্যকান্ত মিশ্র বলেছেন, মুখ্যমন্ত্রীকে সুর বদল করলেই চলবে না, পুরোনো মন্তব্যের জন্য ক্ষমা চাইতে হবে।
﻿
অস্ট্রেলীয় পার্লামেন্টে ওবামা
যুক্তরাষ্ট্র প্রশান্ত মহাসাগরীয় অঞ্চলে উপস্থিতি বাড়াবে
অস্ট্রেলিয়া সফররত বারাক ওবামা বলেছেন, বাজেট কাটছাঁট সত্ত্বেও মার্কিন সামরিক বাহিনী এশীয়-প্রশান্ত মহাসাগরীয় অঞ্চলে ভূমিকা বাড়াবে। গতকাল বৃহস্পতিবার অস্ট্রেলিয়ার পার্লামেন্টে দেওয়া ভাষণে মার্কিন প্রেসিডেন্ট এ কথা বলেন।
ভাষণে বারাক ওবামা বলেন, বিশ্বের ভবিষ্যৎ নির্ধারণে এশীয়-প্রশান্ত মহাসাগরীয় অঞ্চল গুরুত্বপূর্ণ ভূমিকা পালন করবে।
এশীয় পরাশক্তি এবং ক্রমশ প্রতিদ্বন্দ্বী হয়ে ওঠা চীনের প্রতি পরিষ্কার বার্তা পাঠিয়ে ওবামা বলেন, ‘যুক্তরাষ্ট্র প্রশান্ত মহাসাগরীয় শক্তি এবং আমরা থাকার জন্যই এখানে আছি।’
এক দিন আগে যুক্তরাষ্ট্র ঘোষণা করে, আঞ্চলিক নিরাপত্তার জন্য অস্ট্রেলিয়ার উত্তরাঞ্চলে আড়াই হাজার পর্যন্ত মার্কিন মেরিন সেনা মোতায়েন করা হবে। এ ছাড়া দুই দেশের বিমানবাহিনীর মধ্যকার সহযোগিতা দৃঢ় করারও ঘোষণা দেওয়া হয়।
যুক্তরাষ্ট্রের এই পদক্ষেপের ব্যাপারে প্রশ্ন তুলেছে চীন। যুক্তরাষ্ট্রের এই পদক্ষেপকে এশিয়ায় বেইজিংয়ের ক্রমবর্ধমান প্রভাবের পাল্টা জবাব হিসেবে দেখছেন অনেক বিশ্লেষক।
ক্যানবেরায় দেওয়া ভাষণে বারাক ওবামা আরও বলেন, যুক্তরাষ্ট্র এখন এ অঞ্চলের দিকে মনোযোগ দিচ্ছে। তিনি বলেন, এশীয়-প্রশান্ত মহাসাগরীয় দেশগুলো বৈশ্বিকভাবে গুরুত্বপূর্ণ ভূমিকা পালন করে চলেছে।
মার্কিন প্রেসিডেন্ট বলেন, বিশ্বের বৃহত্তম পরমাণু শক্তি ও বিশ্বের প্রায় অর্ধেক মানুষের অঞ্চল এশিয়া অনেকাংশেই নির্ধারণ করবে যে সামনের শতক সংঘাত না সহযোগিতার হবে।
বারাক ওবামা বলেন, প্রশান্ত মহাসাগরীয় অঞ্চলের দেশ হিসেবে যুক্তরাষ্ট্র মূল নিয়মনীতি বহাল রেখে এবং সহযোগী ও বন্ধুদের সঙ্গে ঘনিষ্ঠ অংশীদারের মাধ্যমে এই অঞ্চল এবং এর ভবিষ্যৎ গড়ার ক্ষেত্রে বড় ও দীর্ঘমেয়াদি ভূমিকা রাখবে। তিনি বলেন, বিশ্বের সবচেয়ে বড় অর্থনীতির দেশ হিসেবে যুক্তরাষ্ট্র এ অঞ্চলে তার উপস্থিতি বাড়াতে আগ্রহী এবং এর উন্নয়ন ও অগ্রগতিতে বড় ধরনের ভূমিকা রাখতে চায়।
বেইজিংয়ের সঙ্গে সহযোগিতার ওপর গুরুত্বারোপ করেন ওবামা। তিনি বলেন, বোঝাপড়া বাড়াতে ও ভুল ধারণা এড়াতে দুই দেশের সামরিক বাহিনীর মধ্যে বৃহত্তর যোগাযোগসহ সহযোগিতার আরও পথ খুঁজছেন তাঁরা।
মার্কিন প্রেসিডেন্ট বলেন, চীনের সঙ্গে একটি সহযোগিতামূলক সম্পর্ক গঠনের জন্য তাঁদের চেষ্টা অব্যাহত থাকবে। তবে বেইজিংয়ের কর্তৃপক্ষকে তাদের নীতি পরিবর্তনেরও আহ্বান জানিয়েছেন ওবামা। এএফপি, রয়টার্স, বিবিসি।
﻿﻿

যুক্তরাষ্ট্রে ৯০ ঊর্ধ্ব মানুষের সংখ্যা বাড়ছে
যুক্তরাষ্ট্রে ৯০ বছর বা তার চেয়ে বেশি বয়সী লোকের সংখ্যা দ্রুত বাড়ছে। গত তিন দশকে এ সংখ্যা বেড়েছে প্রায় তিনগুণ। দেশটির আদমশুমারি ব্যুরোর এক গবেষণা প্রতিবেদনে এ কথা হয়েছে।
গত বৃহস্পতিবার আদমশুমারি ব্যুরোর ওয়েবসাইটে প্রকাশিত ওই প্রতিবেদনে বলা হয়, যুক্তরাষ্ট্রে এখন ৯০ বছর বা তার চেয়ে বেশি বয়সের লোকের সংখ্যা ১৯ লাখ। ১৯৮০ সালে এ সংখ্যা ছিল সাত লাখ ২০ হাজার।
‘৯০ প্লাস ইন দ্য ইউনাইটেড স্টেটস: ২০০৬-০৭’ শীর্ষক প্রতিবেদনটিতে ভবিষ্যদ্বাণী করা হয়েছে, ২০৫০ সালের মধ্যে ৯০ ঊর্ধ্ব বয়সী মানুষের সংখ্যা ৯০ লাখে পৌঁছাতে পারে।
ন্যাশনাল ইনস্টিটিউট অন এজিংয়ের আচরণ ও সামাজিক গবেষণা শাখার পরিচালক রিচার্ড সুজম্যান বলেন, ‘আমি মনে করি, প্রতিবেদনে যে পূর্বানুমান করা হয়েছে, তার চেয়ে আরও দ্রুত বয়স্ক মানুষের সংখ্যা বাড়বে।’
সুজম্যান জানান, শিক্ষা, মৃত্যুহার কমছে। ফলে পুষ্টি ও জনস্বাস্থ্যের উন্নয়ন, ধূমপান হ্রাস, ডায়াবেটিস নিয়ন্ত্রণ এবং মস্তিষ্কে রক্তক্ষরণ হ্রাসের ফলে মৃত্যুহার কমছে। ফলে বয়স্ক লোকের সংখ্যা বাড়ছে।
প্রতিবেদনে বলা হয়, ৯০ ঊর্ধ্ব মানুষের সংখ্যা বেড়ে যাওয়া মানে হলো অবসরভাতা ও স্বাস্থ্য ব্যয়ের ওপর চাপ বৃদ্ধি পাওয়া। এ ছাড়া সবচেয়ে বয়স্ক ব্যক্তিদের সঙ্গে তাদের পরবর্তী প্রজন্মের সম্পর্কটাও শিথিল হয়ে পড়ে।
২০০৬ থেকে ২০০৮ সালের ‘আমেরিকান কমিউনিটি সার্ভে’র তথ্যের ভিত্তিতে প্রতিবেদনটি তৈরি করা হয়। এতে সবচেয়ে বয়স্ক লোকদের স্বাস্থ্য, শিক্ষা ও অর্থনৈতিক অবস্থানের বিস্তারিত বিবরণ তুলে ধরা হয়েছে।
প্রতিবেদনে বলা হয়, ৮৫ থেকে ৮৯ বছর বয়সীদের প্রায় ৬৯ শতাংশ প্রতিবন্ধী। আর ৯০ থেকে ৯৪ বয়সীদের মধ্যে প্রতিবন্ধী প্রায় ৮৩ শতাংশ। সবচেয়ে বয়স্ক ব্যক্তিদের বেশির ভাগই শ্রবণ, দৃষ্টি বা শারীরিক সীমাবদ্ধতার সম্মুখীন।
প্রতিবেদনমতে, ৯০ ঊর্ধ্ব ব্যক্তিদের প্রায় প্রতি চারজনের একজন নারী। আর নারীদের প্রায় ৮০ শতাংশই বিধবা। অন্যদিকে ৯০ ঊর্ধ্ব ৪০ শতাংশের বেশি পুরুষ বিবাহিত।
আদমশুমারি ব্যুরোর জনসংখ্যাতাত্ত্বিক ওয়ান হি বলেন, ‘নীতিনির্ধারক ও গবেষকদের জন্য এসব তথ্য-উপাত্ত খুব গুরুত্বপূর্ণ। সবচেয়ে বেশি বয়স্ক লোকদের সংজ্ঞা ৮৫ বছরের পরিবর্তে ৯০ ঊর্ধ্ব বিবেচনার সময় এসেছে।’
বর্তমানে যুক্তরাষ্ট্রে ৮৫ বছর বয়সীদের সবচেয়ে বয়স্ক ব্যক্তি হিসেবে বিবেচনা করা হয়। রয়টার্স।
﻿﻿

শ্রীলঙ্কার সাবেক সেনাপ্রধান ফনসেকার তিন বছরের জেল
শ্রীলঙ্কার সাবেক সেনাপ্রধান শরৎ ফনসেকাকে গতকাল শুক্রবার তিন বছরের কারাদণ্ড দিয়েছেন দেশটির একটি আদালত। আত্মসমর্পণরত তামিল টাইগার বিদ্রোহীদের হত্যার নির্দেশ দিয়েছিলেন প্রেসিডেন্টের ভাই—এই অভিযোগ করার দায়ে সাবেক এই চার তারকা জেনারেলকে কারাদণ্ড দেওয়া হয়।
এরই মধ্যে দুর্নীতির দায়ে সামরিক আদালতে দোষী সাব্যস্ত হয়ে ৩০ মাসের কারাদণ্ড ভোগ করছেন শরৎ ফনসেকা। ২০১০ সালের নির্বাচনে তিনি প্রেসিডেন্ট মাহিন্দা রাজাপক্ষের বিরুদ্ধে প্রতিদ্বন্দ্বিতা করেছিলেন।
একটি সাপ্তাহিক পত্রিকাকে দেওয়া সাক্ষাৎকারে ‘গুজব ছড়ানো ও গণবিশৃঙ্খলা সৃষ্টির কারণ হওয়ার’ মাধ্যমে জরুরি আইন ভঙ্গের দায়ে ফনসেকাকে দোষী সাব্যস্ত করেন কলম্বো হাইকোর্টের একটি বেঞ্চ।
ওই সাক্ষাৎকারে ফনসেকা বলেছিলেন, ২০০৯ সালের মে মাসে তামিল বিদ্রোহীদের বিরুদ্ধে লড়াইয়ের চূড়ান্ত পর্যায়ে সাদা পতাকাবাহী তামিল বিদ্রোহীদের হত্যা করতে মাঠপর্যায়ের কমান্ডারদের নির্দেশ দিয়েছিলেন প্রেসিডেন্টের ভাই ও প্রতিরক্ষামন্ত্রী গোটাভায়া রাজাপক্ষে।
আদালতে সাক্ষ্য দেওয়ার সময় প্রতিরক্ষামন্ত্রী গোটাভায়া রাজাপক্ষে ফনসেকার ওই অভিযোগ অস্বীকার করেন। অন্যদিকে ফনসেকা আদালতে বলেন, পত্রিকাটি তাঁর বক্তব্যকে ভুলভাবে উদ্ধৃত করেছে।
রায়ে ‘কঠোর কারাদণ্ডের’ কথা উল্লেখ করা হয়েছে। তার অর্থ হচ্ছে ফনসেকাকে কায়িক শ্রম করতে হতে পারে।
রায়ের পর দেওয়া প্রতিক্রিয়ায় ফনসেকা বলেন, তিনি এই রায় মেনে নেবেন না। রায় উপলক্ষে কলম্বো হাইকোর্টের আশপাশে কঠোর নিরাপত্তাব্যবস্থা নেওয়া হয়। শত শত সশস্ত্র পুলিশ সদস্যকে হাইকোর্ট কমপ্লেক্স পাহারা দিতে দেখা যায়। এর আগেরবার শুনানির সময় ফনসেকার সমর্থকেরা আদালতের বাইরে বিক্ষোভ করেছিলেন।
২০০৯ সালে লিবারেশন টাইগার অব তামিল ইলমের (এলটিটিই) বিরুদ্ধে শ্রীলঙ্কার সেনাবাহিনীর জয়ে সেনাবাহিনীর নেতৃত্ব দেন শরৎ ফনসেকা। ২০১০ সালে প্রেসিডেন্ট নির্বাচনের পরপরই অবসরপ্রাপ্ত জেনারেল ফনসেকাকে গ্রেপ্তার করা হয়।
সেনাবাহিনী ছেড়ে পালানো ব্যক্তিদের আশ্রয় দেওয়ার অভিযোগও রয়েছে ৬০ বছর বয়সী জেনারেল ফনসেকার বিরুদ্ধে। এএফপি, বিবিসি।
﻿
সু চির দলের রাজনীতিতে ফেরার আনুষ্ঠানিক ঘোষণা
ইয়াঙ্গুনে এনএলডির কার্যালয়ে দলীয় নেতাদের সঙ্গে বৈঠকে বক্তব্য দিচ্ছেন অং সান সু চি
মিয়ানমারের গণতন্ত্রপন্থী নেত্রী অং সান সু চির দল ন্যাশনাল লিগ ফর ডেমোক্রেসি (এনএলডি) গতকাল শুক্রবার রাজনীতিতে ফেরার আনুষ্ঠানিক ঘোষণা দিয়েছে। নতুন করে নিবন্ধিত হয়ে আসন্ন উপনির্বাচনে অংশ নেবে দলটি।
এনএলডির কেন্দ্রীয় নির্বাহী কমিটির একজন নেতা রাজনীতিতে ফেরার বিষয়ে দলের বিবৃতি পড়ে শোনান। ওই নেতা বলেন, ‘আমরা সর্বসম্মতভাবে সিদ্ধান্ত নিয়েছি যে এনএলডি আইন মেনে রাজনৈতিক দল হিসেবে নতুন করে নিবন্ধন করবে। আসন্ন উপনির্বাচনেও অংশ নেবে এনএলডি।’
সু চির দলের কেন্দ্রীয় নির্বাহী কমিটির ১০৬ জন সদস্য গত বৃহস্পতিবার ইয়াঙ্গুনে বৈঠক করেন। এ বৈঠকে দলীয় নেতারা এসব সিদ্ধান্ত নেন।
ইয়াঙ্গুনে গতকাল এনএলডির রাজনীতিতে ফেরার আনুষ্ঠানিক ঘোষণা দেওয়ার আগে দলীয় প্রতিনিধিদের সঙ্গে আলাপ করেন সু চি। তিনি বলেন, ‘আমরা উপনির্বাচনে সব আসনেই অংশ নেব। কারণ, এনএলডি অনেক দিন ধরেই রাজনৈতিক দল হিসেবে কাজ করছে না। আবারও রাজনৈতিক দল হয়ে উঠতে আমাদের অনুশীলন দরকার।’
৬৬ বছর বয়সী নেত্রী সু চি বলেন, ‘আমার যদি মনে হয় যে নির্বাচনে অংশ নেওয়া উচিত, তাহলে অংশ নেব। কেউ কেউ এই ভেবে উদ্বিগ্ন যে নির্বাচনে অংশ নিলে আমার মর্যাদা ক্ষুণ্ন হবে। কিন্তু আমি সরাসরি বলছি, আপনি যদি রাজনীতি করেন, তাহলে নিজের মর্যাদা নিয়ে আপনার ভাবা উচিত নয়।’ তিনি আরও বলেন, ‘আমি এনএলডির পুনরায় নিবন্ধনের পক্ষে। সংবিধান সংশোধনের জন্য আমাদের কাজ করতে হবে। সুতরাং এ জন্য যা করা দরকার, আমাদের তা-ই করতে হবে।’
এনএলডির মুখপাত্র নিয়ান উইন বলেন, এনএলডি শিগগির নিবন্ধিত হবে। এটা হতে পারে আগামী সপ্তাহেই।
গত ২২ বছরের মধ্যে কয়েক দফায় ১৫ বছরই বন্দিজীবন কাটিয়েছেন শান্তিতে নোবেল পুরস্কার জয়ী সু চি। গত বছরের নভেম্বরে অনুষ্ঠিত বিতর্কিত নির্বাচনের কয়েক দিন পর তাঁকে মুক্তি দেওয়া হয়। এর পর থেকে রাজনীতির মূল ধারায় প্রবেশের পরিকল্পনা করছিলেন তিনি। এএফপি।

মিয়ানমারে যাবেন হিলারি
মার্কিন প্রেসিডেন্ট বারাক ওবামা গতকাল জানিয়েছেন, দেশটির পররাষ্ট্রমন্ত্রী হিলারি ক্লিনটনকে তিনি মিয়ানমারে পাঠাবেন। রাজনৈতিক সংস্কার-প্রক্রিয়ার অগ্রগতি দেখতেই হিলারিকে দক্ষিণ-পূর্ব এশিয়ার দেশটিতে পাঠানো হবে। হিলারি মিয়ানমারে গেলে তা হবে ৫০ বছরের বেশি সময়ের মধ্যে দেশটিতে মার্কিন কোনো পররাষ্ট্রমন্ত্রীর প্রথম সফর।
পূর্ব এশিয়াবিষয়ক সম্মেলনে যোগ দিতে ইন্দোনেশিয়ায় আছেন প্রেসিডেন্ট ওবামা। তিনি জানান, পররাষ্ট্রমন্ত্রী হিলারি আগামী মাসেই মিয়ানমার সফরে যেতে পারেন। সংশ্লিষ্ট কর্মকর্তারা বলছেন, মিয়ানমারে হিলারির দুই দিনের সফর আগামী ১ ডিসেম্বর শুরু হওয়ার কথা। এএফপি, রয়টার্স।
﻿
সিরিয়া গৃহযুদ্ধের দ্বারপ্রান্তে?
সিরিয়ায় রক্তপাত বেড়েই চলেছে। সেই সঙ্গে আন্তর্জাতিক মহল থেকে দেশটির প্রেসিডেন্ট বাশার আল-আসাদ বিচ্ছিন্ন হয়ে পড়ছেন। বিশ্লেষকেরা বলছেন, এই পরিস্থিতিতে সিরিয়া এখন গৃহযুদ্ধের দ্বারপ্রান্তে রয়েছে।
কাতারের গবেষণা প্রতিষ্ঠান ব্রুকিংস দোহা সেন্টারের পরিচালক সালমান শেখ বলেছেন, ‘আমি মনে করি, আমরা এখন এমন এক পর্যায়ে পৌঁছে গেছি, যেখানে চলমান আন্দোলন সশস্ত্র রূপ নিচ্ছে। এই সহিংসতা বন্ধ করা ক্রমেই কঠিন হয়ে উঠবে। আমি অন্তত দেখছি না, খুব শিগগির এর অবসান ঘটবে।’
বিক্ষোভকারীদের ওপর দমন-পীড়ন বন্ধ করতে সিরীয় কর্তৃপক্ষকে গতকাল শুক্রবার পর্যন্ত সময় বেঁধে দিয়েছিল আরব লিগ। কিন্তু গতকালই নিরাপত্তা বাহিনীর গুলিতে নিহত হয় দুই শিশুসহ ১২ বেসামরিক নাগরিক।
এর আগে বৃহস্পতিবার রাতে দেশটির উত্তরাঞ্চলের দুটি গ্রামে তিন ঘণ্টা গোলাবর্ষণ করেছে সরকারি বাহিনী। পক্ষত্যাগী সেনাসদস্যদের হামলার জবাবে এ হামলা চালানো হয়।
বৃহস্পতিবার তুরস্কের সীমান্তে আসাদের ক্ষমতাসীন দলের কার্যালয়গুলোতে পক্ষত্যাগকারী সেনারা হামলা চালায়। এর আগের দিন বুধবার সিরিয়ার সরকারি গোয়েন্দা ঘাঁটি ও রাজধানীর অদূরে তল্লাশি চৌকিতেও পক্ষত্যাগকারী সেনাসদস্যরা হামলা চালায়। এতে সরকারি বাহিনীর ৪০ জন সদস্য নিহত হয় বলে স্থানীয় বাসিন্দারা জানায়। হামা শহরে তল্লাশি চৌকিতে হামলায় অন্তত সরকারের আট সেনাসদস্য নিহত হয়।
জাতিসংঘের তথ্য অনুযায়ী, আট মাস ধরে চলা আন্দোলনে এ পর্যন্ত সাড়ে তিন হাজারের বেশি সিরীয় নিহত হয়েছে।
আন্দোলনকারীর হত্যা ও তাদের ওপর সরকারের দমন-পীড়ন এবং ২ নভেম্বর করা শান্তি পরিকল্পনা ভেস্তে দেওয়ার অপরাধে গত বুধবার সিরিয়াকে আরব লিগ থেকে আনুষ্ঠানিকভাবে বহিষ্কার করা হয়। তুরস্কের প্রধানমন্ত্রী রিসেপ তাইয়েপ এরদোয়ান ইস্তাম্বুলে বলেন, বিশ্ব শিগগিরই সিরিয়ার আর্তচিৎকার শুনবে। আর দেশটিতে অব্যাহত রক্তপাত বন্ধে কিছু একটা করবে।
তুরস্ক ইতিমধ্যে সিরিয়ার ওপর অস্ত্র নিষেধাজ্ঞা আরোপ করেছে। এ ছাড়া সিরিয়ার অন্তত সাত হাজার ৭০০ উদ্বাস্তুকে আশ্রয় দিয়েছে।
মানবাধিকারকর্মীরা বলছেন, আন্তর্জাতিক সম্প্রদায়ের কাছ থেকে আসাদ যত একঘরে হয়ে পড়ছেন, সিরিয়ায় সহিংসতা ততই বেড়ে চলেছে। জার্মানিভিত্তিক লোকাল কো-অর্ডিনেশন কমিটি অব সিরিয়ার মুখপাত্র হোজান ইব্রাহিম বলেছেন, সিরিয়ায় অবিশ্বাস্য রকমে সহিংসতা বেড়ে গেছে। হত্যাকাণ্ড চলছে। জনগণ এই আসাদ সরকারকে আর চায় না। তাই নিজেদের রক্ষার পথ খুঁজছে জনগণ। এএফপি, ইউএসএ টুডে অনলাইন।
লিবিয়ার মুসলিম ব্রাদারহুডের প্রকাশ্য সমাবেশ
লিবিয়ার মুসলিম ব্রাদারহুড গত প্রায় ২৫ বছরের মধ্যে এই প্রথমবারের মতো জনসমক্ষে সমাবেশের আয়োজন করেছে। কর্নেল মুয়াম্মার গাদ্দাফির শাসনামলে মুসলিম ব্রাদারহুড কোণঠাসা ছিল।
ব্রাদারহুডের নেতা সুলাইমান আবদেল কাদের জানান, গত বৃহস্পতিবার পূর্বাঞ্চলীয় শহর বেনগাজিতে তিন দিনের এ সমাবেশ শুরু হয়। তিনি বলেন, ‘এটা আমাদের জন্য এবং লিবিয়ার জনগণের জন্য ঐতিহাসিক একটি দিন।’
ব্রাদারহুডের নেতারা জানান, লিবিয়ার ভেতরে গত প্রায় ২৫ বছরের মধ্যে সংগঠনটি প্রথম সমাবেশ করছে। তবে গাদ্দাফির শাসনামলে তাঁরা গোপনে বৈঠক করেছেন। এ ছাড়া তখন দেশের বাইরেও সংগঠনটির সমাবেশ অনুষ্ঠিত হতো।
ধর্মবিষয়কমন্ত্রী সালেম ইল-শেখলি ও প্রতিরক্ষামন্ত্রী জালাল আল-দেগহেইলিসহ ক্ষমতাসীন ন্যাশনাল ট্রানজিশনাল কাউন্সিলের (এনটিসি) কর্মকর্তারা ব্রাদারহুডের সমাবেশের উদ্বোধনী অনুষ্ঠানে যোগ দিয়েছেন।
ব্রাদারহুডের একজন নেতা জানান, নির্বাচন ও রাজনৈতিক দল গঠনের বিষয়ে আলোচনার জন্য এ সমাবেশের আয়োজন করা হয়েছে। এএফপি।
﻿﻿

আকর্ষণীয় চোখ ঢাকতে হবে সৌদি নারীদের
সৌদি আরবের কোনো নারীর চোখ আকর্ষণীয় হলে এখন থেকে তাঁকে তা ঢেকে রাখতে হবে। সৌদি সরকারের শরীয়া আইন কার্যকরের দায়িত্বপ্রাপ্ত কমিটি ফর দ্য প্রমোশন অব ভার্চু অ্যান্ড দ্য প্রিভেনশন অব ভাইস (সিপিভিপিভি) এ উদ্যোগ নিচ্ছে। সংবাদভিত্তিক ওয়েবসাইট বিকিয়া মাসরে প্রকাশিত একটি প্রতিবেদনের বরাত দিয়ে ফক্স নিউজ গতকাল শুক্রবার এ খবর জানায়।
প্রকাশ্য স্থানে সৌদি নারীদের মাথার চুল ঢেকে রাখতে হয়। ইসলামি এই রাষ্ট্রের কোনো কোনো অঞ্চলে বাড়ির বাইরে বেরোলে নারীদের মুখ পর্দা দিয়ে ঢেকে রাখারও বিধান রয়েছে। এবার নারীদের চোখ ঢেকে রাখার উদ্যোগ নেওয়া হচ্ছে। বিশেষ করে, যেসব নারীর রয়েছে একজোড়া সুন্দর আকর্ষণীয় চোখ।
সিপিভিপিভির মুখপাত্র শেখ মোলাব আল নাবেত বলেন, মোহনীয় চোখের নারীরা যাতে জনসাধারণকে প্রলুব্ধ করতে না পারেন, এ জন্য ব্যবস্থা নেওয়া হচ্ছে।
১৯৪০ সালে সিপিভিপিভি প্রতিষ্ঠা করা হয়। এর বিরুদ্ধে মানবাধিকার লঙ্ঘনের অভিযোগ রয়েছে। পিটিআই অনলাইন।
﻿﻿

হাসপাতালে ভর্তি হয়েছেন উইনি ম্যান্ডেলা
দক্ষিণ আফ্রিকার বর্ণবাদবিরোধী নেতা নেলসন ম্যান্ডেলার সাবেক স্ত্রী উইনি ম্যান্ডেলাকে হাসপাতালে ভর্তি করা হয়েছে। তিনি ডায়াবেটিসে ভুগছেন।
নেলসন ম্যান্ডেলার মেয়ে জিন্দজি ম্যান্ডেলা গতকাল শুক্রবার এক বিবৃতিতে জানান, তাঁর মা উইনিকে জোহানেসবার্গের একটি হাসপাতালে ভর্তি করা হয়েছে। গত তিন মাসের মধ্যে তাঁকে দ্বিতীয়বারের মতো হাসপাতালে ভর্তি করাতে হলো। ৭৫ বছর বয়সী উইনি ম্যান্ডেলাকে আগেরবার ভর্তি করানো হয়েছিল পায়ে অস্ত্রোপচার করার জন্য।
১৯৫৭ সালে নেলসন ম্যান্ডেলার সঙ্গে বিয়ে হয় উইনির। ১৯৯৬ সালে তাঁদের বিবাহবিচ্ছেদ হয়। নেলসন ম্যান্ডেলা ২৭ বছর কারাবন্দী থাকার সময় তাঁর মুক্তির দাবিতে ক্লান্তিহীন আন্দোলন চালান উইনি।
দক্ষিণ আফ্রিকার রাজনীতিতে এখনো দারুণ প্রভাব রয়েছে উইনি ম্যান্ডেলার। তিনি ক্ষমতাসীন দল আফ্রিকান ন্যাশনাল কংগ্রেসের (এএনসি) জাতীয় নির্বাহী কমিটির সদস্য ও এএনসির উইমেন লিগের প্রধান। এএফপি।
﻿﻿

শব্দের চেয়েও দ্রুতগতির ক্ষেপণাস্ত্রের পরীক্ষা যুক্তরাষ্ট্রের
যুক্তরাষ্ট্রের সেনাবাহিনী প্রথমবারের মতো এক নতুন ধরনের ক্ষেপণাস্ত্রের সফল পরীক্ষা চালিয়েছে। এটি শব্দের চেয়েও পাঁচ গুণ দ্রুতগতিতে লক্ষ্যস্থলে আঘাত হানতে সক্ষম। হনুলুলুর কাউয়াইয়ে অবস্থিত সামরিক বাহিনীর প্যাসিফিক মিসাইল রেঞ্জ ঘাঁটি থেকে গত রোববার স্থানীয় সময় রাত দেড়টায় ‘অ্যাডভান্সড হাইপারসনিক উইপন’ ক্যাটাগরির এ ক্ষেপণাস্ত্রের উৎক্ষেপণ করা হয়।
পেন্টাগনের মুখপাত্র লেফটেন্যান্ট কর্নেল মেলিন্ডা মরগ্যান জানান, ‘গ্লাইড ভিকল’ নামের ক্ষেপণাস্ত্রটি আধঘণ্টারও কম সময়ে উৎক্ষেপণস্থল থেকে প্রায় তিন হাজার ৭০০ কিলোমিটার দূরে কাজালেন দ্বীপে আঘাত হেনেছে। চলতি বছর শুরুর দিকে কংগ্রেসনাল রিসার্চ সার্ভিস এক প্রতিবেদনে জানায়, বিশ্বের যেকোনো লক্ষ্যস্থলে দ্রুত আঘাত হানতে সক্ষম ‘প্রোমট গ্লোবাল স্ট্রাইক’ অস্ত্রের উন্নত সংস্করণের লক্ষ্যে সেনাবাহিনী গৃহীত কর্মসূচির অংশ হলো এই অ্যাডভান্সড হাইপারসনিক উইপন।
পেন্টাগন জানিয়েছে, শব্দের চেয়ে অন্তত পাঁচ গুণ বেশি হবে—এ পরিকল্পনা নিয়েই এ ক্ষেপণাস্ত্র নির্মাণ করা হয়েছে। এপি।
﻿
ইতালির প্রধানমন্ত্রী মন্তির সিনেটে আস্থা ভোটে জয়লাভ
ইতালির নতুন প্রধানমন্ত্রী মারিও মন্তি সিনেটে আস্থা ভোটে জয়লাভ করেছেন। এর পরই তিনি ইতালিকে নতুন জীবন দিতে অর্থনৈতিক সংস্কারের উদ্যোগ নিয়েছেন।
গত বৃহস্পতিবার সিনেটের উচ্চকক্ষে মন্তির নতুন সরকার আস্থা ভোটে জয়লাভ করে। ওই ভোটাভুটিতে তাঁর সরকার উচ্চকক্ষের ৩০৭টির মধ্যে ২৮১টি ভোট পায়। নিম্নকক্ষেও তিনি সহজ বিজয় লাভ করবেন বলে ধারণা করা হচ্ছে। গতকাল নিম্নকক্ষে এই ভোটাভুটি অনুষ্ঠিত হওয়ার কথা।
উচ্চকক্ষে ভোটের আগে প্রধানমন্ত্রী মন্তি ইতালিকে পতনের দ্বারপ্রান্ত থেকে ফিরিয়ে আনতে তাঁর অর্থনৈতিক সংস্কার পরিকল্পনা তুলে ধরেন। রয়টার্স।
ভোট জালিয়াতির অভিযোগ
গ্লোরিয়া অ্যারোইয়ো গ্রেপ্তার
ভোট জালিয়াতির অভিযোগে ফিলিপাইনের সাবেক প্রেসিডেন্ট গ্লোরিয়া ম্যাকাপাগাল অ্যারোইয়োকে গতকাল শুক্রবার ম্যানিলার একটি হাসপাতাল থেকে গ্রেপ্তার করেছে পুলিশ। তিনি ওই হাসপাতালে চিকিৎসাধীন ছিলেন।
এর আগে নির্বাচন কমিশনের কর্মকর্তারা তাঁর বিরুদ্ধে ভোট জালিয়াতির অভিযোগ আনেন। অভিযোগ প্রমাণিত হলে অ্যারোইয়োর যাবজ্জীবন কারাদণ্ড হতে পারে।
অ্যারোইয়োর বিরুদ্ধে নির্বাচন কমিশনের অভিযোগ, ২০০৭ সালের নির্বাচনে সিনেটের একটি আসনে নিজের একজন সমর্থককে জয়ী করতে ভোট জালিয়াতির নির্দেশ দিয়েছিলেন তিনি।
গ্লোরিয়া অ্যারোইয়ো তাঁর বিরুদ্ধে আনা অভিযোগ অস্বীকার করেছেন।
অ্যারোইয়ো বলেন, তিনি হাড়ের অসুখে ভুগছেন এবং এ জন্য বিশেষ চিকিৎসা নিতে তাঁর বিদেশ যাওয়া প্রয়োজন।
পুলিশের জ্যেষ্ঠ সুপারিনটেনডেন্ট জেমস বুকাইয়ো হাসপাতালে সাংবাদিকদের বলেন, হাসপাতাল ছাড়ার মতো সুস্থ না হওয়া পর্যন্ত অ্যারোইয়ো হাসপাতালেই থাকতে পারবেন। তিনি আরও বলেন, ‘আমরা শুধু তাঁর কক্ষের বাইরে পুলিশের পাহারা বসিয়েছি।’
এর আগে সরকার অ্যারোইয়োর বিদেশে যাওয়ার ওপর নিষেধাজ্ঞা আরোপ করে। চলতি সপ্তাহের শুরুতে সুপ্রিম কোর্ট এ নিষেধাজ্ঞা খারিজ করে দেন। আদালতের আদেশের পর অ্যারোইয়ো বিমানবন্দরে গেলেও সরকার তাঁকে বিদেশে যেতে বাধা দেয়।
কয়েক মাস ধরে ধারণা করা হচ্ছিল, অ্যারোইয়োর বিরুদ্ধে ভোট জালিয়াতি কিংবা অর্থ আত্মসাতের অভিযোগ আনা হতে পারে।
অ্যারোইয়ো আবারও বিদেশে যাওয়ার চেষ্টা করবেন বলে বিভিন্ন খবরে বলা হচ্ছিল। এরই মধ্যে নিম্ন আদালত তাঁর বিরুদ্ধে অভিযোগ গ্রহণ করে গ্রেপ্তারি পরোয়ানা জারি করেন। এএফপি, বিবিসি।
﻿﻿

নারী ব্লগারের নগ্ন ছবিতে ক্ষুব্ধ মিসরীয়রা
নারী-পুরুষের সমতা ও বাক-স্বাধীনতার চিন্তা থেকে নিজের নগ্ন ছবি ব্লগে প্রকাশ করে তোপের মুখে পড়েছেন মিসরের ২০ বছর বয়সী নারী ব্লগার আলিয়া মাগদা এলমাহদি। এ ঘটনায় শুধু মিসর নয়, মধ্যপ্রাচ্যে জুড়েই চলছে বিতর্ক।
নিউইয়র্ক টাইমস জানিয়েছে, কায়রো বিশ্ববিদ্যালয়ের ছাত্রী আলিয়া মাগদা এলমাহদি গত সপ্তাহে আরবি ভাষার ব্যক্তিগত ব্লগে নিজের পুরোপুরি নগ্ন ছবি প্রকাশ করেন। নারী-পুরুষের সমতা ও বাক-স্বাধীনতার চিন্তা থেকেই তিনি এ ধরনের কাজ করেছেন বলে যুক্তি দেখিয়েছেন।
এলমাহদির ব্লগটিতে এ পর্যন্ত দেড় লাখ হিট পড়েছে। এ ছাড়া পড়ছে হাজার হাজার মন্তব্য। কেউ কেউ তাঁকে ‘পতিতা’ ও ‘মানসিকভাবে অসুস্থ’ বলে মন্তব্য করেছেন। আবার তাঁকে গ্রেপ্তারেরও দাবি জানিয়েছেন কেউ কেউ।
মিসরের অধিকাংশ নারীই মাথায় স্কার্ফ পড়েন। সেখানে প্রকাশ্যে চুম্বনের বিষয়টিকেও গর্হিত কাজ বলে বিবেচনা করা হয়। সেই প্রেক্ষাপটে ব্লগে নগ্ন ছবি প্রকাশ করাটা হিতে বিপরীত হয়েছে। এ নিয়ে দেশটিতে ব্যাপক বিতর্ক শুরু হয়েছে।
উদারপন্থীদের মতে, মিসরের মতো একটি দেশে সমতা ও বাক-স্বাধীনতার নামে নগ্নতা গ্রহণযোগ্যতা না পাওয়াটাই স্বাভাবিক। এ ঘটনা তাদেরকে সুবিধা দেওয়ার পরিবর্তে বিপদেই ফেলবে। তাই তারা এটা কোনোভাবেই সমর্থন করে না।
নগ্ন ছবি পোস্ট করার দায়ে আলিয়া মাগদা এলমাহদি দণ্ডিতও হতে পারেন বলে অনেকে আশঙ্কা করছে।
﻿

‘অকুপাই ওয়াল স্ট্রিট’ আন্দোলনের দুই মাস পূর্তি
যুক্তরাষ্ট্রের ৫০ শহরে সমাবেশ বিক্ষোভ মিছিল, আটক ৪০০
এক বিক্ষোভকারীর ওপর চড়াও পুলিশ। ছবিটি গত বৃহস্পতিবার যুক্তরাষ্ট্রের লস অ্যাঞ্জেলেস শহর থেকে তোলা

আন্দোলনকর্মীদের বিক্ষোভ মিছিল-সমাবেশ, অবরোধ, ঘেরাও আর পুলিশের ধরপাকড়সহ তুমুল উত্তেজনার মধ্য দিয়ে যুক্তরাষ্ট্রের ‘অকুপাই ওয়াল স্ট্রিট’ (ওয়াল স্ট্রিট দখল করো) আন্দোলন গতকাল শুক্রবার তৃতীয় মাসে পদার্পণ করেছে।
আন্দোলনের দুই মাস পূর্তিতে ‘গ্লোবাল ডে অব অ্যাকশন’-এর অংশ হিসেবে নিউইয়র্কসহ যুক্তরাষ্ট্রের অন্তত ৫০টি শহরে এবং ইউরোপের কয়েকটি শহরে গত বৃহস্পতিবার ব্যাপক বিক্ষোভ হয়েছে। এ সময় শুধু নিউইয়র্কেই পুলিশের হাতে আটক হয়েছে তিন শতাধিক কর্মী। অন্যান্য শহর থেকে আরও শতাধিক ব্যক্তিকে আটক করা হয়েছে।
বৃহস্পতিবার যুক্তরাষ্ট্রের নিউইয়র্ক, লস অ্যাঞ্জেলেস, লাস ভেগাস, বোস্টন, ওয়াশিংটন, অরেগন ও পোর্টল্যান্ড নগরে অনুষ্ঠিত অকুপাই আন্দোলনের বড় সমাবেশগুলো ছিল মোটামুটি শান্তিপূর্ণ। এসব স্থানে পুলিশের সঙ্গে মৃদু সংঘর্ষ হলেও বড় ধরনের সহিংসতার খবর পাওয়া যায়নি। তবে পুলিশের ব্যারিকেড ভাঙার চেষ্টার কারণে ব্যাপক ধরপাকড়ের ঘটনা ঘটে।
নিউইয়র্কে আন্দোলনের সূতিকাগার জুকোটি পার্ক থেকে বৃহস্পতিবার সকালে প্রথম দফা মিছিল শুরু হয়। প্রায় এক হাজার বিক্ষোভকারী মিছিল নিয়ে ওয়াল স্ট্রিটের দিকে এগোতে থাকে। তবে নিউইয়র্ক স্টক এক্সচেঞ্জের প্রায় ৫০০ গজ দূরে পুলিশ শক্ত ব্যারিকেড গড়ে তুলে তাদের আটকে দেয়। এ সময় বিক্ষোভকারীরা দল বেঁধে সড়কে অবস্থান নিয়ে যান চলাচলে প্রতিবন্ধকতা সৃষ্টি করে। তারা ড্রামের তালে তালে ‘শাট ডাউন ওয়াল স্ট্রিট’ (ওয়াল স্ট্রিট বন্ধ করো) স্লোগান দিতে থাকে। একপর্যায়ে পুলিশ আন্দোলনকারীদের ছত্রভঙ্গ করার চেষ্টা করলে আন্দোলনকারীরাও পুলিশের ব্যারিকেড ভেঙে এগোনোর চেষ্টা করে। এ সময় উভয় পক্ষের মধ্যে শুরু হয় উত্তেজনা। তবে এ উত্তেজনাকর পরিস্থিতিতেও নিউইয়র্ক স্টক এক্সচেঞ্জের লেনদেন স্বাভাবিক ছিল বলে জানিয়েছে কর্তৃপক্ষ।
নিউইয়র্ক নগরের অন্যান্য এলাকায়ও বৃহস্পতিবার আন্দোলনকারীদের সমবেত হতে দেখা যায়। পরে সন্ধ্যায় ম্যানহাটনের ফলি স্কয়ারে সমবেত হওয়ার আগে নিউইয়র্কের ব্রুকলিন ব্রিজ এলাকায় মিছিলে হাজার হাজার বিক্ষোভকারী অংশ নেয়।
লস অ্যাঞ্জেলেস নগরে বিক্ষোভকারীরা ব্যাংক অব আমেরিকা ও ওয়ালস ফারেনা ব্যাংকের সদর দপ্তর ঘেরাও করে। এ সময় তারা ‘ব্যাংকে দেওয়া হয় ভর্তুকি আর জনগণকে করা হয় বিক্রি’ স্লোগান দেয়। লস অ্যাঞ্জেলেস থেকে দুই ডজনের বেশি আন্দোলনকারীকে আটক করা হয়েছে। এ ছাড়া লাস ভেগাস থেকে ২১ জন; পোর্টল্যান্ড থেকে ২০ জন; ফিলাডেলফিয়া, ম্যানিয়াকেবাসিস ও সেন্ট লুইস থেকে আরও ৬০ জন আটক হওয়ার খবর পাওয়া গেছে। শিকাগো ও সিয়াটল নগরেও বড় ধরনের বিক্ষোভ সমাবেশ হয়েছে।
ইউরোপের বিভিন্ন শহরে সমাবেশ: বার্তা সংস্থা এএফপি জানিয়েছে, কর্তৃপক্ষের বেঁধে দেওয়া সময়সীমা পার হলেও লন্ডনের সেন্ট পল গির্জার বাইরে বিভিন্ন শিবিরে আশ্রয় নেওয়া আন্দোলনকর্মীরা সেখান থেকে সরে যেতে অস্বীকৃতি জানিয়েছে। এ নিয়ে সেখানে উত্তেজনা বিরাজ করছে। লন্ডন সিটি করপোরেশন খুব শিগগির তাদের বিরুদ্ধে ব্যবস্থা নিতে যাচ্ছে।
এ ছাড়া সরকারি ব্যয় সংকোচনসহ সরকারের নানা পদক্ষেপের বিরুদ্ধে হাজার হাজার লোক স্পেন ও গ্রিসের এথেন্সে বিক্ষোভ করেছে। যদিও এসব বিক্ষোভকারী ওয়াল স্ট্রিট আন্দোলনের সঙ্গে প্রত্যক্ষভাবে জড়িত নয়।
﻿﻿

আবার প্রমাণিত হলো আলোর চেয়ে গতি বেশি নিউট্রিনোর!
আলোর গতির চেয়ে অতিপারমাণবিক কণা (সাবঅ্যাটমিক পার্টিকল) নিউট্রিনোর গতি বেশি কি না, তা নিশ্চিত হতে বিজ্ঞানীরা দ্বিতীয়বার পরীক্ষা চালিয়েছেন। এতে আবারও প্রমাণিত হয়েছে নিউট্রিনোর গতি বেশি।
সুইজারল্যান্ডে অবস্থিত সার্ন গবেষণাগারের যে বিজ্ঞানীরা প্রথম দাবিটি করেছিলেন, তাঁরাই দ্বিতীয় বার এ নিয়ে পরীক্ষা চালালেন। বিশ্বের সৃষ্টির রহস্যসহ গুরুত্বপূর্ণ গবেষণার জন্য স্থাপিত সুবিশাল যন্ত্র লার্জ হ্যাড্রন কোলাইডার এই সার্নেই অবস্থিত।
বিজ্ঞানীরা গত বৃহস্পতিবার রাতে জানান, আগের পরীক্ষায় যে ফলাফল পাওয়া গিয়েছিল, নতুন পরীক্ষায় সেই একই ফল পাওয়া গেছে।
ইতালীয় ইনস্টিটিউট ফর নিউক্লিয়ার ফিজিকসের প্রেসিডেন্ট ফার্নান্দো ফেরোনি গত বৃহস্পতিবার এক বিবৃতিতে বলেন, ‘দ্বিতীয় বার চালানো পরীক্ষায় পাওয়া ইতিবাচক ফল আমাদের অনেক বেশি আত্মবিশ্বাসী করে তুলেছে।’ অপেরা কোলাবরেশনের ১৬০ জন পদার্থবিজ্ঞানীর একজন হচ্ছেন ফেরোনি। এ প্রতিষ্ঠানটিই এর আগে এই পরীক্ষা চালিয়েছিল। বিজ্ঞানী ফেরোনি আরও বলেন, যদিও দ্বিতীয় পরীক্ষায় আগের মতোই ফলাফল পাওয়া গেছে, তার পরও পৃথিবীর অন্য কোথাও অ্যানালগ পদ্ধতিতে সেটি পরিমাপের পরই কেবল চূড়ান্ত কথা বলা যেতে পারে।
তার মানে, সংশ্লিষ্ট খুঁটিনাটি বিষয়গুলো নিয়ে আরও পরীক্ষা চালানো হবে। কারণ, এখনো অনেক পদার্থবিজ্ঞানীর মধ্যে এ বিষয়ে সন্দেহ রয়েছে। তাঁদের ধারণা, সেপ্টেম্বরে পরিচালিত প্রথম পরীক্ষায় যে ফল পাওয়া গিয়েছিল, তাতে কোথাও ভুল হয়েছে।
সার্ন গবেষণাগারের বিজ্ঞানীরা গত সেপ্টেম্বরে এক পরীক্ষার ভিত্তিতে দাবি করেছিলেন, নিউট্রিনোর গতি আলোর চেয়ে বেশি।
﻿﻿

ইরানের পরমাণু কার্যক্রমে জাতিসংঘের গভীর উদ্বেগ
জাতিসংঘের পরমাণু পর্যবেক্ষক সংস্থা আইএইএ গতকাল শুক্রবার ইরানের পরমাণু কার্যক্রম সম্পর্কে গভীর উদ্বেগ প্রকাশ করে একটি প্রস্তাব পাস করেছে। বিবিসি অনলাইন এ খবর জানিয়েছে।
আইএইএয়ের ওই প্রস্তাবনায় ইরানের পরমাণু সক্ষমতার বিষয়ে উত্থাপিত প্রসঙ্গগুলো স্পষ্ট করতে বলা হয়েছে।
তবে পাস হওয়া প্রস্তাবে ইরানের পরমাণু কার্যক্রমের বিষয়টি জাতিসংঘের নিরাপত্তা পরিষদে উত্থাপনের বিষয়ে কিছু বলা হয়নি। এ ছাড়া পাস করা প্রস্তাব অনুযায়ী দেশটির পরমাণু সক্ষমতার বর্তমান অবস্থা পরিষ্কার করার ব্যাপারে কোনো সময়সীমা বেঁধে দেয়নি আইএইএ।
সম্প্রতি আইএইএয়ের এক প্রতিবেদনে বলা হয়, ইরান পরমাণু বোমার নকশা তৈরির ব্যাপারে বেশ কয়েকটি পরীক্ষা চালিয়েছে। সংস্থাটির এ প্রতিবেদনের পর দেশটির ওপর আন্তর্জাতিক চাপ বেড়েই চলেছে। এর পরিপ্রেক্ষিতে আইএইএ উদ্বেগ প্রকাশ করে এ প্রস্তাব পাস করল।
সংস্থাটিতে নিযুক্ত ইরানের রাষ্ট্রদূত আলী আসগর সোলতানিহে বলেন, আইএইএয়ের এই প্রস্তাব কেবল ইরানের অবস্থানকেই সুসংহত করবে। তিনি বলেন, ‘আমরা আমাদের কাজ আগের মতোই অব্যাহত রাখব।’
ইরানের রাষ্ট্রদূত আইএইএয়ের এই প্রস্তাব দুঃখজনক, হতাশাব্যঞ্জক এবং রাজনৈতিক উদ্দেশ্যপ্রণোদিত বলে অভিহিত করেছেন।
বিশ্লেষকেরা বলেন, যুক্তরাষ্ট্র ও তার মিত্ররা তেহরানের বিরুদ্ধে আইএইএয়ের কাছ থেকে যে ধরনের পদক্ষেপ আশা করেছিল, তা পাওয়া যায়নি।
তবে যুক্তরাষ্ট্র বলছে, আইএইএয়ের এই পদক্ষেপে তারা খুশি। এমনকি হোয়াইট হাউস এ পদক্ষেপকে স্বাগত জানিয়েছে।
ইরান প্রথম থেকেই বলে আসছে, তারা জ্বালানির জন্য ইউরেনিয়াম সমৃদ্ধ করছে। তবে যুক্তরাষ্ট্র ও তার মিত্ররা দাবি করছে, ইরান পরমাণু অস্ত্র তৈরির চেষ্টা করছে।
নেপালের সাবেক মাওবাদী যোদ্ধাদের নতুন জীবন শুরু
নেপালের চিতওয়ানের শক্তিখোর সেনানিবাসে গতকাল শিশুসন্তান কোলে নিবন্ধনের অপেক্ষায় একজন সাবেক মাওবাদী নারী যোদ্ধা

নিয়মিত সেনাবাহিনীতে যোগ দিতে বা নতুন জীবন শুরু করার উদ্দেশ্যে নেপালের শত শত সাবেক মাওবাদী বিদ্রোহী গতকাল শনিবার তাঁদের শিবির ছাড়তে শুরু করেছেন। ১ নভেম্বর মাওবাদী ও তিনটি রাজনৈতিক দলের মধ্যে শান্তিচুক্তি সম্পাদিত হওয়ার পর এই ঐতিহাসিক উত্তরণের ধাপ শুরু হলো।
চুক্তি অনুযায়ী সাড়ে ছয় হাজার সাবেক মাওবাদী যোদ্ধা নেপালি সেনাবাহিনীতে যোগ দেবেন। অবশিষ্ট মাওবাদী বিদ্রোহীদের জন্য দুটি পথ খোলা থাকবে। এর মধ্যে একটি হচ্ছে, অবসরে গেলে তাঁদের পাঁচ থেকে আট লাখ রুপি দেওয়া হবে। অপরটি হচ্ছে, সাবেক যোদ্ধারা একটি পুনর্বাসন প্যাকেজ গ্রহণের সুযোগ পাবেন। এই প্যাকেজে তাঁদের জন্য কারিগরি প্রশিক্ষণের ব্যবস্থা রাখা হয়েছে।
১৯ হাজার সাবেক মাওবাদী বিদ্রোহীর সেনাবাহিনী ও সমাজে যোগ দেওয়ার বিষয়টি তত্ত্বাবধান করছেন অবসরপ্রাপ্ত লে. জেনারেল বালানন্দ শর্মা। তিনি বলেন, ‘তাঁদের জীবনে এটি খুব গুরুত্বপূর্ণ সময়। এটি আমাদের জন্যও চ্যালেঞ্জিং।’
সাবেক মাওবাদী যোদ্ধারা গতকাল কাঠমান্ডুর প্রায় ২২০ কিলোমিটার দক্ষিণ-পশ্চিমে চিতওয়ানের শক্তিখোর সেনানিবাসে লাইন ধরে দাঁড়ান। এরপর তাঁরা সেনাবাহিনীর পর্যবেক্ষকদের নিজেদের ভবিষ্যৎ পরিকল্পনার কথা জানান।
বালানন্দ শর্মা বলেন, যাঁরা অবসরসুবিধা নেবেন, তাঁদের দুই কিস্তিতে অর্থ শোধ করা হবে। অন্যদিকে, যাঁরা পুনর্বাসন প্যাকেজ নেবেন, তাঁদের পরামর্শ দেবেন পেশাগত বিষয়ের বিশেষজ্ঞরা। তিনি জানান, যোগ্যতার ভিত্তিতে সাবেক যোদ্ধাদের বিকল্প প্রস্তাব দেওয়া হবে।
বালানন্দ শর্মা বলেন, এই প্রক্রিয়া শেষ করতে ১০ দিন সময় লেগে যেতে পারে। প্রক্রিয়া শেষ না হওয়া পর্যন্ত সাবেক বিদ্রোহীরা শিবিরে থাকতে পারবেন।
বালানন্দ শর্মা বলেন, ভবিষ্যৎ সম্পর্কে সিদ্ধান্ত নিতে তাঁরা সাবেক বিদ্রোহীদের যথেষ্ট সময় দিয়েছেন। কারণ যুদ্ধে যোগ দেওয়ার পর থেকে বিদ্রোহীরা তাঁদের জীবন সম্পর্কে সবচেয়ে গুরুত্বপূর্ণ সিদ্ধান্ত নিতে যাচ্ছেন। এএফপি।
‘দ্য লেডি’: মিয়ানমারের ভবিষ্যৎ নেতৃত্বে?
‘দ্য লেডি’র ভক্তরা অং সান সু চিকে এই ছোট্ট নামেই ডেকে থাকেন। মিয়ানমারের গৃহবন্দী থেকে মুক্ত এই গণতন্ত্রপন্থী নেত্রীই আসছেন দেশটির ভবিষ্যৎ নেতৃত্বে। বিশ্লেষক ও দেশটির জনগণ এমনটিই এখন মনে করে।
দীর্ঘ সাত বছরের গৃহবন্দিত্ব থেকে গত বছর মুক্তি পাওয়া মিয়ানমারের বিরোধীদলীয় এই নেতা চলতি বছরের শেষের দিকে অনুষ্ঠেয় উপনির্বাচনে অংশ নেওয়ার ইঙ্গিত দিয়েছেন। এ জন্য তিনি দলের নেতা-কর্মীদের প্রস্তুত হতে বলেছেন।
উপনির্বাচনে অংশ নেওয়ার বিষয়ে গত শুক্রবার সু চির এই ইঙ্গিত বিভিন্ন দিক দিয়ে, বিশেষ করে মিয়ানমারে বৃহত্তর গণতন্ত্র পুনরুদ্ধারের প্রক্রিয়ায় অত্যন্ত তাৎপর্যপূর্ণ।
গত বছর অনুষ্ঠিত নির্বাচন বর্জন করে সু চির ন্যাশনাল লিগ ফর ডেমোক্রেসি (এনএলডি)। তবে নতুন করে রাজনৈতিক প্রক্রিয়ায় ফেরার ব্যাপারে সর্বসম্মতভাবে সিদ্ধান্ত নিয়েছে দলটি।
যেদিন এ সিদ্ধান্ত নেওয়া হয়, সেই একই দিন মার্কিন প্রেসিডেন্ট বারাক ওবামা ঘোষণা দিয়েছেন, তাঁর পররাষ্ট্রমন্ত্রী হিলারি ক্লিনটন আগামী মাসে মিয়ানমার সফর করবেন। সেটা হবে বিগত অর্ধশতাব্দীর মধ্যে কোনো মার্কিন পররাষ্ট্রমন্ত্রীর প্রথম মিয়ানমার সফর।
সু চির ঘনিষ্ঠ সহযোগী ইউ উইন হেইন জানিয়েছেন, গৃহবন্দিত্ব থেকে মুক্তি পাওয়ার পর সু চি দেশটির প্রেসিডেন্টের সঙ্গে বৈঠক করেছেন। গত এক বছরে বেশ কিছু রাজনৈতিক বন্দীকে মুক্তি দেওয়া হয়েছে। তাঁর ধারণা, সু চি আগামী নির্বাচনে প্রতিদ্বন্দ্বিতা করবেন।
যদিও সু চি দেশের সর্বোচ্চ পদে আসীন হবেন কি না, সে বিষয়ে এখনো স্পষ্ট করে বলেননি। তবে এ বিষয়টি প্রায় নিশ্চিত, স্বচ্ছ নির্বাচন হলে তিনিই সবচেয়ে জনপ্রিয় প্রার্থী হিসেবে নির্বাচিত হবেন। বর্তমানে মিয়ানমারের প্রেসিডেন্ট জনগণের প্রত্যক্ষ ভোটে নয়, পার্লামেন্টের মাধ্যমে নির্বাচিত হন।
পার্লামেন্ট এখন পুরোপুরি নিয়ন্ত্রণ করেন দেশের সেনাবাহিনীর ঘনিষ্ঠজনেরা। তবে গৃহবন্দিত্ব থেকে মুক্তি পাওয়ার পর বর্তমান শাসকগোষ্ঠীর সঙ্গে সু চির সম্পর্কের বরফ গলেছে। অনেক ক্ষেত্রে বেশ দ্রুততার সঙ্গে উন্নয়ন ঘটেছে। গণমাধ্যমের ওপর কড়াকড়ি শিথিল করাসহ সাবেক সেনাপ্রধান থেইন সেইনের নেতৃত্বাধীন ‘বেসামরিক’ সরকারের অনেক পদক্ষেপই প্রশংসা কুড়িয়েছে। সরকার কয়েক শ রাজনৈতিক বন্দীকে মুক্তি দিয়েছে। মিয়ানমার চলতি সপ্তাহের শুরুতে অ্যাসোসিয়েশন অব সাউথ এশিয়ান নেশনসের (আসিয়ান) চেয়ারম্যান নির্বাচিত হয়েছে।
থেইন সেইনের এসব পদক্ষেপ পশ্চিমাদের দ্বারাও পুরস্কৃত হয়েছে, যদিও দেশটির ওপর তাদের অবরোধ এখনো বহাল রয়েছে। দ্য ব্রিটিশ ইন্টারন্যাশনাল ডেভেলপমেন্ট সেক্রেটারি অ্যান্ড্রু মিশেল চলতি সপ্তাহে মিয়ানমার সফর করেছেন। তিনি বৈঠক করেছেন সু চি এবং বিভিন্ন সরকারি উচ্চপদস্থ কর্মকর্তাদের সঙ্গে। তবে যুক্তরাষ্ট্রের পররাষ্ট্রমন্ত্রী হিলারি ক্লিনটনের মিয়ানমার সফর-সংক্রান্ত ঘোষণাকে সবচেয়ে ইতিবাচক বড় অগ্রগতি হিসেবে দেখা হচ্ছে।
প্রেসিডেন্ট বারাক ওবামা বলেছেন, ‘আমরা এমন কিছু করতে চাই, যেটা অগ্রগতির ক্ষেত্রে হবে একটা ঐতিহাসিক পদক্ষেপ; এবং এটা পরিষ্কার করে বলতে চাই, মিয়ানমার যদি গণতন্ত্রের পথ ধরে হাঁটতে থাকে, তাহলে যুক্তরাষ্ট্রের সঙ্গে তাদের নতুন ধারার সম্পর্কের সূচনা হতে পারে।’
ওবামা জানিয়েছেন, হিলারির মিয়ানমার সফরের বিষয়ে সিদ্ধান্ত নেওয়ার আগে তিনি সু চির সঙ্গে টেলিফোনে আলাপ করেছেন। সু চি মিয়ানমারে গণতন্ত্র প্রতিষ্ঠার প্রক্রিয়ায় যুক্তরাষ্ট্রের সম্পৃক্ততা সমর্থন করেছেন। দ্য ইন্ডিপেন্ডেন্ট।
কংগ্রেসকে জোট ভাঙার হুমকি মমতার
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায় জাতীয় কংগ্রেসকে হুমকি দিয়েছেন, কংগ্রেস সিপিএম না তৃণমূল কংগ্রেসের সঙ্গে থাকবে, এ বিষয়ে এখন কংগ্রেসকেই সিদ্ধান্ত নিতে হবে।
জাতীয় কংগ্রেসের নেতা-কর্মীদের ওপর হামলার প্রতিবাদে গত শুক্রবার দলটির যুব সংগঠনের উদ্যোগে কলকাতায় একটি মৌন মিছিল বের করা হয়। এই মিছিলে যুব কংগ্রেসের রাজ্য সভাপতি ও সাংসদ মৌসুম নূর, সাংসদ দীপা দাসমুন্সি, রাজ্যের মন্ত্রী সাবিনা ইয়াসমিন প্রমুখ উপস্থিত ছিলেন। মিছিলের পর মমতা কংগ্রেসেরে প্রতি ওই হুমকি দেন।
মমতা বন্দ্যোপাধ্যায় বলেন, ‘বাংলার মানুষ চেয়েছে বলে জোট হয়েছে। কিন্তু এর মানে এই নয় যে, কংগ্রেস সিপিএমের বন্ধু হয়ে চললে তৃণমূল তাদের পাশে থাকবে। সিপিএমের সঙ্গে যারা থাকে, তাদের সঙ্গে আমরা থাকব না। কংগ্রেস যদি মিছিল করে, তাহলে তৃণমূলও মিছিল করতে জানে।’
মমতা বলেন, ‘কংগ্রেসকে দেখে আমরা রাজনীতি করি না। মনে রাখতে হবে, এখানে আমরা সংখ্যাগরিষ্ঠ। এখানে আমরা কারও ওপর নির্ভরশীল নই। বরং দিল্লিতে কংগ্রেস আমাদের ওপর নির্ভরশীল।’
এদিকে ভারতের কেন্দ্রীয় সরকার পশ্চিমবঙ্গের রাজ্য সরকারকে সতর্ক করে দিয়ে বলেছে, মমতা বন্দ্যোপাধ্যায়সহ রাজ্য মন্ত্রিসভার ১১ জন মন্ত্রীকে মাওবাদীরা হত্যার লক্ষ্যবস্তু করতে পারে।
বাণিজ্য ও সমুদ্রসীমার নিরাপত্তা নিয়ে ওবামা-জিয়াবাও আলোচনা
মার্কিন প্রেসিডেন্ট বারাক ওবামা গতকাল শনিবার চীনের প্রধানমন্ত্রী ওয়েন জিয়াবাওয়ের সঙ্গে বৈঠক করেছেন। ইন্দোনেশিয়ায় দক্ষিণ-পূর্ব এশিয়ার দেশগুলোর জোট আসিয়ানের সম্মেলনে যোগ দেওয়ার পাশাপাশি এই দুই নেতা অনির্ধারিত দ্বিপক্ষীয় বৈঠক করেন।
বৈঠকে বাণিজ্য, সমুদ্রসীমার নিরাপত্তা বিশেষ করে দক্ষিণ চীন সাগর নিয়ে আলোচনা হয়। এশিয়া ও প্রশান্ত মহাসাগরীয় অঞ্চল সফরের শুরুতে প্রেসিডেন্ট ওবামা চীনের বাণিজ্য ও সামরিক শক্তি বৃদ্ধি নিয়ে বিভিন্ন মন্তব্য করেন। এর সপ্তাহ খানেকের মধ্যে চীনের প্রধানমন্ত্রীর সঙ্গে বৈঠকে অংশ নিলেন তিনি।
ওবামা ও জিয়াবাওয়ের বৈঠকের পর আনুষ্ঠানিক কোনো বিবৃতি দেওয়া হয়নি। মার্কিন জাতীয় নিরাপত্তা উপদেষ্টা টম ডনিলন বলেন, দুই নেতার বৈঠকে মূলত অর্থনৈতিক বিষয় নিয়েই আলোচনা হয়েছে। তিনি জানান, আলোচনায় প্রেসিডেন্ট ওবামা কৃত্রিমভাবে চীনের মুদ্রা ইউয়ানের দাম কম রাখা ও বিতর্কিত বাণিজ্যের বিষয়ে গুরুত্ব দেন। গত সপ্তাহে হাওয়াইতে চীনের প্রেসিডেন্ট হু জিনতাওয়ের সঙ্গে সাক্ষাতের সময়ও প্রেসিডেন্ট ওবামা এই বিষয়গুলো তুলে ধরেছিলেন। এএফপি, বিবিসি।
মিয়ানমারে যাচ্ছেন বান কি মুন
জাতিসংঘের মহাসচিব বান কি মুন বলেছেন, তিনি ‘যত শিগগির সম্ভব’ মিয়ানমার সফরে যাবেন। গতকাল শনিবার দেশটির প্রেসিডেন্ট থেইন সেইনের সঙ্গে এক বৈঠকের পর তিনি এ কথা জানান।
ইন্দোনেশিয়ায় থেইন সেইনের সঙ্গে ওই বৈঠকের পর বান কি মুন সংবাদ সম্মেলনে বলেন, ‘আমি যত শিগগির সম্ভব মিয়ানমার সফরে যাব বলে পরিকল্পনা নিয়েছি।’ মিয়ানমারের প্রেসিডেন্টের আমন্ত্রণে তিনি এই সফরে যাচ্ছেন বলে জানান।
জাতিসংঘের মহাসচিব জানান, বৈঠকে মিয়ানমারের প্রেসিডেন্টকে চলমান সংস্কার কর্মসূচি এগিয়ে নেওয়ার আহ্বান জানিয়েছেন তিনি। এ জন্য ২০১৪ সাল পর্যন্ত অপেক্ষা করার প্রয়োজন নেই। এএফপি ও রয়টার্স।
ইরানের পরমাণু কর্মসূচি
আণবিক শক্তি সংস্থায় নিন্দা জানিয়ে প্রস্তাব পাস
ইরানের পরমাণু কর্মসূচির নিন্দা জানিয়ে জাতিসংঘের আণবিক শক্তি সংস্থা (আইএইএ) গত শুক্রবার একটি প্রস্তাব পাস করেছে। এই কর্মসূচি নিয়ে তারা গভীর উদ্বেগ প্রকাশ করেছে।
অস্ট্রিয়ার রাজধানী ভিয়েনায় আইএইএর ৩৫ সদস্যের বোর্ডে ৩২-২ ভোটে প্রস্তাবটি অনুমোদিত হয়। কিউবা ও ইকুয়েডর এ প্রস্তাবের বিপক্ষে ভোট দেয়। ভোটদান থেকে বিরত থাকে একমাত্র ইন্দোনেশিয়া।
প্রস্তাবে বলা হয়েছে, সংকট নিরসনে ইরান ও আইএইএর সংলাপে জোর দেওয়াটা জরুরি হয়ে পড়েছে। তা ছাড়া জাতিসংঘ নিরাপত্তা পরিষদের প্রস্তাব কোনো রকম বিলম্ব ছাড়াই ইরানকে সম্পূর্ণভাবে মেনে নিতে হবে।
এতে বলা হয়, ইরানের পরমাণু কর্মসূচি নিয়ে যেসব প্রশ্নের সৃষ্টি হয়েছে, তেহরানকে এর জবাব দিতে হবে।
প্রস্তাবটি পাস হওয়ার পর যুক্তরাষ্ট্রের জাতীয় নিরাপত্তা উপদেষ্টা টম ডনিলন বলেছেন, আন্তর্জাতিক সংস্থা আইএইএ ইরানের পরমাণু কর্মসূচির নিন্দা জানানোয় দেশটি এখন সারা বিশ্ব থেকে ‘নজিরবিহীনভাবে’ বিচ্ছিন্ন হয়ে পড়েছে।
তবে আইএইএ নিযুক্ত ইরানি দূত আলী আজগর সুলতানি বলেছেন, আইএইএর এ প্রস্তাব ইরানের শান্তিপূর্ণ পরমাণু কর্মসূচি জোরদার করার ক্ষেত্রে দাওয়াই হিসেবে কাজ করবে। তিনি বলেন, ‘এটি (ইরানের পরমাণু কর্মসূচি) স্বাভাবিকমতোই চলবে। আমরা আমাদের কাজ আগের মতোই চালিয়ে নেব।’
আলী আজগর আরও বলেন, মধ্যপ্রাচ্য পরমাণু অস্ত্রমুক্ত করা নিয়ে আগামী সপ্তাহে আইএইএ যে বৈঠক ডেকেছে, এতে তেহরান যোগ দেবে না।
প্রস্তাবটি নিয়ে চীন ও রাশিয়ার মধ্যে যে সন্দেহ দানা বেঁধেছে, তা প্রশমনে ইরানকে এই প্রস্তাব মেনে নিতে কোনো সময়সীমা বেঁধে দেওয়া হয়নি। এর পরিবর্তে আইএইএর প্রধান আগামী মার্চে তেহরানের এ প্রস্তাবনা বাস্তবায়ন সম্পর্কে প্রতিবেদন দিতে বলা হয়েছে।
ইরানের পরমাণু কর্মসূচি নিয়ে আইএইএ গত সপ্তাহে একটি প্রতিবেদন প্রকাশ করে। এতে বলা হয়, ইরান পরমাণু অস্ত্র উৎপাদনের দিকে ঝুঁকছে। তবে তেহরান এই অভিযোগ ‘ভিত্তিহীন’ বলে উড়িয়ে দিয়েছে।
যুক্তরাজ্য, ফ্রান্স ও জার্মানি এক যৌথ বিবৃতিতে বলেছে, তারা আএইএর প্রতিবেদন নিয়ে গভীরভাবে উদ্বিগ্ন। এটা খুবই বিরক্তিকর একটা ব্যাপার যে, এ কারণে আন্তর্জাতিক সম্প্রদায় তার স্বাভাবিক কাজে মনোযোগ দিতে পারছে না।
ইরানের পরমাণু কর্মসূচি নিয়ে আন্তর্জাতিক মহলে যখন তীব্র উত্তেজনা বিরাজ করছে, এ সময় ইরান চার দিনব্যাপী এক প্রতিরক্ষা মহড়া শুরু করেছে। প্রেস টিভি গতকাল শুক্রবার এ তথ্য দিয়েছে। দেশটির পূর্বাঞ্চলীয় প্রায় আট লাখ বর্গকিলোমিটার এলাকায় শুক্রবার থেকে এ মহড়া শুরু হয়েছে। এএফপি, বিবিসি ও রয়টার্স।
ব্রিটিশ পররাষ্ট্রমন্ত্রীর সঙ্গে কাল সিরিয়ার বিরোধী নেতাদের বৈঠক
ব্রিটিশ পররাষ্ট্রমন্ত্রী উইলিয়াম হেগ কাল সোমবার সিরিয়ার সরকারবিরোধী নেতাদের সঙ্গে লন্ডনে বৈঠক করবেন। ব্রিটিশ পররাষ্ট্র মন্ত্রণালয় সূত্র এ তথ্য জানিয়েছে।
সিরিয়ায় শুক্রবারও সেনাবাহিনীর গুলিতে দুই শিশুসহ ১৫ জন বেসামরিক নাগরিক নিহত হয়েছে। হামা অঞ্চলের সেজার এলাকায় সেনাবাহিনী এই অভিযান চালায়।
ব্রিটিশ পররাষ্ট্র মন্ত্রণালয় জানায়, উইলিয়াম হেগের সঙ্গে সিরিয়ান ন্যাশনাল কাউন্সিল ও ন্যাশনাল কো-অর্ডিনেশন কমিটি ফর ডেমোক্রেটিক চেঞ্জের নেতারা বৈঠক করবেন। এই নেতারা ব্রিটিশ প্রধানমন্ত্রী ডেভিড ক্যামেরনের উপদেষ্টাদের সঙ্গেও বৈঠক করবেন।
ব্রিটিশ পররাষ্ট্র মন্ত্রণালয়ের একজন মুখপাত্র বলেন, ‘আমরা কয়েক মাস ধরে সিরিয়ার বিরোধী নেতাদের সঙ্গে যোগাযোগের চেষ্টা করেছিলাম। এখন সেটা করতে সক্ষম হয়েছি।’ বিবিসি, এএফপি।
তিউনিসিয়ার প্রধানমন্ত্রী হচ্ছেন এন্নাহদার নেতা হামাদি জেবালি
তিউনিসিয়ার পরবর্তী প্রধানমন্ত্রী হচ্ছেন মধ্যপন্থী ইসলামি দল এন্নাহদার নেতা হামাদি জেবালি। গত মাসের পার্লামেন্ট নির্বাচনে দলটি সর্বাধিক আসন লাভ করে। প্রধান তিনটি রাজনৈতিক দলের মধ্যে এক সমঝোতায় জেবালির প্রধানমন্ত্রী হওয়ার বিষয়টি চূড়ান্ত করা হয়। দেশটির জ্যেষ্ঠ এক রাজনীতিক গত শুক্রবার এ কথা জানান।
বামপন্থী দল কংগ্রেস ফর দ্য রিপাবলিকের (সিপিআর) নেতা আবদেল ওয়াহেব মাতার জানান, প্রেসিডেন্ট পদে তাঁদের দলের নেতা মোনসেফ মারজোইকিকে মনোনয়ন দিতে সম্মত হয়েছে রাজনৈতিক দলগুলো। সমঝোতায় দেশের তৃতীয় সর্বোচ্চ পদ সাংবিধানিক পরিষদের স্পিকার হিসেবে ইত্তাকাতুলের নেতা মোস্তফা বেন জাফনের নাম চূড়ান্ত করা হয়েছে। তবে পার্লামেন্টের অনুমোদনের পর তাঁদের মনোনয়ন চূড়ান্ত হবে। এএফপি ও বিবিসি।
কম্বোডিয়ায় বিচার শুরু খেমাররুজের
কম্বোডিয়ায় দীর্ঘ প্রতীক্ষার পর অবশেষে খেমাররুজের শীর্ষস্থানীয় নেতাদের বিরুদ্ধে গণহত্যা ও নৃশংসতার অভিযোগে বিচারকাজ শুরু হতে যাচ্ছে। আগামীকাল সোমবার থেকে এই বিচারকাজ শুরু হবে।
প্রথম দিনে জাতিসংঘ সমর্থিত যুদ্ধাপরাধ আদালতে ‘দ্বিতীয় ভাই’ নুওন চেয়া, সাবেক রাষ্ট্রপ্রধান খিয়েউ সাম্ফান এবং সাবেক পররাষ্ট্রমন্ত্রী ইয়েং সারির জবানবন্দি নেওয়া হবে। দেশটিতে গণহত্যা সংঘটিত হওয়ার তিন দশকেরও বেশি সময় পর এ আদালত স্থাপন করা হয়।
‘প্রথম ভাই’ নামে পরিচিত পলপটের নেতৃত্বে কমিউনিস্ট খেমাররুজ শাসনামলে কম্বোডিয়ার এক-চতুর্থাংশ মানুষ অনাহারে ও অতিরিক্ত পরিশ্রমে মারা যায় এবং ভূমি দখলসংক্রান্ত কারণে বহু মানুষকে হত্যা করা হয়। পলপট ১৯৯৮ সালে মারা যান।
বিচারকাজে খেমাররুজের সংশ্লিষ্ট চার আসামির একজন আদালতে অনুপস্থিত থাকবেন। তিনি হলেন খেমাররুজ শাসনামলের ফার্স্ট লেডি ইয়েং থিরিথ। স্মৃতিভ্রংশ হওয়ায় গত বৃহস্পতিবার তাঁকে ‘অযোগ্য’ ঘোষণা করা হয়।
খেমাররুজ শাসনামলে সংঘটিত অপরাধের বিচারে ট্রাইব্যুন্যাল গঠনের জন্য জাতিসংঘ ও কম্বোডিয়ার মধ্যে ২০০৩ সালে একটি চুক্তি স্বাক্ষরিত হয়। কম্বোডিয়ায় ১৯৭৫ থেকে ১৯৭৯ সাল পর্যন্ত কমিউনিস্ট খেমাররুজ শাসকেরা আধুনিক সমাজব্যবস্থা ভেঙে ফেলে সব ভূখণ্ড অধিকার করে একটি নতুন রাষ্ট্রব্যবস্থা প্রতিষ্ঠার চেষ্টা করেন। এএফপি।
ওবামাকে অশালীন ইঙ্গিত! (ভিডিও)
রুশ চ্যানেল রেন টিভিতে খবর পড়ছিলেন দেশটির জনপ্রিয় সংবাদ পাঠিকা ও পুরস্কারপ্রাপ্ত সাংবাদিক লাতিয়ানা লিমানোভা। খবরের একপর্যায়ে তিনি যখন মার্কিন প্রেসিডেন্ট বারাক ওবামার নাম উচ্চারণ করছিলেন, তখনই বাঁ-হাতের মধ্যমা তুলে অশালীন ইঙ্গিত করেন। ইন্টারনেটের বদৌলতে মুহূর্তেই সারা দুনিয়ায় ছড়িয়ে পড়ে এ দৃশ্য।
রয়টার্স জানায়, ইন্দোনেশিয়ার বালি দ্বীপে সম্প্রতি অনুষ্ঠিত হয় অ্যাপেক শীর্ষ সম্মেলন। ওই সম্মেলনে রুশ প্রেসিডেন্ট দিমিত্রি মেদভেদেভের সঙ্গে দ্বিপক্ষীয় বৈঠক করেন প্রেসিডেন্ট ওবামা। সেদিন রেন টিভিতে ওই খবরটিই পাঠ করছিলেন লিমানোভা। আর ওবামার নাম উচ্চারণ করতেই হাতের মধ্যমা উঁচু করেন তিনি। অনেকের ধারণা ওবামাকে হেয় করতেই উদ্দেশ্যপ্রণোদিতভাবে ওই কাজটি করেন লিমানোভা।

রেন টিভি গত বৃহস্পতিবার অবশ্য বলেছে, লিমানোভাকে দায়িত্ব পালন থেকে বিরত রাখা হয়েছে। বার্তা সংস্থা ইন্টারফ্যাক্সকে রেন টিভির একজন মুখপাত্র বলেন, এ ঘটনার পেছনে অসাধু কোনো উদ্দেশ্য ছিল না। লিমানোভা সংবাদ কক্ষে সম্পাদনার দায়িত্বে থাকা সহকর্মীদের উদ্দেশে তখন ইঙ্গিত করেছিলেন। আর খবরটি যে সরাসরি সম্প্রচারিত হচ্ছিল, লিমানোভাও সে ব্যাপারে অবহিত ছিলেন না।
ইউরোপে ক্ষেপণাস্ত্র প্রতিরক্ষাব্যবস্থা গড়ে তোলা নিয়ে সম্প্রতি যুক্তরাষ্ট্র ও রাশিয়ার সম্পর্কে টানটান উত্তেজনা চলছে। এ ঘটনাকে কেন্দ্র করেই বিষয়টিকে বাঁকা চোখে দেখতে শুরু করেছে অনেকে। কারণ, রেন টিভির মালিক ধনকুবের ইউরি কোভালচুককে দেশটির প্রতাপশালী প্রধানমন্ত্রী ভ্লাদিমির পুতিনের ঘনিষ্ঠজন হিসেবে বিবেচনা করা হয়।
রেন টিভি রাশিয়া ও সাবেক সোভিয়েত ইউনিয়নভুক্ত রাষ্ট্রগুলোতেই সম্প্রচারিত হয়। রাশিয়ায় গণমাধ্যমের ওপর সরকারের কঠোর নিয়ন্ত্রণ থাকলেও নিরপেক্ষ সংবাদমাধ্যম হিসেবে রেন টিভির সুনাম রয়েছে।
﻿

ঘুমের চেয়ে বেশি সময় ইন্টারনেটে
আধুনিক প্রযুক্তির যুগে মানুষ এখন অনেকটাই ইন্টারনেটের ওপর নির্ভরশীল। হাজারো কাজের ভিড়ে ইন্টারনেটে অন্তত একবার উঁকিঝুঁকি না মারলে যেন পুরো সময়টাই তাদের বৃথা হয়ে যায়। আর পরিস্থিতিটা এখন এমনটাই দাঁড়িয়েছে যে ইন্টারনেট ব্যবহারকারীদের মধ্যে প্রায় প্রতি চারজনে একজন ঘুমানোর চেয়েও অনেক বেশি সময় কাটিয়ে থাকে ইন্টারনেটেই। এটা মনগড়া হিসেব নয়। স্কাই ব্রডব্যান্ড নামে একটি প্রতিষ্ঠানের জরিপে এমন তথ্যই বেরিয়ে এসেছে।
ডেইলি মেইলের খবরে বলা হয়, ইন্টারনেট এখন অনেকের কাছেই আসক্তির মতো। যদি তারা কোনো কারণে নিজেদের ই-মেইল বা সামাজিক যোগাযোগের ওয়েবসাইটে ঢুঁ মারতে না পারে তাহলে তারা যেন রীতিমতো উদ্বিগ্ন হয়ে পড়ে। তারা একে বলছেন ই-অ্যাংজাইটি। আর এ ধরনের উদ্বেগে ভোগা মানুষের সংখ্যা বেড়েই চলেছে। ইন্টারনেট ব্যবহারকারীদের মধ্যে এ সংখ্যা এখন প্রায় ৫১ শতাংশ।
জরিপে দেখা যায়, পুরুষদের একটা বড় অংশই দিনের বেশির ভাগ সময় অনলাইনে কাটান। এতে দেখা যায়, প্রতি চারজনে একজন পুরুষ ছয় ঘণ্টা বা তার বেশি সময় ইন্টারনেটের পেছনে ব্যয় করে। অন্যদিকে প্রতি পাঁচজনে একজন নারী একই সময় ধরে ইন্টারনেট ব্যবহার করে।
জরিপে আরও দেখা যায়, প্রতি তিনজনে একজন তার কাজের বাইরে দিনে ছয়বার ব্যক্তিগত ই-মেইল চেক করে। আর প্রতি ২০ জনে একজন অন্ততপক্ষে ২০ বার তার ইনবক্স ঘাঁটাঘাঁটি করে। অর্থাত্ প্রতি ৪৫ মিনিটে তারা একবার হলেও ই-মেইলে সর্বশেষ বার্তা খোঁজে। একইভাবে সামাজিক যোগাযোগের ওয়েবসাইটেও প্রতি সাতজনে একজন দিনে অন্তত ছয়বার ঢুঁ মারে।
﻿

ন্যাটোর হামলায় ২৫ পাকিস্তানি সেনা নিহত
ন্যাটো বাহিনীর বিমান হামলায় আজ শনিবার পাকিস্তানের ২৫ সেনা নিহত হয়েছেন। আহত হয়েছেন আরও ১৪ জন। পাকিস্তানের এক গোয়েন্দা কর্মকর্তা এ কথা জানান।
বার্তা সংস্থা রয়টার্স জানায়, আফগানিস্তান থেকে ন্যাটো বাহিনীর বিমান উত্তর-পশ্চিম পাকিস্তানের সীমান্তবর্তী সেনাবাহিনীর একটি তল্লাশি কেন্দ্রে হামলা চালায়।
গত মে মাসে পাকিস্তানের অ্যাবোটাবাদে ওসামা বিন লাদেনকে যুক্তরাষ্ট্রের বিশেষ বাহিনী হত্যা করে। এরপর থেকে যুক্তরাষ্ট্র ও পাকিস্তানের মধ্যে সম্পর্কের টানাপোড়েন শুরু হয়। এরপর এ হামলার ঘটনা ঘটল।
﻿
মুম্বাই হামলার ৩ বছর
২৬/১১-এর আতঙ্ক-স্মৃতিতে এখনো ত্রস্ত মুম্বাই
আজ ২৬/১১। মুম্বাই হামলার তিন বছর পূর্তি। ২০০৮ সালের এ দিনে ভারতের বাণিজ্যিক রাজধানী মুম্বাইয়ে সংঘটিত হয়েছিল ভয়াবহ সন্ত্রাসী হামলা। ব্যস্ত মুম্বাইয়ে হঠাৎই শুরু হয়েছিল গোলাগুলি আর বিস্ফোরণের হল্লা। মুহূর্তেই মুম্বাইয়ের ব্যস্ততা পরিণত হয় ত্রাসে; প্রাণ হারান ১৬৬ জন নিরীহ মানুষ। সেই ঘটনার তিন বছর পরও বিচার পাননি ভুক্তভোগীরা। আর সন্ত্রাসী হামলার ভয়ে এখনো ত্রস্ত মুম্বাইয়ের বাসিন্দারা।
মুম্বাই হামলার একমাত্র জীবিত আসামি আজমল আমির কাসাবের ফাঁসি কার্যকর হয়নি এখনো, বরং তিনি রাজার হালেই আছেন। কাসাবের পেছনে গত তিন বছরে মহারাষ্ট্র সরকারের ব্যয় হয়েছে ১৬ কোটি ১৭ লাখ রুপি।
মহারাষ্ট্রের আর্থার রোড জেলে বন্দী কাসাবের জন্য বিশেষ সেল নির্মাণ, অতিরিক্ত নিরাপত্তারক্ষী মোতায়েন, খাবার ও চিকিত্সার পেছনে এ পরিমাণ ব্যয় হয়েছে। সুবিচার নিশ্চিত করার লক্ষ্যে ভবিষ্যতেও কাসাবের পেছনে ব্যয়ের এ ধারা অব্যাহত থাকবে বলে জানিয়েছে রাজ্যটির স্বরাষ্ট্র বিভাগ।
কাসাবের দণ্ড কার্যকর না হওয়ায় রীতিমতো ক্ষুব্ধ এ হামলার ভুক্তভোগীরা। এমনই একজন ভুক্তভোগী দেবিকা রতনের প্রশ্ন, ‘এখনো কাসাবকে কেন ফাঁসি দেওয়া হয় না? আমরা কি আরও একটি ২৬/১১ ধরনের হামলার জন্য অপেক্ষা করছি?’
কাসাবের দণ্ড কার্যকর না হওয়ায় মুম্বাই হামলায় স্বামী হারানো কল্পনা সাহাও ক্ষুব্ধ। বিরক্তি ভরা কণ্ঠে তিনি বলেন, ‘তিন বছর পেরিয়ে গেছে, এখনো আমরা বিচার পাইনি। কাসাব এখনো জীবিত।’
কাসাবের দণ্ড কার্যকর না হওয়ার পাশাপাশি এখনো নিশ্চিত হয়নি মুম্বাইয়ের নিরাপত্তা। মুম্বাই হামলার সঙ্গে সংশ্লিষ্ট পাকিস্তানি সন্ত্রাসীরা নৌপথে ভারতে এসেছিল। এ তথ্য জানার পর নৌপথে টহল বাড়ানোর সিদ্ধান্ত হয়েছিল। এ প্রকল্পে ইতিমধ্যে ১২৫ কোটি রুপিও খরচ হয়েছে। কিন্তু নিরাপত্তার বিষয়ে তেমন কোনো অগ্রগতি হয়নি।
উপকূলে টহল দেওয়া থেকে অব্যাহতির আবেদনের পরিপ্রেক্ষিতে গত মাসে মহারাষ্ট্রের স্বরাষ্ট্র মন্ত্রণালয় সংশ্লিষ্ট পুলিশ বাহিনীর তীব্র সমালোচনা করেছে। তবে পুলিশের পক্ষ থেকে বলা হয়েছে, প্রয়োজনীয় জনশক্তি ও অবকাঠামোর অভাবের জন্যই তারা ওই অনুরোধ জানিয়ে ছিল। পাশাপাশি বর্ষা মৌসুমে উপকূলে টহল দেওয়াটা পুলিশের জন্য বেশ ঝুঁকিপূর্ণ এবং এ কাজ করার জন্য প্রশিক্ষিত জনবলও তাদের নেই। তা ছাড়া কোস্টগার্ড ও নৌবাহিনী উপকূলে পাহারা দিতে তেমন আগ্রহী নয়।
মুম্বাই হামলার মতো ঘটনার পর উপকূলের বর্তমান নিরাপত্তা পরিস্থিতি নিয়ে অনেকেই শঙ্কিত। উপকূলবর্তী স্থানীয় জেলেদের সংগঠনের মতে, পাকিস্তানের ১০ সন্ত্রাসী একটি ছোট নৌকায় চড়ে ভারতে এসেছিল। উপকূল এতই অরক্ষিত যে তারা আরও বড় মাত্রায় এখানে আসতে পারে।
মুম্বাই হামলা নিয়ে অবহেলার এখানেই শেষ নয়। এ ঘটনার পরিপ্রেক্ষিতে সে সময় যেসব প্রভাবশালী রাজনীতিবিদকে দায়িত্ব থেকে অপসারণ করা হয়েছিল, তিন বছর পর তাঁরা এখন আবার ক্ষমতা ফিরে এসেছেন। সব মিলিয়ে এসব হতাশার খবর বাড়ছে ভুক্তভোগীদের হূদয়ের রক্তক্ষরণ।
উল্লেখ্য, ২০০৮ সালের ২৬ নভেম্বর কাসাবসহ ১০ জন সশস্ত্র ব্যক্তি মুম্বাইয়ে ওই ভয়াবহ হামলা চালায়। এতে ১৬৬ ব্যক্তি নিহত এবং বহু লোক আহত হন। বিশেষ আদালত কাসাবকে মৃত্যুদণ্ড দেন। ২০১১ সালের ২১ ফেব্রুয়ারি হাইকোর্ট এ আদেশ বহাল রাখেন। ২০১১ সালের ৩০ জুলাই হাইকোর্টের এ আদেশের বিরুদ্ধে আপিল করেছেন কাসাব। এর পরিপ্রেক্ষিতে হাইকোর্টের আদেশ স্থগিত করেছেন আপিল বিভাগ।



আবর্জনা আলোকিত করছে আবাস (ভিডিও)
আবর্জনার স্তূপ থেকে তৈরি হওয়া মিথেন গ্যাসকে কাজে লাগিয়ে উত্পাদিত হচ্ছে বিদ্যুত্। এ বিদ্যুত্ আলোকিত করছে শহরের প্রায় চার হাজার বাসগৃহকে। এমনই এক উদ্ভাবনী প্রকল্পের সন্ধান পাওয়া গেছে দক্ষিণ আফ্রিকার ডারবানে।
‘গ্যাস টু ইলেকট্রিসিটি’ নামের ওই প্রকল্পের সাহায্যে আবর্জনার স্তূপ থেকে সংগ্রহ করা হয় মিথেন গ্যাস। এরপর ওই গ্যাসকে রূপান্তর করা হয় বিদ্যুত্ শক্তিতে। এ বিদ্যুত্ পূরণ করছে ডারবানের স্থানীয় বাসিন্দাদের চাহিদা। এ প্রকল্প বিদ্যুতের চাহিদা পূরণের পাশাপাশি কর্মসংস্থান সৃষ্টি ও পরিবেশের উপকার করছে। আবর্জনার গ্যাসকে বিদ্যুত্ উত্পাদনে ব্যবহার করায় আবর্জনা বাতাসে দুর্গন্ধ ছড়াচ্ছে না। সাহায্য করছে ক্ষতিকর গ্রিনহাউস গ্যাস নিঃসরণ কমাতে। পাশাপাশি সৃষ্টি করেছে বহু লোকের কর্মসংস্থান। রয়টার্স।
﻿

১০ লাখ ইরাকি বিধবার কান্না
মুখ টিপে হাসছিলেন নরিয়া খালাপ। একটু পরেই অস্বস্তিতে পড়ে গেলেন। সঙ্গে সঙ্গে মুখ ঢেকে ফেললেন নেকাবে। নরিয়া সেই ১০ লাখ ইরাকি বিধবা নারীর একজন, যিনি যুক্তরাষ্ট্র ও দেশটির মিত্র বাহিনীর হামলার পরে স্বামী হারিয়েছেন। তিনি আবার বিয়ে করতে চান। কারণ, তাঁর সন্তানদের একজন বাবা দরকার।
কিন্তু বললেই তো হলো না। এখন ইরাকের রাজধানী বাগদাদে উপযুক্ত পুরুষের সন্ধান পাওয়া কঠিন। বাগদাদের উপকণ্ঠে তৈরি শিবিরগুলোতে এখন হাজার বিধবা নারীর ভিড়। সরকারের সামান্য অর্থ সাহায্যে কোনোমতে দিন গুজরান হয় তাঁদের। সেখানে কোনো পুরুষের দেখা মেলে কালেভদ্রে। আর মিলবেই বা কীভাবে, ইরাকজুড়ে নারীদের সংখ্যা পুরুষদের ছাড়িয়ে গেছে অনেক আগেই।
বেশির ভাগ ক্ষেত্রে পুরুষেরাও ওই সব শিবিরের পথ মাড়ান না। কারণ, বিয়ের পাত্রী হিসেবে বিধবারা খুব একটা আকর্ষণীয় নন তাদের কাছে। ফলে তাদের জন্য সরকার আর এনজিওগুলোই ভরসা। নরিয়াই বললেন এ সম্পর্কে। তাঁর মতে, শুধু এক বা দুই সন্তানের জননী কোনো তরুণী বিধবার ক্ষেত্রেই আবার বিয়ের সম্ভাবনা আছে। সঙ্গে বেরিয়ে এল দীর্ঘশ্বাস। তিনি ছয় সন্তানের জননী।
বিধবা রাজা হাশমির (৩২) এর মধ্যে একটু ব্যতিক্রম। তাঁর তিনটি ছোট ছোট ছেলে। তাঁর বক্তব্য, ‘আমার আর কোনো পুরুষের দরকার নেই। কারণ, আমার সঙ্গে তিনটি পুরুষ আছে।’
তবে বিধবারা ইরাকের কোনো নতুন সমস্যা নন। এ সমস্যার শুরু ১৯৮০-এর দশকের শুরুতে, যখন ইরাক যুদ্ধে জড়িয়ে পড়ে ইরানের সঙ্গে। প্রায় দশক জুড়ে চলা এই যুদ্ধে ১০ হাজার ইরাকি নারী বিধবা হন। এরপর কুয়েত দখল ও যুদ্ধ। দেশের ভেতরে কুর্দিদের সঙ্গে সংঘাত। সর্বোপরি ২০০৩ সালে ইরাকে মার্কিন বাহিনী ও তার মিত্রদের অভিযানে স্বামীহারা নারীর সংখ্যা আকাশ ছোঁয়া পর্যায়ে চলে যায়।
ইরাকের পরিকল্পনা মন্ত্রণালয়ের হিসাব অনুযায়ী সে দেশে বিধবা নারী সংখ্যা প্রায় নয় লাখ। কিন্তু মহিলাবিষয়ক মন্ত্রণালয় গত জুন মাসে এক বিবৃতিতে এ সংখ্যা ১০ লাখ বলে জানিয়েছে।
জাতিসংঘের এক প্রতিবেদনে বলা হয়, ২০০৬ সালে ইরাকে জাতিগত সহিংসতা সর্বোচ্চ পর্যায়ে পৌঁছায়। এ সময় প্রতিদিন প্রায় ১০০ নারী স্বামী হারিয়েছেন। ইরাকের সমাজকল্যাণ মন্ত্রণালয় যুদ্ধে স্বামীহারা ৮৬ হাজার নারীকে আর্থিক সাহায্য দিয়ে থাকে। কিন্তু বিভিন্ন পক্ষের হিসাব অনুযায়ী, এ সংখ্যা কোনোভাবেই এক লাখ ১৩ হাজারের কম হওয়া উচিত নয়। তাদের হিসাব অনুযায়ী, ২০০৩ সালে মার্কিন অভিযান শুরু হওয়ার পরপরই ১০ হাজার ইরাকি সেনা প্রাণ হারায়। পরবর্তীকালে সন্ত্রাসী হামলা ও জাতিগত সংঘর্ষে ১০ হাজারের বেশি পুলিশ কর্মকর্তা ও সেনাসদস্য নিহত হন।
ইরাকজুড়ে এখন বিধবাদের হাহাকার। তাঁদের জন্য সরকারি সাহায্য সামান্যই। মাসে ৮০ মার্কিন ডলার। এ অর্থে সন্তান নিয়ে দিনাতিপাত করা তাঁদের জন্য প্রায় অসম্ভব। নরিয়া খালাপে বলছেন, ‘আমেরিকা, ইরাক—সব পক্ষের কাছ থেকে সাহায্য পাব এমনটাই আমাদের প্রত্যাশা ছিল। কিন্তু বাস্তবে কেউই আমাদের গোনার মধ্যে ধরে না।’
ইরাকের বিধবাদের শিবিরগুলোতে যে সামাজিক সমস্যা সৃষ্টি হয়েছে তার থেকে পরিত্রাণ পাওয়া খুব সহজ নয়। বেশির ভাগ ক্ষেত্রে বিধবাদের পুনর্বিবাহের কোনো সম্ভাবনা নেই।
এ অবস্থা থেকে উত্তরণের জন্য বিধবাদের আর্থিকভাবে স্বাবলম্বী করতে মার্কিন অর্থায়নে কিছু প্রকল্প চলছে ইরাকে। ওই নারীদের বিউটি পার্লার ও ক্যাটারিংয়ের মতো ব্যবসায় স্বাবলম্বী করার চেষ্টা চলছে। এ ক্ষেত্রে সাফল্যও কিছু আছে। প্রকল্পের শীর্ষস্থানীয় কর্তাব্যক্তিদের দাবি, এতে বিপদগ্রস্ত ওই নারীদের দৈনন্দিন জীবনধারণে শুধু পরিবর্তন আসছে না, তাঁরা গভীর বিষণ্নতা কাটিয়ে উঠতে পারছেন।
এ কর্মসূচিতে অংশ নিচ্ছেন এমন অনেক নারী যাঁরা চোখের সামনে তাঁদের স্বামীকে খুন হতে দেখেছেন। ফলে কোনো কাজে মনোযোগী হতে পারছেন না অনেকেই। কেউ কেউ আবার অনুভূতিহীন হয়ে পড়েছেন। হূদরোগের সমস্যায় আক্রান্ত অনেকে। ছোটখাটো এই ব্যবসা তাঁদের এসব সমস্যা কাটিয়ে উঠতে সাহায্য করছে। তাঁদের মুখে হাসি ফিরে এসেছে। তাঁরা জোরে কথা বলতে পারছেন।
ইরাকে মার্কিন সেনাদের উপস্থিতির বিরুদ্ধে জীবন্ত প্রতিবাদ হয়ে উঠেছেন এই স্বামীহারা নারীরা। যদিও ইরাকে অবস্থানরত মার্কিন সেনাসদস্যরা বিধবা শিবিরগুলোতে বাচ্চাদের জন্য কখনো কখনো চকলেট ও ফুটবল বিলিয়েছে। কিন্তু তাতে ক্ষোভের মাত্রা কখনো কমেনি। ২০০৮ সালে এক ইরাকি সাংবাদিক তত্কালীন মার্কিন প্রেসিডেন্ট জর্জ বুশের দিকে জুতো ছুড়ে এসব ঘটনার প্রতিবাদ করেছিলেন। তখন তিনি চিত্কার করে বলেছিলেন, ইরাক যুদ্ধের কারণে যে নারীরা স্বামী, যে শিশুরা বাবা হারিয়েছে তাদের পক্ষ থেকে তিনি এভাবে প্রতিবাদ জানিয়েছেন।
যুক্তরাষ্ট্র ও তাঁর মিত্রদের কারণে ইরাকের নারীরা যে ভয়াবহ বিপর্যয়ের সম্মুখীন তা থেকে সহজে পরিত্রাণের কোনো পথ নেই। তাই ওই নারীদের আপাতত কান্নাই একমাত্র ভরসা। যদিও তা ইরাকি শাসক বা তাদের মিত্রদের কানে পৌঁছায় কি না তা কেউ জানে না। নিউইয়র্ক টাইমস অবলম্বনে।
‘সময়’ চাইলেন মিসরের নতুন প্রধানমন্ত্রী
মিসরের নতুন প্রধানমন্ত্রী হিসেবে নিয়োগ পাওয়া কামাল আল-গানজুরি জনগণের কাছে ‘সময়’ চেয়েছেন। ক্ষমতাসীন সেনা পর্ষদ কর্তৃক নিয়োগ পাওয়ার পর জনগণের উদ্দেশে প্রথম মন্তব্যে তিনি বলেন, সোমবারের নির্বাচনের আগে তিনি নতুন সরকারের নাম ঘোষণা করতে চান না।
কায়রোর তাহরির স্কয়ারে পার্লামেন্ট নির্বাচন স্থগিত করা এবং সামরিক শাসনের বিরুদ্ধে কায়রোয় হাজার হাজার মানুষের বিক্ষোভ আজও চলছে।
তবে সেখানে সামরিক শাসন ও নির্বাচনের সমর্থনেও সেখানে কিছু মানুষ জড়ো হয়েছে।
মিসরে গত কয়েক দিনের ব্যাপক বিক্ষোভ ও সংঘর্ষে নিরাপত্তা বাহিনীর হাতে ৪০ জনের বেশি লোক নিহত হয়েছে। গত ফেব্রুয়ারি মাসে প্রেসিডেন্ট হোসনি মোবারকের পদত্যাগের পর মিসরে এটাই সবচেয়ে বড় কোন সংঘর্ষের ঘটনা।
এদিকে, তাহরির স্কয়ারে সংঘর্ষ ও বিক্ষোভ কিছুটা কমে এসেছে। গতকাল থেকে সেখানে উত্সবমুখর পরিবেশ দেখা যায়। লোকজনকে ‘সামরিক শাসনের পতন চাই’ বলে স্লোগান দিতে দেখা যায়।
﻿

কারা পাহারায় রোবট
কতক্ষণই-বা কয়েদিদের চোখে চোখে রাখা যায়! কারারক্ষীদের কড়া নজরদারির পরও কয়েদিরা নানা অঘটন ঘটায়। মানুষের কাজের ভার কমাতে দক্ষিণ কোরিয়ার একটি কারাগারে পরীক্ষামূলকভাবে রোবটকে কারারক্ষীর দায়িত্ব দেওয়ার পরিকল্পনা করা হচ্ছে।
বিবিসি অনলাইন জানিয়েছে, দক্ষিণ কোরিয়ার পূর্বাঞ্চলীয় পোয়াং শহরের একটি কারাগারে মানুষের পাশাপাশি আগামী মার্চে এক মাসের জন্য পরীক্ষামূলকভাবে রোবটকে কারারক্ষীর দায়িত্ব দেওয়া পরিকল্পনা করা হচ্ছে। তিনটি স্বয়ংক্রিয় রোবট কয়েদিদের সার্বক্ষণিকভাবে নজরে রাখবে। কয়েদিদের আচরণে কোনো সমস্যা দেখলেই তারা তা মনুষ্য কারারক্ষীদের অবহিত করবে।
দক্ষিণ কোরিয়ার অপরাধ ও কারানীতি-সংক্রান্ত গবেষণা প্রতিষ্ঠান এশিয়ান ফোরাম ফর কারেকশনস এই রোবট প্রযুক্তি উদ্ভাবনে নেতৃত্ব দিয়েছে। সংস্থাটি জানিয়েছে, পাঁচ ফুট লম্বা এই রোবট চার চাকায় চলে। এতে উন্নত প্রযুক্তির ক্যামেরা ও স্বয়ংক্রিয় সেন্সর রয়েছে। কয়েদিরা সহিংসতা ও আত্মহত্যার মতো কর্মকাণ্ডে যুক্ত হলেই এই রোবট তা চিহ্নিত করে মনুষ্য কারারক্ষীদের জানিয়ে দেবে।
কারারক্ষী রোবট প্রযুক্তির নকশা উদ্ভাবনে নেতৃত্বদানকারী কোয়েগি বিশ্ববিদ্যালয়ের অধ্যাপক লি বাইক চু বলেন, ‘কোনো সমস্যা দেখলেই এই রোবট মানুষ কারারক্ষীদের সতর্ক করবে।’
লি বাইক চু আরও জানান, রোবটটির উন্নতিকল্পে তাঁরা আরও কাজ করছেন।
এক মাসব্যাপী এ পরীক্ষামূলক রোবট প্রকল্পে প্রায় পাঁচ লাখ ৫৪ হাজার পাউন্ড ব্যয় হবে। দেশটির সরকারই এ ব্যয় নির্বাহ করবে। গত জানুয়ারিতে দেশটির সংশ্লিষ্ট মন্ত্রণালয় জানিয়েছে, ২০০২ থেকে ২০১০ সালের মধ্যে এ খাতে গবেষণার জন্য তারা প্রায় ৪১৫ মিলিয়ন পাউন্ড ব্যয় করেছে।
দক্ষিণ কোরিয়া রোবট প্রযুক্তিতে বিশ্বে নেতৃত্ব দিতে আগ্রহী। দেশটির সংশ্লিষ্ট ব্যবসায়ীরা মনে করেন, এ খাতের মাধ্যমে তাঁরা ব্যাপক বৈদেশিক মুদ্রা অর্জন করতে সক্ষম হবেন।
﻿

ন্যাটোর রসদ সরবরাহ বন্ধ করল পাকিস্তান
পাকিস্তানের কর্তৃপক্ষ আজ শনিবার আফগানিস্তানে দায়িত্ব পালনরত ন্যাটো সেনাদের রসদ সরবরাহের সব গুরুত্বপূর্ণ পথ বন্ধ করে দিয়েছে। ন্যাটো বাহিনীর বিমান হামলায় আজ শনিবার পাকিস্তানের ২৮ জন সেনাসদস্য নিহত এবং ১১ জন আহত হওয়ার কয়েক ঘণ্টা পরই পাকিস্তান এ সিদ্ধান্ত নিয়েছে বলে জ্যেষ্ঠ এক সরকারি কর্মকর্তার বরাত দিয়ে বার্তা সংস্থা রয়টার্স জানিয়েছে।
এদিকে ন্যাটোর মুখপাত্র ব্রিগেডিয়ার জেনারেল কার্সটেন জ্যাকোবসন দুঃখপ্রকাশ করে বলেছেন, ঘটনার কারণ জানতে তাঁরা তদন্ত করছেন।
বার্তা সংস্থা রয়টার্স জানায়, আফগানিস্তান থেকে ন্যাটো বাহিনীর বিমান উত্তর-পশ্চিম পাকিস্তানের সীমান্তবর্তী সেনাবাহিনীর একটি তল্লাশি কেন্দ্রে এ হামলা চালায়।
মুতাহির জেব নামের জ্যেষ্ঠ সরকারি কর্মকর্তা জানান, পেশোয়ার শহরের কাছে খাইবার উপজাতি এলাকায় জামরুদ শহরে ন্যাটোর ট্রাক এবং জ্বালানি ট্যাংকার বন্ধ করে দেওয়া হয়েছে।
মুতাহির জেব বলেন, ‘আমরা সরবরাহ বন্ধ করে দিয়েছি এবং প্রায় ৪০টি ট্যাংকার ও ট্রাক জামরুদের তল্লাশি কেন্দ্র থেকে ফেরত এসেছে।’
তবে অন্য এক সরকারি কর্মকর্তা জানিয়েছেন, নিরাপত্তার কারণে সরবরাহ বন্ধ করে দেওয়া হয়েছে।
মিসরে আবারও সংঘর্ষ, নিহত ১
মিসরের পার্লামেন্ট ভবনের কাছে নতুন করে বিক্ষোভে আহমেদ সায়েদ নামের একজন বিক্ষোভকারী নিহত হয়েছেন। তবে দেশটির স্বরাষ্ট্র মন্ত্রণালয় জানিয়েছে, নিরাপত্তা বাহিনীর গাড়ির আঘাতে দুর্ঘটনাবশত তাঁর মৃত্যু ঘটেছে।
গতকাল বৃহস্পতিবার পুলিশ ও বিক্ষোভকারীদের মধ্যে আপাত সমঝোতা হওয়ার পরে এই প্রথম একজন নিহত হলেন।
মিসরের তাহরির স্কয়ারে নির্বাচনকে সামনে রেখে শতাধিক বিক্ষোভকারী সারারাত বিক্ষোভ করেন। তাহরির স্কয়ারে বিক্ষোভের পাশাপাশি কায়রো ও আলেকজান্দ্রিয়াতেও তাঁরা বিক্ষোভ করেছেন।
উল্লেখ্য, মিসরের ক্ষমতাসীন সেনাপর্ষদ সাবেক প্রধানমন্ত্রী কামাল আল-গানজুরিকে নতুন প্রধানমন্ত্রী হিসেবে নিয়োগ দিয়েছে। এ ই মধ্যে নবনিযুক্ত প্রধানমন্ত্রী মিসরবাসীর কাছে সময় চেয়েছেন।
এদিকে বেসামরিক কর্তৃপক্ষের কাছে দ্রুত ক্ষমতা হস্তান্তরের জন্য ওয়াশিংটন আহ্বান জানিয়েছে। সেনাশাসন অবসানের দাবিতে তাহরির স্কয়ারে হাজার হাজার বিক্ষোভকারী জমা হয়েছেন। নির্বাচনের আগেই সেনাশাসনের অবসানের দাবিতে তাঁরা বিক্ষোভ করছেন। রয়টার্স।
আরব আমিরাতে ব্লগারসহ পাঁচজনকে কারাদণ্ড
ইন্টারনেট ব্যবহারের মাধ্যমে সংযুক্ত আরব আমিরাতের নেতাদের অবমাননা করার অভিযোগে একজন ব্লগারসহ পাঁচ ব্যক্তিকে বিভিন্ন মেয়াদে কারাদণ্ড দেওয়া হয়েছে।
স্টেট সিকিউরিটি কোর্ট আহমেদ মনসুর নামের ওই ব্লগারকে তিন বছর এবং অন্য চারজনকে দুই বছর করে কারাদণ্ড দেন। একই সঙ্গে আদালত মানবাধিকারকর্মীদের ব্যবহার করা একটি ইন্টারনেট ফোরাম বন্ধেরও নির্দেশ দেন।
গত এপ্রিলে আহমেদ মনসুর এবং সরবোন ইউনিভার্সিটির আবুধাবি শাখার প্রভাষক নাসের বিন গেইথসহ মানবাধিকারকর্মী ফাহিদ সালিম, হাসান আলী খামিস ও আহমেদ আবদুল খালেককে গ্রেপ্তার করা হয়। তাঁদের বিরুদ্ধে ইন্টারনেট ব্যবহারের মাধ্যমে আরব আমিরাতের নেতাদের অবমাননা ও সরকারবিরোধী বিক্ষোভের ডাক দেওয়ার অভিযোগ আনা হয়। এএফপি।
টেলিফোনে হিলারিকে বিষয়টি জানান হিনা রাব্বানি
পাকিস্তানের বিমানঘাঁটি থেকে যুক্তরাষ্ট্রকে সরে যাওয়ার নির্দেশ
পাকিস্তানের শামসি বিমানঘাঁটি থেকে ১৫ দিনের মধ্যে যুক্তরাষ্ট্রকে চলে যেতে নির্দেশ দিয়েছে ইসলামাবাদ। একই সঙ্গে যুক্তরাষ্ট্র এবং সামরিক জোট ন্যাটোর সঙ্গে সব ধরনের কর্মসূচি ও সহযোগিতার বিষয়টি পুনর্বিবেচনার সিদ্ধান্ত নিয়েছে তারা।
গত শনিবার পাকিস্তানের উত্তর-পশ্চিমাঞ্চলের একটি তল্লাশি চৌকিতে ন্যাটোর হেলিকপ্টার হামলায় ২৮ সেনা নিহত হন। এর পরিপ্রেক্ষিতে অনুষ্ঠিত পাকিস্তানের মন্ত্রিসভার প্রতিরক্ষা কমিটির সভায় এসব সিদ্ধান্ত নেওয়া হয়।
ওই হামলার পর ইসলামাবাদে নিযুক্ত মার্কিন রাষ্ট্রদূতকে তলব করেছে পাকিস্তান সরকার। এর আগে পাকিস্তান থেকে আফগানিস্তানে নিয়োজিত ন্যাটো বাহিনীর জন্য রসদ সরবরাহের পথ বন্ধ করে দেওয়া হয়।
পাকিস্তানের প্রধানমন্ত্রী ইউসুফ রাজা গিলানির দপ্তর থেকে এক বিবৃতিতে বলা হয়, মন্ত্রিসভার প্রতিরক্ষা কমিটির সভায় প্রধানমন্ত্রী সভাপতিত্ব করেন। সেনাপ্রধান জেনারেল আশফাক পারভেজ কায়ানিসহ জ্যেষ্ঠ মন্ত্রীরা বৈঠকে যোগ দেন।
বিবৃতিতে বলা হয়, পাকিস্তানের শামসি বিমানঘাঁটি থেকে ১৫ দিনের মধ্যে সরে যেতে যুক্তরাষ্ট্রকে নির্দেশ দেওয়া হয়েছে। পাকিস্তানের স্বাধীনতা, সার্বভৌমত্ব ও অখণ্ডতা নিজেদের দেশের জনগণ ও সেনাবাহিনীই নিশ্চিত করবে।
যুক্তরাষ্ট্রের কেন্দ্রীয় গোয়েন্দা সংস্থা (সিআইএ) পাকিস্তানের প্রত্যন্ত অঞ্চলের শামসি বিমানঘাঁটি ব্যবহার করত। এই ঘাঁটি থেকে মনুষ্যবিহীন বিমান থেকে তালেবান ও আল-কায়েদাবিরোধী অভিযান চালানো হতো। আগেও পাকিস্তান ওই ঘাঁটি থেকে যুক্তরাষ্ট্রকে সরে যাওয়ার নির্দেশ দিয়েছিল। যুক্তরাষ্ট্রের সেনারা ইতিমধ্যে সেই ঘাঁটি ছেড়ে গেছে।
পাকিস্তানের পররাষ্ট্রমন্ত্রী হিনা রাব্বানি খার ন্যাটোর হামলার বিষয়ে টেলিফোনে মার্কিন পররাষ্ট্রমন্ত্রী হিলারি ক্লিনটনের সঙ্গে কথা বলেন। তিনি টেলিফোনে হিলারিকে বলেন, এ ঘটনা দুই দেশের সম্পর্ক উন্নয়নে বাধার সৃষ্টি করবে এবং পাকিস্তান বিভিন্ন ক্ষেত্রে যুক্তরাষ্ট্রের সঙ্গে কাজ করার বিষয়টি পুনর্বিবেচনা করতে বাধ্য হবে। হিনা আরও বলেন, পাকিস্তান চায় শামসি বিমানঘাঁটি থেকে যুক্তরাষ্ট্র সরে যাক।
এর আগে শনিবার রাতে যৌথ বিবৃতি দিয়েছেন মার্কিন পররাষ্ট্রমন্ত্রী হিলারি ও প্রতিরক্ষামন্ত্রী লিওন প্যানেট্টা। এতে বলা হয়, পাকিস্তানে ন্যাটোর হামলায় হতাহতের ঘটনায় আমরা গভীরভাবে শোকাহত। এই ঘটনার পূর্ণাঙ্গ তদন্তে সমর্থন দেবে যুক্তরাষ্ট্র। বিবৃতিতে পাকিস্তানের সঙ্গে যুক্তরাষ্ট্রের সম্পর্কের প্রতি গুরুত্বারোপ করে বলা হয়, দেশ দুটি জনগণের স্বার্থে কাজ করছে।
ন্যাটোর হামলার প্রতিবাদে পাকিস্তানের বিভিন্ন স্থানে মার্কিনবিরোধী বিক্ষোভ হয়েছে। পাকিস্তানের জামায়াতে ইসলামি গতকাল মোহামন্দ এলাকায় বিক্ষোভ করেছে। এএফপি, বিবিসি, রয়টার্স।
﻿

নতুন জীবনের আহ্বান
মুখমণ্ডল প্রতিস্থাপনের পর পরিবারের সঙ্গে হান্টার (বাঁয়ে) এবং দুর্ঘটনার আগে হান্টার

মুখমণ্ডল প্রতিস্থাপনের পর পরিবারের সঙ্গে হান্টার (বাঁয়ে) এবং দুর্ঘটনার আগে হান্টার

সড়ক দুর্ঘটনায় পুরো মুখমণ্ডল পুড়ে গিয়েছিল যুক্তরাষ্ট্রের মিচ হান্টারের। বেঁচে থাকার সব প্রেরণা হারিয়ে ফেলেছিলেন প্রায়। কিন্তু বিরল ও জটিল এক অস্ত্রোপচারের সুবাদে এখন নতুন জীবনের আহ্বান শুনতে পাচ্ছেন তিনি।
শল্যচিকিৎসকেরা হান্টারের মুখমণ্ডল সফলভাবে প্রতিস্থাপন করেছেন। সারা বিশ্বে এ পর্যন্ত মাত্র কয়েকজনের এ রকম অস্ত্রোপচার হয়েছে।
হান্টারের বয়স তখন ২০। এক দিন তাঁর গাড়িটি বৈদ্যুতিক খুঁটির সঙ্গে ধাক্কা খায়। ১০ হাজার ভোল্ট বিদ্যুতের ধারণক্ষমতার তার ছিল ওই খুঁটিতে। সঙ্গে থাকা একজনকে বাঁচাতে গিয়ে তারের সংস্পর্শে আসেন হান্টার। একটি পা পুড়ে অঙ্গার হয়ে যায়। পুড়ে যায় পুরো মুখমণ্ডলও। এরপর প্রায় ১০ বছর সময়ে চিকিৎসকেরা অনেক চেষ্টা করেও হান্টারের চেহারা খুব একটা স্বাভাবিক করতে পারেননি। একসময় হান্টারের ছেলে ক্লেটনের জন্ম হয়। তখন তিনি চূড়ান্তভাবে মুখমণ্ডল প্রতিস্থাপন করানোর সিদ্ধান্ত নেন যাতে ছেলে তাঁকে দেখে ভয় না পায়। এতদিন মায়ের পেছনে দাঁড়িয়ে লুকিয়ে বাচ্চাকে দেখতেন হান্টার যা ছিল খুবই বেদনাদায়ক।
মার্কিন সামরিক বাহিনী ও বোস্টনের ব্রিগহ্যাম অ্যান্ড উইমেনস হাসপাতালের সহায়তায় হান্টারের মুখমণ্ডল প্রতিস্থাপন করা হয়। আফগান যুদ্ধে অনেক মার্কিন সেনা এমনভাবে আহত হয়। তাই মুখমণ্ডল প্রতিস্থাপনে গবেষণাধর্মী এ উদ্যোগে এগিয়ে এসেছে মার্কিন বাহিনী।
হান্টারের মুখমণ্ডল প্রতিস্থাপনের ১৪ ঘণ্টার অস্ত্রোপচারটি হয়েছে চিকিৎসক বোহডান পোমাহ্যাকের নেতৃত্বে। প্রথমে হান্টারের ক্ষতিগ্রস্ত মুখের ত্বক ও মাংসপেশি পুরোটা তুলে ফেলা হয়। তারপর নাক, ঠোঁটসহ নতুন মুখটি বসিয়ে তার সঙ্গে শরীরের কয়েকটি ধমনি ও স্নায়ু যুক্ত করা হয়। সর্বশেষে সেলাই করে জুড়ে দেওয়া হয় মুখ।

চিকিৎসক পোমাহ্যাক বলেন, ১৮ মাসের মধ্যে পুরোপুরি স্বাভাবিক অবস্থায় ফিরতে পারবেন হান্টার। তাঁর অস্ত্রোপচার এতই সফল হয়েছে যে ছেলে ক্লেটনের সঙ্গে চেহারার মিলও পেয়েছেন বিবিসির সাংবাদিক। বিবিসি।
﻿

কুয়েতে ২৪ জনের আটকাদেশের মেয়াদ তিন সপ্তাহ বৃদ্ধি
কুয়েতে ২৪ জন বিক্ষোভকারীর আটকাদেশের মেয়াদ গতকাল রোববার আরও তিন সপ্তাহের জন্য বাড়ানো হয়েছে। বাকি সাতজনকে জামিনে মুক্তি দেওয়া হয়েছে।
আটক ব্যক্তিদের প্রতি সংহতি জানাতে টানা চার রাতের মতো আদালত ভবনের বাইরে কয়েক হাজার মানুষ অবস্থান করে।
বিরোধী কর্মীদের আইনজীবীদের প্রধান আল-হুমাইদি আল-সুবাইয়ি এক বিবৃতিতে বলেন, আটক ব্যক্তিদের মধ্য থেকে সাতজনকে এক হাজার দিনার জামিনে মুক্তি দেওয়া হয়েছে।
গতকাল দিনের শুরুতে আটকাদেশের মেয়াদ বাড়ানোর সিদ্ধান্তের কথা ঘোষণা করেন সরকারি কৌঁসুলি। রাতভর তদন্তের পর এই সিদ্ধান্তের কথা জানানো হয়। বিপুলসংখ্যক বিক্ষোভকারী আটকাদেশের মেয়াদ বাড়ানোর সিদ্ধান্তের প্রতিবাদ জানান।
সুবাইয়ি জানান, জোর করে পার্লামেন্টে ঢোকা, জনগণের সম্পদের ক্ষতি করা, পুলিশের ওপর হামলাসহ অন্যান্য অভিযোগে বিরোধী কর্মীদের জিজ্ঞাসাবাদ করা হয়েছে। অভিযোগ প্রমাণিত হলে তাঁদের ছয় মাস থেকে শুরু করে যাবজ্জীবন কারাদণ্ড হতে পারে।
প্রধানমন্ত্রীর পদত্যাগের দাবিতে ১৬ নভেম্বর আন্দোলন চলাকালে পুলিশের সঙ্গে সংঘর্ষের পর বিরোধী কর্মীরা পার্লামেন্টে ঢুকে। এএফপি।
যুক্তরাজ্যের রাষ্ট্রদূতকে বহিষ্কারে ইরানের পার্লামেন্টে ভোট
ব্রিটেনের রাষ্ট্রদূতকে বহিষ্কারের পক্ষে ইরানের পার্লামেন্টের সদস্যরা ভোট দিয়েছেন। গতকাল রোববার পার্লামেন্টে ভোটাভুটি হয়।
পরমাণু কর্মসূচিকে কেন্দ্র করে তেহরানের ওপর সম্প্রতি যুক্তরাজ্যসহ পশ্চিমা বিশ্বের অবরোধ আরোপের জবাবে ইরান এ পদক্ষেপ নিল।
ইরানের রাষ্ট্রীয় বেতারে পার্লামেন্ট থেকে সরাসরি সম্প্রচার করা অনুষ্ঠানে বলা হয়, দুই দেশের কূটনৈতিক ও অর্থনৈতিক যোগাযোগ কমিয়ে আনার পক্ষে একটি বিলে সংখ্যাগুরু ১৭৯ আইনপ্রণেতা ভোট দিয়েছেন। প্রস্তাবের বিপক্ষে মাত্র চার ভোট পড়ে। ভোটদান থেকে বিরত ছিলেন ১১ জন। ব্রিটেনের মতো আচরণ করলে অন্য যেকোনো দেশের বিরুদ্ধে একই ধরনের শাস্তিমূলক ব্যবস্থা নেওয়ার সম্ভাবনার প্রসঙ্গটিও উত্থাপন করেন কয়েকজন আইনপ্রণেতা। পার্লামেন্টের স্পিকার আলি লারিজানি বলেন, এ বিলটি কেবল শুরু।
বিলটি অনুমোদনের জন্য এখন ইরানের অভিভাবক পরিষদের কাছে পাঠানো হবে। বিলটি পাস হলে তেহরানের সঙ্গে লন্ডনের কূটনৈতিক সম্পর্ক চার্জ দ্য অ্যাফেয়ার্স পর্যায়ে নেমে আসবে।
গত বুধবার বিলটি পার্লামেন্টে উত্থাপনের পর ব্রিটেন বলেছিল, তেহরানে নিযুক্ত তাদের রাষ্ট্রদূত ডোমেনিক চিলকটকে বহিষ্কার হবে দুঃখজনক ঘটনা। এএফপি।
প্রেসিডেন্ট পদে দলের মনোনয়ন নিলেন পুতিন
রাশিয়ার প্রধানমন্ত্রী ভ্লাদিমির পুতিন গতকাল রোববার প্রেসিডেন্ট পদপ্রার্থী হিসেবে নিজ দল ইউনাইটেড রাশিয়া পার্টির মনোনয়ন গ্রহণ করেছেন। ফলে চার বছর প্রধানমন্ত্রীর দায়িত্ব পালন শেষে তাঁর আবারও দেশের শীর্ষ পদ গ্রহণের পথ প্রশস্ত হলো।
২০১২ সালের ৪ মার্চ প্রেসিডেন্ট নির্বাচন হবে। দলের সমর্থন হ্রাসের প্রেক্ষাপটে আসন্ন পার্লামেন্টারি নির্বাচনে ইউনাইটেড রাশিয়া পার্টিতে গতিশীলতা ফিরিয়ে আনতে এখন এই ঘোষণা দেওয়া হয়েছে বলে মনে করছেন অনেকে।
গত ২৪ সেপ্টেম্বর দলীয় বৈঠকে ভ্লাদিমির পুতিনের প্রেসিডেন্ট পদে প্রতিদ্বন্দ্বিতার পরিকল্পনার কথা ঘোষণা করেন প্রেসিডেন্ট মেদভেদেভ।
এই ঘোষণায় রাশিয়ায় মিশ্র প্রতিক্রিয়ার সৃষ্টি হয়েছে। অনেকে এই অভিযোগও তুলেছেন যে রাশিয়ার রাজনৈতিক ভবিষ্যৎ নির্ধারিত হয় পর্দার অন্তরালে।
জনমত জরিপে দেখা গেছে, পুতিন আগামী নির্বাচনে জয়লাভ করতে পারেন। যদিও সম্প্রতি তাঁর জনপ্রিয়তায় কিছুটা ভাটা পড়েছে। তবে জরিপে দেখা যায়, ৪ ডিসেম্বর অনুষ্ঠেয় পার্লামেন্ট নির্বাচনে তাঁর দল দুই-তৃতীয়াংশ সংখ্যাগরিষ্ঠতা হারাতে পারে। রয়টার্স।
ইয়েমেনে নির্বাচন ২১ ফেব্রুয়ারি
২০১২ সালের ২১ ফেব্রুয়ারি ইয়েমেনের প্রেসিডেন্ট নির্বাচন অনুষ্ঠিত হবে। ভাইস প্রেসিডেন্ট আবদ-রাব্বু মনসুর হাদি এ ঘোষণা দিয়েছেন।
ক্ষমতা হস্তান্তর চুক্তির আওতায় প্রেসিডেন্ট নির্বাচনের তারিখ ঘোষণা করা হলো। চুক্তি অনুযায়ী, বিচার থেকে দায়মুক্তির বিনিময়ে ভাইস প্রেসিডেন্ট হাদির কাছে ক্ষমতা হস্তান্তর করেছেন প্রেসিডেন্ট আলী আবদুল্লাহ সালেহ। কয়েক মাস বিলম্বের পর গত বুধবার ওই চুক্তি সই করেন প্রেসিডেন্ট সালেহ।
সৌদি আরবের রাজধানী রিয়াদে বিরোধীদের সঙ্গে ক্ষমতা হস্তান্তর চুক্তি সইয়ের পর গত শনিবার দেশে ফেরেন প্রেসিডেন্ট সালেহ।
গত শনিবার সরকারি বার্তা সংস্থা সাবায় প্রচারিত ভাইস প্রেসিডেন্ট মনসুর হাদি স্বাক্ষরিত এক ঘোষণায় বলা হয়, প্রজাতন্ত্রের নতুন প্রেসিডেন্ট নির্বাচনের জন্য ভোট দিতে ইয়েমেনের জনগণের প্রতি আহ্বান জানানো হচ্ছে। ২০১২ সালের ২১ ফেব্রুয়ারি মঙ্গলবার সকাল আটটা থেকে ভোট গ্রহণ শুরু হবে। ঘোষণায় আরও বলা হয়, সুপ্রিম কমিশন ফর ইলেকশন অ্যান্ড রেফারেন্ডামের ব্যবস্থাপনায় নির্বাচন অনুষ্ঠিত হবে।
ক্ষমতা হস্তান্তর চুক্তি সানার চেঞ্জ স্কয়ারে জড়ো হওয়া বিক্ষোভকারীদের শান্ত করতে পারেনি। রয়টার্স ও বিবিসি।
﻿

নভোচারীর পনির
ডাচ নভোচারী আন্দ্রে কুইপার্সের জন্য মহাকাশে পাঁচ কেজি ওজনের পনির থাকছে। আগামী ২১ ডিসেম্বর মহাকাশ স্টেশনের উদ্দেশে আরও দুই নভোচারীর সঙ্গে যাত্রা করবেন কুইপার্স। উৎপাদনকারী প্রতিষ্ঠানের মুখপাত্র হেনরিয়েটা ওয়েস্টল্যান্ড বলেন, ‘আন্দ্রে আমাদের পনির খুব পছন্দ করেন জানিয়ে চিঠি দেন। তাঁর জন্য এই পনির পাঠাতে সংশ্লিষ্ট কর্তৃপক্ষের সঙ্গে আলোচনা করতে হয়েছে।’ ইতিমধ্যে গত অক্টোবরে কাজাখস্তান থেকে পাঁচ কেজি পনির আন্তর্জাতিক মহাকাশ স্টেশনে পাঠানো হয়েছে। বিখ্যাত ওল্ড আমস্টারডাম পনির ৭০টি দেশে রপ্তানি করা হয়। এএফপি।

স্যাটেলাইট উৎক্ষেপণ
রাশিয়ার প্রোটন-এম রকেটের মাধ্যমে চীনের একটি অত্যাধুনিক এশিয়াস্যাট ৭ স্যাটেলাইট উৎক্ষেপণ করা হয়েছে। গতকাল শনিবার এটি সফলভাবে কক্ষপথে প্রবেশ করে। এই স্যাটেলাইট যোগাযোগের ক্ষেত্রে অবদান রাখবে। এর মাধ্যমে দক্ষিণ-পূর্ব এশিয়ার বিভিন্ন অংশে টেলিভিশনে খবর পরিবেশনের সীমানা সম্প্রসারিত হবে। স্যাটেলাইটটি কাজাখস্তানের বাইকোনুর মহাকাশকেন্দ্র থেকে উৎক্ষেপণের পর গ্রিনিচমান সময় ভোর চারটা ২৩ মিনিটে কক্ষপথে পৌঁছায়। এএফপি।
﻿

সিরিয়ার ওপর আরব লিগের নিষেধাজ্ঞার খসড়া অনুমোদন
সিরিয়ার বিরুদ্ধে অর্থনৈতিক নিষেধাজ্ঞা আরোপের খসড়া অনুমোদন করেছেন আরব লিগের অর্থমন্ত্রীরা। আরব লিগের পররাষ্ট্রমন্ত্রীরা ভোট দিলেই নিষেধাজ্ঞার বিষয়টি চূড়ান্ত হবে। গতকাল রোববারই তাঁদের ভোটাভুটি হওয়ার কথা। খবর এএফপি ও রয়টার্সের।
খসড়ায় সিরিয়ার কেন্দ্রীয় ব্যাংকের সঙ্গে লেনদেন বন্ধ, সব ধরনের বাণিজ্যিক ফ্লাইট স্থগিত ও সরকারি জ্যেষ্ঠ কর্মকর্তাদের সিরিয়া সফর না করার বিষয়গুলো হয়েছে। মিসরের রাজধানী কায়রোয় গত শনিবার আরব লিগের অর্থমন্ত্রীরা এক বৈঠকে নিষেধাজ্ঞার এই খসড়া অনুমোদন করেন। শনিবারও সিরিয়ায় সহিংসতায় বেসামরিক নাগরিক, সেনাসদস্যসহ অন্তত ৪২ জন নিহত হয়েছে।
সিরিয়ায় সহিংসতা বন্ধে প্রেসিডেন্ট বাশার আল আসাদের প্রতি বারবার আহ্বান জানিয়ে আসছিল আরব লিগ। কিন্তু প্রেসিডেন্ট বাশার ব্যর্থ হওয়ায় আরব লিগ চলতি মাসের শুরুর দিকে নিষেধাজ্ঞা আরোপের হুমকি দেয়। এর ধারাবাহিকতায় শনিবার আরব লিগের স্যোশাল ও ইকোনমিক কমিটির বৈঠকে নিষেধাজ্ঞার খসড়া অনুমোদন করা হয়। আরব পররাষ্ট্রমন্ত্রীদের দুই-তৃতীয়াংশ ভোটে পাস হলে সিরিয়ার ওপর নিষেধাজ্ঞা কার্যকর হবে।
শনিবার কায়রো বৈঠকে সিরিয়ার ওপর অর্থনৈতিক নিষেধাজ্ঞা আরোপের বিরোধিতা করে ইরাক ও লেবানন। ইরাকের পররাষ্ট্রমন্ত্রী হোসেয়ার জেবারি বলেন, সিরিয়ার ওপর অর্থনৈতিক অবরোধ আরোপের বিষয়টি সমর্থন করা ইরাকের পক্ষে ‘সম্ভব নয়’। কারণ, ইরাকের সঙ্গে সিরিয়ার বাণিজ্যিক চুক্তি রয়েছে, অনেক ইরাকি শরণার্থী সিরিয়ায় অবস্থান করছে। আর লেবানন সিরিয়ার পক্ষে তার অবস্থানের কথা আগেই স্পষ্ট করছে।
সিরিয়ার পররাষ্ট্রমন্ত্রী ওয়ালিদ আল মুয়াল্লেম বলেন, আরব লিগের নিষেধাজ্ঞা আরোপের উদ্যোগ সিরিয়ার অভ্যন্তরীণ বিষয়ে হস্তক্ষেপের শামিল।
﻿﻿

কিষেনজিকে শেষ শ্রদ্ধা
মাওবাদীদের ৪৮ ঘণ্টার ভারত বনেধর ডাক
কমিউনিস্ট পার্টি অব ইন্ডিয়ার (মাওবাদী) পলিটব্যুরো সদস্য কোটেশ্বর রাও ওরফে কিষেনজিকে হত্যার প্রতিবাদে আগামী ৪ ও ৫ ডিসেম্বর টানা ৪৮ ঘণ্টার ‘ভারত বন্ধ’ ডাক দিয়েছে মাওবাদীরা। একই সঙ্গে কাল মঙ্গলবার থেকে ‘প্রতিরোধ সপ্তাহ’ পালনের ঘোষণা দেওয়া হয়েছে।
গতকাল রোববার কিষেনজির প্রতি শেষ শ্রদ্ধা জানিয়েছে মাওবাদী সমর্থকসহ সর্বস্তরের হাজারো জনতা। তাঁকে শেষ শ্রদ্ধা জানাতে গতকাল তাঁর নিজের এলাকা অন্ধ্র প্রদেশের করিমনগর জেলার পেড্ডাপল্লিতে মাওবাদী সমর্থক, বিপ্লবী লেখক, গায়ক, বিভিন্ন নাগরিক সংগঠনের প্রতিনিধি, মানবাধিকারকর্মীসহ অন্তত ১০ হাজার লোক জড়ো হয়।
কিষেনজিকে শ্রদ্ধা জানানোর সময় মাওবাদী সমর্থকেরা বলেন, এটা তাঁদের সেই কমরেডের প্রতি শেষ ‘লাল সালাম’, যিনি নিপীড়িত মানুষের জন্য কাজ করতে ৩৫ বছর আগে পরিবারের মায়া ত্যাগ করে আন্দোলনে যোগ দিয়েছিলেন। কমিউনিস্ট পার্টি অব ইন্ডিয়ার (মাওবাদী) পলিটব্যুরো সদস্যরা বেলা একটার দিকে পৃথকভাবে তাঁদের রীতি অনুযায়ী শেষকৃত্য সম্পন্ন করেন।
এর আগে কড়া নিরাপত্তার মধ্য দিয়ে শনিবার রাতে কলকাতা থেকে বিমানে করে কিষেনজির মরদেহ অন্ধ্র প্রদেশের রাজধানী হায়দরাবাদে আনা হয়।
পশ্চিমবঙ্গ সরকার কিষেনজির মরদেহ তুলে দেয় তাঁর ভাতিজি দীপা রাও এবং অন্ধ্র প্রদেশের বিশিষ্ট বামপন্থী কবি ভারভারা রাওয়ের হাতে। জি নিউজ ও হিন্দুস্তান টাইমস।
﻿

মরক্কোর পার্লামেন্ট নির্বাচনে ইসলামপন্থী দলকে জয়ী ঘোষণা
মরক্কোর পার্লামেন্ট নির্বাচনে উদারপন্থী ইসলামি দল জাস্টিস অ্যান্ড ডেভেলপমেন্ট পার্টি (পিজেডি) জয়ী হয়েছে। স্বরাষ্ট্রমন্ত্রী তৈয়ব শেরকাওয়ি গত শনিবার সংবাদ সম্মেলনে এ ঘোষণা দেন।
মন্ত্রী বলেন, গত শুক্রবার অনুষ্ঠিত পার্লামেন্ট নির্বাচনের প্রাথমিকভাবে প্রাপ্ত ফলাফলে দেখা গেছে, পিজেডি ৮০টি আসনে জয়ী হয়েছে। ৪৫টি আসন পেয়ে দ্বিতীয় স্থানে রয়েছে প্রধানমন্ত্রী আব্বাস এল ফাসির ইনডিপেনডেনস পার্টি।
পিজেডির মহাসচিব আবদেলিলাহ বেনকিরেন বলেন, ‘পিজেডিকে ভোট দিয়ে যাঁরা জয়যুক্ত করেছেন, তাঁদের ধন্যবাদ জানাই। এ জয়ে আমরা সন্তুষ্ট।’
দলের জয়ের খবরে রাজধানী রাবাতের রাস্তায় দলীয় নেতা-কর্মী ও সমর্থকেরা গাড়ির হর্ন বাজিয়ে ও দলীয় প্রতীক ‘প্রদীপ’ দেখিয়ে উল্লাস করেন।
পিজেডি এককভাবে সরকার গঠনের মতো যথেষ্ট আসন পায়নি। তাই অন্য দলের সঙ্গে তাদের জোট বাঁধতে হবে। গণতন্ত্রের পথে উত্তরণে এ নির্বাচনকে বড় করে দেখা হচ্ছে। গত মাসে প্রতিবেশী তিউনিসিয়ায়ও ইসলামপন্থীরা জয়লাভ করে।
চলতি বছরের গোড়ার দিকে আরব বসন্ত শুরুর পর মরক্কোতেও এর ঢেউ লাগে। তখন রক্তক্ষয়ী সংঘর্ষ এড়াতে বাদশাহ ষষ্ঠ মোহাম্মদ সংবিধান সংস্কারে রাজি হন। গত জুলাইয়ে গণভোটে সংবিধান সংশোধনের পক্ষে প্রস্তাব পাস করা হয়। সংবিধান সংশোধনের ফলে আইন প্রণয়নে পার্লামেন্ট ও প্রধানমন্ত্রীর ক্ষমতা আরও বাড়ে। এখন সবচেয়ে বেশি আসনে জয়লাভ করা পিজেডি থেকে বাদশাহকে নতুন প্রধানমন্ত্রী নিয়োগ দিতে হবে। এএফপি।
দালাই লামার বক্তৃতা ঘিরে চীন-ভারত বৈঠক বাতিল
ভারত ও চীনের কূটনীতিকদের মধ্যে সীমান্তের সমস্যা নিরসনে নির্ধারিত বৈঠক গতকাল রোববার বাতিল করা হয়েছে। নয়াদিল্লিতে তিব্বতের আধ্যাত্মিক নেতা দালাই লামার একটি বক্তৃতাকে কেন্দ্র করে চীন ওই বৈঠক বাতিল করেছে। আজ সোমবার বৈঠকটি হওয়ার কথা ছিল।
নয়াদিল্লিতে তিব্বতের আধ্যাত্মিক নেতা দালাই লামা আগামী বুধবার এক বৈঠকে বক্তব্য দেওয়ার কথা। ভারতের পররাষ্ট্র মন্ত্রণালয়ের জ্যেষ্ঠ এক কর্মকর্তা নাম প্রকাশ না করার শর্তে জানান, ভারত ও চীনের মধ্যে সোমবারের বৈঠকে দীর্ঘদিন ধরে বিরাজমান সীমান্তের সমস্যা নিয়ে আলোচনা হওয়ার কথা ছিল। কিন্তু তা বাতিল করা হয়েছে।
ওই কর্মকর্তা জানান, আগামী বুধবার বৌদ্ধদের একটি বৈঠকে বক্তব্য দেবেন দালাই লামা। বেইজিং চেয়েছিল, ওই অনুষ্ঠান বাতিল করা হোক। কিন্তু নয়াদিল্লি এটা করেনি।
চীনের শাসন থেকে তিব্বতকে মুক্ত করতে ১৯৫৯ সালে অভ্যুত্থান করার চেষ্টা করেন দালাই লামা। ব্যর্থ হয়ে তিনি ভারতে পালিয়ে যান। পরে ভারতের ধর্মশালায় তিব্বতের প্রবাসী সরকার গঠন করেন। এএফপি।
ডারবানে জলবায়ু সম্মেলন শুরু আজ
পরিবেশবাদীদের কোপ-১৭ দখল আন্দোলনের ঘোষণা
গায়ে নীল কাপড় জড়িয়ে তিন কিলোমিটার দীর্ঘ সারি তৈরি করেছেন দক্ষিণ আফ্রিকার নৃত্যশিল্পীরা। গতকাল ডারবান সৈকতে ‘ভবিষ্যতের জন্য হাঁটা’ কর্মসূচি চলাকালে এই ছবি তোলা হয়। জাতিসংঘের জলবায়ু সম্মেলনের উদ্বোধন সামনে রেখে এই কর্মসূচি নেওয়া হয় ষ

ওয়াল স্ট্রিট দখল করো আন্দোলনে অনুপ্রাণিত পরিবেশবাদীরা পরিবেশ সম্মেলনস্থলে আজ সোমবার অবস্থান কর্মসূচি পালনের ঘোষণা দিয়েছেন। আজ থেকে দক্ষিণ আফ্রিকার ডারবানে সপ্তদশ জলবায়ু সম্মেলন (কোপ-১৭) শুরু হচ্ছে।
যুক্তরাষ্ট্রে শুরু হওয়া পুঁজিবাদবিরোধী ‘ওয়াল স্ট্রিট দখল করো’ আন্দোলন থেকে অনুপ্রাণিত হয়ে পরিবেশবাদীরা ‘কোপ-১৭ দখল করো’ (অকুপাই কোপ-১৭) নামের এ আন্দোলনের উদ্যোগ নিয়েছে। এ আন্দোলনের সংগঠকেরা বলেন, জলবায়ু নিরাপত্তার দাবিতে সম্মেলনস্থলের সামনে অবস্থান কর্মসূচি পালন করা হবে।
জলবায়ু সম্মেলনের অনুষ্ঠানস্থল ‘স্পিকার্স কর্নারে’ একটি সমাবেশ আহ্বান করা হবে বলে জানান ডারবানের কুয়াজুলু নাটাল বিশ্ববিদ্যালয়ের অধ্যাপক প্যাট্রিক বন্ড। তিনি বলেন, আন্দোলনের জন্য নির্দিষ্ট একটি স্থান বরাদ্দ পাওয়ার জন্য কর্তৃপক্ষের সঙ্গে আলোচনা শুরু হয়েছে।
কোপ-১৭ দখল করো আন্দোলনকারীদের ওয়েবসাইটে বলা হয়, দরিদ্র বহু দেশে ইতিমধ্যে জলবায়ু পরিবর্তনের প্রভাব পড়তে শুরু করেছে। জলবায়ু সম্মেলনের ধীরগতি ও উচ্চাকাঙ্ক্ষার অভাব রয়েছে, যা হতাশাজনক। এ ধরনের সম্মেলন কিংবা ঘোষণার মধ্যে ৯৯ শতাংশ মানুষের প্রত্যাশার প্রতিফলন হয় না।
ওয়েবসাইটে আরও বলা হয়, ‘বেসরকারি বড় বড় প্রতিষ্ঠান জাতিসংঘের জলবায়ু সম্মেলনে আমাদের আসনগুলো দখল করে নেয়। এসব প্রতিষ্ঠানের প্রভাবে বিভিন্ন দেশের সরকার দুর্নীতিগ্রস্ত হয়ে পড়ে।’
দক্ষিণ আফ্রিকার মন্ত্রী গত শুক্রবার বলেন, জলবায়ু সম্মেলন উপলক্ষে আড়াই হাজার পুলিশ সদস্য মোতায়েন থাকবে। কোস্টারিকার সাবেক প্রেসিডেন্ট হোসে মারিয়া ফিগেরেস চলতি মাসের শুরুতে বাংলাদেশে ক্লাইমেট ভালনারেবল ফোরামে ‘অকুপাই কোপ-১৭’-এর মতো একটি আন্দোলনের সম্ভাবনার কথা বলেছিলেন। এএফপি।
ব্যাপক বিক্ষোভের মধ্যে আজ মিসরে পার্লামেন্ট নির্বাচন
সেনাশাসনের অবসানের দাবিতে মিসরের রাজধানী কায়রোর তাহরির স্কয়ারে চলছে জনতার বিক্ষোভ। বিক্ষোভকারীদের প্রতি সমর্থন জানাতে বিয়ে করেই গতকাল সেখানে ছুটে যান এই বর-কনে

হোসনি মোবারক-উত্তর যুগে আনুষ্ঠানিকভাবে পা দিতে যাচ্ছে মিসরীয়রা। আজ সোমবার দেশটির পার্লামেন্ট নির্বাচন। তবে নির্বাচনের এক দিন আগে গতকাল রোববারও তাহরির স্কয়ারে ব্যাপক বিক্ষোভ হয়েছে। সেনাশাসকেরা ক্ষমতা না ছাড়া পর্যন্ত তাদের বিক্ষোভ চলবে বলে ঘোষণা দেওয়া হয়েছে।
বিক্ষোভকারী মুস্তাফা শাথ (৩০) বলেন, ‘আমি ভোট দেব না। সেনাশাসকেরা ক্ষমতায় থাকলে পার্লামেন্টের কোনো ক্ষমতা থাকবে না।’ মুস্তাফা এসাম (২৭) নামে আরেক বিক্ষোভকারী বলেন, ‘আমি ভোটকেন্দ্রে যাব না। কারও প্রতি আমার বিশ্বাস নেই। এই নির্বাচন সম্পর্কে আমরা কিছুই জানি না।’
এদিকে জাতীয় মতৈক্যের সরকার গঠন করা হলে প্রেসিডেন্ট পদপ্রার্থী মোহাম্মেদ এলবারাদি নেতৃত্ব দেওয়ার আগ্রহ প্রকাশ করেছেন। এলবারাদির দল শনিবার রাতে এক বিবৃতিতে বলেছে, অন্তর্বর্তী সরকারের দায়িত্ব দেওয়া হলে এলবারাদি প্রেসিডেন্ট পদে প্রতিদ্বন্দ্বিতা থেকে সরে দাঁড়াবেন।
বিবৃতিতে আরও বলা হয়, এলবারাদির সঙ্গে বৈঠকের সময় আন্দোলনরত রেভল্যুশন ইয়ুথ কোয়ালিশন ও রাজনৈতিক দলগুলো জোর দিয়ে বলেছে, একমাত্র জাতীয় মতৈক্যের সরকারই পারে চলমান সংকট থেকে দেশকে উদ্ধার করতে।
মিসরের জনগণের একাংশ আবার নির্বাচনের প্রতি সমর্থন জানিয়েছে। তাহরির স্কয়ারেই বিক্ষোভরত আবদুল আল দিয়াব (৪৬) নামের একজন সরকারি কর্মকর্তা বলেন, ‘ফিল্ড মার্শাল মোহাম্মেদ হুসেইন তানতাবির পদত্যাগের দাবির সঙ্গে নির্বাচনকে গুলিয়ে ফেলা উচিত নয়। এটা একটা বিষয়। আর নির্বাচন হলো আরেকটা বিষয়।’
হামাসের জয়ের সম্ভাবনা: বিপ্লব-পরবর্তী প্রথম নির্বাচনের মাধ্যমে মিসরের রাজনৈতিক পট পাল্টে যেতে পারে বলে বিশ্লেষকেরা মনে করছেন। মুসলিম ব্রাদারহুডের নেতৃত্বে নতুন সরকার গঠনের সম্ভাবনা রয়েছে। সেটা হলে মুসলিম ব্রাদারহুডের পাশাপাশি জয় হবে ফিলিস্তিনের সংগঠন হামাসেরও।
গাজার আল-আজহার বিশ্ববিদ্যালয়ের রাষ্ট্রবিজ্ঞান বিভাগের অধ্যাপক মুখায়মের আবু সাদা বলেন, ‘হামাসের জন্য এটা ইতিবাচক হতে যাচ্ছে। মোদ্দাকথা, এই হামাসকে নানা সহযোগিতা দিয়ে গড়ে তুলেছে ব্রাদারহুড। হামাসের বেশির ভাগ নেতাই মিসরে প্রশিক্ষণ নিয়েছেন।’ তাহরির স্কয়ারের সাম্প্রতিক বিক্ষোভ দমনে পুলিশ বিপুল পরিমাণ গোলাবারুদ ও কাঁদানে গ্যাস ব্যবহার করেছে। গত এক সপ্তাহে দুই পক্ষের সহিংসতায় ৪২ জন নিহত হয়েছে। এএফপি, এপি ও রয়টার্স।
﻿

জুলিয়া গিলার্ড ভীরু প্রধানমন্ত্রী: অ্যাসাঞ্জ
ওয়াকলি পুরস্কার পেল উইকিলিকস
জুলিয়ান অ্যাসাঞ্জ
সাহসী সাংবাদিকতার জন্য অস্ট্রেলিয়ার ‘ওয়াকলি পুরস্কারে’ ভূষিত হয়েছে উইকিলিকস। গত রোববার এ পুরস্কার ঘোষণা করা হয়। গোপন মার্কিন তারবার্তা ফাঁস করে বিশ্বব্যাপী সাড়া জাগানো এ ওয়েবসাইটের প্রতিষ্ঠাতা জুলিয়ান অ্যাসাঞ্জ অস্ট্রেলিয়ারই নাগরিক।
অ্যাসাঞ্জ এক প্রতিক্রিয়ায় অস্ট্রেলিয়ার সাংবাদিকদের সাহসী আর জুলিয়া গিলার্ডকে অস্ট্রেলিয়ার ভীরু প্রধানমন্ত্রী হিসেবে আখ্যায়িত করেছেন।
অস্ট্রেলিয়ায় সাংবাদিকতার বার্ষিক পুরস্কার হচ্ছে ‘ওয়াকলি অ্যাওয়ার্ড’। সাংবাদিকতায় অসামান্য অবদানের স্বীকৃতিস্বরূপ প্রিন্ট, টেলিভিশন, রেডিও, আলোকচিত্র এবং অনলাইন সাংবাদিকদের এ পুরস্কার দেওয়া হয়। ওয়াকলি ফাউন্ডেশন নামের একটি প্রতিষ্ঠান এ পুরস্কার দিয়ে থাকে। এ বছর পুরস্কার বিজয়ীদের নির্বাচিত করার জন্য গঠিত একটি স্বাধীন বিচারক প্যানেল অত্যন্ত সাহসের সঙ্গে গোপন মার্কিন তারবার্তা প্রকাশ করায় উইকিলিকসকে জয়ী ঘোষণা করে।
উইকিলিকসকে জয়ী ঘোষণার পর এক ভিডিও বার্তায় অ্যাসাঞ্জ বলেন, ‘অস্ট্রেলিয়ার সাংবাদিকেরা সাহসী, অস্ট্রেলীয় জনগণ সহযোগিতার মনোভাবপূর্ণ, তবে জুলিয়া গিলার্ড একজন ভীরু প্রধানমন্ত্রী।’ এএফপি।
গুলি ছোড়ার পর হামলা: ন্যাটো এটি খোঁড়া অজুহাত: পাকিস্তান
ন্যাটোর হামলায় ২৬ জন পাকিস্তানি সেনা নিহত হওয়ার ঘটনায় পাকিস্তানের পক্ষ থেকে প্রথমে গুলি ছোড়া হয়নি। এই অভিযোগ ন্যাটোর খোঁড়া অজুহাত ছাড়া কিছু নয়। গত সোমবার এক বার্তায় পাকিস্তানের সেনা মুখপাত্র মেজর জেনারেল আতহার আব্বাস এ কথা বলেন।
গত শনিবারের ওই হামলার ঘটনার পর আফগান কর্মকর্তারা দাবি করেন, পাকিস্তানের পক্ষ থেকে উসকানিমূলকভাবে ন্যাটোর সেনাদের লক্ষ্য করে গুলি ছোড়ার পর তাঁরা পাল্টা হামলা চালান। এতে ওই হতাহতের ঘটনা ঘটে। ন্যাটো অবশ্য এরই মধ্যে এটিকে ‘বেদনাদায়ক অনভিপ্রেত ঘটনা’ বলে অভিহিত করে ক্ষমা চেয়েছে।
দ্য ওয়াল স্ট্রিট জার্নাল-এ নাম প্রকাশ না করার শর্তে কয়েকজন কর্মকর্তার উদ্ধৃতি দিয়ে প্রকাশিত খবরে বলা হয়, শনিবারের হামলার ঘটনা ছিল ন্যাটোর আত্মরক্ষা। তালেবান জঙ্গিদের লক্ষ্য করে হামলা চালানোর প্রস্তুতি নেওয়ার সময় আফগান সেনারা হামলার মুখে পড়েন। একজন আফগান কর্মকর্তা দাবি করেন, কাবুল মনে করে, একটি সেনাঘাঁটি থেকে ওই গুলি ছোড়া হয়।
এ ব্যাপারে আতহার আব্বাস বলেন, ‘তাদের এ দাবি সত্যি নয়। এটি হচ্ছে তাদের একটি অজুহাত। পাকিস্তান যদি গুলি ছুড়েই থাকে, তাহলে কি তাদের কোনো ক্ষতি হয়েছে? হতাহতের ঘটনা ঘটেছে?’
মেজর জেনারেল আব্বাস বলেন, এক ঘণ্টার বেশি সময় ধরে ন্যাটোর ওই অভিযান চলে। স্থানীয় সেনা কমান্ডাররা ন্যাটোর কর্মকর্তাদের সঙ্গে যোগাযোগ করে হামলা বন্ধ করার অনুরোধ জানালেও শোনেননি তাঁরা। পাকিস্তানি সেনা কর্মকর্তারা বলে আসছেন, ওই এলাকায় জঙ্গিদের কোনো তৎপরতা ছিল না। হামলার সময় বেশির ভাগ পাকিস্তানি সেনা ঘুমিয়ে ছিলেন। তাঁরা বলেন, ওই চৌকি সম্পর্কে বিশদ তথ্য ছিল ন্যাটোর কাছে। কাজেই তাদের এভাবে হামলা চালানো ঠিক হয়নি।
পাকিস্তানের প্রধানমন্ত্রী ইউসুফ রাজা গিলানি ওই হামলার ঘটনাকে ‘সার্বভৌমত্ব লঙ্ঘনের বড় ঘটনা’ বলে অভিহিত করেন।
ন্যাটোর প্রধান অ্যান্ডার্স ফগ রাসমুসেন বলেন, প্রধানমন্ত্রী গিলানির কাছে পাঠানো এক চিঠিতে তিনি এ কথা পরিষ্কারভাবে উল্লেখ করেছেন যে পাকিস্তানি সেনা নিহত হওয়ার ঘটনা আফগান ও আন্তর্জাতিক সেনা নিহত হওয়ার মতোই অনভিপ্রেত ও দুঃখজনক। ঘটনাটি ন্যাটো তদন্ত করছে বলে তিনি জানিয়েছেন।
চীনের গভীর দুঃখ প্রকাশ: ন্যাটোর হামলায় পাকিস্তানি সেনা নিহত হওয়ার ঘটনায় গতকাল সোমবার গভীর দুঃখ প্রকাশ করেছে চীন। ঘটনার তদন্ত দাবি করেছে তারা। নিয়মিত সংবাদ ব্রিফিংয়ে পররাষ্ট্র মন্ত্রণালয়ের মুখপাত্র হং লি বলেন, এ ঘটনায় চীন মর্মাহত ও উদ্বিগ্ন। এ ঘটনায় তারা গভীর সমবেদনা জানায়। এএফপি, বিবিসি।
﻿

মিসরে ভোট গ্রহণ শুরু তাহরির স্কয়ারে বিক্ষোভ
মিসরে পার্লামেন্টের নিম্নকক্ষের দুই দিনব্যাপী নির্বাচনে গতকাল সোমবার ভোট গ্রহণ শুরু হয়েছে। অন্যদিকে তাহরির স্কয়ারে চলছে আন্দোলনকারীদের বিক্ষোভ।
ঐতিহাসিক গণ-অভ্যুত্থানে সাবেক প্রেসিডেন্ট হোসনি মোবারক যুগের অবসানের ১০ মাস পর গতকাল পার্লামেন্ট নির্বাচনের ভোট গ্রহণ শুরু হলো। তবে নির্বাচনে অংশগ্রহণ নিয়ে মিসরীয়দের মধ্যে মতবিরোধ রয়েছে। এক পক্ষ বলছে, সেনা শাসকেরা পদত্যাগ না করা পর্যন্ত কোনো নির্বাচন নয়। আরেক পক্ষ বলছে, নির্বাচনের সঙ্গে এই দাবি গুলিয়ে ফেলা উচিত নয়।
৫০ বছরের মধ্যে মিসরে এটাই প্রথম জনগণের প্রত্যক্ষ ভোটে পার্লামেন্ট নির্বাচন। ফিল্ড মার্শাল হুসেইন তানতাবির পদত্যাগের দাবিতে বিক্ষোভ চলায় ভোটকেন্দ্রগুলোতে নেওয়া হয়েছে ব্যাপক নিরাপত্তাব্যবস্থা। বিক্ষোভকারীরা বলছে, এই নির্বাচনের ওপর তাদের কোনো আস্থা নেই। তারা নির্বাচন বর্জন করেছে।
প্রাথমিকভাবে নিম্নকক্ষের এ নির্বাচন তিন দফায় অনুষ্ঠিত হচ্ছে। প্রথম দফায় গতকাল ও আজ কায়রো, আলেক্সান্দ্রিয়াসহ বেশ কিছু শহরে নির্বাচন অনুষ্ঠিত হচ্ছে। কিন্তু নির্বাচন-প্রক্রিয়া জটিল হওয়ায় তা সম্পন্ন করতে আগামী মার্চ নাগাদ সময় লেগে যাবে। ফলাফলও ওই মাসের আগে জানা সম্ভব হবে না।
দ্বিতীয় দফায় ভোট গ্রহণ হবে আগামী ১৪ ডিসেম্বর। আর তৃতীয় দফার ভোট গ্রহণ ৩ জানুয়ারি। এরপর পার্লামেন্টের উচ্চকক্ষের ভোট গ্রহণ শুরু হবে ২৯ জানুয়ারি।
নির্বাচনে ৫০টির বেশি রাজনৈতিক দল প্রতিদ্বন্দ্বিতা করছে। নির্বাচন কেন্দ্র করে ভোটারদের মধ্যে ব্যাপক আগ্রহ দেখা গেছে। স্থানীয় সময় সকাল আটটার আগেই অনেক ভোটকেন্দ্রে নারী-পুরুষের দীর্ঘ সারি দেখা যায়।
জীবনে প্রথম ভোট দিয়েছেন মনা আবদেল মোনায়েম। শুবরা শহরের এই বাসিন্দা বলেন, ‘আগে কখনো ভোট দিইনি। আমাদের মতামত ছিল একেবারেই উপেক্ষিত।’
আলেক্সান্দ্রিয়ার আল-রামল এলাকার ভোটার ইউসুফ বলেন, ‘আমি ভবিষ্যৎ মিসরের জন্য ভোট দিচ্ছি। আমাদের দেশে এটাই প্রথম স্বাধীন নির্বাচন। আমি আশা করি, এটা হবে আমাদের প্রথম অবাধ নির্বাচন।’
নির্বাচনে কট্টরপন্থী মুসলিম, নিরপেক্ষ ও সাবেক প্রেসিডেন্ট হোসনি মোবারকের অনুসারীদের জয়ী হওয়ার সম্ভাবনা রয়েছে। ফলে, নতুন পার্লামেন্ট গঠন নিয়ে তাঁদের মধ্যে আদর্শগত বিরোধ দেখা দিতে পারে বলে আশঙ্কা করা হচ্ছে।
এক সপ্তাহের বেশি সময় ধরে মিসরে সেনাশাসনবিরোধী বিক্ষোভের কারণে অনেকেই পার্লামেন্ট নির্বাচন নিয়ে সহিংসতার আশঙ্কা করছিল। কেউ কেউ বলছে, এ নির্বাচনের ফলে মিসরীয়রা বিভক্ত হয়ে পড়বে। ওমর হাতেম নামের এক বিক্ষোভকারী বলেন, ‘ফিল্ড মার্শাল হুসেইন তানতাবির পদত্যাগের দাবিতে আমরা তাহরির স্কয়ারে জড়ো হয়েছি।’ এএফপি।
ওয়াল স্ট্রিটবিরোধীদের ঘোষণা
গ্রেপ্তার হতে প্রস্তুত, তবু অবস্থান ছাড়বে না
পুলিশের বেঁধে দেওয়া সময় পার হয়ে যাওয়ার পর স্থানীয় সময় গত রোববার মধ্যরাতে যুক্তরাষ্ট্রের লস অ্যাঞ্জেলেসের সিটি হলের কাছে পার্কে ওয়াল স্ট্রিটবিরোধী একজন আন্দোলনকারী ‘ভি’ চিহ্ন দেখাচ্ছেন

যুক্তরাষ্ট্রের লস অ্যাঞ্জেলেসের সিটি হলের বাইরে অবস্থান নেওয়া ‘ওয়াল স্ট্রিট দখল করো’ আন্দোলনকারীদের সরে যেতে বেঁধে দেওয়া সময়সীমা শেষ হয়ে গেছে। কিন্তু বিক্ষোভকারীরা অবস্থান ছেড়ে যেতে অস্বীকৃতি জানিয়ে বলেছেন, তাঁরা গ্রেপ্তার হতে প্রস্তুত।
স্থানীয় সময় গত রোববার মধ্যরাতের মধ্যে বিক্ষোভকারীদের অবস্থান ছেড়ে চলে যাওয়ার জন্য সময়সীমা বেঁধে দেওয়া হয়েছিল।
লস অ্যাঞ্জেলেসের পুলিশপ্রধান চার্লি বেক বলেন, পুলিশের কর্মকর্তারা প্রতিবাদকারীদের শান্তিপূর্ণভাবে অবস্থান ছেড়ে যেতে উৎসাহিত করবেন। তিনি বলেন, তবে সম্ভবত কিছু লোককে গ্রেপ্তার করতে হতে পারে।
সিটি হলের বাইরে ৪৮৫টি তাঁবু গেঁড়ে অবস্থান করছেন ওয়াল স্ট্রিটবিরোধী আন্দোলনকারীরা।
চার্লি বেক লস অ্যাঞ্জেলেস টাইমসকে বলেন, তাঁর এমন কোনো অলীক ভাবনা নেই যে সবাই অবস্থান ছেড়ে যাচ্ছেন। তাঁরা ধারণা করছেন, কিছু লোককে গ্রেপ্তার করতে হতে পারে। তবে পুলিশের কর্মকর্তারা প্রথমে শক্তি প্রয়োগ করবেন না।
অনেক আন্দোলনকারী বলছেন, তাঁরা অবস্থান ছেড়ে যাবেন না এবং তাঁরা গ্রেপ্তার হতে প্রস্তুত। বিক্ষোভকারী উইল পিকার্ড বলেন, তাঁদের পরিকল্পনা হচ্ছে তাঁবু উচ্ছেদের চেষ্টা প্রতিহত করা। এর অর্থ যদি হয় গ্রেপ্তার হওয়া, তবে তাই হোক।
নগরের মেয়র বলেছেন, তিনি আশা করছেন, বিক্ষোভকারী ও পুলিশের মধ্যে সংঘর্ষ এড়ানো যাবে। মেয়র অ্যান্টোনিও ভিলারাইগোজা বলেন, যাঁরা তাঁবু গেঁড়েছেন, তাঁদের কাছ থেকে তিনি সহযোগিতার মনোভাব আশা করছেন।
তবে চলতি সপ্তাহের শুরুতে মেয়রের অবস্থান ছেড়ে যাওয়ার আহ্বান এক বিবৃতিতে নাকচ করে দেন বিক্ষোভকারীরা। বিবিসি অনলাইন।
﻿

২৫ জনের প্রাণহানি
ইয়েমেনের নতুন প্রধানমন্ত্রী বাসিনদাওয়া
ইয়েমেনের অন্তর্বর্তীকালীন প্রধানমন্ত্রী হিসেবে বিরোধীদলীয় নেতা মোহাম্মদ বাসিনদাওয়ার নাম ঘোষণা করা হয়েছে। উপসাগরীয় চুক্তির আওতায় গত রোববার এ ঘোষণা দেওয়া হয়।
এদিকে ইয়েমেনের উত্তরাঞ্চলে শিয়া বিদ্রোহী ও সুন্নি মুসলিমদের মধ্যে সহিংসতায় গত দুই দিনে অন্তত ২৫ জন নিহত ও অনেকে আহত হয়েছে। রাজধানী সানা থেকে প্রায় ১৫০ কিলোমিটার উত্তরে অবস্থিত দামাজে এ ঘটনা ঘটে বলে জানান সুন্নি সংগঠন সালাফির একজন মুখপাত্র।
রাষ্ট্রীয় সংবাদ সংস্থা সাবা জানায়, নতুন প্রধানমন্ত্রী হিসেবে মোহাম্মদ বাসিনদাওয়ার নাম ঘোষণা করেন ভাইস প্রেসিডেন্ট আবদ-রাব্বু মনসুর হাদি। বাসিনদাওয়া দুই বছরের জন্য (১৯৯৩-১৯৯৪) ইয়েমেনের পররাষ্ট্রমন্ত্রীর দায়িত্বে ছিলেন। পরে তিনি বিরোধী দলে যোগ দেন।
নতুন প্রধানমন্ত্রী পদে বাসিনদাওয়াকে মনোনয়ন দেওয়ার ব্যাপারে ইয়েমেনের বিরোধী দলগুলো গত শুক্রবার মতৈক্যে পৌঁছায়। রয়টার্স।
﻿

বিদ্যুৎ সাশ্রয়ে অন্তর্বাস!
দক্ষিণ কোরিয়ার প্রেসিডেন্ট লি মিউং-বাক তাঁর কার্যালয়ে বিদ্যুৎ সাশ্রয়ের উদ্যোগ দিয়েছেন। এ জন্য তিনি বৈদ্যুতিক হিটার বন্ধ করে উষ্ণ অন্তর্বাস পরছেন। বিদ্যুৎ সংকট মোকাবিলায় এ পদ্ধতি গ্রহণ করতে তিনি দেশবাসীর প্রতি আহ্বান জানান। ওই অন্তর্বাস প্রথম দিকে কিছুটা অস্বস্তিকর মনে হয়েছিল বলে গতকাল সোমবার বেতার ভাষণে স্বীকার করেন লি। আসন্ন শীতে ব্যাপক চাহিদার কথা বিবেচনায় রেখে চলতি মাসে বিদ্যুৎসাশ্রয়ী একাধিক পরিকল্পনার কথা ঘোষণা করেছে দক্ষিণ কোরিয়া সরকার। অতিরিক্ত চাহিদার চাপ সামলাতে না পেরে গত সেপ্টেম্বরে দেশের বহু স্থানে বিদ্যুৎ সরবরাহ বন্ধ করে দেওয়া হয়। এএফপি।
ফুকুশিমা পরমাণু কেন্দ্রের পরিচালক পদত্যাগ করছেন
জাপানের বিপর্যস্ত ফুকুশিমা দাইচি পরমাণু বিদ্যুৎকেন্দ্রের পরিচালক মাসো ইয়োশিদা অসুস্থতার কারণে পদত্যাগ করতে যাচ্ছেন। বিদ্যুৎকেন্দ্রের কর্তৃপক্ষ গতকাল সোমবার এ তথ্য জানায়।
তবে তেজস্ক্রিয় বিকিরণজনিত কোনো সংক্রমণ থেকে তিনি অসুস্থ হয়েছেন কি না, তা জানানো হয়নি। টোকিও ইলেকট্রিক পাওয়ার কোম্পানির (টেপকো) মুখপাত্র চি হোসোদা বলেন, বৃহস্পতিবারের মধ্যে পদ থেকে সরে দাঁড়াবেন ইয়োশিদা। চিকিৎসার জন্য তাঁকে হাসপাতালে ভর্তি করা হয়েছে।
ইয়োশিদার অসুস্থতা সম্পর্কে বিস্তারিত তথ্য জানাতে অস্বীকৃতি জানিয়ে হোসোদা বলেন, বিষয়টি সম্পূূর্ণ ব্যক্তিগত।
ভূমিকম্প ও সুনামি থেকে সৃষ্ট প্রাকৃতিক দুর্যোগে ফুকুশিমা দাইচি পরমাণু বিদ্যুৎকেন্দ্র গত ১১ মার্চ মারাত্মক ক্ষতিগ্রস্ত হয়। ১৯৮৬ সালের চেরোনোবিল বিপর্যয়ের পর এটিই সবচেয়ে ভয়াবহ পরমাণু দুর্ঘটনা বলে বিবেচনা করা হয়। ফুকুশিমা থেকে তেজস্ক্রিয় বিকিরণ এখনো চলছে। এএফপি।
﻿

চীন-মিয়ানমার সম্পর্ক জোরদার করার অঙ্গীকার
মিয়ানমারের সঙ্গে দৃঢ় সম্পর্কের প্রতিশ্রুতি দিয়েছেন চীনের ভাইস প্রেসিডেন্ট জি জিয়ানপিং। মার্কিন পররাষ্ট্রমন্ত্রী হিলারি ক্লিনটনের ঐতিহাসিক মিয়ানমার সফরের আগে গতকাল সোমবার তিনি এ প্রতিশ্রুতি দিলেন। জিকে চীনের ভবিষ্যৎ নেতা হিসেবে বিবেচনা করা হয়ে থাকে।
গতকাল বেইজিংয়ে মিয়ানমারের সামরিক বাহিনীর প্রধান মিন অং লেইং ভবিষ্যৎ চীনাপ্রধানের সঙ্গে বৈঠন করেন।
কাল বুধবার মিয়ানমার সফরে যাচ্ছেন মার্কিন পররাষ্ট্রমন্ত্রী হিলারি ক্লিনটন। তিনি হবেন ৫০ বছরের বেশি সময়ের মধ্যে মিয়ানমার সফরে যাওয়া সবচেয়ে জ্যেষ্ঠ মার্কিন কর্মকর্তা।
বৈঠকে দুই দেশের সামরিক বাহিনীর মধ্যে যোগাযোগ বাড়ানো ও সহযোগিতা আরও জোরদার করার প্রস্তাব দেন ভাইস প্রেসিডেন্ট জি। ভাইস প্রেসিডেন্ট বলেন, ‘সহযোগিতার সমন্বিত কৌশলগত অংশীদারিত্ব আরও জোরদার করতে মিয়ানমারের সঙ্গে কাজ করবে চীন।’ এএফপি।
কঙ্গোতে সাধারণ নির্বাচন অনুষ্ঠিত
গণতান্ত্রিক প্রজাতন্ত্র কঙ্গোতে সহিংসতা ও বিভিন্ন সীমাবদ্ধতা সত্ত্বেও গতকাল সোমবার সাধারণ নির্বাচনে ভোট গ্রহণ অনুষ্ঠিত হয়েছে। তবে প্রয়োজনীয় নির্বাচনী উপকরণের অভাবসহ অন্যান্য কারণে কয়েকটি স্থানে ভোট গ্রহণে বিলম্বের খবর পাওয়া গেছে।
নির্বাচনী সহিংসতায় দেশটিতে গত শনিবার অন্তত তিনজন নিহত হয়। একটি সমাবেশকে কেন্দ্র করে পুলিশের সঙ্গে বিরোধী দলের সংঘর্ষে এই হতাহতের ঘটনা ঘটে। প্রেসিডেন্ট জোসেফ কাবিলার বিরুদ্ধে নির্বাচনে জালিয়াতির পরিকল্পনার অভিযোগ করেন বিরোধীদলীয় নেতা এতিনে শিসেকেদি। এতে নির্বাচনকে ঘিরে উত্তেজনা বেড়ে যায়।
কঙ্গোতে নির্বাচনপূর্ব সহিংস ঘটনার সমালোচনা করেছে ইউরোপীয় ইউনিয়ন (ইইউ) ও জাতিসংঘ। খনিজসম্পদে সমৃদ্ধ দেশটিতে সহিংসতা প্রতিরোধে বর্তমানে জাতিসংঘের প্রায় ২২ হাজার শান্তিরক্ষী মোতায়েন রয়েছে।
কঙ্গোতে বিভীষিকাময় যুদ্ধের অবসানের পর এটি দ্বিতীয় নির্বাচন। যুদ্ধে দেশটিতে ৪০ লাখ মানুষ নিহত হয়। বিবিসি অনলাইন।
আলোর দেখা পাওয়ার আশায় ডারবান জলবায়ু সম্মেলন শুরু
ডারবান জলবায়ু সম্মেলন থেকে বিশ্ব শূন্য হাতে ফিরে যাবে। নাকি চলে যাবে আরও পেছনে। এই আশা-নিরাশার দোলাচলে গতকাল সোমবার দক্ষিণ আফ্রিকার বন্দর শহর ডারবানে বসেছে বিশ্ব জলবায়ু সম্মেলন কোপ-১৭। সুড়ঙ্গের শেষে আলোর দেখা পাওয়ার আশায় এখানে ১২ দিনব্যাপী এই সম্মেলনে যোগ দিচ্ছেন বাংলাদেশসহ বিশ্বের ১৯৪টি দেশের ২০ হাজার প্রতিনিধি।
মহাত্মা গান্ধীর অহিংস আন্দোলনের সূচনা যে শহরে, এই শহর জলবায়ু বিপন্ন বিশ্ববাসীকে কতটা শান্তির বারতা দেবে, সে প্রশ্নের উত্তর মিলবে ৯ ডিসেম্বর। তার আগ পর্যন্ত চলবে কারিগরি ও মন্ত্রী পর্যায়ের আলোচনা।
জলবায়ু সম্মেলন ঘিরে ভারত মহাসাগর-তীরবর্তী এই শহরটিকে নতুনভাবে সাজানো হয়েছে। ‘জলবায়ু পরিবর্তন মানে খাদ্য উৎপাদন কমে যাওয়া, বেশি পরিমাণে দুর্যোগ নেমে আসা’—এমন সব বক্তব্যসংবলিত ব্যানার-ফেস্টুন শহরজুড়ে টাঙানো হয়েছে। শহরের কেন্দ্রস্থল ইন্টারন্যাশনাল কনভেনশন সেন্টারে (আইসিসি) নেওয়া হয়েছে চার স্তরের নিরাপত্তাব্যবস্থা।
২০১২ সাল নাগাদ শেষ হওয়া কিওটো প্রটোকল চুক্তির পর শিল্পোন্নত বিশ্ব তাদের কার্বন নিঃসরণ কী পরিমাণ কমাবে। জলবায়ু বিপন্ন দেশগুলোর জন্য গত বছর মেক্সিকোর কানকুন সম্মেলনে ঘোষণা হওয়া গ্রিন ক্লাইমেট ফান্ডে’ কোন দেশ কী পরিমাণ অর্থ জোগান দেবে। এসব চূড়ান্ত হবে এই সম্মেলনে।
গতকাল সম্মেলনের উদ্বোধনী অনুষ্ঠানে দক্ষিণ আফ্রিকার প্রেসিডেন্ট জ্যাকব জুমা বলেন, ‘ডারবান মহাত্মা গান্ধী ও নেলসন মেন্ডেলার শহর। এই শহরেই আমরা বিশ্বের তাপমাত্রা কমানোর জন্য কিওটো প্রটোকল চুক্তির পরবর্তী অঙ্গীকার করব।’ শিল্পোন্নত ও উদীয়মান অর্থনীতির দেশগুলো নিজ নিজ দেশের কার্বন নিঃসরণ কমানোর ব্যাপারে রাজি হবে বলে তিনি আশা করেন।
জাতিসংঘের জলবায়ু পরিবর্তন-বিষয়ক ফ্রেমওয়ার্ক ইউএনএফসিসিসির নির্বাহী সচিব ক্রিস্টিনা ফিগোইরা শুরুতেই দক্ষিণ আফ্রিকার আদি জুুলু ভাষায় সবাইকে স্বাগত জানান।
সম্মেলনে যোগ দেওয়া জলবায়ু বিশেষজ্ঞ ও ইন্টারন্যাশনাল ইনস্টিটিউট অব এনভায়রনমেন্ট অ্যান্ড ডেভেলপমেন্টের (আইআইইডি) জ্যেষ্ঠ রিসার্চ ফেলো সালেমুল হক ডারবান সম্মেলন ঘিরে তৈরি হওয়া শঙ্কা ও আশার কথা উল্লেখ করে প্রথম আলোকে বলেন, বাংলাদেশসহ জলবায়ু বিপন্ন দেশগুলো শিল্পোন্নত দেশগুলোর কী পরিমাণ চাপ রাখতে পারবে, তার ওপর নির্ভর করছে এই সম্মেলনের ভবিষ্যৎ।
পরিবেশ ও বন মন্ত্রণালয়ের উপসচিব এবং জাতিসংঘ জলবায়ু অর্থায়নবিষয়ক কমিটির সদস্য মনজুরুল হান্নান খান বলেন, বাংলাদেশ স্বল্পোন্নত দেশগুলোর পক্ষ থেকে কার্বন নিঃসরণ কমানো ও জলবায়ু তহবিলের ব্যাপারে চাপ রেখে যাবে।
কানকুন সম্মেলনের সভাপতি মেক্সিকোর পরিবেশমন্ত্রী পেট্রিসিয়া এসপিওনেসা বিদায়ী বক্তৃতায় কানকুন সম্মেলনে বিশ্ব যে বিষয়গুলোতে একমত হয়েছে, তা এই সম্মেলনের মাধ্যমে চূড়ান্ত রূপ পাবে বলে আশা করেন।
কোপ-১৭ সভাপতি দক্ষিণ আফ্রিকার পররাষ্ট্রমন্ত্রী নেকোনা মাসাবেনার বক্তৃতায় আশার বাণী ছিল বেশি। দক্ষিণ আফ্রিকা সরকার ২০২০ সাল নাগাদ ৩৪ শতাংশ এবং ২০২৫ সাল নাগাদ ৪০ শতাংশ কার্বন নিঃসরণ কমিয়ে আনবে উল্লেখ করে বলেন, অন্যান্য শিল্পোন্নত দেশ যদি একই ধরনের পরিকল্পনা তৈরি করে, তাহলে বিশ্বের তাপমাত্রা চলতি শতাব্দীর মধ্যে দেড় ডিগ্রি সেলসিয়াসের বেশি বাড়তে না দেওয়ার পরিকল্পনা বাস্তবায়ন সম্ভব।
সম্মেলনে ১৩৩ সদস্যের বাংলাদেশ প্রতিনিধিদল যোগ দেবে। প্রাথমিকভাবে শতাধিক প্রতিনিধি ডারবানে পৌঁছেছেন। সম্মেলন উপলক্ষে প্রায় ২৫ জন সাংবাদিক বাংলাদেশ থেকে ডারবানে এসেছেন।
সম্মেলনের বিভিন্ন পর্বে আলোচনার জন্য বাংলাদেশের পক্ষে অংশ নিচ্ছেন ব্র্যাক বিশ্ববিদ্যালয়ের উপাচার্য আইনুন নিশাত, বাংলাদেশ উন্নয়ন গবেষণা প্রতিষ্ঠানের পরিচালক এম আসাদুজ্জামান, নর্থ সাউথ ইউনিভার্সিটির অধ্যাপক মিজান আর খান। বাংলাদেশ প্রতিনিধিদলের প্রধান সমন্বয়কারী হিসেবে রয়েছেন অর্থনীতিবিদ কাজী খলীকুজ্জমান আহমদ।
জার্মান প্রেসিডেন্টকে লালগালিচা সংবর্ধনা
জার্মানির প্রেসিডেন্ট ক্রিস্টিয়ান ভুল্ফ তিন দিনের সরকারি সফরে গতকাল সোমবার বাংলাদেশে এসেছেন। গতকাল দুপুর একটা ২০ মিনিটে ‘লুফথানসা’ এয়ারলাইনসের একটি বিশেষ বিমান থেকে হজরত শাহজালাল আন্তর্জাতিক বিমানবন্দরে নেমে এলে রাষ্ট্রপতি মো. জিল্লুর রহমান তাঁকে স্বাগত জানান। এ সময় ২১ বার তোপধ্বনি এবং তাঁকে লালগালিচা সংবর্ধনা প্রদান করা হয়। সেনা, নৌ ও বিমানবাহিনীর একটি চৌকস দল জার্মান প্রেসিডেন্টকে গার্ড অব অনার প্রদান করে।
কৃষিমন্ত্রী বেগম মতিয়া চৌধুরী, পররাষ্ট্রমন্ত্রী দীপু মনি, খাদ্য ও দুর্যোগ ব্যবস্থাপনামন্ত্রী আব্দুর রাজ্জাক, অ্যাম্বাসেডর অ্যাট লার্জ, তিন বাহিনীর প্রধানেরা, পররাষ্ট্রসচিব মিজারুল কায়েস, বাংলাদেশে জার্মান রাষ্ট্রদূত মিশেল হলগার এবং জার্মানিতে বাংলাদেশের রাষ্ট্রদূত মাসুদ মান্নানসহ পদস্থ বেসামরিক ও সামরিক কর্মকর্তারা ক্রিস্টিয়ান ভুল্ফকে স্বাগত জানাতে বিমানবন্দরে উপস্থিত ছিলেন।
জার্মান প্রেসিডেন্ট রাষ্ট্রপতি জিল্লুর রহমানের আমন্ত্রণে ঢাকা ও বার্লিনের মধ্যে দ্বিপক্ষীয় ও বাণিজ্যিক সম্পর্ক জোরদারের লক্ষ্যে ঢাকা সফর করছেন। তিনি জার্মান পার্লামেন্ট সদস্য এবং পররাষ্ট্র, অর্থ ও প্রযুক্তি মন্ত্রণালয়ের স্টেট সেক্রেটারিসহ উচ্চপর্যায়ের ব্যবসায়ীদের সমন্বয়ে গঠিত ৮৪ সদস্যের একটি প্রতিনিধিদলের নেতৃত্ব দিচ্ছেন। ১৯৮৬ সালের পর কোনো জার্মান প্রেসিডেন্টের এটাই প্রথম বাংলাদেশ সফর।
ক্রিস্টিয়ান ভুল্ফ ১৯৭১ সালে মুক্তিযুদ্ধে শহীদদের স্মৃতির প্রতি শ্রদ্ধা জানাতে বিমানবন্দর থেকে সরাসরি সাভারে জাতীয় স্মৃতিসৌধে যান। সেখানে তিনি শহীদ বেদিতে পুষ্পার্ঘ্য অর্পণ করে জাতির বীর সন্তানদের স্মৃতির প্রতি শ্রদ্ধা জানান। তিন বাহিনীর একটি সুসজ্জিত দল এ সময় জার্মান প্রেসিডেন্টকে গার্ড অব অনার প্রদান করে।
সাভার থেকে জার্মান প্রেসিডেন্ট সরাসরি হোটেল ওয়েস্টিনে আসেন। এখানে তিনি জার্মানির বিভিন্ন প্রতিষ্ঠানের প্রতিনিধিদের সঙ্গে বৈঠক করেন। সন্ধ্যায় পররাষ্ট্রমন্ত্রী দীপু মনি জার্মান প্রেসিডেন্টের সঙ্গে তাঁর হোটেল স্যুইটে সাক্ষাৎ করেন।
জার্মান প্রেসিডেন্ট জাতির জনক বঙ্গবন্ধু শেখ মুজিবুর রহমানের প্রতি শ্রদ্ধা জানাতে আজ মঙ্গলবার ধানমন্ডিতে বঙ্গবন্ধু স্মৃতি জাদুঘর পরিদর্শন করবেন। প্রধানমন্ত্রী শেখ হাসিনা দুপুর সোয়া ১২টায় হোটেল রূপসী বাংলায় জার্মান প্রেসিডেন্টের সঙ্গে সাক্ষাৎ করবেন বলে আশা করা হচ্ছে। শেখ হাসিনা জার্মান প্রেসিডেন্টের জন্য মধ্যাহ্নভোজেরও আয়োজন করবেন। এরপর ক্রিস্টিয়ান ভুল্ফ দুইটা ২০ মিনিটে একই হোটেলে সংবাদমাধ্যমের মুখোমুখি হবেন। হোটেল রূপসী বাংলা থেকে জার্মান প্রেসিডেন্ট ঢাকা বিশ্ববিদ্যালয় পরিদর্শনে যাবেন। সেখানে তিনি এক অনুষ্ঠানে বক্তব্য দেবেন। পরে সন্ধ্যায় বঙ্গভবনে রাষ্ট্রপতি জিল্লুর রহমানের দেওয়া রাষ্ট্রীয় ভোজসভায় অংশ নেবেন। নৈশভোজে যোগ দেওয়ার আগে দুই রাষ্ট্রপ্রধান ২৫ মিনিট স্থায়ী দ্বিপক্ষীয় আলোচনায় অংশ নেবেন। জার্মান প্রেসিডেন্ট ৩০ নভেম্বর বিকেলে ঢাকা ত্যাগ করবেন। ক্রিস্টিয়ান ভুল্ফ গত বছরের ৩০ জুন জার্মান প্রেসিডেন্ট নির্বাচিত হন। বাসস।
﻿

ধর্ষণের রাজধানী কঙ্গো (ভিডিও)
কঙ্গোর পূর্বাঞ্চলে বিদেশি কোনো নারী পা রাখলেই অদ্ভুত এক পরিস্থিতির মুখোমুখি হবেন। তিনি দেখবেন নিরাপত্তাকর্মীরা তাঁকে ঘিরে রেখেছেন, অস্ত্র হাতে পাহারা দিচ্ছেন। আর দেশটির সাধারণ নারীরা কেমন আছেন, তা জানাতে একটি পরিসংখ্যানই যথেষ্ট। সেখানে প্রতি ঘণ্টায় ৪৮ জন নারী ধর্ষণের শিকার হচ্ছেন। এ কারণে এরই মধ্যে কঙ্গো ‘ধর্ষণের রাজধানী’ হিসেবে কুখ্যাতি পেয়েছে।
কঙ্গোতে মানবাধিকার পরিস্থিতি নিয়ে কাজ করেছেন পুরস্কারজয়ী চলচ্চিত্র-নির্মাতা ফিয়োনা লয়েদ ডেভিস। সেখানকার পরিস্থিতি নিয়ে নিয়মিতই তিনি সিএনএনে লিখছেন। সে লেখাতেই উঠে এসেছে কঙ্গোর নারীদের ভয়ংকর অবস্থার কথা। তিনি বলেন, সেখানকার নারীরা এমনই দুরবস্থার মধ্যে আছেন যে বাড়িতে থাকলে তাঁদের না খেয়ে থাকতে হয়। কিন্তু খাবার বা কাজের সন্ধানে বাইরে বের হলে তাঁরা ধর্ষণের শিকার হন।
ফিয়োনা লয়েদ ডেভিস বলেন, এক সপ্তাহ ধরে কঙ্গোয় একের পর এক ধর্ষণের ঘটনা ঘটেছে। বিভিন্নভাবে ধর্ষণের শিকার হয়েছেন নারীরা। সেসব ঘটনায় বেড়েছে বর্বরতা আর নিষ্ঠুরতা। রাইফেলের বেয়নেট, বন্দুক ও লাঠি দিয়ে মেরে, ভয় দেখিয়ে ধর্ষণ করা হয়েছে নারীদের—প্রতিদিন, প্রতিনিয়ত।
২০০৩ সালে কঙ্গোয় সংঘাত বন্ধে একটি শান্তিচুক্তি সই হয়। এর ফলে সেখানে সংঘর্ষ থেমেছে কিন্তু থামেনি ধর্ষণ। থামেনি নারীদের বেঁচে থাকার লড়াই। ফিয়োনা লয়েদ ডেভিস বলেন, তিনি দীর্ঘদিন সেখানে কাজ করছেন। আর এ সময় অনেক নারীই নিখোঁজ হয়েছেন। বনে কাজ বা খাবারের সন্ধানে বের হয়ে তাঁরা ধর্ষণের শিকার হয়েছেন। এখন বর্বরতা আরও বেড়েছে। ধর্ষকেরা এখন নতুন নতুন কৌশল অবলম্বন করছে।
কঙ্গোর বহু নারীই কীভাবে ধর্ষণের শিকার হয়েছেন, সে ব্যাপারে মুখ খুলছেন। তাঁদের কেউ কেউ বলেন, একবার নয় বহুবার, বারবার তাঁরা এই বর্বরতার শিকার হন। অনেকে তিনবার-চারবারও গণধর্ষণের শিকার হয়েছেন। কখনো কখনো দুজন সৈন্য দ্বারা, কখনো আবার ১০-২০ জন তাঁদের ওপর নির্যাতন করেছে। কিশোরী, এমনকি শিশুরাও বাদ পড়ছে না এ বর্বরতা থেকে।
চিকিত্সক মাকওয়েজ বুকাভুর পাঞ্জি হাসপাতালে ধর্ষণের শিকার নারীদের চিকিত্সা করছেন। এদের মধ্যে একজনের বয়স তিন বছর। ওই ঘটনার পর থেকে শিশুটি যেন বোবা হয়ে গেছে। নার্সরা জানান, দুর্বৃত্তরা তাকে ও তার মাকে ধর্ষণ করে। সে সময় দুই বোনকে মেরেও ফেলা হয়।
তবে ধর্ষণের শিকার হয়েও যাঁরা টিকে থাকার জন্য লড়াই করে যাচ্ছেন, তাঁদের একজন মাসিকা কাতসুভা। তাঁর কর্মকাণ্ড হয়তো অন্যকে উত্সাহিত করতে পারে। তাঁকে ও তাঁর দুই কিশোরী মেয়েকে ধর্ষণ করা হয়। স্বামীকে তাঁর সামনেই মেরে ফেলা হয়। ধর্ষণের শিকার দুই মেয়ে রাচেল ও ইয়েভেতকে ছেড়ে গেছে তাঁদের স্বামীরা। এরপর তিনি তাঁর মেয়েদের পুনর্বাসনের জন্য লড়াই শুরু করেন। লেক কিভু এলাকার ওই পুনর্বাসন কেন্দ্রে এখন ১৭০ জন নারী আছেন। তাঁরা তাঁকে মামা মাসিকা বলে ডাকেন।
গত ১০ বছরে মামা মাসিকা ছয় হাজার নারীকে পুনর্বাসিত করেছেন। এসব নারী পরিবার ও সমাজ থেকে বিচ্ছিন্ন। মাসিকা তাঁদের কাছে মায়ের মতো। মাসিকা তাঁদের একটি সুন্দর ভবিষ্যত্ উপহার দিতে চান। কিন্তু তিনি জানেন, বাস্তবতা অনেক কঠিন। মাসিকা এসব নারীর মাঠে গিয়ে শারীরিক পরিশ্রম করানোর বদলে অন্যভাবে শিক্ষিত করে তুলতে চান।
তবে মাসিকা জানেন না, কবে এই ধর্ষণ বন্ধ হবে। তাঁর মতো জানেন না অন্যরাও। প্রতিদিনের বর্বরতা, নিষ্ঠুরতা থেকে কবে রক্ষা পাবেন কঙ্গোর নারীরা। কবে আন্তর্জাতিক সম্প্রদায়ের চোখ পড়বে দিনের পর দিন ঘটে চলা এই জঘন্য কর্মকাণ্ডের দিকে। কঙ্গোর ধর্ষণের শিকার নারীরা স্বাভাবিক জীবন কাটাতে চান—চান নিরাপদ জীবন। কিন্তু সেই জীবনের নিশ্চয়তা কে দেবে?
﻿

মিসরে দ্বিতীয় দিনের ভোট গ্রহণ চলছে
মিসরে পার্লামেন্টের নিম্নকক্ষের দুই দিনব্যাপী প্রথম দফা নির্বাচনে আজ মঙ্গলবার দ্বিতীয় দিনের ভোট গ্রহণ চলছে। ব্যাপক নির্বাচনী সহিংসতা ও গোলমালের আশঙ্কা সত্ত্বেও গতকাল সোমবার শান্তিপূর্ণভাবে প্রথম দিনের ভোট গ্রহণ শেষ হয়েছে।
বিবিসি অনলাইন, আল জাজিরা টেলিভিশনের অনলাইন ও বার্তা সংস্থা রয়টার্সের খবরে বলা হয়েছে, উত্সাহ-উদ্দীপনার মধ্য দিয়ে গতকাল প্রথম দিনের ভোট গ্রহণ শেষ হয়েছে। বিপুলসংখ্যক ভোটার লাইনে দাঁড়িয়ে শৃঙ্খলা মেনে ভোট দিয়েছেন। কোথাও বড় ধরনের কোনো সহিংসতা ও অপ্রীতিকর ঘটনার খবর পাওয়া যায়নি।
ভোট গ্রহণে কোনো অনিয়মের অভিযোগ পাওয়া যায়নি। তবে ভোটকেন্দ্রে বেশ কিছু সীমাবদ্ধতার অভিযোগ পাওয়া গেছে। অনেক কেন্দ্রে নির্দিষ্ট সময়ে ভোট গ্রহণ শুরু হয়নি বলে ভোটাররা অভিযোগ করেছেন। কোনো কোনো কেন্দ্রে সঠিক সময়ে কালি ও ব্যালট পেপার পৌঁছায়নি বলেও জানা গেছে।
তবে এসব সীমাবদ্ধতা ডিঙিয়ে দেশটিতে প্রথমবারের মতো স্বচ্ছ ও নিরপেক্ষ নির্বাচন অনুষ্ঠিত হচ্ছে বলেই অনেক পর্যবেক্ষক মত দিয়েছেন। এদিকে তাহরির স্কয়ারে এখনো সেনাশাসনবিরোধী বিক্ষোভ চলছে। অনেক বিক্ষোভকারী এই নির্বাচনকে বর্জন করে একে ‘কৌতুক’ বলে অভিহিত করেছেন।
উল্লেখ্য, ৫০ বছরের মধ্যে মিসরে এটাই প্রথম জনগণের প্রত্যক্ষ ভোটে পার্লামেন্ট নির্বাচন। এদিকে ক্ষমতায় থাকা ফিল্ড মার্শাল হুসেইন তানতাবির পদত্যাগের দাবিতে বিক্ষোভ চলায় ভোটকেন্দ্রগুলোতে নেওয়া হয়েছে ব্যাপক নিরাপত্তাব্যবস্থা।
প্রাথমিকভাবে নিম্নকক্ষের এ নির্বাচন তিন দফায় অনুষ্ঠিত হচ্ছে। প্রথম দফায় গতকাল ও আজ কায়রো, আলেকজান্দ্রিয়াসহ বেশ কিছু শহরে নির্বাচন অনুষ্ঠিত হচ্ছে। কিন্তু ধারণা করা হচ্ছে, নির্বাচনপ্রক্রিয়া জটিল হওয়ায় তা সম্পন্ন করতে আগামী মার্চ নাগাদ সময় লেগে যাবে। ফলাফলও ওই মাসের আগে জানা সম্ভব হবে না।
দ্বিতীয় দফায় ভোট গ্রহণ হবে আগামী ১৪ ডিসেম্বর আর তৃতীয় দফার ভোট গ্রহণ ৩ জানুয়ারি। এরপর পার্লামেন্টের উচ্চকক্ষের ভোট গ্রহণ শুরু হবে ২৯ জানুয়ারি। এ নির্বাচনে ৫০টির বেশি রাজনৈতিক দল প্রতিদ্বন্দ্বিতা করছে।
আশঙ্কা করা হচ্ছে, নির্বাচনে কট্টরপন্থী মুসলিম, নিরপেক্ষ ও সাবেক প্রেসিডেন্ট হোসনি মোবারকের অনুসারীদের জয়ী হওয়ার সম্ভাবনার কারণে নতুন পার্লামেন্ট গঠন নিয়ে তাঁদের মধ্যে আদর্শগত বিরোধ দেখা দিতে পারে।
এক সপ্তাহের বেশি সময় ধরে মিসরে সেনাশাসনবিরোধী বিক্ষোভের কারণে নির্বাচন পর্যবেক্ষকদের অনেকেই পার্লামেন্ট নির্বাচন নিয়ে সহিংসতার আশঙ্কা করছিলেন। এদিকে এই নির্বাচন বিষয়ে অনেক মিসরীয়ই বলছেন, এর ফলে মিসরীয়রা বিভক্ত হয়ে পড়বে।
﻿

‘ব্যবহারকারীর তথ্য বিক্রি করেছে ফেসবুক’
যোগাযোগের জনপ্রিয় সামাজিক মাধ্যম ফেসবুকের বিরুদ্ধে বিজ্ঞাপনদাতাদের কাছে তার ব্যবহারকারীদের ব্যক্তিগত তথ্য বিক্রি করার এক গুরুতর অভিযোগ উঠেছে।
যেভাবে ফেসবুক ব্যবহারকারীর তথ্যে আড়ি পাতে এবং তা সংগ্রহ করে; সে পথ বন্ধে ইউরোপিয়ান কমিশন কাজ শুরু করেছে।
ইউরোপিয়ান কমিশনের বরাতে সানডে টেলিগ্রাফের প্রতিবেদনে বলা হয়েছে, ফেসবুক তাদের ব্যবহারকারীদের কাছ থেকে বিভিন্ন তথ্য সংগ্রহ করে তা বিজ্ঞাপনদাতাদের কাছে বিক্রি করছে। বিজ্ঞাপনদাতাদের কাছে বিক্রি করা তথ্যের মধ্যে রয়েছে ব্যবহারকারীর ব্যক্তিগত তথ্য, রাজনৈতিক ও ধর্মীয় বিশ্বাস, যৌনতা এবং অন্যান্য তথ্য। ফেসবুকের এ তথ্য পাচার প্রক্রিয়া বন্ধ করার পরিকল্পনা করছে ইউরোপিয়ান কমিশন।
ওই প্রতিবেদনে বলা হয়েছে, অত্যাধুনিক সফটওয়্যার ব্যবহার করে ফেসবুক তাদের ব্যবহারকারীদের বিভিন্ন তথ্য সংগ্রহ করছে। এমনকি ব্যবহারকারীর ব্যক্তিগত গোপনীয়তার সেটিংস থেকে তথ্য সংগ্রহ করে তা বিজ্ঞাপনদাতাদের কাছে তা সরবরাহ করছে ফেসবুক।
এর পরিপ্রেক্ষিতে ইউরোপিয়ান কমিশন ফেসবুকের এ ধরনের কার্যক্রমে নিষেধাজ্ঞা আরোপ করার সিদ্ধান্ত নিয়েছে। আগামী বছরের জানুয়ারি থেকে এ নিষেধাজ্ঞা কার্যকর হবে। এর ফলে ব্যবহারকারীর অনুমোদন ছাড়া ফেসবুকে কোনো বিজ্ঞাপন থাকবে না।
ইউরোপিয়ান কমিশনের এ নতুন বিধান মানতে ব্যর্থ হলে ফেসবুককে আইনগত ব্যবস্থার মুখোমুখি হতে হবে।
ইউরোপিয়ান কমিশনের উপ-প্রেসিডেন্ট ভিভিয়ান রেডিং বলেছেন, ‘আমি সামাজিক যোগাযোগের মাধ্যমের প্রতি অধিক স্বচ্ছতা আহ্বান জানাচ্ছি। তা কীভাবে পরিচালিত হয়, ব্যবহারকারীর কী কী তথ্য সংগ্রহ করা হয় এবং তথ্য সংগ্রহের উদ্দেশ্য ব্যবহারকারীর জানার অধিকার রয়েছে।
তবে কারও কাছে ব্যবহারকারীর তথ্য সরবরাহ বা বিক্রির অভিযোগ অস্বীকার করেছে ফেসবুক।
﻿

তালেবানকে ফাঁকি দিয়ে পুরস্কার পেল মালালা!
তালেবান অধ্যুষিত পাকিস্তানের উত্তর-পশ্চিমাঞ্চলের সোয়াত উপত্যকা। এখানে নারীদের শিক্ষার ওপর নিষেধাজ্ঞা আরোপ করেছে তালেবানরা। মেয়েদের ভয় দেখিয়ে ঘরে থাকতে বাধ্য করা হয়েছে। এর মধ্যেও তালেবানদের চোখ ফাঁকি দিয়ে অনেকে গোপনে চালিয়ে যাচ্ছে লেখাপড়া। এদেরই একজন ১৪ বছর বয়সী মালালা ইউসুফজাই। শত প্রতিবন্ধকতার মধ্যেও সে চালিয়েছে তার লেখাপড়া, লিখেছে ইন্টারনেটে ‘অনলাইন ডায়েরি’। আর এর পুরস্কার হিসেবে সে পেয়েছে পাকিস্তানের প্রথম শান্তি পুরস্কার।
ইউসুফজাই বলে, ‘আমি সব সময় ভয়ে ভয়ে থাকতাম, লেখাপড়া করার জন্য কখন তালেবান জঙ্গিরা আমার শিরশ্ছেদ করে।’ সে আরও বলে, ‘ওরা বাড়ি বাড়ি তল্লাশি চালিয়ে দেখত মেয়েরা লেখাপড়া করছে কি না? টেলিভিশন দেখছে কি না?’
এসব প্রতিকূলতা সত্ত্বেও লেখাপড়া করছে এবং ইন্টারনেট ব্যবহার করে লিখেছে নিজের জীবনযুদ্ধের কথা। এর স্বীকৃতি হিসেবে সে জিতল পাকিস্তানের প্রথম শান্তি পুরস্কার। পুরস্কার পেয়ে ইউসুফজাই বলে, ‘আমার বইগুলো আমি বিছানার নিচে লুকিয়ে রাখতাম, যাতে তল্লাশির সময় তালেবানরা আমার ঘরে বইগুলো খুঁজে না পায়।’
পাঁচ লাখ রুপি মূল্যমানের পাকিস্তানে এই জাতীয় শান্তি পুরস্কার প্রথমবারের মতো দেওয়া হলো। এরপর থেকে প্রতিবছর ১৮ বছর বয়সের নিচের যেসব শিশু দেশের শান্তি ও শিক্ষার জন্য অবদান রাখবে তাদেরকে জাতীয় এ পুরস্কার দেওয়া হবে। এ জন্য পাকিস্তানের প্রধানমন্ত্রী ইউসুফরাজা গিলানি তাঁর মন্ত্রিসভাকে দিক-নির্দেশনাও দিয়েছেন।
ইউসুফজাই শিশুদের আন্তর্জাতিক শান্তি পুরস্কার ২০১১-এর জন্যও মনোনীত হয়েছিল। এ পুরস্কারের জন্য বিশ্বের ৪২টি দেশের মধ্য থেকে পাঁচজনকে মনোনয়ন দেওয়া হয়েছিল। প্রতিবছর যেসব শিশু তাদের শত প্রতিবন্ধকতা থাকা সত্ত্বেও তাদের সাহস ও অসাধারণ কাজের মাধ্যমে সমাজে দৃষ্টান্ত স্থাপন করে, তাদের দেওয়া হয় এ পুরস্কার।
মালালা ইউসুফজাই আন্তর্জাতিক এ পুরস্কার জিততে না পারলেও, ভবিষ্যতে সে ভালো কিছু করার আশা ব্যক্ত করেছে। সে বলে, ‘যেহেতু দেশের সত্ ও যোগ্য নেতৃত্বের অভাব রয়েছে, তাই আমি বড় হয়েছে দেশকে নেতৃত্ব দেব।’ মালালা এমন এক সমাজের স্বপ্ন দেখে যেখানে মেয়েরা কোনো প্রতিবন্ধকতা ছাড়াই শিক্ষা গ্রহণ করতে পারবে।
﻿

খুনি ব্রেইভিককে পাগল ঘোষণা (ভিডি্‌ও)
নরওয়ের চিকিত্সকেরা বলেছেন, খুনি এন্ডারস বেরিং ব্রেইভিক একজন পাগল, মানসিক রোগী। তিনি বিকৃতমস্তিষ্কের মানুষ বলেও তাঁরা মন্তব্য করেন। চিকিত্সকেরা বলেছেন, ব্রেইভিক প্যারানয়েড স্কিজোফ্রেনিয়াতে ভুগছেন।

গত ২২ জুলাই নরওয়েতে ব্রেইভিক পরপর দুটি হামলা চালান। এসব হামলায় ৭৭ জন নিহত ও ১৫১ জন আহত হয়।
ব্রেইভিক এসব হামলার দায় স্বীকার করেছেন। হামলার কারণ হিসেবে ব্রেইভিক বলেছেন, হামলাগুলো নৃশংস হলেও প্রয়োজনীয় ছিল। ইউরোপকে মুসলমান সম্প্রদায়ের হামলা থেকে রক্ষা করতে এসব কাজ করেছেন বলে ব্রেইভিক জানান।
চিকিত্সকেরা ব্রেইভিকের দেওয়া ১৩টি সাক্ষাত্কার ও দুটি সংবাদ সম্মেলন দেখার পরে বলেছেন, তিনি জীবনে নানাভাবে বঞ্চিত। আর এ কারণেই ব্রেইভিকের মস্তিষ্ক বিকৃতি ঘটেছে।
﻿

থাই প্রধানমন্ত্রী হাসপাতালে
থাইল্যান্ডের প্রধানমন্ত্রী ইংলাক সিনাওয়াত্রা আজ মঙ্গলবার সকালে অসুস্থ হয়ে হাসপাতালে ভর্তি হয়েছেন। নাম প্রকাশ না করার শর্তে তাঁর এক নিরাপত্তা কর্মকর্তা এ খবর জানিয়েছেন।
ওই কর্মকর্তা জানান, প্রধানমন্ত্রী ইংলাক সিনাওয়াত্রা সম্ভবত খাদ্যে বিষক্রিয়ায় আক্রান্ত হয়ে হাসপাতালে ভর্তি হয়েছেন। তবে তাঁর অসুস্থতার প্রকৃত কারণ এখনো স্পষ্ট নয়।
ইংলাককে রামা নাইন হাসপাতালে ভর্তি করা হয়েছে।
এদিকে আজ সকালে দেশটির মন্ত্রিসভার সাপ্তাহিক বৈঠক অনুষ্ঠিত হওয়ার কথা থাকলেও অসুস্থতার জন্য ইংলাক সেখানে উপস্থিত থাকবেন না। বৈঠকে প্রধানমন্ত্রীর দায়িত্ব উপপ্রধানমন্ত্রীর কাছে হস্তান্তর করেছেন ইংলাক।
ইংলাক দেশটির প্রথম নারী প্রধানমন্ত্রী।
﻿

ঘরে আলো দেবে ব্যাকটেরিয়া!
ব্যাকটেরিয়া দিয়ে বাল্ব বা বৈদ্যুতিক বাতি তৈরি হবে। তা দিয়ে আলোকিত হবে সবকিছু। ব্যাপারটি একটু অন্য রকম শোনালেও আগামী বছরের মধ্যেই এই বাল্ব আলোর মুখ দেখাবে বলে ধারণা করা হচ্ছে।
বিশ্বখ্যাত ইলেকট্রনিক পণ্যপ্রস্তুতকারী প্রতিষ্ঠান ফিলিপস এমনই একটি বাল্ব তৈরির পরিকল্পনা করেছে। প্রতিষ্ঠানটি এই বিষয়টির নাম দিয়েছে ‘বায়ো-লাইট কনসেপ্ট’।
এই বায়ো-লাইট কনসেপ্ট ব্যবহার করে ফিলিপস ভবিষ্যতে সাধারণ ফ্লুরোসেন্ট বাল্ব থেকে শুরু করে এলইডি, হ্যালোজেন—সব ধরনের বাল্বই তৈরি করবে বলে জানিয়েছে।
বায়ো-লুমিনেসেন্ট ব্যাকটেরিয়া এই বাল্বগুলো তৈরিতে ব্যবহার করা হবে। বায়ো-লুমিনেসেন্ট ব্যাকটেরিয়া হচ্ছে একধরনের ব্যাকটেরিয়া, যাদের শরীর থেকে জোনাকি পোকার মতো আলো বিচ্ছুরিত হয়। এই ব্যাকটেরিয়া পচিয়ে সবুজ রঙের আলো বিচ্ছুরণ করা এই বাল্ব খুব তাড়াতাড়িই বাজারে আসবে বলে জানা গেছে। এটি হালের এনার্জি সেভিং বাল্বের ধারণাকে পুরোনো করে তো দেবেই, উল্টো পরিবেশবান্ধব জ্বালানি ব্যবহারের ক্ষেত্রে নতুন দিক-নির্দেশনাও তৈরি করবে বলেও ধারণা করছেন জ্বালানি ও প্রযুক্তি বিশ্লেষকেরা।
বায়ো-লুমিনেসেন্ট ব্যাকটেরিয়া বিভিন্ন জৈব পদার্থের মধ্যেই খুঁজে পাওয়া যায়। সাধারণ টয়লেট বর্জ্যেও এই বাল্ব জ্বলবে। প্রতিটি বাল্বে যে বায়ো-লুমিনেসেন্ট ব্যাকটেরিয়া থাকবে, তার খাদ্য হবে টয়লেট বর্জ্যের মিথেন গ্যাস।
আপাতত, ঘর আলোতে উজ্জ্বল করে দেওয়ার মতো শক্তিশালী নয় এই বাল্বগুলো। তবে হালকা আলোর এই বাল্ব রাতে শহরের রাস্তা মার্কিংয়েও যথেষ্ট কার্যকরী হবে বলেই মনে করা হচ্ছে। রয়টার্স
﻿

স্ট্যালিনের একমাত্র মেয়ে মারা গেছেন
সাবেক সোভিয়েত একনায়ক জোসেফ স্ট্যালিনের একমাত্র মেয়ে সেভতলানা আলিলুয়েভা ৮৫ বছর বয়সে কোলোন ক্যানসারে আক্রান্ত হয়ে মারা গেছেন। ২২ নভেম্বর যুক্তরাষ্ট্রের একটি সেবাকেন্দ্রে তিনি মারা যান বলে মার্কিন কর্মকর্তাদের বরাত দিয়ে বিবিসি অনলাইন জানিয়েছে।
সেভতলানা আলিলুয়েভা যুক্তরাষ্ট্রের উইসকনসিন রাজ্যে তাঁর মেয়ের সঙ্গে বাস করছিলেন। তিনি সেখানে লানা পিটার্স (খধহধ চবঃবত্ং) নামেও পরিচিত।
মার্কিন-সমর্থিত একটি অভ্যুত্থানের প্রচারণার জেরে ১৯৬৭ সালে দুই ছেলেকে রেখেই সেভতলানা আলিলুয়েভা ওরফে লানা পিটার্স মস্কো ত্যাগ করেন।
বিশেষ করে প্রয়াত স্বামী ব্রিজেশ সিংয়ের প্রতি তত্কালীন সোভিয়েত কর্তৃপক্ষের আচরণের কারণেই তিনি দেশ ত্যাগ করেন। তবে যুক্তরাষ্ট্রে এসে তিনি বলেছিলেন, ‘নিজের স্বাধীন মতপ্রকাশের জন্যই এ দেশে আসা, যা রাশিয়ায় সম্ভব নয়।’
স্বামী ব্রিজেশ সিংয়ের দেহভস্ম ভাসিয়ে দিতে ১৯৬৬ সালে পিটার্স ভারতে আসেন। কিন্তু দেশে ফেরার সময় তিনি একটি মার্কিন দূতাবাসে গিয়ে রাজনৈতিক আশ্রয় প্রার্থনা করেন। তখন তিনি তাঁর সোভিয়েত পাসপোর্ট পুড়িয়ে ফেলেন এবং সমাজতন্ত্র ও তাঁর বাবার সমালোচনা করেন। তিনি তাঁর বাবা স্ট্যালিনকে ‘নৈতিক ও ও আধ্যাত্মিক রাক্ষস’ বলেও অভিহিত করেন। তবে বাবা স্ট্যালিনের ছায়া থেকে বের হতে পারেননি বলেও স্বীকার করেন তিনি।
মার্কিন প্রকৌশলী উইলিয়াম ওয়েসলি পিটার্সকে বিয়ে করার পর তিনি লানা পিটার্স নাম ধারণ করেন। ১৯৭৩ সালে তাঁদের বিচ্ছেদ হয়। তাঁদের এক মেয়ে আছে।
১৯৮০ সালে লানা পিটার্স আবারও সোভিয়েত ইউনিয়নে ফিরে আসেন। তবে পরিবারের সদস্যদের সঙ্গে বিবাদের জেরে যুক্তরাষ্ট্রে ফিরে যান তিনি।
১৯৪৯ সালে লানা পিটার্স মস্কো বিশ্ববিদ্যালয় থেকে স্নাতক ডিগ্রি লাভ করেন। তাঁর চারটি বই রয়েছে। এর মধ্যে দুটি স্মৃতিগ্রন্থই সর্বাধিক বিক্রিত বইয়ের তালিকায় আছে।
১৯৫৩ সালে লানার বাবা সাবেক সোভিয়েতের একনায়ক জোসেফ স্ট্যালিন মারা যান। এই একনায়কের বিরুদ্ধে তাঁর শাসনামলে লাখ লাখ মানুষ হত্যার অভিযোগ রয়েছে।
যুক্তরাষ্ট্রের সময় বাড়ানোর প্রস্তাব, পাকিস্তানের নাকচ
পাকিস্তানের শামসি বিমানঘাঁটি থেকে সরে যেতে সময়সীমা বাড়াতে যুক্তরাষ্ট্রের করা আবেদন নাকচ করে দিয়েছে ইসলামাবাদ। গতকাল মঙ্গলবার গণমাধ্যমের প্রতিবেদনে এ তথ্য জানা গেছে।
গত শনিবার পাকিস্তানের উত্তর-পশ্চিমাঞ্চলের একটি তল্লাশি চৌকিতে সামরিক জোট ন্যাটোর হামলায় ২৪ পাকিস্তানি সেনা নিহত হয়। এর পরিপ্রেক্ষিতে পাকিস্তান ১৫ দিনের মধ্যে শামসি বিমান ঘাঁটি ছেড়ে যেতে যুক্তরাষ্ট্রকে নির্দেশ দেয়।
এদিকে আফগানিস্তানের ভবিষ্য ৎ নিয়ে আগামী সপ্তাহে জার্মানিতে অনুষ্ঠেয় আলোচনায় যোগ না দেওয়ার সিদ্ধান্ত নিয়েছে পাকিস্তান। গতকাল প্রধানমন্ত্রী ইউসুফ রাজা গিলানির সভাপতিত্বে অনুষ্ঠিত এক বৈঠকে এ সিদ্ধান্ত নেওয়া হয়। পাকিস্তানের সরকারি একজন কর্মকর্তা জানান, ন্যাটোর হামলার প্রতিবাদে পাকিস্তান ওই বৈঠকে যোগ না দেওয়ার সিদ্ধান্ত নিয়েছে।
পাকিস্তানের শামসি বিমানঘাঁটি বেলুচিস্তান প্রদেশে অবস্থিত। যুক্তরাষ্ট্রের কেন্দ্রীয় গোয়েন্দা সংস্থা (সিআইএ) ওই ঘাঁটি ব্যবহার করত। ওই ঘাঁটি থেকে চালকবিহীন বিমান থেকে তালেবান ও আল-কায়েদার বিরুদ্ধে অভিযান চালানো হতো। বিমানঘাঁটি থেকে সরে যেতে আরও ১৫ দিন সময় বাড়াতে গত সোমবার পাকিস্তানের প্রেসিডেন্ট আসিফ আলী জারদারির কাছে অনুরোধ জানায় ওয়াশিংটন। প্রেসিডেন্ট জারদারি ওই অনুরোধ নাকচ করে দেন।
গণমাধ্যমের প্রতিবেদনে বলা হয়, ১৯৯২ সালে পাকিস্তান শামসি বিমানঘাঁটি সংযুক্ত আরব আমিরাতকে (ইউএই) ইজারা দেয়। নাইন-ইলেভেনের পর আল-কায়েদা ও তালেবানবিরোধী অভিযান চালাতে ওই ঘাঁটি যুক্তরাষ্ট্রকে ব্যবহার করতে দেয় ইউএই। গত সোমবার ইউএইর পররাষ্ট্রমন্ত্রী শেখ আবদুল্লাহ বিন জায়েদ আল নাহিয়ান যুক্তরাষ্ট্রের অনুরোধ নিয়ে প্রেসিডেন্ট জারদারির সঙ্গে দেখা করেন। শেখ আবদুল্লাহ পাকিস্তানের প্রেসিডেন্টকে জানান, শামসি বিমানঘাঁটি থেকে সরে যেতে ওয়াশিংটন ১৫ দিন সময় বাড়িয়ে দেওয়ার অনুরোধ জানিয়েছে।
পাকিস্তানের ডন এক প্রতিবেদনে উল্লেখ করেছে, ইউএইর পররাষ্ট্রমন্ত্রী শেখ আবদুল্লাহ পাকিস্তানের প্রেসিডেন্ট জারদারি ও সেনাপ্রধান জেনারেল আশফাক পারভেজ কায়ানির সঙ্গে দেখা করেন। প্রেসিডেন্ট ও সেনাপ্রধান বিষয়টি নিয়ে কঠোর মনোভাব দেখান।
দ্য নিউজ-এর প্রতিবেদনে বলা হয়, প্রেসিডেন্ট জারদারি ইউএইর পররাষ্ট্রমন্ত্রীকে জানান, শামসি বিমানঘাঁটি থেকে যুক্তরাষ্ট্রকে সরে যাওয়ার নির্দেশের বিষয়টি মন্ত্রিসভার প্রতিরক্ষা কমিটির সভায় গৃহীত হয়েছে। সরকারকে ওই সিদ্ধান্ত মেনে চলতে হবে।
এদিকে মার্কিন সামরিক বাহিনীর প্রাথমিক এক প্রতিবেদনে বলা হয়েছে, তালেবান তাড়া করতে গিয়ে সম্ভবত ভুল করে পাকিস্তানের তল্লাশি চৌকিতে হামলা চালিয়েছে ন্যাটো। কারণ, গত শনিবার সকালে মার্কিন ও আফগান যৌথ বাহিনীর ওপর হামলা চালায় তালেবান।
পাকিস্তানে হামলার ঘটনা তদন্তে আফগানিস্তান ও মধ্যপ্রাচ্যে মোতায়েন মার্কিন সেনাদের তত্ত্বাবধানকারী মার্কিন কেন্দ্রীয় কমান্ডের প্রধান ব্রিগেডিয়ার জেনারেল স্টিফেন ক্লার্ককে প্রধান করে তদন্ত কমিটি গঠন করা হয়েছে। আগামী ২৩ ডিসেম্বর ওই তদন্তের প্রাথমিক প্রতিবেদন দেওয়া হবে বলে আশা করা হচ্ছে। এএফপি, রয়টার্স, এপি ও পিটিআই।
মিসরের জনগণ গণতন্ত্রের পরীক্ষায় উত্তীর্ণ
মিসরের পার্লামেন্ট নির্বাচনে ভোট গ্রহণের দ্বিতীয় দিন গতকাল মঙ্গলবার বিপুল পরিমাণ ভোটারের উপস্থিতি লক্ষ করা গেছে। গণ-অভ্যুত্থানের পরবর্তী মিসরের প্রথম নির্বাচনকে ‘গণতন্ত্রের সফল পরীক্ষা’ হিসেবে বর্ণনা করেছে মিসর। দেশটির অন্তর্বর্তী সেনা শাসকেরা গতকাল মঙ্গলবার নির্বাচন নিয়ে সন্তোষ প্রকাশ করেন।
অন্তর্বর্তী সেনা শাসকদের পদত্যাগের দাবিতে সপ্তাহব্যাপী বিক্ষোভ-সমাবেশ এবং ৪০ জন নিহত হওয়ার পর মোবারক-পরবর্তী দেশের এই প্রথম নির্বাচন নিয়ে বেশ সন্দেহ শুরু হয়েছিল।
গত সোমবার প্রথম দিনে নিরাপদ পরিবেশে ভোট গ্রহণ অনুষ্ঠানের পর গতকাল মিসরের রাষ্ট্রীয় আল-আকবর সংবাদপত্রের শিরোনাম ছিল ‘নতুন মিসরের জন্ম’। নিরপেক্ষ দৈনিক আল-শোরুক পত্রিকার শিরোনাম ছিল ‘জনগণ গণতন্ত্রের পরীক্ষায় উত্তীর্ণ’। মিসরে একটি নতুন পার্লামেন্টের জন্য গত সোমবার ভোট গ্রহণ শুরু হয়।
গত ফেব্রুয়ারিতে গণ-আন্দোলনে হোসনি মোবারকের পতনের পর এটাই প্রথম নির্বাচন। কয়েক ধাপে এ নির্বাচন শেষ হবে। সোমবার রাজধানী কায়রো ও বন্দর শহর আলেক্সান্দ্রিয়ায় ভোট দেওয়ার জন্য দীর্ঘ সারিতে দাঁড়িয়ে ভোটারদের অপেক্ষা করতে দেখা গেছে। প্রথম দিনের চেয়ে গতকাল ভোটারদের উপস্থিতি ছিল বেশি।
৩০ বছর বয়সী রফিক বলেন, ‘ভোটকেন্দ্রের ভিড় এড়াতেই তিনি আজ (গতকাল) ভোট দিতে আসেন। ভোট দেওয়া আমার জন্য গুরুত্বপূর্ণ ছিল। কারণ, এই প্রথমবারের মতো আমার মতামত নেওয়া হলো।’
আগামী বছরের ১৩ জানুয়ারি ভোটের ফলাফল ঘোষণা করা হবে। সাবেক প্রেসিডেন্ট মোবারকের শাসনামলে নিষিদ্ধ হওয়া মুসলিম ব্রাদারহুড নির্বাচনে বৃহ ৎ শক্তি হিসেবে আত্মপ্রকাশ করতে পারে বলে প্রাথমিকভাবে ধারণা করা হচ্ছে। তবে তারা নিরঙ্কুশ সংখ্যাগরিষ্ঠতা না-ও পেতে পারে।
সেনা শাসকদের পদত্যাগের দাবিতে এক সপ্তাহ ধরে কায়রোর তাহরির স্কয়ারে বিক্ষোভ-সমাবেশের পর নির্বাচন অনুষ্ঠান নিয়ে সন্দেহ শুরু হয়েছিল। এএফপি ও রয়টার্স।
﻿

অস্ত্রোপচারের পর প্রথম ভাষণ দিলেন সোনিয়া
দীর্ঘ বিরতির পর আবার রাজনৈতিক মঞ্চে হাজির হয়েছেন ভারতের ক্ষমতাসীন দল কংগ্রেসের সভাপতি সোনিয়া গান্ধী। গত আগস্টে অস্ত্রোপচারের পর গতকাল মঙ্গলবার প্রথমবারের মতো জনসভায় ভাষণ দেন তিনি।
রাজধানী নয়াদিল্লিতে কংগ্রেসের যুব শাখার সমাবেশে ভাষণ দেন সোনিয়া। তাঁর ছেলে ও সম্ভাব্য রাজনৈতিক উত্তরাধিকারী রাহুল গান্ধী এই সমাবেশের আয়োজন করেন।
অসুস্থ হওয়ার পর চিকি ৎসা নেওয়ার জন্য গত আগস্টে যুক্তরাষ্ট্রে যান সোনিয়া। সেখানে তাঁর দেহে অস্ত্রোপচার করা হয়। তবে তাঁর অসুস্থতার বিষয়ে কংগ্রেসের পক্ষ থেকে কিছুই জানানো হয়নি।
গতকালের সমাবেশে প্রায় ১০ মিনিট ভাষণ দেন সোনিয়া। তাঁকে ক্লান্ত দেখা গেলেও তিনি বেশ জোরালো কণ্ঠে কথা বলেন।
অস্ত্রোপচারের পর সোনিয়া অনেকবার জনসমক্ষে এসেছেন, কিন্তু গতকালের আগে ভাষণ দেননি। এএফপি।
খাদ্যে বিষক্রিয়া থাই প্রধানমন্ত্রী হাসপাতালে
খাদ্যে বিষক্রিয়ায় অসুস্থ হয়ে থাইল্যান্ডের প্রধানমন্ত্রী ইংলাক সিনাওয়াত্রা গতকাল মঙ্গলবার হাসপাতালে ভর্তি হয়েছেন।
সরকারি মুখপাত্র তিতিমা চাইসাং সাংবাদিকদের বলেন, ইংলাক খাদ্যে বিষক্রিয়ার কারণে ডায়রিয়ায় ভুগছেন। প্রধানমন্ত্রী তাঁর সহকারীকে (ডেপুটি) ডেকে মন্ত্রিপরিষদের একটি সভা পরিচালনা করতে বলেছেন।
ব্যাংককের প্ররাম নাইন হাসপাতালের উপপরিচালক আথিত জিরানাইসিলাভং এক সংবাদ সম্মেলনে বলেন, প্রধানমন্ত্রী ডায়রিয়া, অবসাদ, পেটের ব্যথা ও অরুচিতে ভুগছেন। চিকি ৎসকেরা তাঁকে স্যালাইন দিয়েছেন। হাসপাতালে তাঁকে এক-দুই দিন বিশ্রামে থাকতে হবে।
সম্প্রতি ভয়াবহ বন্যা ও বন্যা-পরবর্তী পরিস্থিতি মোকাবিলায় সরকারের ব্যর্থতা প্রধানমন্ত্রী ইংলাককে প্রচণ্ড চাপের মধ্যে ফেলেছে। অভিযোগ উঠেছে, তাঁর সরকারের মন্ত্রীরা ত্রাণ বিতরণে দুর্নীতি করেছেন। বিচারমন্ত্রীর বিরুদ্ধে পার্লামেন্টে অনাস্থা ভোটও আনা হয়েছে।
গত ৫০ বছরের মধ্যে সবচেয়ে ভয়াবহ এ বন্যায় থাইল্যান্ডের একটা বড় অংশ পানিতে ডুবে যায়। মারা যায় ছয় শতাধিক লোক।
বন্যায় থাইল্যান্ডের অর্থনীতির ব্যাপক ক্ষতি হয়েছে। অন্যতম প্রধান আয়ের খাত পর্যটনশিল্পের অবস্থাও ভঙ্গুর হয়ে পড়েছে। এ ছাড়া এক বছরও হয়নি, সহিংস আন্দোলন কাটিয়ে উঠেছে দেশটি। এএফপি।
﻿

হিটলারের চাদর
জার্মানির সাবেক একনায়ক এডলফ হিটলারের বিছানার চাদর ও বালিশের কভার নিলামে উঠছে। যুক্তরাজ্যের ব্রিস্টলে এই নিলামের আয়োজন করা হচ্ছে। হিটলারের ওই চাদরে স্বস্তিকা (না ৎসিবাদের প্রতীক) এবং তাঁর নামের অদ্যাক্ষর এ এবং এইচ অঙ্কিত রয়েছে। বালিশের কভারসহ সাবেক ওই একনায়কের চাদরটির দাম নিলামে দুই থেকে তিন হাজার পাউন্ড হতে পারে বলে ধারণা করা হচ্ছে। বিছানার চাদরটি দৈর্ঘ্যে ৬৬ ও প্রস্থে ৪৯ ইঞ্চি। বালিশের কভার ৩০ বর্গইঞ্চির। নিলাম সহকারী স্টেলা লিয়নস বলেন, হিটলারের বাসভবনে অনেক কর্মী ছিলেন। তাঁদের মধ্যে কেউ এই চাদর ও বালিশের কভার বাইরে নিয়ে এসে থাকতে পারে। এগুলো পুরোনো ও মলিন দেখাচ্ছিল। বিবিসি, ডেইলি মেইল অনলাইন।

ফুগা-কারিন পাস
জাপানের পুলিশ বাহিনীতে পুডল জাতের এক জোড়া ছোট্ট কুকুর নিয়োগ করা হবে। ফুগা ও কারিন নামের ওই কুকুর দুটির বয়স যথাক্রমে দুই ও এক বছর। নিয়োগ পরীক্ষায় তারা উত্তীর্ণ হয়েছে বলে জানান টোট্টোরি এলাকার পুলিশের একজন মুখপাত্র। পার্বত্য এলাকায় ভ্রমণে গিয়ে হারিয়ে যাওয়া ব্যক্তিদের খুঁজে বের করবে প্রশিক্ষণপ্রাপ্ত ফুগা ও কারিন। এএফপি।
লোকপালের আওতায় নেই নিম্নপদস্থ আমলারা হতাশ টিম আন্না
আন্না হাজারে
ভারতের পার্লামেন্টের স্থায়ী কমিটি লোকপাল বিলের খসড়া থেকে নিম্নপদস্থ আমলা ও সিবিআইয়ের তদন্ত শাখাকে বাদ দেওয়ায় হতাশা ব্যক্ত করেছে টিম আন্না। তবে তারা খসড়া লোকপালের আওতায় বেসরকারি এনজিও ও গণমাধ্যমকে অন্তর্ভুক্ত করার বিরোধিতা করেছে।
স্থায়ী কমিটির খসড়া প্রতিবেদনের প্রতিক্রিয়ায় টিম আন্নার কর্মী অরবিন্দ কেজরিওয়াল গতকাল মঙ্গলবার সরকারকে পার্লামেন্টারি প্রস্তাবের কথা স্মরণ করিয়ে দেন। ওই প্রস্তাবে দুর্নীতিবিরোধী আন্দোলনের নেতা আন্না হাজারে গত ২৮ আগস্ট অনশন ভঙ্গ করেন। কেজরিওয়াল আশা করছেন, লোকপাল বিল প্রণয়নের ক্ষেত্রে ওই প্রস্তাবকে শ্রদ্ধা করা হবে।
কেজরিওয়াল বলেন, যখন আন্না তাঁর অনশন ভঙ্গ করেন, তখন পার্লামেন্ট প্রস্তাবটিতে সম্মত হয়েছিল। ওই প্রস্তাবে নিম্নপদস্থ আমলা ও নাগরিক সনদের কথা স্পষ্টভাবে বলা আছে। তিনি বলেন, সি ও ডি শ্রেণীর কর্মচারীরা অনেক দুর্নীতির জন্য দায়ী। আর এসব দুর্নীতির শিকার সাধারণ জনগণ। দুর্নীতিবিরোধী সংস্থার আওতা থেকে তাদের বাদ দিলে তা হবে অর্থহীন।
আরেক কর্মী কিরণ বেদি বলেন, ‘স্থায়ী কমিটির খসড়ায় প্রতিশ্রুতির চিত্র ফুটে ওঠেনি। আমরা আবারও গণ-আন্দোলনের ডাক দেব।’
কেজরিওয়াল জানান, ‘গণমাধ্যম ও এনজিওতে প্রচুর দুর্নীতি হচ্ছে, সে ব্যাপারে আমরা একমত। কিন্তু লোকপাল গঠিত হবে দুর্নীতি দমন আইনের সংজ্ঞানুযায়ী।’
টিম আন্নার এই কর্মী বলেন, ‘এনজিওগুলো দেখভালের জন্য রেজিস্ট্রার অব সোসাইটি অ্যান্ড ট্রাস্ট অ্যাক্ট রয়েছে। এটাকে শক্তিশালী করা প্রয়োজন। তবে আমাদের দাবি, সরকারের অর্থায়নে পরিচালিত এনজিওগুলো যেন লোকপালের আওতায় আসে। আর গণমাধ্যমের জন্য প্রেস কাউন্সিলকে শক্তিশালী করা উচিত।’ পিটিআই।
শেষ ভরসা কারজাই
২০০৯ সালে চাচাতো বোনের স্বামীর হাতে ধর্ষণের শিকার হন গুলনাজ (২১)। অন্তঃসত্ত্বা হয়ে পড়লে আফগানিস্তানের প্রচলিত আইন অনুযায়ী, ধর্ষকের পাশাপাশি ব্যভিচারের দায়ে তাঁকেও কারাদণ্ডাদেশ দেওয়া হয়। দুই বছর ধরে কারাবাসকারী গুলনাজ সম্প্রতি প্রেসিডেন্টের কাছে ক্ষমার আবেদন করেছেন।
আফগান এ নারীর আইনজীবীর প্রত্যাশা, এর মাধ্যমে দেশে একটি দৃষ্টান্ত স্থাপন হতে পারে। গুলনাজ কারাগারেই একটি কন্যাসন্তানের জন্ম দিয়েছেন। তাঁকে প্রথমে দুই বছর কারাদণ্ড দেওয়া হয়। পরে এক আপিল আবেদনের পরিপ্রেক্ষিতে তাঁর সাজা বাড়িয়ে ১২ বছর করা হয়। কিন্তু পাল্টা আপিলের পর গত সপ্তাহে সাজা কমিয়ে আবার তিন বছর নির্ধারণ করা হয়।
আদালত রায়ে আরও বলেছিলেন, ধর্ষককে বিয়ে করলে গুলনাজের সাজা মওকুফ হয়ে যাবে। কিন্তু পরে সেই সিদ্ধান্ত প্রত্যাহার করে নেওয়া হয়।
গুলনাজ অবশেষে তাঁর শাস্তি মওকুফের জন্য প্রেসিডেন্ট হামিদ কারজাইয়ের কাছে আবেদন করেছেন। তাঁর আইনজীবী আশা করছেন, গুলনাজের এই পদক্ষেপ আফগানিস্তানে এ ধরনের অন্যায়ের শিকার অন্য নারীদের কাছে একটা আইনি দৃষ্টান্ত স্থাপন করবে।
গুলনাজের ওপর বৈষম্যমূলক ওই শাস্তি সারা বিশ্বের নজর কেড়েছিল। মানবাধিকারকর্মীরা আফগানিস্তানের এ-সংক্রান্ত বিতর্কিত আইনের কড়া সমালোচনা করে এর সংশোধন দাবি করেন।
গুলনাজের ঘটনা আফগানিস্তানের নারীসমাজের অসহায়ত্বের মাত্রাটাই তুলে ধরে। কট্টরপন্থী তালেবান শাসনের ১০ বছর কেটে গেলেও দেশটির রক্ষণশীল মনোভাবে বিন্দুমাত্র পরিবর্তন আসেনি। তালেবানের সময় আফগান নারীরা প্রায় সব ধরনের কাজ ও শিক্ষা থেকে ছিল বঞ্চিত।
এদিকে ২০১৪ সালের শেষ নাগাদ আফগানিস্তান থেকে সব বিদেশি সেনা প্রত্যাহার করে নেওয়ার কথা রয়েছে। ন্যাটো জোটের বাহিনীর অবস্থানকালে দেশটিতে কিছুটা স্থিতিশীলতা থাকলেও তারা চলে গেলে সেই অবস্থা টিকবে না বলে আশঙ্কা প্রকাশ করেছে খোদ আফগানরা। সে ক্ষেত্রে নারীদেরই খেসারত দিতে হতে পারে সবচেয়ে বেশি।
গুলনাজের আইনজীবী কিম্বারলি মোটলি বলেন, ‘আমার দৃঢ় বিশ্বাস, প্রেসিডেন্ট কারজাই ক্ষমার আবেদনটি গ্রহণ করলে তা দৃষ্টান্ত স্থাপন করবে। এর মধ্য দিয়ে নারীসংক্রান্ত আইনের সাংঘর্ষিক ধারাগুলো বাতিল ও আফগান নারীদের প্রতি প্রেসিডেন্টের সমর্থন ফুটে উঠবে।’
গুলনাজের আইনজীবী সাজা মওকুফের আবেদনটির পক্ষে প্রায় পাঁচ হাজার স্বাক্ষর সংগ্রহ করে গত রোববার প্রেসিডেন্ট প্রাসাদে পৌঁছে দেন। আবেদনে সই করা একজন তাঁর মন্তব্যে লিখেছেন, ‘গোটা বিশ্ব বিষয়টি দেখছে। প্রতিটি শিষ্ট মানুষ এটিসহ এ ধরনের বিভিন্ন অবিচারে নিদারুণ বিরক্ত হবে, যখন কিনা শুধু নারী হওয়ার কারণে অপরাধীর পরিবর্তে ভুক্তভোগীকে শাস্তি দেওয়া হয়।’ রয়টার্স।
﻿

খুচরা ব্যবসায় বিদেশি বিনিয়োগ
অচলাবস্থা না কাটায় ভারতে পার্লামেন্ট অধিবেশন স্থগিত
ভারতে খুচরা ব্যবসা খাতে সরকারের সংস্কার নিয়ে সৃষ্ট অচলাবস্থা এখনো কাটেনি। গতকাল মঙ্গলবার এ নিয়ে আয়োজিত সর্বদলীয় বৈঠক কোনো সিদ্ধান্ত ছাড়াই শেষ হয়েছে। এ নিয়ে পার্লামেন্টও অচল হয়ে পড়েছে।
গত বৃহস্পতিবার ভারতের মন্ত্রিসভা খুচরা ব্যবসায় ৫১ শতাংশ সরাসরি বিদেশি বিনিয়োগের (এফডিআই) অনুমোদন দেয়। এর ফলে যুক্তরাষ্ট্রভিত্তিক ওয়াল-মার্ট, যুক্তরাজ্যের টেসকো, ফ্রান্সের ক্যারিফোরসহ বিদেশি ব্র্যান্ডের পণ্যের গ্রাহকদের কাছে সরাসরি বিক্রি করতে পারবে এসব কোম্পানি। বিদেশি এসব কোম্পানি ভারতে তাদের পণ্য পাইকারি হারে বিক্রি করে আসছে।
সরকারের ওই সংস্কারে ক্ষুব্ধ হয়ে এক জোট হয়েছেন ক্ষুদ্র বিক্রেতা, ট্রেড ইউনিয়ন, প্রভাবশালী রাজ্যের নেতা এবং সরকারি ও বিরোধী উভয় দলের আইনপ্রণেতারা।
বিষয়টি সমাধানে গতকাল অর্থমন্ত্রী প্রণব মুখার্জির সভাপতিত্বে সর্বদলীয় বৈঠক হয়। তবে বৈঠকে নেতারা কোনো সিদ্ধান্তে পৌঁছতে পারেনি। এ ছাড়া গতকাল আইনপ্রণেতাদের বিক্ষোভের মুখে পার্লামেন্টের উভয় কক্ষ মুলতবি করা হয়।
তৃণমূল কংগ্রেসের নেতা সুদীপ বন্দ্যোপাধ্যায় বলেন, ‘আমরা সিদ্ধান্তটি পিছিয়ে দেওয়ার দাবি করেছি।’ প্রধানমন্ত্রী মনমোহন সিংয়ের নেতৃত্বাধীন সরকারের অন্যতম বড় শরিক দল তৃণমূল কংগ্রেস।
সুদীপ বলেন, এ ধরনের বিষয়ে শরিকদের সঙ্গে সরকারের আলোচনা করা উচিত। সংস্কারটি পার্লামেন্টে ভোট ছাড়াই অনুমোদন দেওয়া হয়েছে।
সর্বদলীয় বৈঠকের পর সরকার কোনো বিবৃতি দেয়নি। তবে তৃণমূল কংগ্রেসের নেতা জানান, অভিযোগগুলো প্রধানমন্ত্রীর কাছে তুলে ধরার প্রতিশ্রুতি দিয়েছেন প্রণব মুখার্জি।
বিরোধী সমাজবাদী পার্টির মুখপাত্র মোহন সিং জানান, সরকার সিদ্ধান্ত থেকে সরে না আসা পর্যন্ত খুচরা ব্যবসায় এফডিআই অনুমতি দেওয়ার বিরুদ্ধে আইনপ্রণেতারা বিক্ষোভ অব্যাহত রাখবেন।
ঘণ্টাব্যাপী ওই বৈঠকের পর মোহন সিং সাংবাদিকদের বলেন, এফডিআই সিদ্ধান্ত প্রত্যাহার করা ছাড়া পার্লামেন্ট স্বাভাবিকভাবে চলতে পারে না।
গুরুত্বপূর্ণ চারটি রাজ্যের মুখ্যমন্ত্রীরাও জনসমক্ষে সরকারের ওই সিদ্ধান্তের বিরোধিতা করেছেন। তাঁরা বলেছেন, এ ধরনের পদক্ষেপের ফলে ব্যবসা-বাণিজ্য ব্যাহত হবে।
বিহারের মুখ্যমন্ত্রী নীতিশ কুমার বলেন, ‘আমি আগাগোড়াই এ সিদ্ধান্তের বিরোধিতা করেছি। কারণ, এতে খুচরা বিক্রেতারা ক্ষতিগ্রস্ত হবেন এবং অনেকে চাকরি হারাবেন।’ ভারতের বিভিন্ন শহরের ব্যবসায়ীরা সরকারের এ সিদ্ধান্তের প্রতিবাদে বিক্ষোভ-সমাবেশ করেছেন।
তবে সরকার দাবি করছে, দেশের বর্তমান অর্থনৈতিক অবস্থার কথা মাথায় রেখে এবং দেশে বিনিয়োগবান্ধব পরিবেশের ভাবমূর্তি ফিরিয়ে আনতে খুচরা ব্যবসায় সরাসরি বিদেশি বিনিয়োগের সিদ্ধান্ত নেওয়া হয়েছে। এএফপি ও বিবিসি।
﻿

পাকিস্তানে ন্যাটোর হামলার ভিডিও প্রকাশ
ন্যাটোর ভয়াবহ বিমান হামলার পরবর্তী ভিডিওচিত্র আজ বুধবার প্রকাশ করেছে পাকিস্তানের সামরিক বাহিনী। পাকিস্তান বলেছে, এ হামলার ঘটনায় ন্যাটোর কেবল দুঃখ প্রকাশই যথেষ্ট নয়।
গত শনিবার আফগান-সীমান্তবর্তী পাকিস্তানের একটি তল্লাশি চৌকিতে ন্যাটোর বিমান হামলায় ২৪ জন পাকিস্তানি সেনাসদস্য নিহত হন। আহত হন ১৩ জন। হামলার কিছুক্ষণ পর ধারণ করা ভিডিও চিত্রে দেখা যায়, পর্বতের ওপরের ক্ষতিগ্রস্ত বাংকার থেকে ধোঁয়া উদগিরণ হচ্ছে।

বৈদেশিক সম্পর্কবিষয়ক সিনেটের স্ট্যান্ডিং কমিটির বৈঠকে পাকিস্তানের পররাষ্ট্রমন্ত্রী হিনা রাব্বানী আজ বলেছেন, ‘সেনাবাহিনীর তল্লাশি চৌকিতে ন্যাটোর হামলা মোটেও দুর্ঘটনা নয়। এর জন্য কেবল দুঃখ প্রকাশই যথেষ্ট নয়।’
পাকিস্তানের জ্যেষ্ঠ একজন সেনা কর্মকর্তা রয়টার্সকে বলেছেন, ‘পাকিস্তানের সীমানার ভেতরে প্রবেশ করে ন্যাটোর এই হামলা ছিল ইচ্ছাকৃত।’ পাকিস্তানের সামরিক কর্তৃপক্ষ বুধবার জানিয়েছে, হামলা শুরুর পরপরই ন্যাটোকে সতর্ক করা হয়েছিল। কিন্তু হেলিকপ্টার থেকে গুলিবর্ষণ চলতেই থাকে।
সিরিয়ার ওপর নিষেধাজ্ঞা আরোপ করছে তুরস্ক
সিরিয়ার ওপর অর্থনৈতিক নিষেধাজ্ঞা আরোপ করছে তুরস্ক। তুরস্কের পররাষ্ট্রমন্ত্রী আহমেত দাভুটোগলু আজ বুধবার এক সাংবাদিক সম্মেলনে এ কথা বলেছেন বলে বিবিসি অনলাইন জানিয়েছে।
তুর্কি পররাষ্ট্রমন্ত্রী দাভুটোগলু জানিয়েছেন, তাঁর দেশ দামেস্কের সঙ্গে অর্থনৈতিক লেনদেন সাময়িকভাবে বন্ধ এবং সিরিয়া সরকারের সম্পদ জব্দ করবে।
দাভুটোগলু আরও বলেন, সিরিয়ার সরকার পথের শেষ প্রান্তে চলে এসেছে।
জাতিসংঘের হিসাব মতে, দেশটিতে গত আট মাস ধরে চলতে থাকা প্রেসিডেন্ট বাশার আল আসাদ-বিরোধী অভিযানে সাড়ে তিন হাজারেরও বেশি লোক নিহত হয়েছে।
আন্দোলনকারীরা আসাদের পদত্যাগের দাবিতে বিক্ষোভ করে আসছে।
উল্লেখ্য, বেসামরিক লোকদের ওপর দমন অভিযান অব্যাহত রাখায় এর আগে আরব লিগও সিরিয়ার বিরুদ্ধে অর্থনৈতিকসহ কয়েকটি নিষেধাজ্ঞা আরোপ করে।
পাকিস্তানে বিবিসির সম্প্রচার বন্ধ
পাকিস্তানবিরোধী প্রামাণ্যচিত্র সম্প্রচার করায় দেশটিতে বিবিসি ওয়ার্ল্ড নিউজের সম্প্রচার বন্ধ করে দেওয়া হয়েছে। আর এ সিদ্ধান্ত নিয়েছেন পাকিস্তানের কেবল অপারেটররা ।
অপারেটরা জানায়, ‘সিক্রেট পাকিস্তান’ শিরোনামে পাকিস্তানের গোপনীয় বিষয় নিয়ে বিবিসি ওয়ার্ল্ড নিউজ একটি প্রামাণ্যচিত্র প্রচার করায় তারা এ সিদ্ধান্ত নিয়েছে।
এ ছাড়া অন্য আরও একটি বিদেশি টেলিভিশন চ্যানেল পাকিস্তানবিরোধী তথ্য প্রচার করায় ওই চ্যানেলটির সম্প্রচারও বন্ধ করে দেওয়া হচ্ছে।
যুক্তরাষ্ট্রের গোয়েন্দা কর্মকর্তাদের বরাত দিয়ে ওই প্রামাণ্যচিত্রে বলা হয়, পাকিস্তানে কেউ কেউ দ্বিমুখী খেলা খেলছে। ওই কর্মকর্তারা বলেন, তারা সবার সামনে যুক্তরাষ্ট্রের সহযোগী দেশের মতো অভিনয় করে অন্যদিকে আফগানিস্তানে তালেবানদের তারা প্রশিক্ষণ ও অস্ত্র দিয়ে সহায়তা করে থাকে।
বিবিসির দুই পর্বের ওই প্রামাণ্যচিত্র তালেবান জঙ্গিদের দমনে পাকিস্তানের ভূমিকাকে প্রশ্নের মুখে ঠেলে দিয়েছে।
গত সপ্তাহের শেষ দিকে আফগান সীমান্তের কাছে ন্যাটোর বিমান হামলায় পাকিস্তানের ২৪ সেনা নিহত হয়। এরপরই একটি গণমাধ্যম পাকিস্তানকে নিয়ে খুব বেশি বাড়াবাড়ি করায় দেশটির কেবল অপারেটরা এ সিদ্ধান্ত নেন।
এ বিষয়ে গভীর উদ্বেগ প্রকাশ করে বিবিসির একজন মুখপাত্র বলেন, ‘আমাদের স্বাধীন সম্পাদকীয় নীতিমালার জন্য হুমকীস্বরূপ এবং নিরপেক্ষভাবে আন্তর্জাতিক সংবাদ থেকে শ্রোতাদের বঞ্চিত করার জন্য নেওয়া যেকোনো পদক্ষেপের আমরা নিন্দা জানাই।’
বিবিসি ওয়ার্ল্ড নিউজসহ অন্য আরেকটি আন্তর্জাতিক সংবাদ পরিবেশনকারী চ্যানেলকে যত দ্রুত সম্ভব পুনরায় চালু করার আহ্বান জানান ওই মুখপাত্র।
দ্য অল পাকিস্তান কেবল অপারেটরস অ্যাসোসিয়েশন গতকাল মঙ্গলবার সম্প্রচার-সংক্রান্ত এক ঘোষণা দিয়েছে। সেখানে যেকোনো বিদেশি চ্যানেল পাকিস্তানবিরোধী সংবাদ প্রকাশ করলে তাদের আজ বুধবার থেকে নিষিদ্ধ ঘোষণা করা হবে বলে উল্লেখ করা হয়।
পাকিস্তান-বিরোধী প্রচার চালালে ওই সব বিদেশি চ্যানেলের সম্প্রচার অনুমোদন বাতিল করতে পাকিস্তানের ইলেকট্রনিক মিডিয়া রেগুলেটরি কর্তৃপক্ষের (পিইএমআরএ) প্রতি আহ্বান জানিয়েছেন কেবল অপারেটররা।
বিবিসির একজন প্রতিনিধি জানান, পাকিস্তানের বেশির ভাগ শহরেই বিবিসি ওয়ার্ল্ড নিউজ দেখা যাচ্ছে না। আর দেশটির সরকারই অপারেটদের দিয়ে এ কাজ করাচ্ছে বলে মনে করেন তিনি। কেবল অপারেটরদের মুখপাত্র খালিদ আরিয়ান বলেন, ‘আমরা ওই সব বিদেশি চ্যানেলের সম্প্রচার বন্ধ করে দিয়ে তাদের একটি কঠিন বার্তা দিতে চাই। তার পরও যদি তারা এ ধরনের সম্প্রচার বন্ধ না করে, তাহলে ওই সব চ্যানেল বন্ধ করে দেওয়ার অধিকার আমাদের আছে।’
﻿
প্যাটেন্ট লড়াই
অস্ট্রেলিয়ায় স্যামসাংয়ের আইনি বিজয়
অস্ট্রেলিয়ায় প্যাটেন্ট নিয়ে অ্যাপলের সঙ্গে আইনি লড়াইয়ে জয় পেয়েছে দক্ষিণ কোরীয় প্রযুক্তি জায়ান্ট স্যামসাং ইলেকট্রনিকস। এর ফলে আগামী শুক্রবার থেকেই অস্ট্রেলিয়ায় বন্ধ হয়ে যাওয়া গ্যালাক্সি ট্যাবের বিক্রি শুরু করতে পারবে স্যামসাং।
গত অক্টোবরে গ্যালাক্সি ট্যাবের কিছু ফিচারের প্যাটেন্ট অধিকার নিয়ে অ্যাপলের মামলার মুখে অস্ট্রেলিয়ার একটি ফেডারেল আদালত সে দেশে গ্যালাক্সি ট্যাবের নতুন সংস্করণ ১০.১-এর বিক্রির বিরুদ্ধে নিষেধাজ্ঞা জারি করেন।
তবে আজ আরেকটি ফেডারেল আদালত সর্বসম্মতিক্রমে এ নিষেধাজ্ঞা তুলে নেওয়ার পক্ষে রায় দেন। তবে রায়ে আগামী শুক্রবার পর্যন্ত গ্যালাক্সি ট্যাব ১০.১ বিক্রির বিরুদ্ধে নিষেধাজ্ঞা বলবত্ রাখা হয়েছে।
অস্ট্রেলিয়ায় স্যামসাংয়ের এই আইনি বিজয়কে তাদের ট্যাবলেট কম্পিউটার বিক্রির জন্য স্বস্তিদায়ক হিসেবে আখ্যা দিয়েছেন বিশ্লেষকেরা। তাঁদের মতে, এর ফলে গ্যালাক্সি ট্যাব বিক্রির ক্ষেত্রে ও অন্যান্য দেশে অ্যাপলের সঙ্গে আইনি লড়াইয়ের ক্ষেত্রে স্যামসাং বাড়তি সুবিধা পাবে। ট্যাবলেট পিসির বাজারে এ মুহূর্তে অ্যাপলের সবচেয়ে বড় প্রতিদ্বন্দ্বী ধরা হয় স্যামসাংকে। বাজার বিবেচনায় স্যামসাংয়ের গ্যালাক্সি ট্যাব অ্যাপলের আইপ্যাডের জন্য কেবল প্রতিদ্বন্দ্বীই নয়, একে বড় ধরনের হুমকিও মনে করা হচ্ছে।
এদিকে জানা গেছে, সম্প্রতি অ্যাপল একই ধরনের একটি মামলা জার্মানিতেও দায়ের করার প্রস্তুতি নিচ্ছে। রয়টার্স।
ন্যাটোর হামলা নগ্ন আগ্রাসন: পাকিস্তান
পাকিস্তানে ন্যাটোর হামলাকে উদ্দেশ্যপ্রণোদিত ও নগ্ন আগ্রাসন বলে অভিহিত করেছেন দেশটির এক জ্যেষ্ঠ সেনা কর্মকর্তা। আজ বুধবার পাকিস্তানের সেনাসদরে স্থানীয় পত্রিকার সম্পাদকদের সঙ্গে আলাপকালে দেশটির সামরিক অভিযান ইউনিটের মহাপরিচালক মেজর জেনারেল ইসফাক নাদিম এ মন্তব্য করেন বলে বার্তা সংস্থা রয়টার্স জানিয়েছে।
গত শনিবার পাকিস্তানের উত্তর-পশ্চিমাঞ্চলের একটি তল্লাশি চৌকিতে ন্যাটোর হামলায় ২৪ পাকিস্তানি সেনা নিহত হয়। এ ঘটনার পর দেশ দুটির সম্পর্কে তিক্ততার সৃষ্টি হয়েছে।
ওই হামলার পরিপ্রেক্ষিতে পাকিস্তান ১৫ দিনের মধ্যে শামসি বিমানঘাঁটি ছেড়ে যেতে যুক্তরাষ্ট্রকে নির্দেশ দেয়। এ ছাড়া আফগানিস্তানের ভবিষ্যত্ নিয়ে আগামী সপ্তাহে জার্মানির বনে অনুষ্ঠেয় আলোচনায় যোগ না দেওয়ার সিদ্ধান্তও নিয়েছে পাকিস্তান।
ন্যাটোর হামলা প্রসঙ্গে মেজর জেনারেল ইসফাক নাদিম বলেন, পাকিস্তানের তল্লাশি চৌকিতে যে তারা হামলা করতে যাচ্ছে, এ বিষয়টি ন্যাটো বাহিনী জানত। তা সত্ত্বেও তাদের হেলিকপ্টার গুলিবর্ষণ করতে থাকে।’
মেজর জেনারেল ইসফাক আরও বলেন, ‘মানচিত্রসহ ওই তল্লাশি চৌকির বিস্তারিত তথ্য আগে থেকেই ন্যাটোর কাছে ছিল। আমাদের তল্লাশি কেন্দ্র সম্পর্কে ন্যাটোর না জানার বিষয়টি অসম্ভব।’
এদিকে আফগানিস্তানের ভবিষ্যত্ নিয়ে আগামী সপ্তাহে জার্মানিতে অনুষ্ঠেয় আলোচনায় পাকিস্তানের যোগ না দেওয়ার সিদ্ধান্তে আজ বুধবার দুঃখ প্রকাশ করেছেন মার্কিন পররাষ্ট্রমন্ত্রী হিলারি ক্লিনটন। তবে তিনি এ ব্যাপারে ভবিষ্যতে ইসলামাবাদের সহযোগিতা আশা করেছেন।
এদিকে পাকিস্তানের শামসি বিমানঘাঁটি থেকে সরে যেতে সময়সীমা বাড়াতে যুক্তরাষ্ট্রের করা আবেদন নাকচ করে দিয়েছে ইসলামাবাদ। গতকাল মঙ্গলবার গণমাধ্যমের প্রতিবেদনে এ তথ্য জানা গেছে।
হেগের আদালতে বাগবো
আইভরি কোস্টের সাবেক প্রেসিডেন্ট লরা বাগবোর বিরুদ্ধে নেদারল্যান্ডসের হেগের আন্তর্জাতিক অপরাধ আদালত (আইসিসি) গ্রেপ্তারি পরোয়ানা জারি করার কয়েক ঘণ্টার মধ্যে আজ বুধবার তাঁকে আইসিসির কাছে তদন্তের জন্য হাজির করা হয়েছে। বার্তা রয়টার্স এ খবর জানিয়েছে।
এর আগে, বুধবার সকালে লরা বাগবোকে বহনকারী একটি বিমান নেদারল্যান্ডসের রটারডাম বিমানবন্দরে অবতরণ করে। আইভরি কোস্টের এক সেনা কর্মকর্তা জানিয়েছেন, গতকাল মঙ্গলবার দেশটির উত্তরাঞ্চলীয় কোরহোগো এলাকা থেকে বাগবোকে একটি হেলিকপ্টারের করে এনে পরে বিমানে তুলে দেওয়া হয়।
রয়টার্সের এক প্রত্যক্ষদর্শীর বরাতে বার্তা সংস্থাটি জানিয়েছে, বাগবোকে বহনকারী বিমানটি নেদারল্যান্ডসের রটারডাম বিমানবন্দরে অবতরণের পর তাঁকে আন্তর্জাতিক অপরাধ আদালতের নিরাপত্তা হেফাজতে নেওয়া হয়েছে।
আইভরি কোস্টে ২০১০-এর নির্বাচন-পরবর্তী ক্ষমতা আঁকড়ে থাকা এ শাসকের কারণে সৃষ্ট চার মাসের রাজনৈতিক সহিংসতায় হত্যা, ধর্ষণসহ অপরাপর মানবতাবিরোধী অপরাধে বাগবোর ভূমিকার পরিপ্রেক্ষিতে আইসিসি তাঁর বিরুদ্ধে গ্রেপ্তারি পরোয়ানা জারি করেন। তাঁর বিরুদ্ধে ব্যাপক মানবতাবিরোধী অপরাধ সংঘটনের অভিযোগ রয়েছে। যদিও আইসিসি এখন পর্যন্ত বাগবোর বিরুদ্ধে আনা অভিযোগ সম্পর্কে মুখ খোলেনি।
উল্লেখ্য, ফ্রান্স ও ন্যাটোর সহায়তায় বিরোধী নেতা অ্যালাসানে ওয়াত্তারার অনুগত বাহিনী গত ১১ এপ্রিল বাগবোকে আটক করলে দেশটিতে সরকার বিরোধী সহিংসতার অবসান হয়। এরপর থেকে বাগবো আইভরি কোস্টের উত্তরাঞ্চলীয় কোরহোগোতে গৃহবন্দী ছিলেন। আইসিসি ২০১১ সালের অক্টোবর মাস থেকে আইভরি কোস্টে সংঘটিত মানবতাবিরোধী অপরাধের তদন্ত শুরু করেছে।
গত বছর আইভরি কোস্টে প্রেসিডেন্ট নির্বাচন অনুষ্ঠিত হয়। নির্বাচনে তত্কালীন ক্ষমতাসীন প্রেসিডেন্ট লরা বাগবো ও বিরোধী নেতা অ্যালাসানে ওয়াত্তারা উভয়ই নিজেদের বিজয়ী দাবি করেন। তবে আন্তর্জাতিক সম্প্রদায় অ্যালাসানে ওয়াত্তারাকে সমর্থন দেয়। এর পরিপ্রেক্ষিতে উভয় পক্ষের মধ্যে চলতি বছরের শুরুর দিকে প্রায় চার মাসব্যাপী সংঘর্ষ হয়। ওই সহিংসতায় তিন হাজারেরও বেশি লোক নিহত এবং ১০ লাখেরও বেশি মানুষ শরণার্থী হয়। এ ছাড়া সে সময় বাগবোর অনুগত বাহিনীর বিরুদ্ধে বিভিন্ন ধরনের মানবতা বিরোধী অপরাধ সংঘটনের অভিযোগ ওঠে।
২০০২ সালে আনুষ্ঠানিকভাবে আইসিসির কার্যক্রম শুরু হয়। তদন্তের জন্য এই প্রথম অভিযুক্ত কোনো সাবেক রাষ্ট্রপ্রধানকে এ আদালতে হাজির করা হলো।
তেহরান থেকে যুক্তরাজ্যের দূতাবাসকর্মী প্রত্যাহার
তেহরানে আজ বুধবার যুক্তরাজ্য দূতাবাসের সব কার্যক্রম বন্ধ করে দেওয়া হয়েছে। সংশ্লিষ্ট সূত্রের বরাতে বার্তা সংস্থা রয়টার্স এ তথ্য জানিয়েছে। এদিকে যুক্তরাজ্য তাদের সব কূটনৈতিক কর্মকর্তাকে ইরান থেকে প্রত্যাহার করে নিয়েছে বলেও রয়টার্স জানিয়েছে। তবে যুক্তরাজ্যের সরকারের কাছ থেকে এ ব্যাপারে প্রাথমিকভাবে কোনো মন্তব্য পাওয়া যায়নি।
গতকাল মঙ্গলবার ইরানের বিক্ষোভকারীরা তেহরানে যুক্তরাজ্য দূতাবাসের ভেতরে ঢুকে হামলা চালায়। হামলাকারীরা এ সময় দূতাবাসে থাকা যুক্তরাজ্যের পতাকা নামিয়ে তাতে আগুন ধরিয়ে দেয় এবং সেখানে ইরানের পতাকা ওঠায়। এ ছাড়া তারা দূতাবাসের বেশ কয়েকটি কক্ষে ভাঙচুর চালায় এবং গুরুত্বপূর্ণ কাগজপত্র ছিঁড়ে ফেলে।
প্রত্যক্ষদর্শীরা জানায়, হামলায় ২০ জনের মতো বিক্ষোভকারী অংশ নেয়। তারা দূতাবাসের জানালা লক্ষ্য করে ইট-পাটকেল ছোড়ে। এ সময় দূতাবাসের সীমানাপ্রাচীরের বাইরে কয়েক শত বিক্ষোভকারী অবস্থান করছিল। তারা ‘যুক্তরাজ্যের মৃত্যু হোক’ স্লোগান দেয় এবং যুক্তরাজ্যের রাষ্ট্রদূতকে অবিলম্বে দেশ ছাড়ার দাবি জানায়। হামলার সময় বিক্ষোভকারীরা দূতাবাসের ছয়জন কর্মকর্তাকে কিছু সময়ের জন্য আটকে রেখেছিল বলে অসমর্থিত সূত্রের এক খবরে জানা গেছে।
দূতাবাসে এ হামলার ঘটনায় নিন্দা জানিয়েছে যুক্তরাজ্য। ব্রিটিশ প্রধানমন্ত্রী ডেভিড ক্যামেরন ইরানকে সতর্ক করে বলেছেন, এ ঘটনার প্রভাব হবে গুরুতর। তিনি এ হামলাকে জঘন্য ও অগ্রহণযোগ্য বলে অভিহিত করেছেন। ব্রিটিশ কর্মকর্তা ও সম্পদের নিরাপত্তা দিতে তেহরানের ব্যর্থতাকে লজ্জাজনক বলে অভিহিত করেছেন ক্যামেরন।
জাতিসংঘের নিরাপত্তা পরিষদ কড়া ভাষায় এ হামলার নিন্দা জানিয়েছে। মার্কিন প্রেসিডেন্ট বারাক ওবামা ইরানকে এ হামলার দায় গ্রহণের আহ্বান জানিয়েছে। ইউরোপীয় ইউনিয়নও হামলার নিন্দা জানিয়েছে।
এদিকে ইরানের পররাষ্ট্র মন্ত্রণালয় এ ঘটনায় দুঃখ প্রকাশ করে বিবৃতি দিয়েছে।
উল্লেখ্য, আগামী দুই সপ্তাহের মধ্যে যুক্তরাজ্যের রাষ্ট্রদূতকে বহিষ্কার-সংক্রান্ত একটি আইন ইরানের পার্লামেন্টে পাস হওয়ার এক দিনের মাথায় দূতাবাসে ওই হামলার ঘটনা ঘটল। ইরানের ওপর যুক্তরাজ্য নতুন নিষেধাজ্ঞা আরোপ করার পাল্টা ব্যবস্থা হিসেবে দেশটির পার্লামেন্টে ওই আইন পাসের উদ্যোগ নেওয়া হয়।
﻿

৫২০০ শিশু জানালা দিয়ে পড়ে! (ভিডিও)
শিশু যাতে বাথরুমে পিছলে না পড়ে, ওভেনের গরমে হাত না পোড়ে—সে জন্য জন্য মা-বাবারা কত ধরনের সতর্কতামূলক পদক্ষেপই না নেন। সন্তানকে নিরাপদে রাখার জন্য অনেকে আবার টেবিলের ধারালো কোণগুলো নরম ফোম দিয়ে আটকে দেন। তবে জানালা দিয়ে সন্তানের পড়ে যাওয়ার কথা হয়তো অনেকে চিন্তাই করেন না। আর এটাই মারাত্মক পরিণতি ডেকে আনতে পারে অনেক শিশুর জীবনে।
নতুন এ গবেষণায় দেখা গেছে, যুক্তরাষ্ট্রে প্রতিবছর জানালা থেকে পড়ে যাওয়া পাঁচ হাজার ২০০ শিশু হাসপাতালের জরুরি বিভাগে চিকিত্সা নেয়। এ হিসাবে প্রতিদিন ১৪ জন শিশু জানালা দিয়ে পড়ে যায়। এ গবেষণা প্রতিবেদনটি সম্প্রতি পেডিয়াট্রিকস সাময়িকীতে প্রকাশিত হয়েছে।
ওই গবেষণা প্রতিবেদনের প্রধান লেখক এবং যুক্তরাষ্ট্রের ন্যাশনওয়াইড চিলড্রেন্স হসপিটালের সেন্টার ফর ইনজুরি, রিসার্চ অ্যান্ড পলিসির পরিচালক বলেন, জানালা দিয়ে পড়ে শিশু মারাত্মকভাবে আহত হচ্ছে। যদিও এ সংখ্যা আস্তে আস্তে কমছে।
বর্তমানে পাঁচ শতাংশ আহত শিশুকে হাসপাতালে ভর্তি করা হয়। তবে জানালা থেকে পড়ে যাওয়া শিশুর হাসপাতালে ভর্তি হওয়ার হার ২৫ শতাংশ। আর জানালা দিয়ে পড়লে অনেকই শিশুই বেঁচে থাকতে পারে না। তিনি জানান, ১৯৯১ সালে ম্যানহাটনের ভবনের ৫৩ তলা থেকে পড়ে গিটারবাদক এরিক ক্লাপটনের চার বছরের শিশুসন্তানের মৃত্যু হয়। মূলত ওই সময় থেকেই জানালায় প্রতিরক্ষা ব্যবস্থা জোরদারের বিষয়টি আলোচনায় আসে।
টাইম অনলাইনের প্রতিবেদনে বলা হয়, নিউইয়র্কের বাড়ির মালিকদের জানালায় আরও শক্ত প্রতিরোধের ব্যবস্থা করতে হবে। এতে জানালাগুলোকে কারাগারের মতো মনে হলেও, শিশুদের সুরক্ষা দেওয়াই এর মূল উদ্দেশ্য।
ইতিমধ্যে মা-বাবাদের সচেতন করতে নিউইয়র্কে ‘চিলড্রেন কান্ট ফ্লাই’ এবং বোস্টনে ‘কিডস কান্ট ফ্লাই’ নামে দুটি সচেতনতামূলক অনুষ্ঠান দেখানো হচ্ছে। আর উঁচু ভবনগুলোতে যারা থাকে, তাদের সচেতনতার ওপর বেশি গুরুত্ব দেওয়া হচ্ছে। আর এতে সুফলও পাওয়া যাচ্ছে। জানালা দিয়ে পড়ে যাওয়া শিশুর সংখ্যা কমতে শুরু করেছে। শিশুরাও যাতে জানালা বেয়ে উঠতে না পারে সেজন্য মা-বাবারা নানা ধরনের পদক্ষেপ নিতে শুরু করেছেন।
কাইচকামা, একটি ভালোবাসার গল্প (ভিডিও)
দক্ষিণ আফ্রিকার আর সব এলাকার মতোই ছোট্ট গ্রাম হামবার্গ। গ্রামের মানুষের প্রধান জীবিকা মাছ ধরা। একসময়ের প্রণোচ্ছল এই গ্রামে এখন অনেকেই মরণব্যাধি এইচআইভি/এইডসের যন্ত্রণা বয়ে বেড়াচ্ছে। অনেকে শঙ্কিত ভবিষ্যত্ প্রজন্মের কথা ভেবে।
হামবার্গের মানুষ কিছুটা অপরাধপ্রবণ, মাদকের প্রতিও রয়েছে তাদের আসক্তি। আর প্রকৃতির আদি-অকৃত্রিম কাজের প্রতি তারা আরও বেশি উত্সাহী। ফলাফল এইডস এইচআইভি/এইডস।
মৃত্যু যন্ত্রণায় ধুকতে থাকা এসব মানুষের প্রতিই ভালোবাসার হাত বাড়ি দিয়েছে একটি সংগঠন। নাম কাইচকামা ট্রাস্ট। হামবার্গে ২০০০ সাল থেকে দারিদ্র্য বিমোচনে কাজ করছে এই ট্রাস্ট। তাদের লক্ষ্য সাদা-কালো এবং ধনী-গরিবের মধ্যে ব্যবধান কমিয়ে আনা।
কাইচকামা ট্রাস্টের ক্যারল হফমেয়ার এবং ইউনিক ম্যাংওয়ান এইচআইভি এইডসবিরোধী কার্যক্রম শুরু করেন। এইডসের নির্মম আঘাতে হামবার্গের লোকদের মরতে দেখে তারা শুরু করেন এই কাজ। তারা পরবর্তী প্রজন্মের শিশুদের বাঁচানোর জন্য এইডসের ওষুধ অ্যান্টি-রেট্রো ভাইরাল (এআরভিএস) দিচ্ছেন। ফলও পাওয়া যাচ্ছে ভালো। তারা প্রথমে কাজ শুরু করেন ছয়জন এইডস আক্রান্তকে নিয়ে। তাদের অ্যান্টি-রেট্রো ভাইরাল (এআরভিএস) ওষুধ দেন।
ক্যারল হফমেয়ার পড়াশোনা করেছেন কারুশিল্প নিয়ে। তিনি হামবার্গের নারীদের নিয়ে শুরু করেছেন হস্তশিল্পের কাজ। উদ্দেশ্য নারীদের অর্থনৈতিকভাবে কিছুটা সাহায্য করা। কাইচকামা ট্রাস্টের এই ভালোবাসায় হামবার্গের এইডস আক্রান্তরা যেমন নতুন জীবনের স্বাদ পাচ্ছেন। পাচ্ছেন বেঁচে থাকার আনন্দও। আল-জাজিরা।
﻿

মেধাশূন্য হয়ে পড়ছে রাশিয়া
‘রাশিয়া আমার মাতৃভূমি। আমি জন্মেছি এখানে। বড় হয়েছি এখানে। পড়াশোনা শিখেছি এখানে। রাশিয়া ছাড়তে একটুও ইচ্ছে করে না। কিন্তু যখন বাস্তবতার কথা ভাবি তখন মনে হয়, একজন বিজ্ঞানী হিসেবে রাশিয়াতে আমার কোনো ভবিষ্যত্ নেই। রাশিয়াতে বিজ্ঞানীদের ক্যারিয়ার তৈরি করার তেমন কোনো সুযোগ নেই। তাই জীবনে নিজেকে প্রতিষ্ঠিত করতে চাইলে আমাকে রাশিয়া ছাড়তেই হবে।’ কথাগুলো নিকোলাইয়ের। তিনি মস্কো স্টেট ইউনিভার্সিটির একজন মেধাবী ছাত্র।
শুধু নিকোলাই নয়, তাঁর মতো আরও অনেকেই নিজেদের ক্যারিয়ার গড়তে রাশিয়া ছেড়ে বিদেশে পাড়ি দিচ্ছেন। সম্প্রতি এক জরিপে দেখা গেছে, রাশিয়ার ২০ শতাংশ লোক ভালো চাকরির আশায় বিদেশে যেতে চায়। রাশিয়ার জীবনযাত্রা ব্যয়বহুল, চিকিত্সাসেবাও দুর্বল। এ ছাড়া দেশের সব জায়গায় দুর্নীতি ছড়িয়ে পড়েছে। তাই মেধাবীরা মনে করছেন, সে দেশে নিজেকে প্রতিষ্ঠিত করার মতো পরিবেশ নেই।
ক্যারিয়ার গড়তে নিকোলাইয়ের মতো আলেকজান্দার সিসেনিনও বিদেশে যেতে চান। তিনি কাজ করছেন রাশিয়ার সবচেয়ে বড় অনলাইন সার্চ ইঞ্জিন মেইল ডট আরইউতে। কিন্তু তিনি তাঁর কর্মজীবনে সন্তুষ্ট নন। সিসেনিন বলেন, ‘আমি বিদেশে চাকরির চেষ্টা করছি। রাশিয়ার যা রাজনৈতিক অবস্থা, তাতে করে মধ্যবিত্ত শ্রেণীর প্রতিনিধিত্ব করার মতো কেউ নেই। রাশিয়ার অর্থনৈতিক অবস্থাতেও আমি খুশি নই।’ তিনি বলেন, মস্কোর বাইরে এমন কোনো জায়গা নেই যেখানে স্বচ্ছন্দে বেঁচে থাকার মতো বেতনে একটা চাকরি পাওয়া যায়।
মস্কো স্পেস রিসার্চ ইনস্টিটিউট বলেছে, রাশিয়া নতুন প্রজন্মের বিজ্ঞানীদেরকে হারাচ্ছে। সংস্থাটির প্রধান বিজ্ঞানী আলেকজান্দার জাখারভ বলেছেন, রাশিয়ায় নতুন প্রজন্মের বিজ্ঞানীরা কম থাকছেন।
এলএলসি নামে একটি কনসালটিং গ্রুপে কাজ করেন আলেকজান্দার আজিনস্কি। তাঁরা অভিবাসন নিয়ে কাজ করেন। আলেকজান্দার আজিনস্কি বলেন, রাশিয়ার পরিস্থিতি এখন অস্থিতিশীল। বিত্তবানদের অনেকেই এখন রাশিয়ায় বিনিয়োগ করতে চায় না। তারা বিদেশে বিনিয়োগের ব্যাপারে আগ্রহী। এমনকি তারা তাদের সন্তানদেরও বিদেশের স্কুলে ভর্তি করাতে চায়।
বিশেষজ্ঞরা মনে করছেন, রাশিয়ায় এ রকম মেধাশূন্যতার কারণ কেবল অর্থ উপার্জন নয়। কারণটা হলো, রাশিয়ার অস্থিতিশীল আর্থ-সামাজিক অবস্থা। আর এসব কারণে অনেকেই ভাবছেন ভ্লাদিমির পুতিন ভবিষ্যতে রাশিয়ার প্রেসিডেন্ট না-ও হতে পারেন। কারণ, তিনি দেশের জনগণের প্রত্যাশা পূরণ করতে পারছেন না।
﻿

তেহরানে যুক্তরাজ্য দূতাবাসে হামলা, ভাঙচুর
ইরানের বিক্ষোভকারীরা গতকাল মঙ্গলবার তেহরানে যুক্তরাজ্য দূতাবাসের ভেতরে ঢুকে হামলা চালিয়েছে। ইরানের ওপর যুক্তরাজ্যের অবরোধের প্রতিবাদে বিক্ষোভ চলার সময় এ ঘটনা ঘটে। হামলাকারীরা এ সময় দূতাবাসে থাকা ব্রিটিশ পতাকা নামিয়ে তাতে আগুন ধরিয়ে দেয় এবং সেখানে ইরানের পতাকা লাগায়। এ ছাড়া তারা কয়েকটি কক্ষে ভাঙচুর চালায় এবং গুরুত্বপূর্ণ কাগজপত্র ছিঁড়ে ফেলে।
প্রত্যক্ষদর্শীরা জানায়, হামলায় ২০ জনের মতো বিক্ষোভকারী অংশ নেয়। তারা দূতাবাসের জানালা লক্ষ্য করে ইটপাটকেল ছোড়ে। এ সময় দূতাবাসের সীমানাপ্রাচীরের বাইরে কয়েক শ বিক্ষোভকারী অবস্থান করছিল। তারা ‘যুক্তরাজ্যের মৃত্যু হোক’ স্লোগান দেয় এবং যুক্তরাজ্যের রাষ্ট্রদূতকে অবিলম্বে দেশ ছাড়ার দাবি জানায়।
হামলার সময় বিক্ষোভকারীরা দূতাবাসের ছয়জন কর্মকর্তাকে কিছু সময়ের জন্য আটকে রেখেছিল বলে অসমর্থিত সূত্রে পাওয়া খবরে জানা গেছে।
হামলার সময় ইরানের দাঙ্গা পুলিশ দূতাবাসের সামনে থাকা বিক্ষোভকারীদের ওপর কাঁদানে গ্যাস ছোড়ে। এ সময় দুই পক্ষের সংঘর্ষে কিছু বিক্ষোভকারী ও পুলিশ আহত হয়।
আগামী দুই সপ্তাহের মধ্যে যুক্তরাজ্যের রাষ্ট্রদূতকে বহিষ্কারসংক্রান্ত একটি আইন ইরানের পার্লামেন্টে পাস হওয়ার এক দিনের মাথায় দূতাবাসে ওই হামলার ঘটনা ঘটল। ইরানের ওপর যুক্তরাজ্য নতুন নিষেধাজ্ঞা আরোপ করার পাল্টা ব্যবস্থাস্বরূপ দেশটির পার্লামেন্টে ওই আইন পাসের উদ্যোগ নেওয়া হয়।
এদিকে দূতাবাসে এই হামলার ঘটনায় নিন্দা জানিয়েছে যুক্তরাজ্য সরকার। ব্রিটিশ পররাষ্ট্র দপ্তরের মুখপাত্র বলেছেন, এ ধরনের ঘটনা একেবারে অগ্রহণযোগ্য। পরে ইরানের পররাষ্ট্র মন্ত্রণালয় এ ঘটনায় দুঃখ প্রকাশ করে বিবৃতি দেয়। এএফপি ও বিবিসি অনলাইন।
কিয়োটো চুক্তির মৃত্যু পরোয়ানা বাজছে
কিয়োটো প্রটোকল চুক্তির মৃত্যু পরোয়ানা জারি করতে যাচ্ছে বিশ্বের শিল্পোন্নত দেশগুলো। গতকাল মঙ্গলবার ডারবান জলবায়ু সম্মেলনের দ্বিতীয় দিনেই কিয়োটো প্রটোকল চুক্তির ধারাবাহিকতা রক্ষা নিয়ে শিল্পোন্নত ও স্বল্পোন্নত দেশগুলো মুখোমুখি অবস্থান নিয়েছে।
বিশ্বের অন্যতম কার্বন নিঃসরণকারী দেশ কানাডা বলে দিয়েছে, তারা কিয়োটো প্রটোকল চুক্তি অনুযায়ী আর কার্বন নিঃসরণ কমাবে না। গতকাল কানাডার পরিবেশমন্ত্রী পিটার কেন্ট সরাসরি বলেছেন, বিশ্বের সবগুলো দেশ যদি কার্বন নিঃসরণ কমাতে রাজি না হয়, তাহলে তারাও আর কার্বন কমাবে না। রাশিয়া, অস্ট্রেলিয়া এমনকি কিয়োটো প্রটোকল চুক্তির আয়োজক দেশ জাপানও এই চুক্তির ধারাবাহিকতা রাখতে রাজি নয় বলে জানিয়ে দিয়েছে।
অন্যদিকে, জলবায়ু বিপন্ন দেশগুলোর পক্ষে আফ্রিকা জোট, স্বল্পোন্নত দেশের জোট এলডিসি ও ক্ষুদ্র দ্বীপরাষ্ট্রগুলো বলেছে, তারা যেকোনো মূল্যে কিয়োটো প্রটোকল চুক্তির ধারাবাহিকতা রক্ষা করতে চায়। বাংলাদেশও এলডিসি ও গ্রুপ-৭৭-এর আলোচনায় কিয়োটো প্রটোকল চুক্তির পক্ষে তাদের অবস্থান জানিয়ে দিয়েছে।
গতকাল প্লেনারি পর্বের আলোচনায় আফ্রিকা জোটের পক্ষে কঙ্গোর প্রতিনিধি টোজি আমপানু বলেন, ‘কিয়োটো প্রটোকল চুক্তি থাকায় শিল্পোন্নত দেশগুলো এত দিন কার্বন নিঃসরণ কমাতে বাধ্য ছিল। ২০১২ সালের মধ্যে এই চুক্তির মেয়াদ শেষ হলে এর পর এই দেশগুলো কার্বণ নিঃসরণ কমানোর ব্যাপারে অঙ্গীকার না করলে বিশ্বজুড়ে চরম বিপর্যয় নেমে আসবে।
ডারবান সম্মেলনে যোগদানকারী ব্র্যাক বিশ্ববিদ্যালয়ের উপাচার্য আইনুন নিশাত এ ব্যাপারে প্রথম আলোকে বলেন, কিয়োটো প্রটোকল চুক্তির ধারাবাহিকতা না থাকলে শিল্পোন্নত ও উদীয়মান অর্থনীতির দেশগুলো আর কার্বন নিঃসরণ কমাতে বাধ্য থাকবে না। ফলে বাংলাদেশের মতো জলবায়ু বিপন্ন দেশগুলো আরও ঝুঁকির মুখে পড়বে।
একদিকে কিয়োটো প্রটোকল চুক্তির ধারাবাহিতায় দ্বিতীয় পর্বের অঙ্গীকার করা নিয়ে শিল্পোন্নত রাষ্ট্রগুলো টালবাহানা করছে, অন্যদিকে উদীয়মান অর্থনীতির দেশগুলোও জোরদারভাবে এই চুক্তির ধারাবাহিকতা রক্ষা করতে চাইছে। কেননা, এই চুক্তি অনুযায়ী ইউএনএফসিসি জলবায়ু বিপন্ন দেশগুলোকে আর্থিক সহায়তা দেয়। ক্লিন ডেভেলপমেন্ট মেকানিজম (সিডিএম) নামের এই তহবিলে এ পর্যন্ত ১ দশমিক ২ বিলিয়ন ডলার অর্থ জমা পড়েছে, যার ৯০ শতাংশ পায় উদীয়মান অর্থনীতির দেশ চীন, ভারত ও মেক্সিকো।
গতকাল সম্মেলনের দ্বিতীয় দিনের পুরোটাই কিয়োটো প্রটোকল চুক্তি নিয়ে শিল্পোন্নত দেশ বনাম উদীয়মান অর্থনীতি ও স্বল্পোন্নত দেশগুলোর মধ্যকার টানাপোড়েনের মধ্য দিয়ে গেছে। শেষ পর্যন্ত এই চুক্তি থাকবে কি না, তা মন্ত্রী পর্যায়ের বৈঠকের মধ্য দিয়ে চূড়ান্ত হবে। সে জন্য আরও এক সপ্তাহ অপেক্ষা করতে হবে। সেই দিকেই তাকিয়ে আছে জলবায়ু পরিবর্তন নিয়ে চিন্তিত মানুষেরা।
গতকাল সম্মেলন কেন্দ্রে জার্মানভিত্তিক আন্তর্জাতিক সংস্থা জার্মান ওয়াচ গ্লোবাল ক্লাইমেট রিস্ক ইনডেক্স প্রতিবেদন প্রকাশ করেছে। সেখানে তারা দেখিয়েছে, ১৯৯১ থেকে ২০১০ সাল পর্যন্ত বিশ্বে জলবায়ু পরিবর্তনের কারণে সাত লাখ ১০ হাজার মানুষের মৃত্যু হয়েছে। ১৪ হাজার প্রাকৃতিক দুর্যোগ সৃষ্টি হয়েছে। ২ দশমিক ৩ বিলিয়ন ডলারের আর্থিক ক্ষতি হয়েছে। নতুন সূচক অনুযায়ী বিশ্বের সবচেয়ে বেশি জলবায়ু বিপন্ন দেশের তালিকার শীর্ষে পাকিস্তানের নাম চলে এসেছে। এরপর যথাক্রমে রয়েছে গুয়াতেমালা ও কলম্বিয়ার নাম। গত দুই বছরের তালিকায় বাংলাদেশ শীর্ষ অবস্থানে ছিল। সংস্থাটির প্রতিবেদনে বলা হয়েছে, ২০১০ সালে পাকিস্তানে বন্যায় ১২১টি জেলা আক্রান্ত হয়ে এক হাজার ৭০০ মানুষ মারা গেছে।
﻿﻿

ফ্রান্সে মুক্তি পেল সু চিকে নিয়ে নির্মিত ছবি ‘দ্য লেডি’
দেশে গণতন্ত্র প্রতিষ্ঠার সংগ্রামে নেমে ব্যক্তিগত জীবনে চড়া মূল্য দিতে হয়েছে মিয়ানমারের গণতন্ত্রপন্থী নেত্রী অং সান সু চিকে। ক্যান্সারে আক্রান্ত স্বামী মাইকেল অ্যারিসের শেষ দিনগুলোতে তাঁর কাছে থাকতে পারেননি তিনি। দিনের পর দিন তাঁর মাতৃস্নেহ থেকে বঞ্চিত হয়েছে দুই ছেলে।
সু চির জীবনের এসব ঘটনা নিয়ে তৈরি হয়েছে দুই ঘণ্টার চলচ্চিত্র দ্য লেডি। গতকাল বুধবার খ্যাতিমান পরিচালক লুক বেসন পরিচালিত ছবিটি ফ্রান্সের রাজধানী প্যারিসে মুক্তি পেয়েছে।
সু চির জীবন কাহিনী অবলম্বনে নির্মিত ছবিতে নাম ভূমিকায় অভিনয় করেছেন জেমস বন্ড সিরিজ খ্যাত মালয়েশীয় তারকা মিশেল ইয়ো। ছবিতে রাজনৈতিক জীবনের বাইরে তাঁর ব্যক্তিগত জীবনের ওপরই মূলত আলোকপাত করা হয়েছে। তুলে ধরা হয়েছে গণতন্ত্রের পথে তাঁর দীর্ঘ সংগ্রামে নেমে কী বঞ্চনা ও দুর্ভোগ পোহাতে হয়েছে তাঁকে।
সু চির স্বামী মাইকেল অ্যারিস ১৯৯৯ সালে যুক্তরাজ্যে মারা যান। মিয়ানমারের ত ৎ কালীন সামরিক জান্তা অনুমতি না দেওয়ায় স্ত্রীর কাছে যেতে পারেননি তিনি। এদিকে সু চি স্বামীর কাছে যাননি দেশে ফেরার পথ বন্ধ হওয়ার ভয়ে। এ ক্ষেত্রে তিনি ব্যক্তিগত জীবনের আবেগ-অনুভূতি প্রশ্রয় দেননি। দেশের হাজার হাজার গণতন্ত্রকামী মানুষকে দেওয়া অঙ্গীকারকেই বড় করে দেখেছেন। তাঁর এই ত্যাগের মহিমাই তুলে ধরা হয়েছে চলচ্চিত্রে।
এ ব্যাপারে পরিচালক লুক বেসন বলেন, ‘সু চিকে এই মূল্য দিতে হয়েছে। তাঁর ওপর অগাধ বিশ্বাস রেখে হাজার হাজার মানুষ নির্দ্বিধায় জীবন দিয়েছে।’
মিশেল ইয়ো বলেন, ‘স্বামী ও নিজের (সু চির) ভালোবাসা মিলে সু চির ভেতর প্রচণ্ড এক শক্তি তৈরি করেছিল।’
পরিচালক বেসনকে সু চি বলেছেন, ছবিটি দেখার জন্য এখনো তিনি মানসিকভাবে প্রস্তুত নন। যখন তিনি ছবিটি দেখার জন্য যথেষ্ট সাহস সঞ্চয় করবেন, তখনই কেবল ছবিটি দেখবেন। এএফপি।
﻿﻿

খুচরা ব্যবসায় বিদেশি বিনিয়োগ
ভারতের পার্লামেন্টে বিক্ষোভ আবার অধিবেশন মুলতবি
ভারতে খুচরা ব্যবসা খাতে সরকারের সংস্কারকে কেন্দ্র করে পার্লামেন্টের অচলাবস্থা এখনো কাটেনি। গতকাল বুধবার বিরোধী আইনপ্রণেতাদের বিক্ষোভের মুখে পার্লামেন্টের উভয় কক্ষ আবার মুলতবি করা হয়।
লোকসভার স্পিকার মিরা কুমার গতকাল প্রশ্নোত্তর পর্ব দিয়ে দিনের কার্যসূচি শুরু করার পরপরই আইনপ্রণেতারা সরকারের বিতর্কিত ওই সিদ্ধান্ত পিছিয়ে দেওয়ার দাবি করেন। সরকারের অন্যতম অংশীদার তৃণমূল-কংগ্রেসদলীয় এমপিরাও খুচরা ব্যবসায় সরাসরি বিদেশি বিনিয়োগের (এফডিআই) অনুমোদনের বিরুদ্ধে স্লোগান দেন।
স্পিকার বারবার চেষ্টা করেও পরিস্থিতি নিয়ন্ত্রণে রাখতে ব্যর্থ হয়ে প্রথমে দুপুর পর্যন্ত লোকসভার অধিবেশন মুলতবি করেন। পরে পুরো দিনের অধিবেশন মুলতবি করা হয়। আজ বৃহস্পতিবার অধিবেশন আবার বসার কথা।
এদিকে পার্লামেন্টের উচ্চকক্ষ রাজ্যসভার অধিবেশনে ভারতীয় জনতা পার্টি, বহুজন সমাজ পার্টিসহ অন্যান্য বিরোধী দলের সদস্যরা এফডিআই বাতিলের দাবিতে বিক্ষোভ শুরু করেন। রাজ্যসভার চেয়ারম্যান হামিদ আনসারি তাঁর আসনে বসলে রাজ্যসভার সদস্যরা বিক্ষোভ শুরু করেন। এরপর স্পিকার হামিদ আনসারি অধিবেশনে নির্ধারিত প্রশ্ন উত্থাপন করলে সদস্যরা চি ৎ কার-চেঁচামেছি শুরু করেন। একপর্যায়ে অধিবেশন মুলতবির ঘোষণা করেন স্পিকার।
গত বৃহস্পতিবার ভারতের মন্ত্রিসভা খুচরা ব্যবসায় ৫১ শতাংশ সরাসরি বিদেশি বিনিয়োগের অনুমোদন দেয়। এর ফলে যুক্তরাষ্ট্রভিত্তিক ওয়াল-মার্ট, যুক্তরাজ্যের টেসকো, ফ্রান্সের ক্যারিফোরসহ বিদেশি ব্র্যান্ডের পণ্যের গ্রাহকদের কাছে সরাসরি বিক্রি করতে পারবে এসব কোম্পানি। বিদেশি এসব কোম্পানি ভারতে তাদের পণ্য পাইকারি হারে বিক্রি করে আসছে।
এদিকে অর্থমন্ত্রী প্রণব মুখার্জি কংগ্রেসদলীয় এমপিদের সঙ্গে বৈঠক করেছেন। এর আগে তিনি এফডিআইকে কেন্দ্র করে চলমান অচলাবস্থা নিয়ে কংগ্রেস সভানেত্রী সোনিয়া গান্ধীর সঙ্গে আলোচনা করেন।
কংগ্রেস সূত্র জানায়, প্রণব মুখার্জি সরকারের সিদ্ধান্তের পক্ষে জোরালো যুক্তি দেখান। বৈঠকে তিনি কংগ্রেস এমপিদের বিষয়টির বিরোধিতা না করারও আহ্বান জানান। পিটিআই।
﻿﻿

সিরিয়ায় বিমানবাহী রণতরী পাঠাচ্ছে রাশিয়া
রাশিয়া আগামী সপ্তাহে সিরিয়ার উপকূলে তিনটি যুদ্ধজাহাজের সমন্বয়ে গড়া একটি নৌবহর পাঠাচ্ছে। নেতৃত্বে থাকবে ক্ষেপণাস্ত্র হামলায় সক্ষম বিমানবাহী একটি বিশাল রণতরী।
গতকাল বুধবার প্রতিরক্ষা মন্ত্রণালয়ের একজন জ্যেষ্ঠ কর্মকর্তার বরাত দিয়ে বার্তা সংস্থা ইন্টারফ্যাক্সের খবরে এ তথ্য জানানো হয়। ওই এলাকায় যুক্তরাষ্ট্র এর মধ্যে নৌবাহিনী মোতায়েন করেছে।
সিরিয়ার উপকূলে যুক্তরাষ্ট্র পারমাণবিক জ্বালানিচালিত বিমানবাহী রণতরী ইউএসএস জর্জ এইচ ডব্লিউ বুশ নোঙর করার কয়েক দিন পর সেখানে রাশিয়ার রণতরী পাঠানোর খবর প্রকাশিত হলো। ওই রণতরীর সঙ্গে যুক্তরাষ্ট্রের নৌবাহিনীর বাড়তি জাহাজও মোতায়েন করা হয়েছে।
রাশিয়ার ওই প্রতিরক্ষা কর্মকর্তা দাবি করেন, ওই অঞ্চলের চলমান সংকটের সঙ্গে তাঁদের নৌবহর পাঠানোর কোনো উদ্যোগ নেই। এই নৌবহর ৬ ডিসেম্বর ভূমধ্যসাগরে পৌঁছাবে। দ্য হিন্দু।
﻿﻿

মানসিক ভারসাম্যহীন বলায় ব্রেইভিক অপমানিত!
অ্যান্ডারস বেইরিং ব্রেইভিককে মানসিক ভারসাম্যহীন ঘোষণা করায় বিস্মিত নরওয়ের জনগণ, রাজনীতিবিদ ও বিশেষজ্ঞরা। গত মঙ্গলবার আদালত-নিযুক্ত মনোরোগ চিকি ৎ সকেরা ব্রেইভিককে মানসিক ভারসাম্যহীন বলে ঘোষণা করেন।
অনেক মনোরোগ বিশেষজ্ঞ এই মতামতের বিরোধিতা করেছেন। তাঁরা বলেছেন, ব্রেইভিককে মানসিকভাবে সুস্থ মনে হচ্ছে।
আবার ব্রেইভিক নিজেও এ রায়কে অপমান হিসেবে দেখছেন। তিনি বলেছেন, শুরু থেকে তিনি এ ধরনের রায়ের আশঙ্কা করছিলেন।
নরওয়ের ছোট্ট দ্বীপ উটোয়ায় গত জুলাইয়ে ক্ষমতাসীন লেবার পার্টির যুব সংগঠনের সমাবেশে গুলি এবং অসলোয় প্রধানমন্ত্রীর কার্যালয় এলাকায় বোমা হামলা চালিয়ে ৭৭ জনকে হত্যা করেন ব্রেইভিক।
নরওয়ের গণমাধ্যম মঙ্গলবার মনোচিকি ৎ সকের মতামতকে মানসিক রোগ হিসেবে উল্লেখ করে। অনেক সাধারণ মানুষ ব্রেইভিকের ব্যাপারে কী সিদ্ধান্ত হলো, তা ঠিক বুঝতে পারছে না। তবে অনেকে উদ্বেগ প্রকাশ করে বলেছে, ব্রেইভিক ‘হালকা শাস্তি’ পেতে যাচ্ছেন।
অনেক মনোরোগ বিশেষজ্ঞ মতামত নিয়েও প্রশ্ন তুলেছেন। তাঁরা বলেছেন, ব্রেইভিক ওই হামলার জন্য কয়েক বছর ধরে পরিকল্পনা করেছেন। তাঁর পরিকল্পনার সবকিছু বিস্তারিত গণমাধ্যমে তুলে ধরা হয়েছে। তাই তিনি মানসিক রোগী হতে পারেন না।
নরওয়ের অ্যাফটেনপোস্টেন পত্রিকাকে একজন সুইস মনোচিকি ৎ সক বিস্ময় প্রকাশ করে বলেন, হামলার সময় ব্রেইভিককে মানসিক ভারসাম্যহীন মনে হয়নি।
নরওয়ের জাতীয় সম্প্রচার মাধ্যম এনআরকের সঙ্গে এক সাক্ষা ৎ কারে প্রগ্রেস পার্টির সদস্য পার স্যান্ডবার্গ বলেন, মনোচিকি ৎ সকদের ওই রায় গ্রহণযোগ্য হতে পারে না। হামলায় ক্ষতিগ্রস্ত লোকজন অবশ্যই নিশ্চিত হতে চায়, ব্রেইভিক পার পাবেন না।
ক্ষতিগ্রস্ত কয়েকজনের আইনজীবী ব্রিনজার মেলিং জানান, দ্বিতীয়বার মতামত নিতে ইতিমধ্যে তিনি অনুরোধ জানিয়েছেন। বিবিসি।
﻿

লন্ডনে ইরানের দূতাবাস বন্ধের নির্দেশ যুক্তরাজ্যের
তেহরানে ব্রিটিশ দূতাবাসে বিক্ষোভকারীদের হামলার এক দিন পর গতকাল বুধবার যুক্তরাজ্য সরকার দূতাবাস থেকে তাদের সব কর্মকর্তাকে প্রত্যাহার করেছে। একই সঙ্গে যুক্তরাজ্য লন্ডনে ইরানের দূতাবাস বন্ধের নির্দেশ দিয়েছে।
ব্রিটিশ পররাষ্ট্রমন্ত্রী উইলিয়াম হেগ অভিযোগ করেন, ইরানের সরকার তেহরানে যুক্তরাজ্যের দূতাবাসে হামলার সঙ্গে জড়িত। পররাষ্ট্র দপ্তর গতকাল এক বিবৃতিতে বলেছে, ‘গত মঙ্গলবার বিক্ষোভকারীদের হামলার পরিপ্রেক্ষিতে ও নিরাপত্তার স্বার্থে কূটনীতিক কর্মকর্তারা তেহরান ত্যাগ করেছেন।’
বিবৃতিতে বলা হয়, প্রধানমন্ত্রী ডেভিড ক্যামেরন ও পররাষ্ট্রমন্ত্রী উইলিয়াম হগ তেহরানে কর্মরত সব ব্রিটিশ কর্মী ও তাঁদের পরিবারের সদস্যদের নিরাপত্তার বিষয়টি অগ্রাধিকার ভিত্তিতে নিশ্চিত করতে বলেছেন।
ইরান হামলার ঘটনায় ইতিমধ্যে দুঃখ প্রকাশ করেছে। তবে প্রধানমন্ত্রী ক্যামেরন এ ঘটনায় ইরানকে ‘চরম মূল্য দিতে হবে’ বলে হুঁশিয়ারি উচ্চারণ করেছেন। যুক্তরাষ্ট্র, ইউরোপীয় ইউনিয়ন (ইইউ) ও নিরাপত্তা পরিষদ এ ঘটনায় নিন্দা জানিয়েছে।
ইরানের বিরুদ্ধে যুক্তরাজ্যের নতুন করে অর্থনৈতিক অবরোধ আরোপের প্রতিবাদে মঙ্গলবার তেহরানে ব্যাপক ছাত্রবিক্ষোভ হয়। এ সময় বিক্ষোভকারীদের একাংশ ব্রিটিশ দূতাবাস চত্বরে ঢুকে সেখানে হামলা চালায়। তারা যুক্তরাজ্যের পতাকা ও একটি গাড়ি আগুনে জ্বালিয়ে দেয়। প্রায় একই সময় তেহরানের উত্তরাঞ্চলে অবস্থিত ব্রিটিশ কূটনীতিকদের আবাসিক কম্পাউন্ডেও হামলা চালানো হয়।
এ ঘটনায় নিরাপত্তা পরিষদ তড়িঘড়ি নিন্দা প্রকাশ করেছে বলে অভিযোগ করেন ইরানের পার্লামেন্টের স্পিকার আলি লারিজানি। তিনি বলেন, ছাত্রবিক্ষোভের ব্যাপারে নিন্দা জানানোর ক্ষেত্রে নিরাপত্তা পরিষদ ‘তাড়াহুড়া’ করেছে। এর মধ্য দিয়ে তারা যুক্তরাজ্য ও যুক্তরাষ্ট্রের অতীতের অন্যায়ের পক্ষে সাফাই গেয়েছে।
আলি লারিজানি বলেন, ‘ইরানের বিরুদ্ধে যুক্তরাজ্যের কয়েক দশক ধরে আধিপত্যসুলভ আচরণের ফলই হচ্ছে এই বিক্ষোভ। যুক্তরাজ্য ও যুক্তরাষ্ট্র এ ঘটনাকে ইস্যু হিসেবে ব্যবহার করতে চাইছে।’
১৫ সদস্যের নিরাপত্তা পরিষদ ব্রিটিশ দূতাবাসে হামলার ঘটনায় মঙ্গলবার তা ৎ ক্ষণিক নিন্দা জানিয়ে বিবৃতি প্রকাশ করে। তবে এ হামলার পরিপ্রেক্ষিতে পাল্টা কোনো পদক্ষেপ নেওয়া হবে কি না, সে সম্পর্কে কিছু বলা হয়নি।
নরওয়ের দূতাবাস বন্ধ: দেশটির পররাষ্ট্র মন্ত্রণালয়ের মুখপাত্র হিল্ডি স্টেইনফেল্ড গতকাল বলেন, তেহরানে নরওয়ের দূতাবাস বন্ধ করে দেওয়া হলেও কূটনীতিক কর্মকর্তারা এখনো তেহরানে অবস্থান করছেন। তাঁদের ইরান থেকে সরিয়ে আনা হবে কি না, সে ব্যাপারে এখনো সিদ্ধান্ত হয়নি।
এদিকে ইরানকে অচল করে দিতে কঠোর আন্তর্জাতিক অবরোধ আরোপের প্রস্তাব করেছে ফ্রান্স। ফরাসি পররাষ্ট্রমন্ত্রী অ্যালান জুপ্পি বলেন, সামরিক পদক্ষেপ গ্রহণ করলে এ অঞ্চলে ‘অপূরণীয়’ ক্ষতি ও ‘বিপর্যয়কর পরিস্থিতি’র সৃষ্টি হবে। এএফপি ও রয়টার্স।
﻿
মিসরের পার্লামেন্ট নির্বাচন
প্রাথমিক ফলাফলে এগিয়ে থাকার দাবি ব্রাদারহুডের
মিসরের পার্লামেন্ট নির্বাচনের প্রাথমিক ফলাফলে ইসলামভিত্তিক দল মুসলিম ব্রাদারহুড এগিয়ে রয়েছে বলে দলটির পক্ষ থেকে দাবি করা হয়েছে। তবে সরকারিভাবে এখনো কোনো ফলাফল ঘোষণা করা হয়নি। গতকাল বুধবার রাতে এ ফল ঘোষণা করার কথা।
গত সোম ও মঙ্গলবার পার্লামেন্টের নিম্নকক্ষের এ নির্বাচন অনুষ্ঠিত হয়। পর্যায়ক্রমে কয়েক সপ্তাহ ধরে নির্বাচনের ভোট গ্রহণ হবে।
মুসলিম ব্রাদারহুডের রাজনৈতিক সংগঠন ফ্রিডম অ্যান্ড জাস্টিস পার্টি (এফজেপি) এক বিবৃতিতে বলেছে, প্রথম ধাপের ভোটাভুটির প্রাথমিক ফলাফলে দেখা যাচ্ছে, দলীয়ভাবে নির্বাচন করা আসনগুলোতে তারা এগিয়ে আছে। এ ছাড়া তাদের সমমনা স্বতন্ত্র প্রার্থীরাও এগিয়ে আছেন। দলীয়ভিত্তিক নির্বাচনে এফজেপির পরই রয়েছে সালাফি আল-নুর পার্টি ও উদারপন্থী মিসরীয় জোট।
এফজেপির একটি সূত্র বলেছে, দলীয় নির্বাচনে তাদের প্রার্থীরা প্রায় ৪০ শতাংশ ভোট পেয়েছে।
এই ধারা পরবর্তী পর্যায়ের ভোট গ্রহণে বহাল থাকলে মিসরের সবচেয়ে পুরোনো ও সংগঠিত ইসলামপন্থী দলটি পার্লামেন্টের নিম্নকক্ষে একটা শক্তিশালী অবস্থান গড়ে তুলবে। অন্যদিকে মিসরীয় জোটের অধীনে নির্বাচন করছে দেশটির উদারপন্থী দলগুলোসহ অন্যান্য দল। এ জোটের পক্ষে বাসিল আদেল বলেন, প্রাথমিক ফলাফলে তাঁদের জোট এখন পর্যন্ত ২০ থেকে ৩০ শতাংশ ভোট পেয়েছে।
ঐতিহাসিক গণ-অভ্যুত্থানে সাবেক প্রেসিডেন্ট হোসনি মোবারক যুগের অবসানের পর এটাই মিসরের প্রথম নির্বাচন। গত ৫০ বছরের মধ্যে দেশটিতে এবারই প্রথম জনগণের প্রত্যক্ষ ভোটে পার্লামেন্ট নির্বাচন হচ্ছে।
রাষ্ট্রীয় মালিকানাধীন দৈনিক আল-আহরাম বলেছে, ছয়টি প্রদেশে এফজেপি ও সালাফি আন্দোলনের দলগুলো এগিয়ে আছে।
এ ব্যাপারে নিরপেক্ষ দৈনিক আল-শোরুক বলেছে, প্রাথমিক ফলাফলে কায়রোতে ৪৭ শতাংশ ভোট পেয়েছে এফজেপি। আর মিসরীয় জোট পেয়েছে ২২ শতাংশ ভোট।
ক্ষমতাসীন সেনা পর্ষদ ঘোষণা দিয়েছে, নতুন পার্লামেন্টের মন্ত্রিপরিষদ ভেঙে দেওয়া কিংবা নতুন কোনো মন্ত্রিপরিষদ গঠনের এখতিয়ার থাকবে না। তবে এফজেপি বলেছে, পার্লামেন্টের সংখ্যাগরিষ্ঠের ভোটেই নতুন সরকার গঠন করা হবে।
মিসরীয় পার্লামেন্টের নিম্নকক্ষের এ নির্বাচন তিন দফায় অনুষ্ঠিত হচ্ছে। প্রথম দফায় কায়রো, আলেক্সান্দ্রিয়াসহ আরও বেশ কিছু শহরে নির্বাচন অনুষ্ঠিত হয়। নির্বাচন-প্রক্রিয়া জটিল হওয়ায় বিশাল দেশটিতে ভোটাভুটি সম্পন্ন করতে আগামী মার্চ নাগাদ সময় লেগে যাবে। পূর্ণাঙ্গ ফলাফলও ওই মাসের আগে জানা সম্ভব হবে না। মিসরের পদ্ধতি অনুযায়ী নিম্নকক্ষের ৪৯৮টি আসনের মধ্যে দুই-তৃতীয়াংশ নির্বাচিত হবে দলীয় ভিত্তিতে। বাকি এক-তৃতীয়াংশ আসনে প্রতিদ্বন্দ্বিতা করবেন স্বতন্ত্র নাগরিকেরা।
দ্বিতীয় দফায় ভোট গ্রহণ করা হবে ১৪ ডিসেম্বর। আর তৃতীয় দফার ভোট গ্রহণ হবে আগামী ৩ জানুয়ারি। এরপর পার্লামেন্টের উচ্চকক্ষের জন্য ভোট গ্রহণ শুরু হবে ২৯ জানুয়ারি।
নির্বাচনে ৫০টিরও বেশি রাজনৈতিক দল প্রতিদ্বন্দ্বিতা করছে। এর বাইরে লড়াই করছেন আরও কয়েক হাজার স্বতন্ত্র প্রার্থী। এএফপি ও রয়টার্স।
﻿
পাকিস্তানে আর রক্ত ঝরলে সমর্থন বন্ধ: হিনা
যুক্তরাষ্ট্রের সন্ত্রাসবিরোধী যুদ্ধে ইসলামাবাদের সমর্থন প্রত্যাহারের হুমকি দিয়েছেন পাকিস্তানের পররাষ্ট্রমন্ত্রী হিনা রাব্বানি খার। পাকিস্তানের একটি তল্লাশি চৌকিতে ন্যাটোর হামলায় ২৪ পাকিস্তানি সেনা নিহত হওয়ার প্রতিক্রিয়ায় দেশটির সিনেটের পররাষ্ট্রবিষয়ক কমিটির সামনে তিনি এ মন্তব্য করেন। পাকিস্তানের গণমাধ্যমে হিনা রাব্বানি খারের এ মন্তব্য আজ বৃহস্পতিবার প্রকাশিত হয়েছে।
ওয়াশিংটনের উদ্দেশে হিনা বলেছেন, আরেকবার যদি পাকিস্তানের সার্বভৌমত্ব লঙ্ঘিত হয়, তবে যুক্তরাষ্ট্রের সন্ত্রাসবিরোধী যুদ্ধ থেকে তারা তাদের সমর্থন প্রত্যাহার করে নেবে।
যুক্তরাষ্ট্রকে হিনা রাব্বানি বলেছেন, ‘যথেষ্ট হয়েছে, আর কোনো সামরিক বা বেসামরিক ব্যক্তির রক্তপাতের ঘটনা সরকার সহ্য করবে না।’
হিনা উল্লেখ করেন, সন্ত্রাসবিরোধী যুদ্ধে পাকিস্তানের ভূমিকা অবশ্যই অবহেলা করা উচিত নয়। তিনি হুঁশিয়ারি উচ্চারণ করে বলেছেন, এ ঘটনার পুনরাবৃত্তি হলে যুক্তরাষ্ট্রের সন্ত্রাসবিরোধী যুদ্ধে পাকিস্তান তাদের সমর্থন প্রত্যাহার করে নিতে পারে।
গত শনিবার পাকিস্তানের উত্তর-পশ্চিমাঞ্চলের একটি তল্লাশি চৌকিতে ন্যাটোর হামলায় ২৪ পাকিস্তানি সেনা নিহত হন। এ ঘটনার পর দেশ দুটির সম্পর্কে তিক্ততার সৃষ্টি হয়েছে।
ওই হামলার পরিপ্রেক্ষিতে পাকিস্তান ১৫ দিনের মধ্যে শামসি বিমানঘাঁটি ছেড়ে যেতে যুক্তরাষ্ট্রকে নির্দেশ দেয়। এ ছাড়া আফগানিস্তানের ভবিষ্যত্ নিয়ে আগামী সপ্তাহে জার্মানির বনে অনুষ্ঠেয় আলোচনায় যোগ না দেওয়ার সিদ্ধান্তও নিয়েছে পাকিস্তান।
পাকিস্তানের এ সিদ্ধান্তে মার্কিন পররাষ্ট্রমন্ত্রী হিলারি ক্লিনটন দুঃখ প্রকাশ করে তা পুনর্বিবেচনার আহ্বান জানিয়েছেন।
﻿
‘মার্কিন-মিয়ানমার সম্পর্কের নতুন অধ্যায়’ (ভিডিও)
মার্কিন পররাষ্ট্রমন্ত্রী হিলারি ক্লিনটন মিয়ানমার সফরের দ্বিতীয় দিনে আজ বৃহস্পতিবার দেশটির প্রেসিডেন্ট উ থেইন সেইনের সঙ্গে বৈঠক করেছেন। সেইন মার্কিন পররাষ্ট্রমন্ত্রীর সফরকে দুই দেশের সম্পর্কের ক্ষেত্রে ‘নতুন অধ্যায়’ বলে স্বাগত জানান।

নেপিডোতে দুই নেতার একান্ত বৈঠক শুরুর আগে হিলারি বলেন, ‘আপনি ও আপনার সরকার মিয়ানমারের জনগণের জন্য যেসব পদক্ষেপ নিয়েছেন তাতে প্রেসিডেন্ট ওবামা এবং আমি নিজে উত্সাহিত হয়েছি। এ জন্যই আমার এখানে আসা।’
মিয়ানমারের প্রেসিডেন্ট হিলারির সফরকে মাইলফলক উল্লেখ করে বলেন, আপনার ঐতিহাসিক এ সফর দুই দেশের সম্পর্কের মধ্যে নতুন অধ্যায়ের সূচনা করবে।
হিলারি গতকাল বুধবার তিন দিনের সফরে মিয়ানমারের রাজধানী নেপিডোতে পৌঁছান। উল্লেখ্য, মিয়ানমারে গত অর্ধশতকেরও বেশি সময়ের মধ্যে কোনো মার্কিন পররাষ্ট্রমন্ত্রীর এটাই প্রথম সফর।
বর্তমানে মিয়ানমারের ওপর ওয়াশিংটনের কঠোর অবরোধ রয়েছে। মার্কিন কর্মকর্তারা বলছেন, হিলারির এ সফরে অবরোধের ব্যাপারে বড় ধরনের কোনো ঘোষণা আসার সম্ভাবনা নেই। তবে বিশ্লেষকেরা বলছেন, যুক্তরাষ্ট্রের পক্ষ থেকে নেপিডোতে মার্কিন মিশনকে দূতাবাসে উন্নীত করার মতো কিছু ঘোষণা আসতে পারে।
মার্কিন পররাষ্ট্রমন্ত্রী হিলারির এ সফরকে মিয়ানমার সরকারের সংস্কার কর্মসূচির পুরস্কার হিসেবেই দেখছেন বিশ্লেষকেরা। তাঁরা মনে করছেন, মিয়ানমারের বর্তমান সরকারকে তার কর্মসূচিতে আরও সংস্কার আনতে উত্সাহিত করতেই এ সফর।
দেশটির প্রেসিডেন্ট উ থেইন সেইনের সঙ্গে বৈঠক শেষে ইয়াঙ্গুনে যাওয়ার কথা রয়েছে মার্কিন পররাষ্ট্রমন্ত্রী হিলারির। তিনি সেখানে গণতন্ত্রপন্থী নেতা অং সান সু চির সঙ্গে দেখা করবেন।
﻿
পাকিস্তানের সম্মেলন বর্জন
সিদ্ধান্ত পুনর্বিবেচনার আহ্বান হিলারির
মার্কিন পররাষ্ট্রমন্ত্রী হিলারি ক্লিনটন আফগানিস্তানের ভবিষ্য ৎ নিয়ে অনুষ্ঠেয় আলোচনায় পাকিস্তানের বর্জনের সিদ্ধান্ত পুনর্বিবেচনা করতে ইসলামাবাদের প্রতি আহ্বান জানিয়েছেন।
আগামী সপ্তাহে জার্মানির বন শহরে আফগানিস্তান বিষয়ে ওই আলোচনা হওয়ার কথা। গত শনিবার পাকিস্তানের উত্তর-পশ্চিমাঞ্চলের একটি তল্লাশি চৌকিতে সামরিক জোট ন্যাটোর হামলায় ২৬ জন পাকিস্তানি সেনা নিহত হন। এর প্রতিবাদেই বনে আফগানিস্তানবিষয়ক ওই আলোচনা বর্জনের সিদ্ধান্ত নেয় পাকিস্তান।
পাকিস্তানের ওই সিদ্ধান্তে উদ্বেগ প্রকাশ করেছেন হিলারি ক্লিনটন। একই সঙ্গে তিনি ন্যাটোর হামলার ঘটনা ‘যত দ্রুত সম্ভব’ তদন্তের অঙ্গীকার করেন। তিনি আশা প্রকাশ করেন, পাকিস্তান তার সিদ্ধান্ত পুনর্বিবেচনা করে আফগানিস্তানবিষয়ক আলোচনায় যোগ দেবে।
জার্মান চ্যান্সেলর অ্যাঙ্গেলা মেরকেল বলেন, ইসলামাবাদের সিদ্ধান্ত পরিবর্তন করতে কী করা প্রয়োজন, বার্লিন তা বিবেচনা করবে। আফগানিস্তানবিষয়ক আলোচনায় যোগ দিতে পাকিস্তানের প্রতি আহ্বান জানিয়েছে কাবুলও। এএফপি, বিবিসি।
﻿
অবসর ভাতা আইন পরিবর্তনের প্রতিবাদে যুক্তরাজ্যজুড়ে ধর্মঘট
লন্ডনের সেন্ট প্যানক্রাস হাসপাতালের বাইরে গতকাল প্ল্যাকার্ড হাতে হাসপাতালের ধর্মঘটী কর্মীরা
যুক্তরাজ্যে অবসর ভাতা (পেনশন) আইন পরিবর্তনের প্রতিবাদে গতকাল বুধবার ধর্মঘট শুরু হয়েছে। সরকারি খাতের অন্তত ২০ লাখ কর্মী ওই ধর্মঘটে যোগ দেন। ধর্মঘটের পক্ষে দেশজুড়ে এক হাজারের বেশি স্থানে বিক্ষোভ হয়।
যুক্তরাজ্যে গত কয়েক দশকের মধ্যে এটিই সবচেয়ে বড় ধর্মঘট বলে ধারণা করা হচ্ছে। ধর্মঘটে যুক্তরাজ্যের এক-তৃতীয়াংশ বিদ্যালয় বন্ধ থাকে। হাসপাতালগুলোতে শুধু জরুরি বিভাগে চিকি ৎ সাসেবা দেওয়া হয়। স্থানীয় কর্তৃপক্ষ অকার্যকর হয়ে পড়ে এবং নৌ ও বিমানবন্দরগুলোতে অচলাবস্থার সৃষ্টি হয়।
এ পরিস্থিতিতে গতকাল শ্রমিক ইউনিয়নের নেতাদের প্রতি আলোচনার টেবিলে ফিরে আসার আহ্বান জানিয়েছেন ব্রিটিশ অর্থমন্ত্রী জর্জ অসবর্ন। তিনি বলেন, ‘ধর্মঘট থেকে কোনো সুফল পাওয়া যাবে না, বরং এতে আমাদের অর্থনীতি দুর্বল হবে এবং ব্যয় বাড়বে। আলোচনার মাধ্যমে সিদ্ধান্তে পৌঁছাতে হবে।’ অর্থমন্ত্রী বলেন, ঋণ-সমস্যা মোকাবিলায় সরকারকে কঠিন সিদ্ধান্ত নিতে হচ্ছে। কঠিন এসব সিদ্ধান্ত না নেওয়া হলে দেশ ‘দেউলিয়া হয়ে যেতে পারে’।
বিশ্বের ব্যস্ততম বিমানবন্দর লন্ডনের হিথ্রোতে যাত্রীরা চরম ভোগান্তির মধ্যে পড়েন। ধর্মঘটের কারণে অনেক বিমান সংস্থা ফ্লাইট বাতিল করতে বাধ্য হয়। ব্রিটিশ এয়ারওয়েজের একজন কর্মকর্তা বলেন, ‘আমরা যত তাড়াতাড়ি সম্ভব পরিস্থিতি স্বাভাবিক করার চেষ্টা করছি।’ শিক্ষা বিভাগের তথ্যমতে, ধর্মঘটের ফলে ইংল্যান্ডে প্রায় ৫৮ শতাংশ বিদ্যালয় বন্ধ থাকে। ১৩ শতাংশ স্বাভাবিকভাবে চলে।
শিল্পকেন্দ্রের শহর বলে পরিচিত বার্মিংহামে ধর্মঘটের সমর্থনে বিশাল বিক্ষোভ মিছিল বের করা হয়। স্কটল্যান্ডেও প্রায় তিন লাখ সরকারি কর্মী ধর্মঘট পালন করেন। ধর্মঘটের কারণে উত্তর আয়ারল্যান্ডে পরিবহন খাত স্থবির হয়ে পড়ে।
যুক্তরাজ্যের ট্রেড ইউনিয়ন কংগ্রেসের (টিইউসি) সাধারণ সম্পাদক ব্রেন্ডান বারবার বলেন, সরকার ‘সরকারি খাতের ওপর আক্রমণ’ করছে। এটা ঠেকানোর জন্য ধর্মঘট যথার্থ হয়েছে। তিনি বলেন, মানুষের ঘুরে দাঁড়ানোর সময় এসেছে। আইন পরিবর্তন করে সরকার কর্মীদের দিয়ে বেশি বেশি কাজ করিয়ে কম মজুরি দেওয়ার চেষ্টা করছে। তিনি বলেন, প্রস্তাবিত আইনে অবসর ভাতা পাওয়ার জন্য আরও বেশি কাজ করতে হবে। এটা কোনোভাবে গ্রহণযোগ্য নয়।
সরকারি কর্মীদের অবসর ভাতা বেসরকারি খাতের তুলনায় অনেক ভালো—এমন দাবি প্রত্যাখ্যান করে টিইউসির নেতা ব্রেন্ডান বলেন, সরকারি খাতের বেশির ভাগ কর্মী খুবই নিম্ন হারে বেতন পান।
শ্রমিক সংগঠন ইউনিসনের সাধারণ সম্পাদক ডেভ প্রেন্টিস বলেন, অবসর ভাতা আইন পরিবর্তনে যে প্রস্তাবগুলো তোলা হয়েছে, তাতে সরকারি কর্মীরা যার পর নাই ক্ষুব্ধ। এতে লাখ লাখ কর্মী, বিশেষ করে, কম বেতনে কর্মরত নারীরা অন্যায্যভাবে ক্ষতিগ্রস্ত হবে। সিভিল সার্ভিস ইউনিয়ন প্রসপেক্টের নেতা পল নুন জানান, তাঁর সংগঠনের সদস্যরা ভাবছেন প্রস্তাবিত আইনের মাধ্যমে অর্থমন্ত্রী তাঁদের ‘আরও একবার ধাক্কা মারার’ পরিকল্পনা নিয়েছেন।
অবসর ভাতা আইন পরিবর্তনের পাশাপাশি সরকার তিন লাখ কর্মসংস্থান বাতিলের পরিকল্পনা নেয়। অর্থমন্ত্রী অসবর্ন গত মঙ্গলবার এ-সংক্রান্ত একটি ঘোষণা দেন, যা ধর্মঘটকে আরও জোরালো করে। এএফপি ও বিবিসি অনলাইন।
﻿
অফিসে সাপ ছেড়ে প্রতিবাদ!
সাপ রাখার জন্য জমির আবেদন করেছিলেন হাক্কুল। অনেক চেষ্টা-তদবির করেও সংশ্লিষ্ট সরকারি অফিস থেকে কোনো সাড়া পাননি। এতে ভারি মেজাজ চটেছে তাঁর। ওই সরকারি কর অফিসে ছেড়ে দিয়েছেন কয়েক ডজন সাপ।
গত মঙ্গলবার ভারতের উত্তর প্রদেশের হারাইয়া শহরে এ ঘটনা ঘটে। হারাইয়া শহর থেকে ভূমি রাজস্ব প্রশাসনের প্রধান সুভাষ মনি ত্রিপাঠী জানান, সাপুড়ে হাক্কুল এক টুকরো জমি চেয়ে তাঁদের অফিসে আবেদন করেছিলেন। তবে সাপ রাখার জন্য জমি বরাদ্দ দেওয়ার কোনো বিধান নেই।
ওই কর্মকর্তা বলেন, ‘হাক্কুল আমাদের কাছ থেকে কোনো লিখিত চিঠির অপেক্ষা না করে ভীতি সৃষ্টির জন্য মঙ্গলবার গোটা অফিসে সাপ ছেড়ে দেন। এ সময় সাপের ফোঁস ফোঁস শব্দে কর্মীদের কেউ কেউ তড়িঘড়ি চেয়ার-টেবিলের ওপরে উঠে পড়েন। তাঁরা সাপগুলো সরিয়ে নেওয়ার জন্য চিৎকার করতে থাকেন। এ সময় অফিস ভবনের বাইরে লোকজনের ভিড় জমে যায়। ওই ঘটনায় অবশ্য কেউ হতাহত হয়নি।’
পরে হাক্কুল সাংবাদিকদের জানান, ‘দুই বছর আগে সাপ রাখার জন্য আমাকে এক টুকরো জমি দেওয়ার অঙ্গীকার করেছিলেন একজন জেলা ম্যাজিস্ট্রেট।’ তিনি বলেন, ‘আমি সাপ সংরক্ষণ করতে সরকারের সহযোগিতা চেয়েছি। দীর্ঘ সময় আমি ধৈর্যের সঙ্গে অপেক্ষা করেছি। জমি না পেয়ে অফিসে সাপ ছেড়ে দেওয়া ছাড়া আমার কোনো বিকল্প ছিল না।’ ওয়েবসাইট।
﻿
কিয়োটো নিয়ে সমঝোতায় বাদ সাধছে ভারত ও যুক্তরাষ্ট্র
ডারবান জলবায়ু সম্মেলনের তৃতীয় দিনটা কেটেছে কিয়োটো প্রটোকল চুক্তি বাঁচাতে নেওয়া নানা উদ্যোগের মধ্য দিয়ে। সম্মেলন কেন্দ্রের ভেতরে ও বাইরে এই চুক্তির পক্ষে সোচ্চার ছিলেন জলবায়ু-বিপন্ন দেশ ও তাদের প্রতি সহানুভূতিশীল বিশ্বনেতারা। অন্যদিকে গতকাল এ চুক্তির বিরুদ্ধে সরাসরি অবস্থান নিয়েছে বিশ্বের প্রথম ও চতুর্থ কার্বন নিঃসরণকারী দেশ যুক্তরাষ্ট্র ও ভারত। এই দুই দেশের অনড় অবস্থানে কোপ-১৭ সম্মেলনে অচলাবস্থা তৈরি হয়েছে।
ভারতের পক্ষ থেকে সম্মেলনের বিভিন্ন আলোচনা পর্বে বলা হচ্ছে, তারা কোনোভাবেই কার্বন নিঃসরণ কমানোর শর্তে যেতে রাজি নয়। তারা চায় শিল্পোন্নত ৩৭টি রাষ্ট্র কার্বন কমানোর জন্য নতুন অঙ্গীকার করুক। তবে কিয়োটো প্রটোকলের আওতায় জলবায়ু পরিবর্তনের ক্ষতি মোকাবিলার তহবিল ক্লিন ডেভেলপমেন্ট মেকানিজম (সিডিএম) অব্যাহত থাকুক।
দক্ষিণ আফ্রিকার মানবতাবাদী নেতা শান্তিতে নোবেলজয়ী আর্চ বিশপ ডেসমন্ড টুটু শিল্পোন্নত দেশগুলোকে কিয়োটো প্রটোকল চুক্তির দ্বিতীয় পর্বের অঙ্গীকারে সম্মত হওয়ার আহ্বান জানিয়েছেন। ডারবানে অনুষ্ঠিত এক জনসভায় জলবায়ু-বিপন্ন দেশগুলোকে রক্ষায় শিল্পোন্নত দেশগুলোকে আপসের আহ্বান জানিয়েছেন তিনি।
এদিকে জাতিসংঘের জলবায়ু পরিবর্তনসংক্রান্ত আন্তসরকার প্যানেলের (আইপিসিসি) চেয়ারম্যান রাজেন্দ্র প্রসাদ পাচুরি গতকাল বুধবার সংবাদ সম্মেলন করে বলেছেন, বিশ্ব সামনের দিনে আরও বড় ধরনের জলবায়ু বিপর্যয়ের সামনে পড়তে যাচ্ছে।
গত ২০ বছরের আবহাওয়াসংক্রান্ত তথ্য-উপাত্ত বিশ্লেষণ করে পাচুরি বলেছেন, বিশ্বজুড়ে আবহাওয়ার চরম রূপ যেকোনো সময়ের তুলনায় বেড়েছে। সামনের দিনগুলোতে বন্যা, খরা, ঝড়-জলোচ্ছ্বাসসহ প্রাকৃতিক দুর্যোগের মাত্রা আরও বাড়বে।
বিশ্ব আবহাওয়া সংস্থা (ডব্লিউএমও) গতকাল বিশ্বের আবহাওয়া পরিস্থিতি নিয়ে একটি প্রতিবেদন প্রকাশ করেছে। তাতে বলা হয়েছে, ২০১১ সাল ছিল ১৮৫৫ সাল থেকে এ পর্যন্ত দশম উষ্ণতম বছর। বৈশ্বিক তাপমাত্রা বৃদ্ধির কারণে এমনটা হচ্ছে বলেই আশঙ্কা প্রকাশ করেছে সংস্থাটি।
বিজ্ঞানীদের এই সতর্ক বাণীর পরও বিশ্বের সবচেয়ে বেশি কার্বন নিঃসরণকারী রাষ্ট্র যুক্তরাষ্ট্র নিঃসরণ কমানোর চুক্তিতে আসতে রাজি হচ্ছে না।
কিয়োটো প্রটোকল অনুযায়ী কার্বন নিঃসরণ কমাতে বাধ্য নয়—এমন বৃহ ৎ রাষ্ট্রগুলোর মধ্যে চীন বলেছে তারা নিঃসরণ কমানোর অঙ্গীকার করতে রাজি আছে। উদীয়মান অর্থনীতির আরেক দেশ ও সম্মেলনের আয়োজক দক্ষিণ আফ্রিকাও একই অঙ্গীকার করেছে। কিন্তু ভারত ও যুক্তরাষ্ট্র এতে রাজি না হওয়ায় কোপ-১৭ সম্মেলনে অচলাবস্থা তৈরি হয়েছে।
ব্র্যাক বিশ্ববিদ্যালয়ের উপাচার্য ও জলবায়ু বিশেষজ্ঞ আইনুন নিশাত এ ব্যাপারে বলেন, কানাডা, রাশিয়া ও জাপান কিয়োটো নিয়ে যে একগুঁয়েমি করছে, তা কেটে যাবে যদি ভারত ও যুক্তরাষ্ট্র দ্বিতীয় পর্বের অঙ্গীকারে রাজি হয়ে কার্বন নিঃসরণ কমানোর পক্ষে অবস্থান নেয়। এ জন্য সম্মেলনের ভেতর ও বাইরে দুই জায়গা থেকেই চাপ দিয়ে যেতে হবে।
সম্মেলনে গতকালের অধিবেশনে কানকুন গ্রিন ফান্ড নিয়ে কিছুটা অগ্রগতি হয়েছে। ২০২০ সাল পর্যন্ত বছরে ১০০ বিলিয়ন ডলারের এই তহবিল কোন খাতে ব্যয় হবে এবং কারা পাবে তার একটি বিধিমালা তৈরি হচ্ছে। ওই খসড়া বিধিমালায় তহবিল পেতে বিশ্বের সব রাষ্ট্রকে একটি জাতীয় অভিযোজন পরিকল্পনা তৈরির প্রস্তাব দেওয়া হয়েছে।
গতকাল বিশ্বের জাহাজ মালিকদের সংগঠন ইন্টারন্যাশনাল শিপিং চেম্বার ও ইন্টারন্যাশনাল মেরিটাইম অর্গানাইজেশন বলেছে, তারা কানকুন গ্রিন ফান্ডে অর্থ জোগান দিতে প্রস্তুত। এ জন্য তারা আন্তর্জাতিক জাহাজ চলাচলের ওপর কার্বন কর বসাবে। এর ফলে জলবায়ু বিপন্ন দেশগুলোর জন্য বছরে কয়েক বিলিয়ন ডলার জোগান দেওয়া সম্ভব হবে।
এদিকে গতকাল পরবর্তী বিশ্ব জলবায়ু সম্মেলন কোপ-১৮-এর আয়োজক দেশ হিসেবে কাতারের নাম ঘোষণা করা হয়েছে। দক্ষিণ কোরিয়ার রাজধানী সিউলকে হারিয়ে কাতারের রাজধানী দোহা আয়োজক নগর হওয়ার সুযোগ পেয়েছে।
﻿

ভাঁজ করে রাখা যাবে যে রোবট স্কুটার
এটি একটি রোবট স্কুটার। চাইলেই ভাঁজ করে আকার কমানো যায়। স্মার্টফোনের মাধ্যমে সহজে নিয়ন্ত্রণও করা যায়। এক আসনের এই রোবট স্কুটারের নাম রাখা হয়েছে ‘কোবট’।
গত বৃহস্পতিবার জাপানের রাজধানী টোকিওর এক মোটরযান প্রদর্শনীতে স্কুটারটি প্রদর্শন করা হয়। কাওয়া ও তেমজাক নামের দুটি প্রতিষ্ঠান যৌথভাবে এটি তৈরি করেছে।
নির্মাতাদের দাবি, জনবহুল শহরে যানজট ও গাড়ি রাখার বিড়ম্বনা কমাতে সহায়তা করবে কোবট। তিন চাকার এ যান ভাঁজ করে এক বর্গমিটার (প্রায় ১০ বর্গফুট) জায়গার মধ্যে রাখা যায়। এতে গাড়ি রাখার স্থানে অন্য গাড়ি রাখার সুযোগ দেবে এটি।
কোবট প্রতি ঘণ্টায় পাড়ি দিতে পারে ৩০ কিলোমিটার পথ। বিদ্যুচ্চালিত বলে এটি দূষিত ধোঁয়া ছাড়বে না। এ জন্য এটি হবে পরিবেশবান্ধব।
তেমজাকের প্রেসিডেন্ট ইয়োচি তাকামোতো বলেন, ‘এটি একটি রোবট, যাতে আপনি চড়তে পারবেন।’
কাওয়ার প্রেসিডেন্ট ইয়োশিতো শেরিতা বলেন, এটি খুব ছোট একটি স্কুটার, যা মনভরা ফুর্তি নিয়ে চালানো যাবে। শিগগির এটি বাজারে ছাড়া হবে বলে তিনি জানান। এএফপি।
﻿

কাটলার অগ্ন্যু ৎপাতে ঘটে যেতে পারে প্রলয়কাণ্ড
বড় ধরনের এক অগ্ন্যু ৎপাতেই ঘটে যেতে পারে প্রলয়কাণ্ড। রাশি রাশি জমাট বরফ গলে নামতে পারে আটলান্টিক মহাসাগরে। এতে সাগরের পানি ফুঁসে উঠে ভাসিয়ে দিতে পারে অনেক জনপদ।
কাটলা আগ্নেয়গিরির লাভা উদ্গীরণে এমন পরিস্থিতির সৃষ্টি হতে পারে বলে আশঙ্কা প্রকাশ করেছেন বিশেষজ্ঞরা। আইসল্যান্ডের সবচেয়ে বড় আগ্নেয়গিরিগুলোর একটি কাটলা।
১০ কিলোমিটার আয়তনের জ্বালামুখবিশিষ্ট এই আগ্নেয়গিরি থেকে অগ্ন্যু ৎপাতের আশঙ্কা করা হচ্ছে। অগ্ন্যু ৎপাত হলে ওই অঞ্চলের বরফ গলে পানি আটলান্টিক মহাসাগরে মিশবে। আর এর ফলে ভয়াবহ বন্যার সৃষ্টি হতে পারে, যার প্রভাব পড়তে পারে পুরো বিশ্বে।
ন্যাশনাল জিওগ্রাফিকসের আইসল্যান্ড বিশেষজ্ঞ ফোর্ড কোচরান বলেন, যেকোনো মুহূর্তে কাটলায় অগ্ন্যু ৎপাত ঘটতে পারে। গত মাসে কাটলা আগ্নেয়গিরি এলাকায় পাঁচ শতাধিক ভূকম্পন অনুভূত হয়েছে। এতে যেকোনো সময় ওই আগ্নেয়গিরিতে লাভা উদ্গীরণের আভাস পাওয়া গেছে।
আইসল্যান্ডের বিজ্ঞানীরা গত ৯ জুলাই থেকে কাটলা আগ্নেয়গিরি পর্যবেক্ষণ করছেন। ওই সময় আগ্নেয়গিরিটিতে হালকা অগ্ন্যু ৎপাত হয়।
কাটলায় পুরোমাত্রায় অগ্ন্যু ৎপাত হলে ভয়াবহ বন্যা ছাড়াও দেশটির প্রধান মহাসড়ক বন্ধ হয়ে যাবে। এতে দেশটির এক অংশের সঙ্গে অন্য অংশের যোগাযোগ বিচ্ছিন্ন হবে। বিবিসি।
﻿﻿

ইরানের বিরুদ্ধে নিষেধাজ্ঞার প্রস্তাব মার্কিন সিনেটে পাস
ইরানের বিরুদ্ধে নতুন করে কঠিন অর্থনৈতিক নিষেধাজ্ঞা আরোপের প্রস্তাব গত বৃহস্পতিবার সর্বসম্মতভাবে পাস হয়েছে যুক্তরাষ্ট্রের সিনেটে। এ ছাড়া ইরানের ৩৯ জন কর্মকর্তা ও ১৪১টি কোম্পানির ওপর নতুন নিষেধাজ্ঞা জারির সিদ্ধান্ত নিয়েছে ইউরোপীয় ইউনিয়ন (ইইউ)।
যুক্তরাষ্ট্রের কর্মকর্তারা আশঙ্কা করছিলেন, ইরানের বিতর্কিত গোপন পারমাণবিক কর্মসূচি নিয়ে বিশ্বসম্প্রদায়ের মধ্যে মতপার্থক্য সৃষ্টি হতে পারে।
ইরানের ওপর অবরোধ আরোপের প্রস্তাব মার্কিন সিনেটে ১০০-০ ভোটে পাস হয়। ইরানের কেন্দ্রীয় ব্যাংককে বিশ্ব অর্থনৈতিক কর্মকাণ্ড থেকে বিচ্ছিন্ন করার লক্ষ্যে অবরোধ আরোপের নতুন এ পদক্ষেপ নেওয়া হলো। এর আওতায় ইরানের কেন্দ্রীয় ব্যাংকের সঙ্গে লেনদেন করা যুক্তরাষ্ট্রভিত্তিক আর্থিক প্রতিষ্ঠানগুলোর সম্পদও বাজেয়াপ্ত করার জন্য বলা হয়েছে।
এ ছাড়া ইরানের পারমাণবিক অস্ত্র তৈরিসংক্রান্ত জাতিসংঘের একটি প্রতিবেদনের পর বৃহস্পতিবার বেলজিয়ামের রাজধানী ব্রাসেলসে ইইউভুক্ত দেশগুলোর মন্ত্রী পর্যায়ের বৈঠকে ইরানের ১৪১টি কোম্পানি এবং ৩৯ ব্যক্তির ওপর বিরুদ্ধে নিষেধাজ্ঞা আরোপের সিদ্ধান্ত নেওয়া হয়।
তেহরানে যুক্তরাজ্য দূতাবাসে ইরানি বিক্ষোভকারীদের হামলা ও ভাঙচুরের মাত্র দুই দিনের মাথায় নতুন করে এ নিষেধাজ্ঞা আরোপ করা হলো।
অন্যদিকে তেহরানে যুক্তরাজ্য দূতাবাসে হামলার জের ধরে লন্ডনে ইরানি দূতাবাস বন্ধ করে দিতে গত বুধবার ৪৮ ঘণ্টা সময় দিয়েছিল ব্রিটিশ পররাষ্ট্রমন্ত্রী উইলিয়াম হেগ। ওই সময়সীমা গতকাল স্থানীয় সময় সন্ধ্যায় শেষ হয়। এরই মধ্যে ইরানি কর্মকর্তারা লন্ডন দূতাবাস ছেড়েছেন।
এর আগে গত বুধবার যুক্তরাজ্য সরকার তেহরানে তাদের দূতাবাস থেকে সব কর্মকর্তা প্রত্যাহার করে নেয়।
তুরস্কের প্রতি নিষেধাজ্ঞা আরোপের আহ্বান: ইরানের ওপর নতুন করে নিষেধাজ্ঞা আরোপের জন্য গতকাল শুক্রবার তুরস্কের প্রতি আহ্বান জানিয়েছেন যুক্তরাষ্ট্রের ভাইস প্রেসিডেন্ট জো বাইডেন। এএফপি, রয়টার্স ও বিবিসি অনলাইন।
﻿
মার্কিন নাগরিককে অপহরণের দাবি জাওয়াহিরির
আন্তর্জাতিক সন্ত্রাসী সংগঠন আল-কায়েদার নেতা আইমান আল জাওয়াহিরি পাকিস্তান থেকে একজন মার্কিন নাগরিককে অপহরণের দাবি করেছেন।
৩১ মিনিটের ভিডিও ফুটেজে প্রচারিত বিবৃতির বরাত দিয়ে প্রচারিত খবরে এসআইটিই ইন্টেলিজেন্স গ্রুপ জানায়, চার মাস আগে তাঁকে অপহরণ করা হয়।
মার্কিন নাগরিক ও উন্নয়নকর্মী ওয়ারেন ওয়েনস্টেইন (৭০) গত ১৩ আগস্ট বন্দুকধারীদের হাতে অপহূত হন। কয়েক দিন পরই তাঁর দেশে ফেরার কথা ছিল। যুক্তরাষ্ট্রভিত্তিক পরামর্শক প্রতিষ্ঠান জে ই অস্টিন অ্যাসোসিয়েটসের হয়ে পাকিস্তানে কাজ করছিলেন ওয়ারেন।
অনলাইনে দেওয়া এক বিবৃতিতে ওয়ারেনকে অপহরণ করার কথা দাবি করেন জাওয়াহিরি। তাঁকে মুক্তি দেওয়ার বিনিময়ে তিনি পাকিস্তান, আফগানিস্তান, সোমালিয়া ও ইয়েমেনে মার্কিন হামলা বন্ধ; ১৯৯৩ সালে নিউইয়র্কে ওয়ার্ল্ড ট্রেড সেন্টারে হামলাকারী ও আল-কায়েদার প্রতিষ্ঠাতা ওসামা বিন লাদেনের স্বজনদের মুক্তি দাবি করেন।
পাকিস্তানে অবস্থিত মার্কিন দূতাবাসের একজন মুখপাত্র জানান, তাঁরা ওই ভিডিও ফুটেজ দেখেছেন। বিষয়টির তদন্ত চলছে। দূতাবাসের পক্ষ থেকে ওয়ারেন ওয়েনস্টেইনের পরিবারের সঙ্গে যোগাযোগ রাখা হচ্ছে। এএফপি।
﻿
ঋণসংকটে অর্থ দেবে না চীন
অন্য কোনো দেশের সংকট উত্তরণে চীন তার ৩ দশমিক ২ ট্রিলিয়ন বৈদেশিক মুদ্রার সঞ্চয় ব্যয় করতে পারে না। ঋণসংকট মোকাবিলায় ইউরোপকে সহায়তার বিষয়ে গতকাল শুক্রবার এ মন্তব্য করেছেন চীনের উপপররাষ্ট্রমন্ত্রী।
উপপররাষ্ট্রমন্ত্রী ফু ইং বলেন, চীনের বৈদেশিক মুদ্রার সঞ্চয় দেশটির একান্তই নিজস্ব সঞ্চয়। ১৯৯৭ সালের এশীয় অর্থনৈতিক সংকট বেইজিংকে শিক্ষা দিয়েছে দেশটির জন্য ওই সঞ্চয় কতটা গুরুত্বপূর্ণ ছিল। বিশ্বের সবচেয়ে বড় বৈদেশিক মুদ্রার সঞ্চয় রয়েছে চীনের। রয়টার্স।
﻿
অ্যামনেস্টির অভিযোগ নাকচ সৌদি আরবের
সৌদি আরবকে নিয়ে আন্তর্জাতিক মানবাধিকার সংস্থা অ্যামনেস্টি ইন্টারন্যাশনালের গ্রেপ্তারবিষয়ক প্রতিবেদনটি নাকচ করেছে দেশটি। গত বৃহস্পতিবার সৌদি কর্তৃপক্ষ বলেছে, ‘তথ্যটি সঠিক নয়।’
অ্যামনেস্টি ইন্টারন্যাশনালের প্রতিবেদনে বলা হয়েছিল, সৌদি আরবের পূর্বাঞ্চলে কয়েক শ লোককে গ্রেপ্তার করা হয়েছে। এর মধ্যে অনেকের বিরুদ্ধে কোনো অভিযোগ নেই।
লন্ডনে সৌদি আরবের দূতাবাস বলেছে, যারা অন্যের জীবনকে বিপদে ফেলেছিল, কেবল তাদেরই গ্রেপ্তার করা হয়েছে। বিচার কার্যক্রম চলার সময় বিবাদীদের চোখ বাঁধা বা হাতকড়া পরানোর অভিযোগ সঠিক নয়। সৌদি আরবের কোনো আদালত তা অনুমোদন করেন না। বিবিসি।
﻿﻿

বায়োগ্যাস ছড়িয়ে দিচ্ছে নেপাল
নেপালের একটি বাড়িতে রান্না হচ্ছে বায়োগ্যাসে
বায়োগ্যাস প্লান্ট স্থাপনে নেপালি বিশেষজ্ঞরা দেশের সীমানা ছাড়িয়ে বিভিন্ন দেশে সাফল্যের স্বাক্ষর রাখছেন। বর্তমানে তাঁরা দক্ষিণ-পূর্ব এশিয়া ও আফ্রিকার বিভিন্ন দেশে বায়োগ্যাস উ ৎপাদনে কারিগরি সহায়তা দিচ্ছেন।
জীবাশ্ম জ্বালানি থেকে কার্বন নির্গমন প্রতিরোধ ও বনজ সম্পদ সংরক্ষণে বায়োগ্যাসের ব্যবহার অত্যন্ত কার্যকর। বসতবাড়িতে গোবর থেকে বায়োগ্যাস উ ৎপাদনের পথিকৃ ৎ দেশগুলোর মধ্যে নেপাল উল্লেখযোগ্য। পরিচ্ছন্ন ও ধোঁয়ামুক্ত এই গ্যাস রান্না ও বাতি জ্বালাতে ব্যবহূত হয়।
নেপাল সরকার, দাতা ও বেসরকারি সংস্থার সমন্বয়ে গঠিত প্রকল্পের আওতায় এর মধ্যে সারা দেশের প্রায় তিন লাখ বাড়িতে বায়োগ্যাস প্লান্ট স্থাপন করা হয়েছে। কর্তৃপক্ষের দাবি, এই প্রকল্পের ফলে প্রতিটি বাড়িতে বছরে ৭ দশমিক ৪ টন ক্ষতিকর গ্রিনহাউস গ্যাস নির্গমন রোধ সম্ভব হয়েছে। রক্ষা পেয়েছে আড়াই লাখ গাছ।
বায়োগ্যাস প্রযুক্তির বিকাশে দেশের বাইরেও ত ৎপর নেপালি বিশেষজ্ঞরা। কম্বোডিয়া, লাওস, ভিয়েতনাম, ইন্দোনেশিয়া, বাংলাদেশ, ভুটানসহ এশিয়ার কয়েকটি স্বল্পোন্নত দেশ এবং আফ্রিকার প্রায় ১০টি দেশকে গত কয়েক বছরে তাঁরা কারিগরি সহায়তা দিয়েছেন। নেদারল্যান্ডভিত্তিক দাতা সংস্থা এসএনভির কান্ট্রি ডিরেক্টর রেম নিফজেস বলেন, ভিয়েতনামে সহস্রাধিক বায়োগ্যাস প্লান্ট স্থাপনে কারিগরি সহায়তা দেন নেপালিরা।
তবে নেপালি বিশেষজ্ঞদের বিদেশে পাঠানোর কাজটি সব সময়ই যে সহজ ছিল তা নয়। বাজগাইন বলেন, ‘বাংলাদেশে কাজ করতে গিয়ে প্রথম দিকে কিছুটা প্রতিকূলতার মুখে পড়ে নেপালিরা। কারণ সেখানকার মানুষ নেপালের রাজনৈতিক অস্থিরতা সম্পর্কে অবগত ছিল। আমাদের সামর্থ্যকে বিশ্বাস করা তাদের জন্য কঠিন ছিল। পরে অবশ্য নিজেদের প্রমাণ করতে সক্ষম হই আমরা।’ বিবিসি।
﻿﻿

ন্যাটোর হামলায় পাকিস্তানের সবুজ সংকেত ছিল!
ন্যাটোর যে বিমান হামলায় পাকিস্তানের ২৬ জন সেনা নিহত হয়েছেন, সেই অভিযানে ইসলামাবাদের সবুজ সংকেত ছিল। তবে পাকিস্তানের ধারণা অনুযায়ীলক্ষ্যবস্তু ছিল তালেবান। গতকাল শুক্রবার যুক্তরাষ্ট্রের প্রভাবশালী পত্রিকা ওয়াল স্ট্রিট জার্নাল-এ প্রকাশিত এক প্রতিবেদনে এ তথ্য জানানো হয়েছে।
পাকিস্তানের পক্ষ থেকে ন্যাটোকে জানানো হয়, ওই এলাকায় পাকিস্তানের কোনো সেনা নেই। কিন্তু হামলা চালানোর পর দেখা যায়, ভুল হয়ে গেছে। কর্মকর্তারা দুই পক্ষেরই ভুলের কথা স্বীকার করেন। প্রতিবেদনে আরও বলা হয়, ওই এলাকায় কারা কোথায় ছিল বা কী করছে, এ ব্যাপারে কারও পরিষ্কার ধারণা ছিল না।
এদিকে পাকিস্তানের সামরিক বাহিনীর ওয়েবসাইটে দেওয়া এক বিবৃতিতে বলা হয়, ন্যাটোর ওই হামলায় পাকিস্তানের বিমানবাহিনী সম্পৃক্ত হওয়ার কথা ছিল। কিন্তু যোগাযোগ-বিভ্রাটের কারণে সময়মতো সিদ্ধান্ত নিতে পারেনি। তবে এটি বিমানবাহিনীর গাফিলতি নয় বলে দাবি করা হয়।
পাকিস্তানের উত্তর-পশ্চিমাঞ্চলীয় সেনাচৌকিতে গত ২৬ নভেম্বর সামরিক জোট ন্যাটোর হামলায় ২৬ জন পাকিস্তানি সেনা নিহত হন। এ ঘটনায় ক্ষুব্ধ পাকিস্তান দেশটি থেকে আফগানিস্তানে নিয়োজিত ন্যাটো বাহিনীর জন্য রসদ সরবরাহের পথ বন্ধ করে দেয়। এ ছাড়া ১৫ দিনের মধ্যে দেশটির শামসি বিমানঘাঁটি থেকে যুক্তরাষ্ট্রকে সরে যাওয়ার নির্দেশ দেয়।
ওয়াল স্ট্রিট জার্নাল-এর প্রতিবেদনে ন্যাটোর হামলা নিয়ে মার্কিন বাহিনীর প্রাথমিক তদন্ত প্রতিবেদনের উদ্ধৃতি দিয়ে বলা হয়, এটি এক দশক ধরে চলা আফগানযুদ্ধে দুই মিত্রের মধ্যে সবচেয়ে বড় ‘ফ্রেন্ডলি ফায়ারের’ ঘটনা।
মার্কিন কর্মকর্তাদের উদ্ধৃতি দিয়ে প্রতিবেদনে আরও বলা হয়, আফগান বাহিনীর নেতৃত্বে মার্কিন কমান্ডো বাহিনী আফগান-পাকিস্তান সীমান্তে তালেবান জঙ্গিদের তাড়া করে। এ সময় তালেবান তাদের লক্ষ্য করে গুলি ছোড়ে। তখন ওই এলাকায় বিমান হামলার সিদ্ধান্ত হয়। ওই হামলায় পাকিস্তান বাহিনীরও থাকার কথা ছিল।
পাকিস্তানের সামরিক বাহিনীর ওয়েবসাইটে বলা হয়, পাকিস্তানের বিমানবাহিনী সঠিক সময়ে ন্যাটোর সঙ্গে যোগ দিতে পারলে ওই হামলা সফল হতো। এ জন্য পাকিস্তানি বিমানবাহিনী দায়ী নয়। হামলার শিকার তল্লাশি চৌকির সংশ্লিষ্ট ব্যক্তিদের সঙ্গে যোগাযোগ করতে ব্যর্থ হওয়ায় বিমানবাহিনীর পক্ষে সময়মতো সিদ্ধান্ত নেওয়া সম্ভব হয়নি।
দেশটির পররাষ্ট্রমন্ত্রী হিনা রাব্বানি গতকাল বলেন, ‘আমাদের সিদ্ধান্ত পুনর্বিবেচনা করার মতো কোনো ঘটনা ঘটেছে বলে আমি মনে করি না।’ এর আগে যুক্তরাষ্ট্র, জার্মানি ও আফগানিস্তান ওই সিদ্ধান্ত পুনর্বিবেচনা করতে পাকিস্তানের প্রতি আহ্বান জানান। রয়টার্স, এএফপি।
﻿
জাতিসংঘের জরুরি বৈঠক
সিরিয়ার মানুষকে রক্ষায় দ্রুত পদক্ষেপ নেওয়ার আহ্বান
সিরিয়ায় বেসামরিক লোকজনকে রক্ষার জন্য দ্রুত পদক্ষেপ নেওয়ার আহ্বান জানিয়েছেন জাতিসংঘের মানবাধিকার কমিশনের প্রধান। সিরিয়া পরিস্থিতি নিয়ে গতকাল শুক্রবার সুইজারল্যান্ডের জেনেভায় কমিশনের জরুরি বৈঠকে তিনি এ আহ্বান জানান।
প্রেসিডেন্ট বাশার আল-আসাদের মানবাধিকার লঙ্ঘনের বিষয়টি আন্তর্জাতিক অপরাধ আদালতে (আইসিসি) পাঠানোর আহ্বান জানান মানবাধিকার কমিশনের প্রধান নাভি পিল্লাই।
এদিকে যুক্তরাষ্ট্রের ভাইস প্রেসিডেন্ট জো বাইডেন বলেছেন, সিরিয়ার প্রেসিডেন্ট আসাদকে অবশ্যই পদত্যাগ করতে হবে।
চলতি সপ্তাহের প্রথম দিকে প্রকাশিত জাতিসংঘের এক প্রতিবেদনে বলা হয়, সিরিয়ার নিরাপত্তা বাহিনী মানবতাবিরোধী অপরাধ করেছে। ওই প্রতিবেদনের পরিপ্রেক্ষিতে জরুরি বৈঠক ডাকে মানবাধিকার কমিশন।
কোনো ধরনের অবরোধ বা নিষেধাজ্ঞা আরোপের ক্ষমতা নেই মানবাধিকার কমিশনের। তবে তাঁদের নৈতিক কর্তৃত্ব আছে। ধারণা করা হচ্ছে, সিরিয়ায় একটি বিশেষ তদন্ত দল পাঠানোর প্রস্তাব বিবেচনা করতে পারে কমিশন।
জাতিসংঘের একটি তদন্ত কমিশন গতকালের বৈঠকে জানায়, সিরিয়ায় গত মাসে নিরাপত্তা বাহিনীর হাতে ৫৬ জন শিশু নিহত হয়েছে। কমিশনের প্রধান পাওলো পিনহিরো বলেন, নির্ভরযোগ্য সূত্রের মাধ্যমে জানা গেছে, সিরিয়ায় গত মার্চে বিক্ষোভ শুরু হওয়ার পর থেকে এ পর্যন্ত নিরাপত্তা বাহিনীর হাতে ৩০৭ জন শিশু মারা গেছে। এর মধ্যে গত নভেম্বর মাসে সবচেয়ে বেশি ৫৬ জন নিহত হয়।
গতকাল তুরস্কের একটি পত্রিকায় প্রকাশিত সাক্ষা ৎকারে যুক্তরাষ্ট্রের ভাইস প্রেসিডেন্ট জো বাইডেন বলেন, ‘সিরিয়ার বিষয়ে যুক্তরাষ্ট্রের অবস্থান পরিষ্কার। সিরিয়ার কর্তৃপক্ষকে দেশের মানুষের ওপর নির্যাতন বন্ধ করতে হবে। প্রেসিডেন্ট আসাদকে অবশ্যই পদত্যাগ করতে হবে, যাতে দেশের মানুষের ইচ্ছায় একটি শান্তিপূর্ণ গণতান্ত্রিক উত্তরণ সম্ভব হয়।’
ফ্রান্সের স্বরাষ্ট্রমন্ত্রী ক্লদ গুয়েন্ত গতকাল জানান, ফ্রান্সে আশ্রয় নেওয়া সিরিয়ার বিরোধী দলের নেতা ও সদস্যদের নিরাপত্তা দিচ্ছে তাঁর দেশ। কারণ তাঁরা হুমকির মুখে রয়েছেন।
স্বরাষ্ট্রমন্ত্রী বলেন, ‘আমাদের দেশে বাসরত সিরিয়ার নাগরিক, বিশেষ করে বিরোধী নেতারা অনেক হুমকির মুখে আছেন। এ জন্য তাদের নিরাপত্তা দিতে ব্যবস্থা নেওয়া হয়েছে।’ তবে সিরিয়ার নাগরিকেরা কী ধরনের নিরাপত্তা হুমকির মুখে—এ ব্যাপারে তিনি বিস্তারিত কিছু বলেননি।
সিরিয়ার বিমানবাহিনীর একটি গোয়েন্দা ভবনে সেনাবাহিনী ছেড়ে আসা সদস্যদের হামলায় কমপক্ষে আটজন নিহত হয়েছে বলে গতকাল সিরিয়ার একটি বিরোধী পক্ষ জানিয়েছে। ইদলিব প্রদেশে গত বৃহস্পতিবার ওই হামলা চালানো হয়। এএফপি, রয়টার্স, বিবিসি।
﻿
মার্কিন তদন্ত সহযোগিতায় পাকিস্তানের ‘না’
ন্যাটোর যে বিমান হামলায় পাকিস্তানের ২৬ জন সেনা নিহত হয়েছেন, সে-সংক্রান্ত মার্কিন তদন্তে সহযোগিতা করতে অস্বীকৃতি জানিয়েছে পাকিস্তান। মার্কিন প্রতিরক্ষা দপ্তরের এক মুখপাত্রের উদ্ধৃতির বরাত দিয়ে ভারতীয় সংবাদ সংস্থা আইএএনএস এ খবর জানিয়েছে।
মার্কিন প্রতিরক্ষা দপ্তরের মুখপাত্র জর্জ লিটেল গতকাল শুক্রবার জানিয়েছেন, ন্যাটোর হামলায় পাকিস্তানের ২৬ সেনা নিহত হওয়ার ঘটনা তদন্তে ইসলামাবাদকে সহযোগিতা করার আহ্বান জানিয়েছে ওয়াশিংটন, তবে বিষয়টি প্রত্যাখ্যান করেছে ইসলামাবাদ।
এদিকে গতকাল শুক্রবার যুক্তরাষ্ট্রের প্রভাবশালী পত্রিকা ওয়াল স্ট্রিট জার্নালে প্রকাশিত এক প্রতিবেদনে বলা হয়েছে, পাকিস্তানের পক্ষ থেকে ন্যাটোকে জানানো হয়, ওই এলাকায় পাকিস্তানের কোনো সেনা নেই। ন্যাটোর ওই অভিযানে ইসলামাবাদের সবুজ সংকেত ছিল।
উল্লেখ্য, পাকিস্তানের উত্তর-পশ্চিমাঞ্চলীয় সেনা চৌকিতে গত ২৬ নভেম্বর সামরিক জোট ন্যাটোর হামলায় ২৬ জন পাকিস্তানি সেনা নিহত হন। এ ঘটনায় ক্ষুব্ধ পাকিস্তান দেশটি থেকে আফগানিস্তানে নিয়োজিত ন্যাটো বাহিনীর জন্য রসদ সরবরাহের পথ বন্ধ করে দেওয়ার পাশাপাশি ১৫ দিনের মধ্যে দেশটির শামসি বিমানঘাঁটি থেকে যুক্তরাষ্ট্রকে সরে যাওয়ার নির্দেশ দেয়।
মিসরের পার্লামেন্ট নির্বাচনে ভোট পড়েছে ৬২ শতাংশ
মিসরে প্রথম দফার পার্লামেন্ট নির্বাচনে ৬২ শতাংশ ভোট পড়েছে। দেশটির প্রধান নির্বাচনী কর্মকর্তা গতকাল শুক্রবার এ তথ্য জানিয়েছেন। বার্তা সংস্থা রয়টার্সের খবরে এ কথা বলা হয়েছে।
প্রধান নির্বাচন কমিশনার আবদেল মোয়েজ ইব্রাহিম জানান, মিসরের ইতিহাসে এত বিপুল সংখ্যক ভোট এর আগে পড়েনি।
মিসরের সেনাশাসকেরা এর আগে এই নির্বাচনে ৭০ শতাংশ ভোট পড়ার কথা বলেছিলেন। কিন্তু নির্বাচন কমিশন জানিয়েছে, প্রথম দফার এ নির্বাচনে ৬২ শতাংশ বৈধ ভোট পড়েছে।
তবে নির্বাচনের সার্বিক চিত্র এখনো পরিষ্কার নয়। গত ৬০ বছরের মধ্যে দেশটিতে অনুষ্ঠিত গণতান্ত্রিক এ নির্বাচনে ইসলামপন্থী মুসলিম ব্রাদারহুড বেশি সমর্থন পাওয়ার আশা করছে। অন্য ইসলামপন্থী দলগুলোও এ নির্বাচনে ভালো ফলাফল করার আশা করছে।
গত সোম ও মঙ্গলবার মিসরে প্রথম দফায় পার্লামেন্ট নির্বাচনে ভোট অনুষ্ঠিত হয়। প্রায় ৮০ লাখ ভোটার এ নির্বাচনে ভোট দিয়েছেন। আগামী তিন মাস ধরে তিন দফায় দেশটির পার্লামেন্ট নির্বাচন অনুষ্ঠিত হবে।
﻿﻿

দণ্ডাদেশের বিরুদ্ধে আপিল করবেন জ্যাকসনের চিকিৎসক
বিশ্বখ্যাত পপশিল্পী মাইকেল জ্যাকসনের ব্যক্তিগত চিকিৎসক কনরাড মুরে তাঁর দণ্ডাদেশের বিরুদ্ধে আপিলের পরিকল্পনা করছেন। এ জন্য মুরের আইনজীবীরা গতকাল শুক্রবার লস অ্যাঞ্জেলেসের আদালতে প্রয়োজনীয় কাগজপত্র জমা দিয়েছেন।
লস অ্যাঞ্জেলেসের আদালত গত মঙ্গলবার অনিচ্ছাকৃত হত্যাকাণ্ড ও অবহেলার দায়ে মুরেকে চার বছরের কারাদণ্ড দেন। মুরে জ্যাকসনকে চেতনানাশক ঘুমের ওষুধ দেওয়ার কথা স্বীকার করায় বিচারক তাঁকে ওই কারাদণ্ড দেন। এ সময় বিচারক মুরেকে ‘চিকিৎসা পেশার জন্য অমর্যাদাকর’ বলে অভিহিত করেন।
২০০৯ সালের ২৫ জুন লস অ্যাঞ্জেলেসের বাসায় মৃত্যুবরণ করেন মাইকেল জ্যাকসন।
﻿﻿﻿

এবার ‘গোয়েন্দা নথি’ নিয়ে আসছে উইকিলিকস
অর্থের অভাবে হালে খানিকটা চুপসে যাওয়া সাড়া জাগানো ওয়েবসাইট উইকিলিকস আবার আলোড়ন তুলতে আসছে। সম্প্রতি নতুন প্রকল্প নিয়ে ফেরার ঘোষণা দিয়েছেন উইকিলিকসের প্রতিষ্ঠাতা জুলিয়ান অ্যাসাঞ্জ। এবারে উইকিলিকসের থলে থেকে বেরোবে বেসরকারি গোয়েন্দা সংস্থার পর্যবেক্ষণ নথির তথ্য। এমনটিই জানিয়েছে দ্য ইনডিপেনডেন্ট পত্রিকা।
মূলত মার্কিন গোপন কূটনৈতিক তারবার্তা প্রকাশ করে আলোচনায় আসে উইকিলিকস। ওয়েবসাইটটির প্রতিষ্ঠাতা জুলিয়ান অ্যাসাঞ্জ জানিয়েছেন, বিভিন্ন বেসরকারি গোয়েন্দা কোম্পানি দেশে দেশে মানুষের মোবাইল ফোন ও কম্পিউটারে আড়ি পেতে যে বিপুল পরিমাণ তথ্য সম্ভার গড়ে তুলেছে, তা প্রকাশ করবে উইকিলিকস। ওই কোম্পানিগুলো এ ধরনের তথ্য বিক্রি করে থাকে বলেও জানান অ্যাসাঞ্জ। অ্যাসাঞ্জ বলেন, ‘বাস্তবতা হলো, বিশ্বজুড়ে গোয়েন্দা ঠিকাদারেরা এখন তাঁদের বিভিন্ন পর্যবেক্ষণ তথ্য বিক্রি করছেন।’
নতুন এ প্রকল্পের অংশ হিসেবে গতকাল শুক্রবার তিনি ২৮৭টি তথ্য প্রকাশ করেন। চলতি সপ্তাহে বা আগামী বছর আরও তথ্য প্রকাশ করা হবে বলেও জানিয়েছেন অ্যাসাঞ্জ।
অ্যাসাঞ্জ দাবি করেন, ২০০১ সালের ১১ সেপ্টেম্বর থেকে এ গোপন শিল্পে বিপুল পরিমাণ তথ্য জমা হয়েছে। প্রতিবছর যার মূল্য শত কোটি ডলার।
﻿

এই বিক্ষোভ কি ‘রুশ বসন্ত’?
    রাশিয়ার রাজধানী মস্কোর বোলোতনায়া স্কয়ারে গতকাল হাজারো মানুষ বিক্ষোভ করে
    ভ্লাদিমির পুতিন: চাপের মুখে
রাশিয়ায় নির্বাচন-পরবর্তী পুতিনবিরোধী ব্যাপক বিক্ষোভ যেন মধ্যপ্রাচ্যে দেখা দেওয়া ‘আরব বসন্তের’ কথাই মনে করিয়ে দিচ্ছে।
আরব বিশ্বের যেসব দেশে রাষ্ট্রপ্রধান বা শাসকেরা দিনের পর দিন ক্ষমতা কুক্ষিগত করে রয়েছেন, তাঁদের বিরুদ্ধে গণবিক্ষোভের মধ্য দিয়ে সূচিত হয়েছে ‘আরব বসন্ত’, যা স্বতঃস্ফূর্ত গণজাগরণেরই নামান্তর। রাশিয়ায়ও ঘুরেফিরে চলছে ভ্লাদিমির পুতিন ও দিমিত্রি মেদভেদেভের ক্ষমতায় টিকে থাকার পালাবদল। বিশ্লেষক ও অভিজ্ঞজনেরা প্রশ্ন তুলেছেন, রাশিয়ায় চলমান বিক্ষোভ কি তবে ‘রুশ বসন্ত’?
অনেকে মনে করছেন, রাশিয়ার ঘটনা আরব বিশ্বের মতো নয়। পার্লামেন্টের নিম্নকক্ষ দুমার নির্বাচনের পর ৪ ডিসেম্বর যে বিক্ষোভ হয়েছে, তা শুধু সে দেশের রাজনীতি আবার প্রাণবন্ত হয়ে ওঠার লক্ষণ। রাশিয়ায় রাজনীতিকে নিষ্প্রাণ বলে ধরা হয়ে থাকে।
গণতন্ত্রের দাবিতে মস্কো ও সেন্ট পিটার্সবার্গে টানা দুই দিন বিক্ষোভ হয়েছে। নব্বইয়ের দশকের পর থেকে রাশিয়ায় এমন বিক্ষোভ হয়নি। এর পরিণতি এখনো পরিষ্কার নয়। তবে কিছু বিষয় সামনে চলে আসছে।
দুমার এবারের নির্বাচন প্রধানমন্ত্রী ভ্লাদিমির পুতিন ও তাঁর ক্ষমতাসীন দল ইউনাইটেড রাশিয়ার ক্ষমতায় থাকার ব্যাপারে গণভোটে রূপান্তরিত হয়। নির্বাচনের আনুষ্ঠানিক ফলাফল যা-ই হোক, ভোটাররা এবার ক্ষমতাসীনদের প্রতি জোরালো একটি বার্তা দিয়েছে।
রাশিয়ায় প্রেসিডেন্ট নির্বাচন হতে যাচ্ছে আগামী মার্চে। নির্বাচনে বিজয়ী হয়ে তৃতীয়বাবের মতো ক্রেমলিনের ক্ষমতায় আসতে চাইছেন পুতিন। কিন্তু দুমার নির্বাচনে তাঁর সেই প্রত্যাশা কিছুটা হলেও ঝুঁকির মুখে ফেলেছে। ২০০৭ সালের নির্বাচনের তুলনায় এবার তাঁর দলের ভোট কমেছে প্রায় ১৫ শতাংশ।
আগামী নির্বাচনেও পুতিন যদি আগের নির্বাচনগুলোর মতো পাতানো লড়াইয়ে লড়তে চান, তাহলে তাঁর গ্রহণযোগ্যতা আরও বেশি ক্ষতিগ্রস্ত হবে। তবে তিনি নির্বাচনের মাঠ প্রকৃত লড়াইয়ের জন্য উন্মুক্ত করে দিয়ে জুয়া খেলার ঝুঁকিও নিতে পারেন।
পুতিনকে যাঁরা জানেন তাঁরা বলতে পারবেন, তাঁকে নিয়ে আগেভাগে কিছু বলা বেশ মুশকিল। মনে হচ্ছে, তিনি হয় ভিন্নমতাবলম্বীদের ওপর দমনপীড়ন চালাবেন, নয়তো তাঁকে চরম গণঅসন্তোষের মুখে পড়তে হতে পারে।
এর মধ্যে নতুন কিছু অগ্রগতিও হয়েছে। এবারের দুমার নির্বাচনই ছিল শেষ নির্বাচন, যেখানে রাষ্ট্রীয় নিয়ন্ত্রণ বিশেষ করে রাষ্ট্রীয় টেলিভিশন গুরুত্বপূর্ণ ভূমিকা পালন করে। কিন্তু রাশিয়ায় এরই মধ্যে ইন্টারনেটের সুবিধা অনেক বেড়েছে। আগামী নির্বাচন শুরু হওয়ার আগেই দেশের ৭৫ থেকে ৮০ শতাংশ মানুষ ইন্টারনেট সংযোগের আওতায় চলে আসবে।
বর্তমানে যদিও ইন্টারনেট ব্যবহাকারীদের ৮০ থেকে ৯০ শতাংশ অনলাইনে তারকাদের খোঁজখবর, ডেটিং, চ্যাটিং ও আড্ডাবাজিতে ব্যস্ত থাকে, এর পরও রাজনীতিমনস্ক কিছু লোক ইন্টারনেট ব্যবহার করছেন রাজনৈতিক বিতর্ক ও নিজেদের সংগঠিত করার কাজে। কাজেই ফেসবুক ও টুইটারের মতো সামাজিক যোগাযোগের সাইটের এই যুগে ভোট জালিয়াতি বা কারচুপি করে খুব বেশি আড়াল রাখা যাবে না। এ জন্য আগামী নির্বাচনের আগে সরকার ইন্টারনেটের ওপর কড়াকড়ি আরোপ করতে পারে।
এ ছাড়া কয় দিন আগের দুমার নির্বাচনই ছিল রাশিয়ার প্রথম নির্বাচন, যেখানে দেশের দ্রুত বর্ধমান মধ্যবিত্ত শ্রেণী—যারা আত্মনির্ভরশীল, ইংরেজিতে কথা বলে ও প্রযুক্তি ব্যবহারে অভ্যস্ত—ব্যাপক হারে নিজেদের ভোটাধিকার প্রয়োগ করেছে। এই মধ্যবিত্ত শ্রেণী বেড়ে উঠেছে ২০০০ থেকে ২০০৮ সালে পুতিনের ক্ষমতার সময়, যখন তেলসম্পদ তাঁদের অর্থনীতিকে বেগবান করেছে। কিন্তু সাম্প্রতিক সময়ের অর্থনৈতিক-সংকট, রাজনৈতিক অচলাবস্থা ও দুর্নীতির কারণে তারাই বর্তমান শাসকদের থেকে মুখ ফিরিয়ে নিয়েছে। এই মধ্যবিত্ত শ্রেণী এখনো সংখ্যায় কম, কিন্তু বড় বড় শহরে তাদের প্রভাব দ্রুত বাড়ছে। তারাই দেশের ভবিষ্যৎ প্রজন্ম, কিন্তু ক্রেমলিন তাদের হারাচ্ছে।
বিশ্লেষকেরা মনে করছেন, এই শীতে রুশ বসন্ত যদি নাও ঘটে, এর পরও রাশিয়ার শাসকগোষ্ঠী তাদের বৈধতার সংকটে পড়বে। এই সংকট শিগগিরই সমাধান নাও হতে পারে।
﻿
আইভরি কোস্টে আজ পার্লামেন্ট নির্বাচন
আইভরি কোস্টে আজ রোববার পার্লামেন্ট নির্বাচন। সর্বশেষ ২০০০ সালে অনুষ্ঠিত নির্বাচনের মাধ্যমে সাবেক প্রেসিডেন্ট লরা বাগবোর দল আইবোরিয়ান পপুলার ফ্রন্ট (এফপিআই) ক্ষমতায় এসেছিল।
আজ অনুষ্ঠেয় নির্বাচনের মাধ্যমে বর্তমান প্রেসিডেন্ট আলাসেন ওয়াতারা নিজের অবস্থান সংহত করতে চান। পর্যবেক্ষকেরা দেশটির রাজনৈতিক ঐক্য প্রতিষ্ঠায় এই নির্বাচনকে গুরুত্বপূর্ণ বলে মনে করছেন।
ইউরোপজুড়ে সমালোচনা
দেশের স্বার্থেই চুক্তিতে ভেটো দিয়েছি: ক্যামেরন
ইউরোপের সংকট মোকাবিলায় ইউরো জোনভুক্ত দেশগুলোর সমন্বিত নতুন চুক্তি থেকে সরে দাঁড়িয়েছে যুক্তরাজ্য। এর প্রতিক্রিয়ায় ব্রিটিশ প্রধানমন্ত্রী ডেভিড ক্যামেরন বলেছেন, দেশের স্বার্থপরিপন্থী বলে যুক্তরাজ্য চুক্তিতে সম্মতি দেয়নি। এ ঘটনায় ইউরোপজুড়ে ক্যামেরনের ব্যাপক সমালোচনা হচ্ছে।
ব্রিটিশ প্রধানমন্ত্রী তাঁর প্রতিক্রিয়ায় বলেন, ‘ইউরো-সংকট মোকাবিলায় নতুন চুক্তিটি যুক্তরাজ্যের জন্য সন্তোষজনক নয় বলে আমি মনে করি; তাই চুক্তিতে আমরা আগ্রহী হইনি।’ এ ছাড়া ইইউয়ের সদস্যপদ প্রসঙ্গে তিনি বলেন, ‘আমি সব সময় বলেছি; দেশের স্বার্থ বজায় রেখে সদস্যপদ বহাল রাখতে কোনো বাধা নেই।’
ব্রিটিশ প্রধানমন্ত্রী হিসেবে ক্যামেরনই প্রথম, যিনি কোনো ইউরোপিয়ান ইউনিয়নের (ইইউ) স্বার্থসংশ্লিষ্ট চুক্তি থেকে সরাসরি যুক্তরাজ্যকে বাইরে রাখলেন। এই চুক্তিতে সম্মতি দিয়েছে ইউরো জোনভুক্ত ১৭টি দেশ এবং সামনে আরও ছয়টি নতুন দেশ এতে যুক্ত হবে, যেখানে যুক্তরাজ্যকে অনেকটা একঘরে অবস্থায় রেখে আগামী মার্চের মধ্যে চুক্তির বাকি কাজ সম্পন্ন হবে।
ইউরোপে সংবাদমাধ্যমগুলো ক্যামেরনের এই নীতির ব্যাপক সমালোচনা করছে। জার্মানির ডের স্পিগেল পত্রিকা এক নিবন্ধে লিখেছে, মার্গারেট থ্যাচারের আমল থেকেই ইইউয়ের অধিক ঐক্য বা ইউরো মুদ্রার ব্যাপারে ব্রিটিশ রক্ষণশীল দলের কোনো সদিচ্ছা ছিল না।
এনটিসির প্রধান বললেন
লিবিয়া গাদ্দাফির সেনাদের ক্ষমা করতে প্রস্তুত
লিবিয়ার নিহত নেতা মুয়াম্মার গাদ্দাফির সমর্থক সেনাদের ক্ষমা করতে প্রস্তুত দেশটির নতুন শাসক। গতকাল শনিবার দেশটির জাতীয় অন্তর্বর্তী পরিষদের (এনটিসি) চেয়ারম্যান মুস্তফা আবদেল জলিল এ কথা বলেছেন।
রাজধানী ত্রিপোলিতে এনটিসি আয়োজিত জাতীয় পুনর্মিলনী সম্মেলনের উদ্বোধন করে মুস্তফা বলেন, ‘লিবিয়ায় আমরা সবকিছুই সয়ে নিতে পারি। লিবিয়া সবার জন্য।’ তিনি বলেন, ‘অত্যাচারী শাসকের সেনাবাহিনী আমাদের শহর ও গ্রামে যা কিছু করুক না কেন, আমাদের ভাইয়েরাই তো গাদ্দাফির সেনা হিসেবে বিদ্রোহীদের বিপক্ষে লড়াই করেছিলেন। আমরা তাঁদের ক্ষমা করতে প্রস্তুত।’
মুস্তফার বক্তব্য সমর্থন করেন লিবিয়ার নতুন অন্তর্বর্তীকালীন সরকারের প্রধানমন্ত্রী আবদেল রহিম আল-কিব।
সরকারের সঙ্গে শান্তি আলোচনার কথা নিশ্চিত করেছে তালেবান
পাকিস্তান সরকারের সঙ্গে শান্তি আলোচনায় অংশ নেওয়ার কথা স্বীকার করেছে দেশটির জঙ্গি সংগঠন তেহরিক-ই-তালেবান পাকিস্তান (টিটিপি)। এতে যুক্তরাষ্ট্র-পাকিস্তান সম্পর্কে বিদ্যমান তিক্ততা আরও বাড়তে পারে।
ইসলামাবাদের সঙ্গে আলোচনার বিষয়টি নিশ্চিত করে টিটিপির দ্বিতীয় শীর্ষ নেতা মৌলভি ফকির মোহাম্মদ বলেন, ‘আমাদের আলোচনা সঠিক পথেই এগোচ্ছে। সরকারের সঙ্গে সমঝোতার মাধ্যমে বাজাউর অঞ্চলে একটি চুক্তি সম্পাদন করা সম্ভব হলে সোয়াত, মোহমান্দ, ওরাকজাই, দক্ষিণ ওয়াজিরিস্তানসহ অন্যান্য অঞ্চলে সক্রিয় তালেবানরাও চুক্তি করবে।’
ফকির মোহাম্মদ বলেন, সরকারকে আরও নমনীয় অবস্থানে আসতে হবে। তালেবানের আস্থা পুনরুদ্ধারের জন্য বন্দীদের মুক্তি দিতে হবে। তাদের বিরুদ্ধে সামরিক অভিযান বন্ধ করতে হবে। সরকার বুঝতে পেরেছে যে সামরিক বাহিনী দিয়ে পাকিস্তানে বিদ্যমান সমস্যার সমাধান সম্ভব নয়। নিজ দেশের সেনাবাহিনীর সঙ্গে লড়াই করে দেশ ধ্বংসের কোনো পরিকল্পনা নেই টিটিপির।
বন্ধুত্বের নিদর্শন হিসেবে পাকিস্তান সরকার টিটিপির ১৪৫ জন সদস্যকে মুক্তি দিয়েছে এবং ওই জঙ্গিরা অস্ত্রবিরতির অঙ্গীকার করেছে বলে জানান ফকির মোহাম্মদ। ভিনদেশি অমুসলিমদের দখলদারির বিরুদ্ধে পাকিস্তান ও আফগানিস্তানকে ঐক্যবদ্ধ হওয়ারও আহ্বান জানান তিনি।
সন্দেহভাজন ৬৫০০ ব্যক্তির ওপর তদন্ত করছে কানাডা
কানাডায় অভিবাসন গ্রহণকারী শতাধিক দেশের সাড়ে ছয় হাজার সন্দেহভাজন ব্যক্তির ওপর তদন্ত শুরু করেছে দেশটির সরকার। দেশটির অভিবাসনমন্ত্রী জেসন ক্যানি গত শুক্রবার এ কথা জানিয়েছেন।
ভুয়া অভিবাসন ঠেকানোর ব্যাপারে কানাডা সরকারের প্রতিক্রিয়া জানাতে অভিবাসনমন্ত্রী জেসন ক্যানি শুক্রবার এক সংবাদ সম্মেলনের আয়োজন করেন। এ সময় তিনি বলেন, কানাডার নাগরিকত্ব বিক্রির বিষয় নয়। অভিবাসনের ব্যাপারে কানাডা সরকার ও কানাডীয়রা উদার। কিন্তু তার অর্থ এই নয়, এই উদারতার সুযোগ নিয়ে ভুয়া কাগজপত্র তৈরি করে বা মিথ্যা তথ্য দিয়ে কেউ অবৈধভাবে কানাডার নাগরিকত্ব গ্রহণ করবে।
কানাডার অভিবাসন বিভাগ জানিয়েছে, ইতিমধ্যে তারা চার হাজার ৪০০ ভুয়া অভিবাসীর সন্ধান পেয়েছে। ১৯৪৭ সালে কানাডিয়ান সিটিজেনশিপ অধ্যাদেশ চালু হওয়ার পর গত বছর পর্যন্ত মাত্র ৬৭ জন ভুয়া অভিবাসীর নাগরিকত্ব বাতিল করা হয়েছে।
রাশিয়াজুড়ে সরকারবিরোধী ব্যাপক বিক্ষোভ
রাশিয়ার রাজধানী মস্কোসহ অনেক শহরে গতকাল শনিবার সরকারবিরোধী ব্যাপক বিক্ষোভ হয়েছে। পার্লামেন্টের নিম্নকক্ষ দুমার নির্বাচনে অনিয়ম ও জালিয়াতির অভিযোগে বিরোধীরা এ বিক্ষোভের আয়োজন করে। রাশিয়ায় গত দুই দশকের মধ্যে এ বিক্ষোভ সবচেয়ে বড় ছিল বলে তারা দাবি করছে।
গত রোববার অনুষ্ঠিত দুমার নির্বাচনে সংখ্যাগরিষ্ঠতা পায় প্রধানমন্ত্রী ভ্লাদিমির পুতিনের ক্ষমতাসীন দল ইউনাইটেড রাশিয়া। তবে গত নির্বাচনের চেয়ে তাদের ভোট কমে প্রায় ১৫ শতাংশ। নির্বাচনে ব্যাপক অনিয়ম ও জালিয়াতির অভিযোগ তোলে বিরোধীরা।
আন্দোলনকারীরা প্রথমে মস্কোয় ক্রেমলিনের কাছে রেভল্যুশন স্কয়ারে বিক্ষোভের পরিকল্পনা করেছিল। কিন্তু কর্তৃপক্ষের অনুমতি পায়নি তারা। পরে মস্কো নদীর একটি ছোট দ্বীপের বলতানিয়া স্কয়ারে ৩০ হাজার মানুষকে জড়ো হওয়ার অনুমতি দেওয়া হয়। অন্যান্য শহরেও বিক্ষোভের স্থান নির্ধারণ করে দেয় কর্তৃপক্ষ।
মস্কোতে বিক্ষোভের আগে অন্তত ৫০ হাজার পুলিশ ও দাঙ্গা পুলিশ মোতায়েন করা হয়। রেভল্যুশন স্কয়ারে যাতে কেউ জড়ো হতে না পারে, সে জন্য ছিল পুলিশের বেষ্টনী। এরপর কয়েক শ মানুষ মিছিল নিয়ে সেখানে যায়।
সেন্ট পিটার্সবার্গের বিক্ষোভে যোগ দেওয়ার জন্য সামাজিক যোগাযোগের একটি ওয়েবসাইটে প্রতিশ্রুতি দেয় ১৩ হাজার মানুষ। এ ছাড়া আরও ২০ হাজার মানুষ জানায়, তারাও বিক্ষোভে অংশ নিতে পারে। সেখানে বিক্ষোভকারীদের সঙ্গে পুলিশের ধাক্কাধাক্কির ঘটনা ঘটে। এ সময় কয়েকজনকে পুলিশ আটক করে।
ভ্লাদিভস্তকে মিছিল করার জন্য একটি স্কয়ারে জড়ো হয় পাঁচ শতাধিক মানুষ। পূর্বাঞ্চলীয় আরেক শহর খাবারোভস্কের লেনিন স্কয়ার থেকে ২০ বিক্ষোভকারীকে পুলিশ আটক করে। তবে কোমারসান্ত এফএম রেডিও জানায়, প্রায় ৮০ জনকে আটক করেছে পুলিশ।
সাইবেরিয়া অঞ্চলের সবচেয়ে বড় শহর ক্রাসনোইয়ার্কসে বিক্ষোভ করে প্রায় সাড়ে তিন হাজার মানুষ। সাইবেরিয়ার অপর শহর তোমস্কে বিক্ষোভের জন্য জড়ো হয় পাঁচ শতাধিক মানুষ।
গত দুই দশকের মধ্যে রাশিয়ার রাস্তায় গতকালের মতো বড় বিক্ষোভ হয়নি। তবে ক্রেমলিনকে বেকায়দায় ফেলার মতো বিক্ষোভ এখনো হয়নি। কিন্তু এ বিক্ষোভ দ্রুত আরও বড় আকার ধারণ করতে পারে বলে মনে করছেন রাজনৈতিক বিশ্লেষকেরা।
দুমার নির্বাচনে অনিয়ম ও জালিয়াতির অভিযোগ নিয়ে এর আগে অসন্তোষ প্রকাশ করেন হিলারি।
ইয়েমেনে শপথ নিয়েছে ঐকমত্যের সরকার
ইয়েমেনে জাতীয় ঐকমত্যের সরকার শপথ নিয়েছে। গতকাল শনিবার রাজধানী সানার রিপাবলিকান প্যালেসে নতুন সরকারের সদস্যরা আনুষ্ঠানিকভাবে শপথ নেন। এদিকে নিরাপত্তা বাহিনীর সঙ্গে প্রেসিডেন্ট আলী আবদুল্লাহ সালেহবিরোধী জনতার সঙ্গে সহিংসতায় গত শুক্রবারও এক সেনা নিহত হয়েছেন।
দেশটির সরকারি বার্তা সংস্থা সাবায় প্রচারিত এক বিবৃতিতে জানানো হয়, ৩৪ সদস্যবিশিষ্ট জাতীয় ঐকমত্যের সরকার শপথ নিয়েছে। শপথ অনুষ্ঠানে সভাপতিত্ব করেন ভাইস প্রেসিডেন্ট আবদ্-রাব্বু মানসুর হাদি। নতুন সরকার তিন মাস ইয়েমেনের ক্ষমতায় থাকবে। আগামী ফেব্রুয়ারি মাসে দেশটিতে নির্বাচন করাই হবে এ সরকারের প্রধান কাজ।
৩৪ সদস্যের সরকারে প্রেসিডেন্ট সালেহবিরোধী রাজনৈতিক জোট কমন ফোরামের অর্ধেক সদস্য রয়েছেন। বাকি অর্ধেক প্রেসিডেন্ট সালেহর সমর্থক বলে পরিচিত। গত ২৩ নভেম্বর প্রতিবেশী দেশগুলোর নেতাদের মধ্যস্থতায় শর্তসাপেক্ষে ক্ষমতা ছাড়তে রাজি হন প্রেসিডেন্ট সালেহ। সে অনুযায়ী চুক্তি হয়। ওই চুক্তির আওতায় সালেহবিরোধী অর্ধেক সদস্য নতুন সরকারে স্থান পান। চুক্তি অনুযায়ী প্রেসিডেন্ট সালেহ ভাইস প্রেসিডেন্ট মানসুর হাদির কাছে ক্ষমতা হস্তান্তর করেন। তবে এখনো আনুষ্ঠানিকভাবে পদত্যাগ করেননি। চুক্তিতে প্রেসিডেন্ট সালেহ ও তাঁর স্বজনদের কোনো বিচারের আওতায় আনা যাবে না বলেও শর্ত দেওয়া রয়েছে।
ইয়েমেনের প্রতিরক্ষা মন্ত্রণালয় জানায়, রাজধানী সানায় সহিংসতায় এক সেনা নিহত হয়েছেন। মন্ত্রণালয়ের ওয়েবসাইটে দেওয়া এক বিবৃতিতে দেশটির উত্তরাঞ্চলের হাসাবা এলাকায় সহিংসতার জন্য দেশটির আদিবাসী গোষ্ঠী আহমারকে দায়ী করা হয়েছে। এদিকে প্রেসিডেন্ট সালেহবিরোধীরা অভিযোগ করেছে, সানার উত্তরাঞ্চলের কয়েকটি জেলায় প্রেসিডেন্ট সালেহর এক ভাইয়ের নেতৃত্বাধীন সেনা ইউনিট রিপাবলিকান গার্ড গতকাল চুক্তি ভঙ্গ করে গোলা ছোড়ে। এতে অন্তত এক ব্যক্তি আহত হয়।
প্রেসিডেন্ট সালেহর শর্ত সাপেক্ষে ক্ষমতা ছাড়ার চুক্তি সইয়ের প্রায় তিন সপ্তাহ হয়ে গেলেও ইয়েমেনের কোনো কোনো শহরে এখনো বিক্ষোভ চলছে। তারা বিরোধী জোট কমন ফোরামের সঙ্গে প্রেসিডেন্ট সালেহর চুক্তি প্রত্যাখ্যান করেছে। বিশেষ করে সালেহ ও তাঁর স্বজনদের বিচারের আওতায় না আনার বিষয়টি মানতে চাইছেন না বিক্ষোভকারীরা।
এই পরিস্থিতির মধ্যেও গত শুক্রবার তায়িজ শহর থেকে নিরাপত্তা বাহিনী সরিয়ে নেওয়া হয়েছে। সালেহবিরোধীরাও তায়িজ শহর থেকে তাদের সশস্ত্র সমর্থকদের প্রত্যাহার করে নিয়েছে।
ইয়েমেনে প্রায় ৩৩ বছর ধরে ক্ষমতাসীন প্রেসিডেন্ট আলী আবদুল্লাহ সালেহ। তাঁকে হটানোর দাবিতে গত জানুয়ারিতে আন্দোলন শুরু হয়। দেশটির পার্লামেন্টের বিরোধী জোট দ্য কমন ফোরাম প্রেসিডেন্ট সালেহর নিপীড়ন, জুলুম আর দুর্নীতির অভিযোগ এনে এই আন্দোলনে নেতৃত্ব দেয়।
অতিরিক্ত সময়ে সমঝোতার চেষ্টা
চুক্তি ছাড়াই শেষ সম্মেলন
ডারবন কনভেনশন সেন্টারের সামনে প্রতিবাদী অবস্থান
দক্ষিণ আফ্রিকার ডারবানে জলবায়ু সম্মেলনের শেষ দিন (গত শুক্রবার) পার হয়ে বাড়তি অনির্ধারিত দিনের আলোচনায়ও কোনো মতৈক্য হয়নি। স্বাগতিক দক্ষিণ আফ্রিকা গতকাল শনিবার অনির্ধারিত দিনে সমঝোতার শেষ চেষ্টা চালায়।
পর্যবেক্ষকেরা গতকাল বলেন, স্বাগতিক দেশের শেষ চেষ্টা কোনো কাজে না-ও আসতে পারে। কারণ, নির্ধারিত দিন শেষ হওয়ার সঙ্গে সঙ্গে বিভিন্ন দেশের প্রতিনিধিরা দেশে ফিরতে শুরু করেন। কোনো চুক্তি না হলে কিয়োটো চুক্তিই বৈশ্বিক উষ্ণতা বৃদ্ধি নিয়ন্ত্রণে কার্বন নিঃসরণ রোধের একমাত্র চুক্তি হিসেবে বহাল থাকবে। আগামী বছর এ চুক্তির মেয়াদ শেষ হচ্ছে। গতকাল রাতে এ প্রতিবেদন লেখা পর্যন্ত আলোচনা চলছিল।
এদিকে সম্মেলনে ভুয়া কাগজপত্র উপস্থাপন করা হয় বলে অভিযোগ উঠেছে। কোনো সমঝোতায় পৌঁছাতে না পারার এটিও একটি কারণ বলে উল্লেখ করছেন কেউ কেউ। প্রকৃত কাগজপত্রে কার্বন নিঃসরণ কমাতে একটি প্রক্রিয়ার কথা উল্লেখ করা হয়েছিল। ওই প্রক্রিয়ায় বিশ্বের সব দেশকে আগামী বছর থেকে কার্বন নিঃসরণ কমানোর ব্যাপারে একটি চুক্তিতে পৌঁছা এবং ২০১৫ সালের মধ্যে তা করার কথা বলা হয়। এতে ইইউভুক্ত দেশগুলোসহ উন্নত অন্য দেশগুলোকে কিয়োটো চুক্তির আওতায় কার্বন নিঃসরণ কমানোর কথা বলা হয়।
জাতিসংঘের জলবায়ুবিষয়ক প্রধান ক্রিশ্চিয়ানা ফিগিউয়েরেস গতকাল বলেন, ‘তাঁরা কাজ করছেন। কাজের জন্য সময় দিতে হবে।’ এর আগে দক্ষিণ আফ্রিকার পররাষ্ট্রমন্ত্রী মেইতে এনকোয়ানা মাসহাবানে শুক্রবার রাতে বিশ্ব উষ্ণতা বৃদ্ধি নিয়ন্ত্রণে একটি নতুন খসড়া উপস্থাপন করেন। আগের খসড়া উষ্ণায়নের ফলে সবচেয়ে ঝুঁকিতে থাকা দেশগুলো প্রত্যাখ্যান করেছিল।
তবে ইউরোপীয় ইউনিয়ন (ইইউ) ও উন্নয়নশীল দেশগুলো নতুন এ খসড়ার সমালোচনা করে বলেছে, এতে কত সালের মধ্যে অবশ্যই কার্বন নিঃসরণ কমানোর সিদ্ধান্ত নিতে হবে, তা উল্লেখ করা হয়নি।
যুক্তরাজ্যের জলবায়ুবিষয়ক মন্ত্রী ক্রিস হুহনে বলেন, ‘এখানে রাজনৈতিক জোটগুলো একটি উচ্চাকাঙ্ক্ষী ফল পেতে আগ্রহী। কিন্তু আমরা সময়ের সঙ্গে যুদ্ধ করে কাজ করে যাচ্ছি।’
এর আগে একটি চুক্তিতে পৌঁছাতে শুক্রবার রাতে চুক্তির অনুমোদন নিয়ে বেশ কয়েক ঘণ্টা আলোচনা করেন প্রতিনিধিরা। কিন্তু ওই আলোচনায় মতৈক্যে পৌঁছানো সম্ভব হয়নি। ফ্রান্স ও জার্মানি বলেছে, সময়স্বল্পতার কারণে চুক্তির সম্ভাবনা শেষ হয়ে যায়। ইইউর শীর্ষ জলবায়ু প্রতিনিধি কোনি হেডেগার্ডও সময়স্বল্পতার কথা উল্লেখ করেন।
শুক্রবার রাতে কয়েক ঘণ্টার আলোচনায় অংশ নেওয়ার পর জার্মান পরিবেশমন্ত্রী নরবার্ট রোয়েটজেন সাংবাদিকদের বলেন, ‘সময়স্বল্পতার কারণে আমরা সত্যিকার অর্থে একেবারেই নাজুক অবস্থায় আছি। আমরা এমন পর্যায়ে আছি যে এ সম্মেলন সফল হবে কি না, তা নিয়ে সংশয়ের সৃষ্টি হয়েছে।’ ফ্রান্সের পরিবেশমন্ত্রী নাথালিয়ে কোচসিয়াসকো মোরিজেট বলেন, ‘আমরা সবচেয়ে খারাপ অবস্থায় আছি। সময় ব্যবস্থাপনার দুর্বলতাই এ ব্যর্থতার কারণ।’
ইইউ জলবায়ু প্রতিনিধি হেডেগার্ড বলেন, সময়স্বল্পতার বিষয়টিই এখন উদ্বেগের কারণ। ২০১৫ সালের মধ্যে বিশ্বের প্রধান কার্বন নিঃসরণকারী দেশগুলোকে একটি আইনের আওতায় আনা প্রসঙ্গে তিনি এ কথা বলেন।
এর আগে চুক্তির খসড়া নিয়ে বিশ্বের বিভিন্ন দেশের প্রতিনিধিদের বৈঠকে বলা হয়, বিষয়টি নিয়ে ২০১৫ সালের আগে আলোচনা শুরু হবে না এবং ২০২০ সালের আগে তা কার্যকর হবে না।
২০১৫ সালে একটি নতুন জলবায়ু চুক্তি করার পরিকল্পনাকে সমর্থন দেয় ইইউ। ওই চুক্তি করার পাঁচ বছর পর তা কার্যকরের পক্ষে তাদের সমর্থনের কথাও জানায় ইইউ।
ডারবান জলবায়ু সম্মেলনে অংশ নেওয়া প্রতিনিধিদের মধ্যে সবচেয়ে বেশি বিতর্ক চলে চূড়ান্ত চুক্তিতে দেশগুলোকে আইনি বাধ্যবাধকতায় আনতে কী শব্দ ব্যবহার করা হবে তা নিয়ে। প্রাথমিক খসড়ায় ‘লিগ্যাল ফ্রেমওয়ার্ক’ কথাটি ব্যবহার করা হলে তা নিয়ে আপত্তি আসে। সমালোচকেরা বলেন, এটা সংশ্লিষ্ট দেশগুলোকে অঙ্গীকারবদ্ধ করে না। নতুন খসড়ায় ‘লিগ্যাল ফ্রেমওয়ার্ক’ কথার বদলে ‘লিগ্যাল ইনস্ট্রুমেন্ট’ করা হয়। ধারণা করা হচ্ছে, ভাষার এ পরিবর্তন সংশ্লিষ্ট দেশগুলোকে বেশি অঙ্গীকারবদ্ধ করবে।
﻿
কলকাতার হাসপাতালে অগ্নিকাণ্ড
নিহত বেড়ে ৯২, বিচার বিভাগীয় তদন্তের নির্দেশ মমতার
দক্ষিণ কলকাতার ঢাকুরিয়ার এএমআরআই হাসপাতালে অগ্নিকাণ্ডে নিহতের সংখ্যা বেড়ে ৯২ জনে দাঁড়িয়েছে। এদিকে এ ঘটনার বিচার বিভাগীয় তদন্তের নির্দেশ দিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়।
গত শুক্রবার ভোরে হাসপাতালের বেসমেন্টে আগুন লাগে। আগুন ও ধোঁয়া দ্রুত ছড়িয়ে পড়ে ছয়তলা ভবনের ওপরের তলাগুলোর বিভিন্ন ওয়ার্ডে। এতে অগ্নিদগ্ধ ও ধোঁয়ার বিষাক্ত গ্যাসে দম বন্ধ হয়ে মারা যান ৮৯ জন। পরে উদ্ধার করা রোগীদের মধ্যে গতকাল ও আজ আরও তিনজনের মৃত্যু হয়।
হাসপাতাল ভবনের পুরোটাই শীতাতপনিয়ন্ত্রিত হওয়ায় ধোঁয়া ও বিষাক্ত গ্যাস বের হতে না পারায় নিহতের সংখ্যা বেড়ে যায় বলে অনুমান করা হচ্ছে।
গতকাল শনিবার রাতে মুখ্যমন্ত্রী মমতা বলেন, ‘এতগুলো মানুষের মৃত্যু হলো। কিন্তু কী করে এই ঘটনা ঘটল তা জানা দরকার। পুলিশ ও দমকল বাহিনী যে তদন্ত চালাচ্ছে, তার পাশাপাশি চলবে বিচার বিভাগীয় তদন্ত।’ তবে হাসপাতালের পক্ষ থেকেও পাঁচ সদস্যের একটি তদন্ত কমিটি গঠনের ঘোষণা দেওয়া হয়েছে।
এদিকে হাসপাতালে আগুনের ঘটনায় গাফিলতির অভিযোগে পুলিশের হেফাজতে নেওয়া সাত পরিচালকের মধ্যে ছয়জনকে শনিবার আলিপুর আদালতে হাজির করা হয়। এ সময় বিচারক তাঁদের ১০ দিন করে পুলিশ হেফাজতে রাখার নির্দেশ দেন। অন্য এক পরিচালক হাসপাতালে চিকিত্সাধীন থাকায় তাঁকে আদালতে হাজির করা হয়নি। এ দিন আদালতে মুহুরি অ্যাসোসিয়েশনের বিক্ষোভের কারণে কেউই হাসপাতালের পরিচালকদের হয়ে আদালতে জামিনের আবেদন করতে পারেননি। আলিপুর ক্রিমিনাল বার অ্যাসোসিয়েশন সিদ্ধান্ত নিয়েছে, তাঁদের কেউই অভিযুক্তদের হয়ে আদালতে দাঁড়াবেন না এবং কাউকে দাঁড়াতেও দেওয়া হবে না।
অগ্নিকাণ্ডের প্রাথমিক তদন্তের পর বিশেষজ্ঞরা জানিয়েছেন, আগুন বা গরম ধোঁঁয়া রুখতে শীতাতপনিয়ন্ত্রণ যন্ত্রের ডাম্পার, স্মোক ডিটেক্টর ও স্বয়ংক্রিয় স্প্রিংকলার কাজ করেনি।
এদিকে হাসপাতালের সামনে গতকাল রাতে স্থানীয় লোকজন একটি বেদি তৈরি করে সেখানে মোম জ্বালিয়ে ও ফুল দিয়ে নিহতদের স্মরণ করেন।
﻿﻿

মেক্সিকোয় ৬ দশমিক ৭ মাত্রার ভূমিকম্প
মেক্সিকোয় একটি বড় ধরনের ভূমিকম্প আঘাত হেনেছে। রিখটার স্কেলে ৬ দশমিক ৭ মাত্রার এ ভূমিকম্পে শহরের ভবনগুলো প্রচণ্ডভাবে কেঁপে ওঠে। এ সময় লোকজন আতঙ্কিত হয়ে রাস্তায় নেমে আসে। ভূমিকম্পে প্রাথমিক পর্যায়ে দুজন নিহত হওয়ার খবর পাওয়া গেছে। বাংলাদেশ সময় আজ রোববার সকাল পৌনে আটটায় দেশটির পশ্চিমাঞ্চলীয় গুয়েরিও প্রদেশে ভূমিকম্পটি আঘাত হানে।
৬৫ কিলোমিটার গভীরে সৃষ্ট এই ভূ-কম্পন মিকাওকান, পুয়েব্লা ও হিদালগো প্রদেশেও অনুভূত হয় বলে স্থানীয় গণমাধ্যম জানায়। বিভিন্ন শহরের বিদ্যুত্ ব্যবস্থাও ভেঙে পড়েছে।
বিবিসি জানায়, এই ভূমিকম্পে আউগোয়ালা শহরে ছাদ ধসে একজন এবং মেক্সিকো-অ্যাকাপুলকো মহাসড়কে ভ্যানের ওপর একটি পাথর পড়ে আরও একজন নিহত হন।
১৯৮৫ সালে মেক্সিকো সিটিতে ৮ দশমিক ১ মাত্রার এক ভূমিকম্প আঘাত হানে। এতে প্রায় ১০ হাজার লোক নিহত হয়।
﻿﻿

ভারতে প্রতিবছর দুর্নীতি দ্বিগুণ হচ্ছে
পুরো ভারতে দুর্নীতি ছড়িয়ে পড়েছে। প্রতিবছর দুর্নীতি বাড়ছে দ্বিগুণের বেশি হারে। তবে পদ্ধতিগত দুর্নীতি নিয়ন্ত্রণ করা সম্ভব। অর্থনীতিবিদ বিবেক দেবরয় ও লাভিশ ভান্ডারি তাঁদের নতুন প্রকাশিত এক বইয়ে এ মন্তব্য করেছেন।
বইটির নাম ভারতে দুর্নীতি: ডিএনএ ও আরএনএ। অর্থনীতিবিদ দেবরয় ভারতের অন্যমত প্রধান গবেষণা প্রতিষ্ঠান দিল্লির সেন্টার ফর পলিসি রিসার্চের অধ্যাপক। লাভিশ ভান্ডারি ভারতের অর্থনীতি পর্যবেক্ষণকারী সংস্থা ইন্ডিকাস অ্যানালিটিকসের প্রধান। বইটিতে তাঁরা বলেছেন, ‘নিঃসন্দেহে ভারত চরমভাবে দুর্নীতিগ্রস্ত হয়ে পড়েছে। রাষ্ট্রের প্রতিটি পর্যায়ে এবং তার পরিণতিতে নাগরিকের জীবনেরও প্রতিটি ক্ষেত্রে দুর্নীতির করাল নিয়ন্ত্রণ বিস্তৃত হয়েছে।’
৮ ডিসেম্বর প্রকাশিত বইটিতে বলা হয়েছে, ‘দুর্নীতি ও ঘুষ সাধারণ ভাষা, সরকার ও জনগণের মধ্যকার লেনদেনের সর্বজনীন মাধ্যমে পরিণত হয়েছে।’
তবে গ্রন্থাকার দুজন যুক্তি দিয়ে দেখিয়েছেন, ভারতীয়রা স্বভাবগতভাবে দুর্নীতিপরায়ণ নয়। তাঁরা বলেছেন, কোনো ভারতীয় যখন বিদেশে বসবাস ও কাজ করে, তখন সেই দুর্নীতিমুক্ত পরিবেশে সেও দুর্নীতিতে জড়ায় না। কাজেই ভারতের অর্থনৈতিক নীতির কারণেই দুর্নীতি ঘটছে।
পরিসংখ্যান দিয়ে দুই অর্থনীতিবিদ বলেছেন, ১৯৯১-এ অর্থনৈতিক সংস্কার শুরু করার পর থেকেই বড় ধরনের দুর্নীতি বেড়েছে। ১৯৯০ সালে ভারতে কালোটাকার পরিমাণ ছিল ৩১ হাজার ৫৪৬ কোটি রুপি। ২০০০ সালে তা বেড়ে হয় এক লাখ ৯৫ কোটি রুপি। তার ১০ বছর পর ২০১০ সালে কালোটাকার পরিমাণ অনেক বেড়ে হয়েছে চার লাখ ৬১ হাজার ৫৪৮ কোটি রুপি।
বইটিতে বলা হয়, দুর্নীতির ভিত্তি ও কৌশলগুলো বুঝে ওঠা গেলে খুব সহজ ও কার্যকর উপায়ে অধিকাংশ দুর্নীতির সমাধান করা সম্ভব। সাময়িক উদ্যোগ নিয়ে বা পদ্ধতিগত কৌশলের বদলে আবেগের মাধ্যমে দুর্নীতি দূর করার চেষ্টা করলে দুর্নীতি কমতে পারে। কিন্তু সে পথে এগোলে অর্থনীতি ও সমাজকে অনেক মূল্য দিতে হবে। প্রযুক্তি দুর্নীতি মোকাবিলায় গুরুত্বপূর্ণ ভূমিকা রাখতে পারে বলেও দুই গ্রন্থকার মত প্রকাশ করেছেন। তবে তাঁরা বলেছেন, নির্দিষ্ট ক্ষেত্রের সঙ্গে সম্পর্কিত দুর্নীতি নির্মূল করা গেলেও বিচ্ছিন্নভাবে ঘটা দুর্নীতি দূর করা কখনোই সম্ভব হবে না। গবেষকদ্বয় বইতে আরও বলেন, বহু দেশে দীর্ঘস্থায়ী পদক্ষেপ গ্রহণ ও বারবার চেষ্টার মাধ্যমে দুর্নীতি অনেকাংশে দমন করা সম্ভব হয়েছে। রাজনৈতিক পদক্ষেপ গ্রহণের মাধ্যমে ভারত থেকেও দুর্নীতি দূর করা সম্ভব।
ইরানের প্রত্যাশা
তেল রপ্তানিতে ইইউ নিষেধাজ্ঞা আরোপ করবে না
ইউরোপীয় ইউনিয়ন (ইইউ) নিশ্চয়ই ইরানের তেল রপ্তানির ওপর নিষেধাজ্ঞা আরোপ করবে না। কারণ, এতে তেলের আন্তর্জাতিক বাজারে বিরূপ প্রভাব পড়বে।
গতকাল রোববার এক সংবাদ সম্মেলনে ইরানের তেলমন্ত্রী রুস্তম কাশেমি এই প্রত্যাশা ব্যক্ত করে বলেন, ‘ইউরোপের বাজারে ধারাবাহিকভাবে তেল সরবরাহ করাই আমাদের নীতি। ইরান বিশ্বের অন্যতম বড় তেল উৎপাদক দেশ। আমাদের তেল রপ্তানিতে কোনো নিষেধাজ্ঞা আরোপ করা হলে আন্তর্জাতিক বাজারে এর ক্ষতিকর প্রভাব পড়বে।’
আগামী জানুয়ারি নাগাদ ইরানের ওপর আরও নিষেধাজ্ঞা আরোপে গত শুক্রবার আহ্বান জানিয়েছেন ইইউর নেতারা। ইরানের বিতর্কিত পারমাণবিক কর্মসূচি বন্ধ করতে তাদের ওপর চাপ বাড়ানোর লক্ষ্যে ইইউ ওই আহ্বান জানায়।
এর আগে গত সপ্তাহে ইরানের জ্বালানি, পরিবহন ও ব্যাংক খাতের ওপর নিষেধাজ্ঞা আরোপের ব্যাপারে সম্মত হন ইইউর পররাষ্ট্রমন্ত্রীরা। কূটনীতিকেরা জানিয়েছেন, ইউরোপে ইরানের তেল রপ্তানির ওপর নিষেধাজ্ঞা আরোপের বিষয়ে আলোচনা হচ্ছে।
তেল রপ্তানিকারক দেশগুলোর সংস্থা ওপেকের দ্বিতীয় শীর্ষ তেল উৎপাদক দেশ ইরান। তারা প্রতিদিন ২৬ লাখ ব্যারেল তেল রপ্তানি করে।
দুর্নীতি রোধে সরকারের আরও পদক্ষেপের দাবিতে ভারতের গান্ধীবাদী সমাজকর্মী আন্না হাজারে গতকাল রোববার নয়াদিল্লিতে আবার দিনব্যাপী অনশন করেছেন।
চার মাস আগেও হাজারে দুর্নীতির বিরুদ্ধে নয়াদিল্লিতে ১২ দিন আনশন করেন। তখন তিনি জন্মসনদ থেকে শুরু করে অবকাঠামো প্রকল্পের নিলামসহ সব ধরনের কর্মকাণ্ডে ঘুষ লেনদেনের বিরুদ্ধে ভারতীয়দের মধ্যে দুর্নীতিবিরোধী মনোভাব গড়ে তুলতে উদ্বুদ্ধ করেন।
হাজারে নয়াদিল্লিতে গান্ধী মেমোরিয়াল পরিদর্শন করেন। এরপর তিনি সেখানে খোলা আকাশের নিচে একটি মঞ্চে বসে অনশন শুরু করেন। এ সময় সেখানে প্রায় এক হাজার মানুষ উপস্থিত ছিল।
﻿
এশিয়ার গণতন্ত্র ২০১১
‘আরব বসন্তে’ মধ্যপ্রাচ্যের বদল সামান্যই
২০১১ সালে মধ্যপ্রাচ্যজুড়ে উৎসারিত হয়েছে ‘আরব বসন্তের’ গণজোয়ার। তিউনিসিয়া, মিসর ও লিবিয়ায় জনতার ইচ্ছা ও শক্তির কাছে হার মেনেছেন দীর্ঘদিন ক্ষমতা কুক্ষিগত করে থাকা স্বৈরশাসকেরা। এ পরিবর্তনের ঢেউ ছড়িয়ে পড়েছে এশিয়াসহ বিশ্বের অন্য দেশগুলোতেও, কিন্তু সে ক্ষেত্রে এ বছর সাফল্য খুব কম।
আরব বসন্তের জের ধরে দক্ষিণ-পূর্ব এশিয়ার বিভিন্ন দেশে সাধারণ মানুষ ও বিরোধী দল সরকারের কাছে বিভিন্ন দাবিতে বিক্ষোভ করেছে। এ ক্ষেত্রে দারুণ সক্রিয় ছিল অনলাইনভিত্তিক প্রচারণা। কিন্তু চীনসহ আরও কয়েকটি দেশে দানা বেঁধে উঠতে পারেনি বিক্ষোভ ও আন্দোলন।
সিঙ্গাপুর ম্যানেজমেন্ট ইউনিভার্সিটির রাজনৈতিক বিশ্লেষক ব্রিগেট ওয়ালেস বলেন, এ বছর মানুষের মধ্যে জেগে ওঠার একটা প্রবণতা দেখা গেছে। তবে বিরোধী দলগুলোর ক্ষেত্রে নয়, তা ছিল গণমানুষের ক্ষমতায়ন।
সেন্টার ফর স্ট্র্যাটেজিক অ্যান্ড ইন্টারন্যাশনাল স্টাডিজের আর্নেস্ট বোয়ার ২০১১ সালকে এই অঞ্চলের ভোটারদের বছর হিসেবে অভিহিত করেছেন। তিনি লিখেছেন, ‘সংস্কারের মাধ্যমে সরকারগুলোর ক্ষমতা টিকিয়ে রাখার জোর চেষ্টা করেছে।’
মধ্যপ্রাচ্যে যা ঘটেছে, তা কোনো ভূমিকম্প নয়। তবে বিশ্লেষকেরা বলছেন, যেসব দেশে ক্ষমতার কাঠামো দশকের পর দশক ধরে সাধারণ মানুষের ধরাছোঁয়ার বাইরে ছিল, সেখানে ছোটখাটো গণতান্ত্রিক অগ্রগতিও গুরুত্ববহ। যেমন সিঙ্গাপুর। সেখানেও নির্বাচনে রেকর্ড পরিমাণ কম ভোট পাওয়ার পর ক্ষমতাসীন দল নিজ নীতি ও আদর্শ নতুন করে মূল্যায়নে বাধ্য হয়েছে।
মালয়েশিয়ায় স্বাধীনতার পর দেশ শাসন করছে একটিমাত্র দল। কিন্তু গত ২০০৮ সালের নির্বাচনের পর জন্ম নেওয়া অসন্তোষ এ বছরের জুলাইয়ে নতুন মাত্রা পায়। ব্যাপক বিক্ষোভ হয় রাজপথে, কর্তৃপক্ষও অনমনীয়তার প্রকাশ ঘটিয়ে গণহারে গ্রেপ্তার করে বিক্ষোভকারীদের। তাঁদের ওপর দমন-পীড়নের জোর সমালোচনা এবং আগামী বছর নতুন করে ভোট হতে পারে—এ সম্ভাবনায় নির্বাচন পদ্ধতির সংস্কারসহ বিক্ষোভকারীদের অনেক দাবি মেনে নিয়েছেন প্রধানমন্ত্রী নাজিব রাজাক।
চলতি বছর এই অঞ্চলে সবচেয়ে বড় পরিবর্তন হয়েছে মিয়ানমারে। ২ ডিসেম্বর বিশ্ব দেখেছে দেশটির গণতান্ত্রিক আন্দোলনের নেত্রী অং সান সু চির সঙ্গে মার্কিন পররাষ্ট্রমন্ত্রী হিলারি ক্লিনটনের বৈঠক, যা কিছুদিন আগেও ছিল অকল্পনীয়।
ইন্টারন্যাশনাল ক্রাইসিস গ্রুপের দক্ষিণ এশিয়া শাখার প্রকল্প পরিচালক জিম ডেলা-গিয়েকোমা বলেন, ‘এ থেকে মনে হচ্ছে, বড় ধরনের সংস্কারের পথেই এগোচ্ছে মিয়ানমার।’
﻿
অন্তর্বর্তী সংবিধান পেল তিউনিসিয়া
‘আরব বসন্তের’ সূচনাকারী দেশ তিউনিসিয়ার সাংবিধানিক পরিষদ গত শনিবার দেশটির অন্তর্বর্তী সংবিধান গ্রহণ করেছে। এতে ‘আরব বসন্ত’ বিপ্লবে দেশটির একনায়ক জয়নুল আবেদিন বেন আলী ক্ষমতাচ্যুত হওয়ার পর নির্বাচনের দেড় মাস পেরিয়ে একটি সংবিধান পেল তিউনিসিয়ার মানুষ।
তিউনিসিয়ার ২১৭ সদস্যের সাংবিধানিক পরিষদ নতুন সংবিধানের জন্য প্রস্তাবিত ২৬টি অনুচ্ছেদই অনুমোদন করে। সংবিধানের পক্ষে ১৪১ জন সদস্য ভোট দেন। বিপক্ষে ভোট দেন ৩৭ জন। ভোটদানে বিরত থাকেন ৩৯ জন সদস্য। পাঁচ দিন বিতর্কের পর এই সংবিধান পাস হয়। এ সময় পার্লামেন্ট ভবনের সামনে শান্তিপূর্ণ অবস্থান নিয়ে অনেকে বিক্ষোভ করে। তারা ‘স্বাধীনতা ও মর্যাদার’ দাবিতে বিভিন্ন স্লোগান দেয়।
নতুন সংবিধান পাস হওয়ার পর এক প্রতিক্রিয়ায় সাংবিধানিক পরিষদের প্রধান মুস্তফা বেন জাফর বলেন, ‘এটা ঐতিহাসিক এক মুহূর্ত, স্মরণীয় এক রাত। এখন থেকে নতুন তিউনিসিয়ার যাত্রা শুরু হলো।’ তিনি বলেন, ‘সাংবিধানিক পরিষদের প্রেসিডেন্ট হিসেবে আমি গর্বিত। এ মুহূর্তে তিউনিসিয়ার বিপ্লবী জনগণকেও ধন্যবাদ জানাচ্ছি।’
অন্তর্বর্তী সংবিধানে দেশের নির্বাহী, বিচারিক ও আইন প্রণয়নকারী সংস্থার বিষয়গুলো উল্লেখ করা হয়েছে। একটি সাধারণ নির্বাচন অনুষ্ঠানের পর চূড়ান্ত সংবিধান প্রণয়নের আগ পর্যন্ত এই সংবিধান কার্যকর থাকবে।
অন্তর্বর্তী সংবিধানে তিউনিসিয়ার প্রেসিডেন্ট নির্বাচিত হতে হলে তাঁকে অবশ্যই তিউনিসিয়ার নাগরিক ও মুসলিম হতে হবে। তাঁর বাবা-মাকেও তিউনিসিয়ার নাগরিক হতে হবে। বয়স হতে হবে কমপক্ষে ৩৫ বছর।
﻿

চেলসির নতুন পথচলা...
যুক্তরাষ্ট্রের সবচেয়ে বিখ্যাত রাজনীতিক দম্পতির একমাত্র সন্তান চেলসি ক্লিনটন একটি টেলিভিশন চ্যানেলের চাকরিতে যোগ দিতে যাচ্ছেন। এনবিসি চ্যানেলে আজ সোমবার যোগ দেবেন চেলসি।
চেলসি এনবিসির ‘রক সেন্টার উইথ ব্রায়ান উইলিয়ামস’ শীর্ষক অনুষ্ঠান ও রাতের সংবাদে বিশেষ প্রতিনিধির দায়িত্ব পালন করবেন। একসময় ব্যক্তিগত গোপনীয়তা বজায় রেখে চলতে পছন্দ করতেন ৩১ বছর বয়সী চেলসি। মা বর্তমান পররাষ্ট্রমন্ত্রী হিলারি ক্লিনটন এবং বাবা সাবেক প্রেসিডেন্ট বিল ক্লিনটনের প্রতি সবার তীব্র কৌতূহল সত্ত্বেও প্রচারের আলো থেকে নিজেকে তিনি যথাসম্ভব দূরে রাখতেন। এমনকি ২০১০ সালে মার্ক মেজভিনস্কির সঙ্গে বিয়ের সময়ও সংবাদমাধ্যমকে এড়িয়ে গেছেন চেলসি।
টেলিভিশন অনুষ্ঠানে স্পর্শকাতর বিভিন্ন রাজনৈতিক বিষয় নিয়ে আলোচনা থেকে বিরত থাকবেন চেলসি।
এনবিসির এক বিবৃতিতে বলা হয়, ‘রক সেন্টার’ নামের অনুষ্ঠানে চেলসি একটি ভিন্ন ধারার বিষয় নিয়ে কাজ করবেন। এ ধারাবাহিকের প্রথম পর্বটি তৈরি করা হয়েছে অনুপ্রেরণাদায়ী ব্যক্তিত্ব অ্যানেট ডাভকে নিয়ে। অবহেলিত ও অতি দরিদ্র শিশুদের জন্য আরকানসাস অঙ্গরাজ্যে দাতব্য সেবামূলক কাজ করেন অ্যানেট।
চেলসি বলেন, ‘এনবিসিতে আমার কাজে আমি এমন কিছু মানুষকে তুলে ধরার ব্যাপারে আশাবাদী, যাঁরা নিজেদের সম্প্রদায় ও আমাদের এই পৃথিবীর জন্য ইতিবাচক পরিবর্তনমূলক কাজে অবদান রেখে চলেছেন।’
﻿﻿

রাশিয়ায় নজিরবিহীন বিক্ষোভ
চাপের মুখে পুতিন
রাশিয়ার রাজনীতিতে টানা ১২ বছর দাপটের সঙ্গে ক্ষমতায় থাকার পর এই প্রথমবারের মতো বড় ধরনের চাপের মুখে পড়েছেন প্রধানমন্ত্রী ভ্লাদিমির পুতিন। গত সপ্তাহে পার্লামেন্টের নিম্নকক্ষের নির্বাচনে তাঁর দলের আশানুরূপ ফল করতে না পারা এবং এরপর গত রোববার দেশজুড়ে ব্যাপক বিক্ষোভ তাঁর চাপ অনেক বাড়িয়ে দিয়েছে।
গত দুই দশকের মধ্যে গত শনিবার সবচেয়ে বড় বিক্ষোভ হয় রাজধানী মস্কোসহ দেশের বিভিন্ন অঞ্চলের ছোট-বড় অধিকাংশ শহরে। মস্কোয় ক্রেমলিনের কাছাকাছি অনুষ্ঠিত বিক্ষোভেই যোগ দেয় ৫০ হাজারের বেশি মানুষ। তারা স্লোগান দেয়, ‘পুতিনবিহীন রাশিয়া চাই’। একই সঙ্গে ৪ ডিসেম্বরের নির্বাচনে তাঁর দল ইউনাইটেড রাশিয়ার প্রত্যাশার চেয়ে খারাপ ফল নিয়ে নিন্দা করে বিক্ষোভকারীরা।
গত শতকের নব্বইয়ের দশকের টালমাটাল দিনগুলোতে যে মস্কো থেকে পুতিন ‘নিয়ন্ত্রিত গণতান্ত্রিক’ ব্যবস্থার জন্ম দিয়ে দেশজুড়ে বড় নেতায় পরিণত হয়েছিলেন, সেই শহরে তাঁর বিরুদ্ধে এই গণ-অসন্তোষ নজিরবিহীন।
এমন বিক্ষোভের পরও প্রধানমন্ত্রী পুতিন গণমাধ্যমের নাগালের বাইরে আছেন। তবে তাঁর মুখপাত্র ‘সতর্কিত শব্দের’ এক বিবৃতিতে গণতন্ত্রপন্থীদের শনিবারের বিক্ষোভকে সমাজের একটি অংশের বিক্ষোভ বলে অভিহিত করেছেন, যারা পুরো দেশের প্রতিনিধিত্ব করে না।
বিবৃতিতে পুতিনের মুখপাত্র দিমিত্রি পেসকভ বলেন, ‘বিক্ষোভকারীদের দৃষ্টিভঙ্গির প্রতি আমাদের সম্মান আছে। তাঁরা কী বলছেন, তা আমরা শুনছি এবং ভবিষ্যতেও শুনব।’
আগামী মার্চে প্রেসিডেন্ট নির্বাচনে বিজয়ী হয়ে আবার ক্রেমলিনের ক্ষমতায় ফিরে আসার চেষ্টা করছেন ২০০০ থেকে ২০০৮ সাল পর্যন্ত দুবারের প্রেসিডেন্ট পুতিন। কিন্তু এর আগে দুমার নির্বাচনে পুতিনের দলের জনপ্রিয়তা হ্রাস তাঁর জন্য উদ্বেগের বিষয় হয়ে দেখা দিয়েছে। এবার তারা ভোট পেয়েছে ৫০ শতাংশের কাছাকাছি, যেখানে ২০০৭ সালে পেয়েছিল ৬৪ শতাংশের ওপর।
গত রোববার মস্কোর বিক্ষোভে যোগ দেওয়া আন্না বেখমেন্তভ বলেন, ‘কিছু পরিবর্তনে আমাদের জন্য এটাই সুযোগ। ইউনাইটেড রাশিয়াকে ভোট দিয়েছে এমন একজনকেও আমি চিনি না।’ এ সময় অন্যরা স্লোগান দিচ্ছিল, ‘পুলিশি রাষ্ট্রকে না বলুন’।
২৬ বছর বয়সী আইনজীবী ইয়েলিজাভেতা দেরেনকভস্কিয়া বলেন, ‘প্রশাসনের লোকজনের হাবভাব এমন যে তাঁরা চাইলে সবকিছু করতে পারেন। এ জন্য এই ব্যবস্থা পরিবর্তনের জন্য যারা আন্দোলনে নেমেছে, তাদের প্রতি সমর্থন জানাতে আমি বিক্ষোভে এসেছি।’
সেন্ট পিটার্সবার্গে ২৩ বছর বয়সী বিক্ষোভকারী ইলিয়া সারমাবারোভ বলেন, ‘কিছু পরিবর্তনে আমাদের জন্য সম্ভবত এটাই শেষ সুযোগ।’
﻿
মিসরের নতুন সংবিধান প্রণয়নে সেনাবাহিনীর ভূমিকা থাকবে না
মিসরের নতুন সংবিধান প্রণয়নে সেনাবাহিনীর কোনো ভূমিকা থাকবে না। দেশটির নতুন সংবিধান প্রণয়নের লক্ষ্যে একটি গণপরিষদ গঠনে পার্লামেন্টই মুখ্য ভূমিকা পালন করবে। দেশটির সেনাবাহিনী গতকাল রোববার এ কথা জানায়।
সেনাবাহিনী জানায়, একটি অন্তর্বর্তী সংবিধানের আওতায় ১০০ সদস্যবিশিষ্ট গণপরিষদ গঠনে পার্লামেন্টই দায়িত্বশীল থাকবে। আর এই গণপরিষদই দেশটির জন্য নতুন সংবিধান প্রণয়ন করবে।
এর আগে গত সপ্তাহে নতুন সংবিধানের বিষয়ে জেনারেল মামদো শাহিন বলেছিলেন, নতুন সংবিধান প্রণয়নের যেকোনো সিদ্ধান্ত ও নিয়োগের অনুমোদনের ক্ষেত্রে প্রথমেই ক্ষমতাসীন সামরিক পরিষদ সমর্থিত মন্ত্রিসভা ও পরামর্শক সভার সম্মতি থাকতে হবে।
কিন্তু পার্লামেন্টের প্রথম পর্বের নির্বাচনে (সদ্য সমাপ্ত) বিজয়ী ইসলামি দলগুলো তাঁর এই মন্তব্যের তীব্র বিরোধিতা করে। এরই পরিপ্রেক্ষিতে সামরিক পরিষদের পক্ষ থেকে গতকাল নিশ্চিত করা হয় যে সংবিধান প্রণয়নে গণপরিষদ গঠনসংক্রান্ত যাবতীয় সিদ্ধান্ত নেবে পার্লামেন্ট এবং এর নির্বাচিত সদস্যরা। দেশটির রাষ্ট্র পরিচালিত সংবাদপত্র আল আহরাম ও অন্যান্য পত্রিকা গতকাল এ তথ্য প্রকাশ করে।
জেনারেল শাহিনের উদ্ধৃতি দিয়ে আল আহরাম আরও জানায়, নতুন সংবিধান প্রণয়নের জন্য গণপরিষদ গঠনে এর সদস্যদের বাছাইয়ের ক্ষেত্রে সরকার, পরামর্শক সভা বা সামরিক পরিষদ কোনো মতামত দিতে পারবে না। তিনি বলেন, এ ক্ষেত্রে পরামর্শক সভার ক্ষমতা হবে খুবই সীমিত।
﻿
মিয়ানমারে কিছু প্রকাশনার ওপর কড়াকড়ি শিথিল
মিয়ানমার সরকার সে দেশের বাণিজ্য ও অপরাধ-সংক্রান্ত বেশ কিছু প্রকাশনার ওপর থেকে নিষেধাজ্ঞা শিথিল করেছে। গতকাল স্থানীয় গণমাধ্যমে এই তথ্য প্রকাশ করা হয়। তবে সংবাদ প্রকাশের ক্ষেত্রে দেশটিতে এখনো কড়াকড়ি বহাল রয়েছে।
মিয়ানমার টাইমস-এর এক প্রতিবেদনে উল্লেখ করা হয়, দেশটির ৫৪টি জার্নাল, সাময়িকী ও বইয়ের বিষয়বস্তু এখন থেকে সেন্সর ছাড়াই তা প্রকাশ করতে পারবে। তবে সংবাদ প্রকাশের ক্ষেত্রে এখনো গণমাধ্যমের ওপর কড়াকড়ি রয়েছে। সংবাদ প্রকাশের জন্য আগাম অনুমতি নিতে হবে। গণমাধ্যমের স্বাধীনতার পক্ষের লোকেরা এ বিষয়ে সমালোচনা করলেও এ ক্ষেত্রে সরকারের ভাষ্য হচ্ছে, সময়ের সঙ্গে সঙ্গে এটাও শিথিল করা হবে।
মিয়ানমারের গণতন্ত্রপন্থী নেত্রী অং সান সু চির সঙ্গে আলোচনার বিষয়বস্তু প্রকাশের ক্ষেত্রেও আগাম অনুমতি নিতে হবে।
মিয়ানমার টাইমস আরও জানায়, দেশটির সংবাদপত্রবিষয়ক তথ্য যাচাই-বাছাই ও নিবন্ধন দপ্তর বলেছে, গণমাধ্যমের জন্য নতুন আইন পাস হওয়ার আগে সংবাদ, শিক্ষা ও ধর্মীয় বিষয় প্রকাশের ক্ষেত্রে গণমাধ্যমগুলো ‘সেলফ-সেন্সরশিপ’ -এর অধিকার ভোগ করবে।
রাষ্ট্র পরিচালিত দৈনিক নিউ লাইট অব মিয়ানমার-এ গতকাল প্রকাশিত এক খবরে বলা হয়, দেশটির তথ্য ও সংস্কৃতিবিষয়ক মন্ত্রী কিয়াও সান চলচ্চিত্র ও ভিডিওর ওপর থেকেও কড়াকড়ি শিথিল করার সুপারিশ করেছেন।
﻿
সময় শেষের ৩৬ ঘণ্টা পর মতৈক্য
    রাতভর কাজ করে ক্লান্ত অনেক প্রতিনিধি জলবায়ু সম্মেলনের ভেন্যু ডারবান আন্তর্জাতিক কনভেনশন সেন্টারেই ঘুমিয়ে পড়েন। গতকাল তোলা ছবি
নির্ধারিত সময় পেরিয়ে যাওয়ার দীর্ঘ প্রায় ৩৬ ঘণ্টা পর সমঝোতা হয়েছে ডারবান জলবায়ু সম্মেলনে। গতকাল রোববার স্বাগতিক দক্ষিণ আফ্রিকার পররাষ্ট্রমন্ত্রী মইতে এনকোয়ানা মাসহাবানে সমঝোতা চুক্তির কথা ঘোষণা করেন।
চুক্তির আওতায় বৈশ্বিক উষ্ণতা বৃদ্ধি কমাতে আগামী বছর থেকে নতুন একটি চুক্তির জন্য কাজ শুরু করা হবে। এতে ২০১৫ সালের মধ্যে নতুন চুক্তিতে পৌঁছানো ও ২০২০ সালের মধ্যে তা কার্যকর করার কথা বলা হয়েছে। বিশ্বের সব দেশ নতুন ওই চুক্তির আওতায় থাকবে।
এ ছাড়া দরিদ্র দেশগুলোকে সহায়তার জন্য জলবায়ু তহবিল ও কিয়োটো চুক্তির মেয়াদ আরও পাঁচ বছর বাড়ানোর ব্যাপারে মতৈক্য হয়েছে সম্মেলনে।
দক্ষিণ আফ্রিকার পররাষ্ট্রমন্ত্রী মেইতে এনকোয়ানা মাসহাবানে গতকাল সমঝোতা চুক্তির ঘোষণা দিয়ে বলেন, ‘আমরা প্ল্যান “এ” নিয়ে এখানে এসেছিলাম এবং প্ল্যান “এ” নিয়েই সম্মেলন শেষ করলাম। এই প্ল্যান আমাদের সন্তান ও তাদের পরবর্তী প্রজন্মের জন্য বাসযোগ্য একটি পৃথিবী রক্ষার।... আমরা ইতিহাস সৃষ্টি করেছি।’
জাতিসংঘের মহাসচিব বান কি মুন ডারবানে শেষ পর্যন্ত সমঝোতায় পৌঁছানোকে ‘গুরুত্বপূর্ণ অগ্রগতি’ বলে মূল্যায়ন করেন।
তবে পরিবেশবাদীসহ অনেকেই সম্মেলনের প্রাপ্তিতে খুশি নয়। শীর্ষ পরিবেশবাদী সংগঠন গ্রিনপিসের এক কর্মকর্তা বলেন, করপোরেট প্রতিষ্ঠান ও অনেক প্রভাবশালী দেশ যেমন চেয়েছে সম্মেলনের তেমনই ফল হয়েছে।
যুক্তরাষ্ট্রের জলবায়ুবিষয়ক দূত টড স্টার্ন বলেন, ‘এটা গুরুত্বপূর্ণ এক প্যাকেজ। কেউই এ প্যাকেজের সবকিছু পছন্দ করবে না। এখানে অনেক কিছুই আছে, যাতে যুক্তরাষ্ট্রও খুশি নয়।’
যুক্তরাষ্ট্র উষ্ণায়নের জন্য দায়ী গ্রিনহাউস গ্যাস সবচেয়ে বেশি উদিগরণ করে।
পর্যবেক্ষকেরা বলছেন, সমঝোতা চুক্তিতে যে বিষয়গুলো উল্লেখ করা হয়েছে, সে অনুযায়ী কাজ করা সহজ হবে না। কারণ, এখানে আইনি বাধ্যবাধকতার বিষয়টির যেমন ব্যাখ্যা দেওয়া হয়নি, তেমনি ধনী ও দরিদ্র দেশ কে কতটা কার্বন নিঃসরণ কমাবে তা স্পষ্টভাবে তা উল্লেখ করা হয়নি।
১৯৯৭ সালে স্বাক্ষরিত কিয়োটো চুক্তির মেয়াদ আগামী বছর শেষ হওয়ার কথা। ডারবান সমঝোতায় কিয়োটো চুক্তির মেয়াদ বাড়ানোর কথা বলা হলেও ওই চুক্তির আওতায় শুধু শিল্পোন্নত দেশগুলোর কার্বন নিঃসরণ কমানোর কথা বলা হয়েছে।
ডারবান সমঝোতায় গ্রিন ক্লাইমেট ফান্ড (জিসিএফ) তহবিল গঠনের কথা বলা হয়েছে। দরিদ্র দেশগুলোকে সহায়তায় এ তহবিলে বছরে ১০০ কোটি মার্কিন ডলার সংগ্রহ করা হবে। ২০০৯ সালে কোপেনহেগেন জলবায়ু সম্মেলনেই অবশ্য এ তহবিল গঠনের উদ্যোগ নেওয়া হয়।
এবারই প্রথম চীন, ভারত, ব্রাজিলসহ বিশ্বের শীর্ষ কার্বন নিঃসরণকারী উঠতি অর্থনৈতিক শক্তিগুলোকে একই চুক্তির আওতায় আনা হচ্ছে।
ডারবান প্যাকেজের উল্লেখযোগ্য অন্য বিষয়গুলো হলো: বিভিন্ন দেশের কার্বন নিঃসরণ কমানোর বিষয়টি পর্যবেক্ষণ করা, বিশ্বজুড়ে বনভূমি রক্ষা করা ও পরিবেশবান্ধব প্রযুক্তি উন্নয়নশীল দেশগুলোতে সরবরাহ করা।
এর আগে ১২ দিনের ডারবান সম্মেলনের নির্ধারিত শেষ দিন গত শুক্রবার গভীর রাত পর্যন্ত সমঝোতা হয়নি। এর পর অনেক দেশের প্রতিনিধিই ডারবান ছেড়ে যান। অতিরিক্ত সময়ে থেকে যাওয়া প্রতিনিধিরা উত্তপ্ত আলোচনার পর এ সমঝোতায় পৌঁছাতে সক্ষম হন।
﻿
ইউরোপীয় ইউনিয়নে একঘরে ব্রিটেন
ঋণসংকট মোকাবিলায় এবং নিজেদের অর্থনীতি শক্তিশালী করতে ইউরোপীয় ইউনিয়নভুক্ত দেশগুলো শেষ পর্যন্ত চুক্তিবদ্ধ হতে যাচ্ছে। আর শুধু দেশের স্বার্থকে প্রাধান্য দেওয়ায় চুক্তির বাইরে থেকে যাচ্ছে যুক্তরাজ্য।
গত দুই বছর আগে গ্রিসে শুরু হওয়া ঋণসংকট একে একে আয়ারল্যান্ড, স্পেন, পর্তুগাল ও ইতালিতে ছড়িয়ে পড়ে। বাদ যায়নি ফ্রান্স এবং জার্মানিও। সংকট মোকাবিলায় ৮ ও ৯ ডিসেম্বর, এ বছরে অষ্টমবারের মতো ব্রাসেলসে মিলিত হয়েছিলেন ইউরোপীয় ইউনিয়নের নেতারা। আর এ বৈঠকেই দেশের স্বার্থ রক্ষায় ব্রিটিশ প্রধানমন্ত্রী ক্যামেরন প্রথমবারের মতো ইউরোপীয় ইউনিয়নের চুক্তিতে ভেটো দেন।
আর এর পরে ইউরোপের বেশির ভাগ দেশ চুক্তি-বিষয়ক আলোচনা চালিয়ে গেলেও গত শুক্রবারের বৈঠকে ক্যামেরন একা হয়ে পড়েন। ১০ ঘণ্টার দীর্ঘ বৈঠক শেষে ক্যামেরনের সঙ্গে ফ্রান্সের প্রেসিডেন্ট নিকোলা সারকোজির হাত না মেলানোর ঘটনা তারই বহির্প্রকাশ।
অভিন্ন মুদ্রা এবং সেনজেন সীমান্ত চুক্তির সঙ্গে একমত না হওয়ায় আগে থেকেই ইউনিয়নভুক্ত দেশগুলোর সঙ্গে ব্রিটেনের একটি শীতল সম্পর্ক ছিল।
বৈঠকে উপস্থিত একজন কর্মকর্তা বলেন, ইউরোপীয় ইউনিয়নভুক্ত দেশগুলো যে চুক্তিতে পরিবর্তন চায় সে সম্পর্কে ক্যামেরন বৈঠকের শুরু থেকেই জানতেন। তিনি নিজেও পরিবর্তন চান, কিন্তু এ পরিবর্তনের বদলে ব্রিটেনের স্বার্থ কীভাবে বজায় থাকবে তা নিয়ে তিনি বেশি উদ্বিগ্ন ছিলেন।
বৈঠকে উপস্থিত অপর সূত্রের মতে, বৈঠকের মূল উদ্দেশ্য ছিল একটি শক্তিশালী ইউরো অঞ্চলের ব্যাপারে একমত হওয়া, এরপর সে লক্ষ্যে কাজ করার জন্য কর্মপরিকল্পনা করা। কিন্তু ডেভিড ক্যামেরন ইউনিয়নভুক্ত দেশগুলোর এ লক্ষ্যের প্রতি অনাস্থা প্রকাশ করেছেন, যার ফলে আলোচনাও ভেস্তে যায়। এর মাধ্যমে ইউরোপীয় ইউনিয়নে ব্রিটেন একঘরে হয়ে যাচ্ছে বলে মনে করছেন বিশ্লেষকেরা।
﻿
সিরিয়ায় নতুন করে সংঘর্ষে নিহত ২৬
সিরিয়ায় গতকাল রোববার সরকার ও বিরোধীদের মধ্যে নতুন করে সংঘর্ষের ঘটান ঘটেছে। গত নয় মাসের মধ্যে সবচেয়ে বড় এ সংঘর্ষে কমপক্ষে ২৬ ব্যক্তি নিহত হয়েছে। প্রত্যক্ষদর্শী ও আন্দোলনকারীদের বরাত দিয়ে আল-জাজিরা টেলিভিশনের অনলাইন এ খবর জানিয়েছে।
এদিকে, দেশটির বিরোধীরা গতকাল রোববার রাজধানী দামেস্কসহ বিভিন্ন শহরে প্রেসিডেন্ট বাশার আল আসাদ-বিরোধী সাধারণ ধর্মঘট পালন করেছে। বিরোধীরা দাবি করেছে, স্বতঃস্ফূর্ত ধর্মঘটে ব্যবসা-বাণিজ্য ও স্বাভাবিক কাজকর্ম বন্ধ ছিল।
গতকালের সংঘর্ষে হোমস শহরে নয়জন, হামায় ছয়জন, দেরা শহরে তিনজন, ইদলিবে দুজন এবং দামেস্কের বাইরে দুজন নিহত হয়। এ ছাড়া গতকাল আসাদ অনুগত পাঁচ সেনাও নিহত হয়।
এদিকে, ফ্রান্সের পররাষ্ট্রমন্ত্রী অ্যালেন জুপে গতকাল রোববার অভিযোগ করেছেন, লেবাননে গত শুক্রবার ফ্রান্সের শান্তি সেনাদের ওপর হামলার পেছনে সিরিয়ার হাত ছিল বলে তারা মনে করছে।
গত নয় মাস ধরে সিরিয়ায় প্রেসিডেন্ট বাশার আল আসাদ-বিরোধী আন্দোলন চলছে। জাতিসংঘের হিসাব মতে, নয় মাসের সহিংসতায় দেশটিতে চার হাজারেরও বেশি মানুষ নিহত হয়েছে। এর মধ্যে ৩০৭ জনই শিশু। আন্তর্জাতিক চাপ সত্ত্বেও আসাদ সরকারবিরোধীদের বিরুদ্ধে দমন অভিযান অব্যাহত রেখেছেন।
﻿
ভারতে জোড়া খুনের মামলায় সাংসদ গ্রেপ্তার
ভারতের  লক্ষ্ণৌ পুলিশ গতকাল রোববার বহুজন সমাজ পার্টির (বিএসপি) সাংসদ ধনঞ্জয় সিংকে গ্রেপ্তার করেছে। ২০১০ সালে সংঘটিত একটি জোড়া খুনের মামলায় সংশ্লিষ্টতার অভিযোগে তাঁকে গ্রেপ্তার করা হয়েছে। পুলিশ কর্মকর্তাদের উদ্ধৃতি দিয়ে ইন্ডিয়া টুডে এ কথা জানিয়েছে।
লক্ষ্ণৌ পুলিশের উপমহাপরিদর্শক ডি কে ঠাকুর বলেন, ‘মাফিয়া ডন থেকে রাজনীতিবিদ হওয়া এ সাংসদকে গ্রেপ্তারের পর জানপুরে পাঠানো হয়েছে।’
২০১০ সালের এপ্রিলে সঞ্জয় নিশাদ নামের এক ঠিকাদার ও নন্দলাল নিশাদ নামের এক চায়ের দোকানিকে একসঙ্গে গুলি করে হত্যা করেন আশুতোষ সিং। তিনি সাংসদ ধনঞ্জয়ের ঘনিষ্ঠ সহযোগী বলে জানিয়েছেন পুলিশের উপমহাপরিদর্শক ডি কে ঠাকুর।
দলের শৃঙ্খলাবিরোধী কাজে সংশ্লিষ্ট থাকায় সাংসদ ধনঞ্জয়কে গত ১২ সেপ্টেম্বর মায়াবতী তাঁর দল থেকে সাময়িকভাবে বহিষ্কার করেন। তবে ২১ নভেম্বর তা আবার প্রত্যাহার করে নেওয়া হয়।
ন্যাটোর রসদ সরবরাহ পথ বন্ধে অনড় পাকিস্তান
আগামী আরও কয়েক সপ্তাহ আফগানিস্তানে দায়িত্ব পালনরত ন্যাটো বাহিনীর রসদ সরবরাহ পথ বন্ধ রাখবে ইসলামাবাদ। বিবিসিকে দেওয়া এক সাক্ষাত্কারে পাকিস্তানের প্রধানমন্ত্রী ইউসুফ রাজা গিলানি এ কথা জানান।
গত ২৬ নভেম্বর ন্যাটোর বিমান হামলায় ২৪ পাকিস্তানি সেনা নিহত হন। এ ঘটনার পরপরই আফগানিস্তানে ন্যাটোর রসদ সরবরাহ পথ বন্ধ করে দেয় পাকিস্তান। এতে পাকিস্তানের বিভিন্ন সীমান্তে ন্যাটোর রসদ সরবরাহের কয়েক শ লরি আটকা পড়েছে।
সাক্ষাত্কারে গিলানি স্বীকার করেন, পাকিস্তান ও যুক্তরাষ্ট্রের মধ্যে বিশ্বাসের অভাব রয়েছে। তিনি বলেন, ‘হ্যাঁ, এখানে বিশ্বাসের অভাব রয়েছে। আমার একসঙ্গে কাজ করছি, কিন্তু পরস্পরকে আমরা বিশ্বাস করি না।’
দেশ দুটির মধ্যে আস্থাহীনতার পরিপ্রেক্ষিতে গিলানি পারস্পরিক বিশ্বাস সৃষ্টির ওপর জোর দেন। তিনি বলেন, ‘পাকিস্তান ও যুক্তরাষ্ট্রের আরও বেশি পারস্পরিক বিশ্বাস স্থাপন প্রয়োজন।’
গিলানি আরও বলেন, ‘আমি মনে করি, আমাদের সম্পর্কের উন্নয়ন দরকার। যাতে আমাদের পরস্পরের ওপর আরও আস্থা থাকে।’
পাকিস্তানের প্রেসিডেন্ট আসিফ আলী জারদারিকে সেনাবাহিনী অপসারণের চেষ্টা করছে বলে যে গুজব উঠেছিল, তা নাকচ করে দিয়ে গিলানি জানিয়েছেন, দুবাইয়ের একটি হাসপাতালে জারদারি দ্রুত আরোগ্য লাভ করছেন। তবে দেশে ফিরতে তাঁর দুই সপ্তাহের মতো সময় লাগবে।
এদিকে পাকিস্তানের প্রতিরক্ষা মন্ত্রণালয় গতকাল রোববার শামসি বিমানঘাঁটির নিয়ন্ত্রণ নিয়েছে। গত নভেম্বর মাসে ন্যাটোর বিমান হামলায় ২৪ জন পাকিস্তানি সেনা নিহত হওয়ার পর যুক্তরাষ্ট্রকে এ বিমানঘাঁটি ত্যাগ করতে বলেছিল ইসলামাবাদ।
﻿
দেশের অবস্থা নিয়ে সন্তুষ্ট হওয়ার কারণ নেই: ওবামা
যুক্তরাষ্ট্রের প্রেসিডেন্ট বারাক ওবামা বলেছেন, দেশের সার্বিক অবস্থা নিয়ে জনগণের সন্তুষ্ট হওয়ার কোনো কারণ নেই। তবে কিছু লোকের বিরোধিতা সত্ত্বেও দেশের অর্থনৈতিক অগ্রযাত্রার জন্য আমাদের আরও অনেক বেশি কাজ করতে হবে।
গতকাল রোববার সিবিএস নিউজের ‘সিক্সটি মিনিটস’ অনুষ্ঠানে দেওয়া এক সাক্ষাত্কারে প্রেসিডেন্ট ওবামা এসব কথা বলেন।
সাংবাদিক স্টিভ ক্রফটকে দেওয়া সাক্ষাত্কারে প্রেসিডেন্ট ওবামা বলেন, অসমাপ্ত কাজ সমাপ্ত করার জন্য তাঁর দ্বিতীয় দফায় প্রেসিডেন্ট নির্বাচিত হওয়া প্রয়োজন। গত দুই দশকে আমেরিকার অর্থনীতিতে যেসব সমস্যা পুঞ্জীভূত হয়েছে, তা দূর করার জন্য এক মেয়াদের চেয়ে বেশি সময় প্রয়োজন।
ব্যাপক জনপ্রত্যাশা নিয়ে ২০০৮ সালে ক্ষমতায় আসা প্রেসিডেন্ট বারাক ওবামার জনপ্রিয়তা এখন নিম্নমুখী। টানা কর্মহীনতা ও অর্থনৈতিক অস্থিরতায় মার্কিন জনগণের মধ্যে হতাশা বিরাজ করছে।
জরিপে দেখা গেছে, ৫৪ শতাংশ মার্কিনি মনে করে প্রেসিডেন্ট বারাক ওবামা পুনর্নির্বাচনের যোগ্যতা রাখেন না। আগামী নভেম্বরে তাঁর পুনর্নির্বাচন নিয়ে সমর্থক-শুভানুধ্যায়ীদের মধ্যেই সংশয় কাজ করছে। তবে সাক্ষাত্কারে ওবামা জনগণের এ বিরূপ মনোভাব প্রত্যাশিত বলে উল্লেখ করেন।
প্রেসিডেন্ট হিসেবে নির্বাচিত হওয়ার আগে অতিরিক্ত প্রতিশ্রুতি দেননি উল্লেখ করে ওবামা বলেন, ‘সমস্যা থেকে উত্তরণ যে সহজ নয়, তা আমিও জানতাম।’ নিজের শুরু করা সব কাজ সমাপ্তির জন্য পুনর্নির্বাচিত হতে চান তিনি।
অর্থনৈতিক সংস্কার, উচ্চ আয়ের লোকজনদের ওপর কর বৃদ্ধি নিয়ে কংগ্রেসের সঙ্গে তীব্র মতপার্থক্য চলছে প্রেসিডেন্ট ওবামার। রিপাবলিকান নিয়ন্ত্রিত কংগ্রেস আইনপ্রণেতাদের সঙ্গে ঐক্যে পৌঁছাতে ব্যর্থ হচ্ছেন তিনি। স্বল্প ও মাঝারি আয়ের লোকজনকে কর রেয়াত দেওয়ার পক্ষে প্রেসিডেন্ট ওবামা। রিপাবলিকানদের মতে, উচ্চ আয়ের লোকদের ওপর কর বৃদ্ধি করলে ব্যবসা ও বিনিয়োগে প্রভাব পড়বে। কর্মসংস্থানের ওপর আরও বিরূপ প্রভাব পড়বে।
কংগ্রেসের সঙ্গে বৈরী সম্পর্কের প্রসঙ্গে প্রেসিডেন্ট বারাক ওবামা সাক্ষাত্কারে বলেন, রিপাবলিকান আইনপ্রণেতারা মনে করছেন, ওবামার জনপ্রিয়তায় বাগড়া দিতে হবে। অর্থনীতিকে দুর্দশাগ্রস্ত করার উদ্দেশ্যে কিছু না করে সময় ক্ষেপণের পন্থা গ্রহণ করেছে রিপাবলিকানরা। তাঁরা মনে করছেন, অর্থনীতির অবস্থা আরও খারাপ হবে এবং এর জন্য ওবামাকে দোষারোপ করা যাবে।
প্রেসিডেন্ট ওবামা বলেন, ‘আমি স্থির লক্ষ্যের মানুষ। বিষয়টি প্রেসিডেন্ট হওয়ার আগে যেমন সত্য ছিল, প্রেসিডেন্ট হওয়ার পরও তা সত্য। আমি আমার লক্ষ্যে অবিচল ছিলাম এবং থাকব।’
﻿
‘ইরান বসন্ত’র স্বপ্নে বিভোর ইসরায়েল
মধ্যপ্রাচ্যে চলমান ‘আরব বসন্ত’ ইরানেও দেখা দেবে। আর তাতে উল্টে যাবে তেহরানের বর্তমান ক্ষমতাসীনদের মসনদ। ইসরায়েলের প্রতিরক্ষামন্ত্রী এহুদ বারাক এমন স্বপ্নই দেখছেন বলে জানিয়েছেন। গতকাল রোববার তিনি এ কথা বলেন বলে বার্তা সংস্থা রয়টার্স জানিয়েছে।
এহুদ বারাক জানান, ভূমধ্যসাগরীয় অঞ্চল থেকে ইরানে আরব বসন্তের স্থানান্তর দেখতে তাঁর ভালো লাগবে। এ প্রসঙ্গে তিনি বলেন, ‘আমি বিশ্বাস করি, ইরানের এই শাসকেরা, আয়াতুল্লাহরা, আগামী ১০ থেকে ১৫ বছরের মধ্যে আর সেখানে থাকবেন না। বিষয়টি ইরানের জনগণের প্রকৃতি বিরোধী এবং সারা বিশ্বেই যখন এটা ঘটছে।’
একই সঙ্গে এহুদ বারাক বলেন, ইরানের ক্ষমতাসীনরা তাদের ক্ষমতা পাকাপোক্ত করতে পরমাণু অস্ত্র ব্যবহার করতে পারে। এ ধরনের অস্ত্র ব্যবহার থেকে বিরত রাখতে আন্তর্জাতিক সম্প্রদায়ের উচিত ইরানের এই উদ্যোগকে থামাতে সক্ষম এমন অবরোধ আরোপ করা।
আন্তর্জাতিক সম্প্রদায়ের উদ্দেশে এহুদ বারাক বলেন, ইরানের তেল রপ্তানি ও এর কেন্দ্রীয় ব্যাংককে লক্ষ্য করে সমন্বিতভাবে শাস্তিমূলক পদক্ষেপ নেওয়া খুবই জরুরি।
ইরানের ওপর অবরোধ প্রসঙ্গে এহুদ বারাক বলেন, ‘এর চেয়ে ছোট অবরোধ কোনো কাজে আসবে না।’
ইসরায়েলের প্রতিরক্ষামন্ত্রী আরও জানান, আগামী কয়েক সপ্তাহের মধ্যে সিরিয়ার ক্ষমতাসীন আসাদ সরকারের পতন ঘটবে বলেই তিনি অনুমান করছেন। এবং তা হলে সেটা হবে মধ্যপ্রাচ্যের জন্য আশীর্বাদ স্বরূপ।
তালেবান জঙ্গিদের সঙ্গে আলোচনার কথা অস্বীকার পাকিস্তানের
তালেবান জঙ্গিদের সঙ্গে শান্তি আলোচনায় অংশ নেওয়ার কথা অস্বীকার করেছে পাকিস্তান সরকার। প্রধানমন্ত্রী ইউসুফ রাজা গিলানি ও স্বরাষ্ট্রমন্ত্রী রেহমান মালিক বলেন, জঙ্গিরা অস্ত্র ত্যাগ ও আত্মসমর্পণণ করলে তবেই শান্তি আলোচনা হতে পারে। বার্তা সংস্থা রয়টার্স এ খবর জানিয়েছে।
গত শনিবার তালেবানের ডেপুটি কমান্ডার মৌলভি ফকির মোহাম্মদ দাবি করেন, সরকারের সঙ্গে তাঁদের আলোচনা হয়েছে।
তালেবান জঙ্গিদের এ দাবি নাকচ করে দিয়ে স্বরাষ্ট্রমন্ত্রী রেহমান মালিক ইসলামাবাদে সাংবাদিকদের বলেন, ‘আমি সরকারের পক্ষ থেকে স্পষ্ট করে বলছি, কোনো আলোচনা হয়নি।’
তবে এ প্রসঙ্গে একটু নরম সুরে কথা বলেছেন দেশটির প্রধানমন্ত্রী ইউসুফ রাজা গিলানি। তিনি বলেন, ‘যারা আত্মসমর্পণ ও সহিংসতার নিন্দা জানাবে, তাদের সঙ্গে আলোচনা হতে পারে।’
গত শনিবার দেশটির জঙ্গি সংগঠন তেহরিক-ই-তালেবান পাকিস্তানের নেতা (টিটিপি) মৌলভি ফকির মোহাম্মদ বার্তা সংস্থা রয়টার্সকে বলেন, ‘সহিংসতার অবসান ঘটিয়ে শান্তি প্রতিষ্ঠায় সরকারের সঙ্গে আমাদের আলোচনা সঠিক পথেই এগোচ্ছে।’


সৌদিতে ধর্ষক পিতাকে ২০৮০ দোররার নির্দেশ
সৌদি আরবে মেয়েকে ধর্ষণের দায়ে বাবাকে দুই হাজার ৮০টি দোররা মারার নির্দেশ দেওয়া হয়েছে। ১৩ বছরের কারাদণ্ড ভোগের সময়কালে এ সংখ্যক দোররা মারতে মক্কার একটি আদালত নির্দেশ দেন।
সৌদি আরবের সরকারি পত্রিকার বরাতে ভারতের এনডিটিভি অনলাইনের খবরে বলা হয়েছে, মক্কার আদালত অভিযুক্ত মাদকাসক্ত ব্যক্তিকে তাঁর কিশোরী মেয়েকে ধর্ষণের দায়ে এই রায় দেন। অবশ্য দণ্ডপ্রাপ্তের নাম প্রকাশ করা হয়নি।
প্রসঙ্গত, সৌদি আরবে ইসলামি শরিয়া আইন পালনে কড়াকড়ি আছে।


বারবার কেন এই চুরি?
অ্যান্টনি ওরাল টমসন। যুক্তরাজ্যের এক গুণী বাবুর্চি। বেতার ও টেলিভিশনে উপস্থাপনা করেও তিনি জনপ্রিয়তা পেয়েছেন। অর্থবিত্ত, খ্যাতি—কোনোটারই কমতি নেই, তবু হাতটানের অভ্যাসটা গেল না। এ পর্যন্ত পাঁচবার চুরি করার ঘটনায় ধরা পড়েছেন তিনি।
শুধু ওরাল টমসন নন, তাঁর মতো আরও অনেক খ্যাতিমান ব্যক্তি চুরি করতে গিয়ে ধরা পড়েছেন। এর মধ্যে রয়েছে হলিউড তারকা উইনোনা রাইডার, অভিনেত্রী লিন্ডসে লোহান, অভিনেতা মেগান ডেনিস ফক্স, ইংলিশ ফুটবলার স্টিভেন গেরার্ড।
উইনোনা রাইডার ২০০২ সালে একটি দোকান থেকে প্রায় চার হাজার পাউন্ড মূল্যের কাপড় চুরির দায়ে অভিযুক্ত হন। গত বছর আড়াই হাজার ডলারের একটি গলার হার চুরির অভিযোগে অভিযুক্ত হন লিন্ডসে লোহান। মাত্র সাত ডলারের একটি লিপগ্লস চুরি করে ওয়াল-মার্ট থেকে চাকরি হারান মেগান ফক্স। তখন তাঁর বয়স ছিল ১৫ বছর। দোকানে সুযোগ পেলেই পকেটে কলম আর কাগজ পুরতে ভোলেন না স্টিভেন গেরার্ড। পুলিশ তাঁকে এর মধ্যে একাধিকবার সতর্ক করে দিয়েছে।
আর্থিক সামর্থ্য থাকার পরও এসব জনপ্রিয় ও ধনাঢ্য তারকা কেন চুরি করেন, তা রহস্যই বটে। অনেকে নিজেই জানেন না, কেন তাঁরা চুরি করেন। তবে কেউ কেউ বলছেন, অর্থনৈতিক মন্দার শিকার তাঁরা। কিন্তু বিশেষজ্ঞরা বলছেন, মূলত বিষাদ থেকেই ধনী ব্যক্তিরা চুরি করেন। বাস্তবে এসব ব্যক্তি খুবই সৎ।
যুক্তরাষ্ট্রভিত্তিক ন্যাশনাল অ্যাসোসিয়েশন ফর শপলিফটিং প্রিভেনশনের বারবারা স্টেইব বলেন, সাধারণত কোনো ক্ষতি পুষিয়ে নিতে ও শূন্যতা পূরণের তাগিদ থেকেই ক্রেতা সেজে অনেকে দোকান থেকে জিনিসপত্র চুরি (শপলিফটিং) করেন। তিনি বলেন, ‘এসব লোক সাধারণত সৎ নাগরিক।’ গবেষণায় বিষণ্নতায় ভোগা এবং এ ধরনের চুরির মধ্যে সম্পর্কের বিষয়টি প্রমাণিত হয়েছে বলে তিনি উল্লেখ করেন।
বিষয়টির ব্যাখ্যা করতে গিয়ে বারবারা স্টেইব বলেন, বিষণ্নতা থেকে মুক্তি পেতে কেউ মদ পান করেন। কেউবা জড়িয়ে পড়েন চুরির ঘটনায়। তাঁরা চুরি করার মধ্যেই সান্ত্বনা খোঁজেন।
তবে কানাডার মনোবিদ ড. উইল কাপচিক বলেন, এরা গতানুগতিক চোরদের মতোই। ধনী ব্যক্তিরা কেন চুরি করেন, তা নিয়ে এই গবেষক কয়েক দশক ধরে গবেষণা করছেন। সম্প্রতি উত্তর আমেরিকায় তাঁর এক গবেষণায় দেখা গেছে, অন্য যেকোনো পেশার চেয়ে চিকিৎসা, নার্সিং ও পুলিশের সঙ্গে জড়িত ব্যক্তিরা শপলিফটিংয়ের সঙ্গে বেশি জড়িত।
যুক্তরাষ্ট্রের শীর্ষস্থানীয় একজন আইনজীবী কারখানা থেকে টুথপেস্টের একটি টিউব চুরি করেন। তিনি বলেন, ‘আমি জানি না, কেন এটি করেছি। তবে ওই দিন আমার ছেলে হাসপাতালে ছিল।’


দামেস্কে বিপুল জনতার সামনে এসে শুভেচ্ছা জানালেন বাশার
সিরিয়ার প্রেসিডেন্ট বাশার আল-আসাদ গতকাল বুধবার রাজধানী দামেস্কের উমাইয়াদ স্কয়ারে হাজার হাজার লোকের সামনে গিয়ে তাঁদের শুভেচ্ছা জানিয়েছেন। গত মঙ্গলবার তাঁর দেওয়া ভাষণের সমালোচনা করেছে যুক্তরাষ্ট্রসহ প্রভাবশালী কয়েকটি দেশ।
সিরিয়ার বিরুদ্ধে বিদেশি ষড়যন্ত্র চলছে বলে উল্লেখ করে প্রেসিডেন্ট আসাদ গতকাল বলেন, ‘আমি এই রাস্তারই মানুষ। আমরা বিদেশি ষড়যন্ত্র নস্যাৎ করে দেব। নিঃসন্দেহে আমরা জয়ী হতে যাচ্ছি।’ এ সময় দুই শিশুসন্তানকে নিয়ে প্রেসিডেন্টের সঙ্গী হন স্ত্রী আসমা। বাশারের অনুগত সেনাদের প্রতি এ সময় প্রশংসাসূচক স্লোগান দেওয়া হয়। বাশারবিরোধী আন্দোলন দমনে সক্রিয় ভূমিকা পালন করায় ওই সেনারা বর্তমানে বিশেষ মর্যাদা পাচ্ছেন।
টানা ছয় মাস নীরবতার পর প্রেসিডেন্ট আসাদ গত মঙ্গলবার দামেস্ক বিশ্ববিদ্যালয়ে ভাষণ দেন। ওই ভাষণের প্রতিক্রিয়ায় যুক্তরাষ্ট্র ও ফ্রান্সসহ বিশ্বের ক্ষমতাধর দেশগুলো অভিযোগ করেছে, রক্তপাত ঘটানোর অভিযোগ থেকে কৌশলে নিজেকে সরিয়ে নেওয়ার চেষ্টা করছেন বাশার আল-আসাদ।
মঙ্গলবারের ভাষণে প্রেসিডেন্ট বাশার আল-আসাদ অভিযোগ করেন, সিরিয়ায় সহিংসতা জিইয়ে রাখার ব্যাপারে বিভিন্ন দেশের উৎসাহ রয়েছে। এদিকে পাল্টাপাল্টি এ রকম অভিযোগের মধ্যে সিরিয়ার হামা শহরে গতকাল বুধবার চার বেসামরিক ব্যক্তি নিহত হয়েছেন। বিক্ষোভকারীরা বলেন, দল ছেড়ে যাওয়া সেনাদের সঙ্গে সরকারি বাহিনীর সংঘর্ষে ওই চারজন নিহত হন।
মার্কিন পররাষ্ট্র দপ্তরের মুখপাত্র ভিক্টোরিয়া নুল্যান্ড বলেন, বাশার আল-আসাদের বক্তৃতার উদ্দেশ্য ছিল প্রকৃত ঘটনা থেকে দেশের মানুষের দৃষ্টি অন্যদিকে সরিয়ে দেওয়া। যেকোনো মূল্যে সহিংসতা দমনের জন্য তিনি দৃঢ়প্রতিজ্ঞ। এদিকে সিরিয়ায় আরব লিগের পর্যবেক্ষকদের ওপর হামলার তীব্র নিন্দা জানান ফ্রান্সের পররাষ্ট্রমন্ত্রী অ্যালেন জুপ্পে। তিনি বলেন, বাস্তব থেকে দূরে অবস্থান করছেন বাশার। তিনি সহিংসতায় উসকানি দিচ্ছেন। 


বইয়ের ক্রেতাসংকটে সাহিত্যে দুই নোবেল বিজয়ীর দেশ
সুন্দর কারুকার্যখচিত মেঝে, সুনিপুণভাবে তৈরি ঢালাই ছাদ, সামনে সাজানো উদ্যান আর কফি হাউস। আছে জনপ্রিয় সব লেখকের সঙ্গে পাঠকদের সরাসরি কথোপকথনের সুযোগ। সব মিলিয়ে বইয়ের দোকানের চেয়েও যেন বেশি কিছু।
দক্ষিণ আফ্রিকার জোহানেসবার্গের প্রধান দুটি বিশ্ববিদ্যালয়ের প্রায় লাগোয়া চার কক্ষবিশিষ্ট এই বইয়ের দোকানটির নাম ‘বোয়েকিহুইস’। এত সব সুযোগ-সুবিধার পরও ঐতিহ্যবাহী এই বইয়ের দোকান আর কদিন পরই বন্ধ হয়ে যেতে পারে। ক্রেতা-সংকটে ভুগছে দোকানটি। বিক্রির জন্য সেলফে থরে থরে সাজিয়ে রাখা বইয়ের ওপর জমছে ধুলার পাহাড়। গুনতে হচ্ছে মোটা অঙ্কের লোকসান। অথচ সাহিত্যে দুই-দুজন নোবেল বিজয়ী—নাদিন গরডিমার এবং জে এম কুতজির জন্ম দিয়েছে এই দেশ। আর সেই দেশেরই জনগণের বই পড়ার অভ্যাস এতটাই কম যে বোয়েকিহুইসের মতো বইয়ের দোকানগুলোও এখন বন্ধ করে দিতে বাধ্য হচ্ছে কর্তৃপক্ষ।
বোয়েকিহুইসের ব্যবস্থাপক কোরিনা ভ্যান ডের স্পোয়েল বললেন, ‘এটা শুধু একটি বইয়ের দোকানই নয়; বরং একটি বাড়ির মতো আবহ সেখানে। লোকজন এখানে আসে শুধু বই কিনতেই নয়; আসে নতুন আবহ নিতে, একটা সুন্দর সময় কাটাতে।’ 


মনোনয়ন-দৌড়ে অনেকটাই এগিয়ে গেলেন মিট রমনি
নিউ হ্যাম্পশায়ারে জয়লাভের পর গত মঙ্গলবার পরিবারের সদস্যদের সঙ্গে উত্ফুল্ল মিট রমনি
যুক্তরাষ্ট্রের আগামী প্রেসিডেন্ট নির্বাচনে রিপাবলিকান দলের প্রার্থী বাছাইয়ের দৌড়ে ম্যাসাচুসেটস অঙ্গরাজ্যের সাবেক গভর্নর মিট রমনি তাঁর অবস্থান আরও মজবুত করেছেন। গত মঙ্গলবার নিউ হ্যাম্পশায়ার অঙ্গরাজ্যে দলীয় বাছাইপর্বে (প্রাইমারি) প্রতিদ্বন্দ্বী মনোনয়নপ্রত্যাশীদের চেয়ে অনেক বেশি ভোট পেয়ে জয়ী হয়েছেন তিনি।
এক সপ্তাহ আগে আইওয়া অঙ্গরাজ্যে দলীয় ককাসে মাত্র আট ভোটে অগ্রগামী ছিলেন ম্যাসাচুসেটসের সাবেক ওই গভর্নর। পর পর দুটি অঙ্গরাজ্যে ককাস ও প্রাইমারিতে এ জয় তাঁকে দলের টিকিট পাওয়ার লড়াইয়ে অনেকটাই এগিয়ে নিয়ে গেল বলে মনে করছেন বিশ্লেষকেরা।
যুক্তরাষ্ট্রের সাম্প্রতিক নির্বাচনী প্রক্রিয়ার ইতিহাসে মিট রমনিই প্রথম রিপাবলিকান, যিনি আইওয়া ও নিউ হ্যাম্পশায়ারে জয়লাভে সক্ষম হলেন। নিউ হ্যাম্পশায়ারের দলীয় প্রাইমারিতে ৩৯ শতাংশ ভোট পেয়েছেন তিনি। টেক্সাস অঙ্গরাজ্যের কংগ্রেস প্রতিনিধি রন পল ২৩ শতাংশ ভোট পেয়ে দ্বিতীয় অবস্থানে রয়েছেন। আইওয়া ককাসে তুমুল প্রতিদ্বন্দ্বিতা করা পেনসিলভানিয়ার সাবেক সিনেটর রিক স্যান্টোরাম ও প্রতিনিধি পরিষদের সাবেক স্পিকার নিউট গিংরিচ তাঁর চেয়ে অনেক পিছিয়ে। প্রাইমারির ফলাফলে স্যান্টোরাম ও গিংরিচকে চতুর্থ স্থানটি দখলের জন্য মরিয়া লড়াই করতে দেখা যায়।
দুজনই ১০ শতাংশের নিচে ভোট পেয়েছেন। গিংরিচ পেয়েছেন ৯ দশমিক ৪ এবং স্যান্টোরাম ৯ দশমিক ৩ শতাংশ ভোট। টেক্সাসের গভর্নর রিক পেরি পান ১ শতাংশের কম ভোট। ২০০৮ সালে প্রথমবার প্রার্থিতা বাছাইয়ের দৌড়ে রমনি নিউ হ্যাম্পশায়ার অঙ্গরাজ্যের প্রাইমারিতে জন ম্যাককেইনের কাছে হেরে দ্বিতীয় স্থান পেয়েছিলেন। বিশ্লেষকদের ধারণা, নিউ হ্যাম্পশায়ারে মঙ্গলবারের প্রাইমারিতে ভোট দিয়েছেন প্রায় আড়াই লাখ রিপাবলিকান ভোটার।
রিপাবলিকান দলের পরবর্তী প্রাইমারি দক্ষিণের অঙ্গরাজ্য সাউথ ক্যারোলাইনায়। ২১ জানুয়ারি অনুষ্ঠেয় এ প্রাইমারিকে খুব গুরুত্বের সঙ্গে দেখা হচ্ছে। রক্ষণশীল অঙ্গরাজ্য হিসেবে পরিচিত সাউথ ক্যারোলাইনায় মিট রমনির উত্থান সহজ হবে না বলে মনে করছেন অভিজ্ঞজনেরা।
অবশ্য গত সপ্তাহের এক জনমত জরিপে এ রাজ্যে রমনিই সমর্থনের দিক থেকে এগিয়ে আছেন। রিক পেরি আগেভাগেই এখানে প্রচারণা শুরু করেছেন। রাজনৈতিক পর্যবেক্ষকেরা মনে করছেন, সাবেক স্পিকার নিউট গিংরিচের জন্য জেতার বিষয়টি এ অঙ্গরাজ্যে শক্ত চ্যালেঞ্জের মুখে পড়বে। আইওয়ায় প্রতিযোগিতায় আসা রিক স্যান্টোরাম রক্ষণশীলদের পছন্দের প্রার্থী। নিউ হ্যাম্পশায়ারে ফল ভালো না করলেও এখানে স্যান্টোরামের অবস্থান বেশ মজবুত। ইউটাহ অঙ্গরাজ্যের সাবেক গভর্নর জন হান্টসম্যান তাঁর প্রচারণার সর্বশক্তি নিয়োগ করেছিলেন নিউ হ্যাম্পশায়ারে। কিন্তু ১৭ শতাংশ ভোট পেলেও তিনি তাঁর প্রার্থিতার লড়াই অব্যাহত রাখার ঘোষণা দিয়েছেন।
এ মুহূর্তে রিপাবলিকান দলের ফ্রন্ট রানার (অগ্রবর্তী প্রার্থী) মিট রমনিকে ঠেকানোর জন্য এককাট্টা প্রতিদ্বন্দ্বীরা। ম্যাসাচুসেটস অঙ্গরাজ্যের গভর্নর হিসেবে তাঁর উদারনৈতিক কর্মকাণ্ড নিয়ে রক্ষণশীল রিপাবলিকানদের জোরালো প্রচারণা এখন মিট রমনির বিপক্ষে কাজ করছে। অবশ্য অর্থ সংগ্রহ ও ব্যক্তিগত নির্বাচনী তহবিলে স্পষ্টতই এগিয়ে রয়েছেন তিনি। আগামী নির্বাচনে প্রেসিডেন্ট বারাক ওবামাকে শক্তভাবে মোকাবিলার জন্য রিপাবলিকান দলের প্রার্থী হিসেবে রমনিকেই ভাবতে শুরু করেছেন ওবামাবিরোধী মার্কিনরা। নিজের বিরুদ্ধে অপপ্রচারের প্রতিক্রিয়া জানিয়েছেন রমনি।


ব্রিটিশ গবেষণার ফল
ভ্রূণের বৃদ্ধির সঙ্গে গর্ভপাতের ঝুঁকির সম্পর্ক রয়েছে
গর্ভাবস্থার প্রথম দিকে ভ্রূণের বৃদ্ধির গতির সঙ্গে গর্ভপাতের ঝুঁকির সম্পর্ক রয়েছে। যুক্তরাজ্যের নটিংহ্যাম বিশ্ববিদ্যালয়ের এক গবেষণায় এ কথা বলা হয়েছে।
লিডসে ব্রিটিশ ফার্টিলিটি সোসাইটির বার্ষিক সম্মেলনে গবেষণাটির ফল উপস্থাপন করা হয়। এতে দেখা গেছে, একক বাচ্চার (জমজ নয়) গর্ভধারণের ক্ষেত্রে যেসব গর্ভপাত হয়েছে তার ৭৮ শতাংশই ঘটেছে সবচেয়ে ক্ষুদ্র আকারের পাঁচ শতাংশ ভ্রূণের ক্ষেত্রে।
একজন বিশেষজ্ঞ বলেছেন, এ গবেষণা গর্ভপাতের ঝুঁকি সম্পর্কে বর্তমান ধারণা আরও সমৃদ্ধ করবে।
নটিংহ্যামের ওই গবেষকেরা গর্ভধারণের প্রথম তিন মাসে পাঁচ শতাধিক এক বাচ্চা ও যমজ ভ্রূণের দৈর্ঘ্যের মাপ নেন। তাঁরা আইভিএফ পদ্ধতিতে গর্ভধারণ করা ২৪৭টি একক বাচ্চা ও ২৬৪টি যমজের ভ্রূণের বৃদ্ধি পর্যবেক্ষণ করেন।
গবেষকেরা প্রতিটি ভ্রূণের মাপ নিয়ে শিশুর জন্ম পর্যন্ত গর্ভধারণের বিষয়টি পর্যবেক্ষণ করেন। পরিমাপগুলো বিশ্লেষণ করে তাঁরা আবিষ্কার করেন যে, গর্ভাবস্থার প্রথম ১২ সপ্তাহে ভ্রূণের দুর্বল বৃদ্ধি গর্ভপাতের একটা ভালো পূর্বাভাস হিসেবে কাজ করে।
তবে এক বাচ্চার ক্ষেত্রে বিষয়টি যতটা কার্যকর যমজের ক্ষেত্রে ততটা নয়। গবেষণায় নেতৃত্ব দেওয়া চিকিৎসক শ্যামলী সুর বলেন, এ গবেষণার ফলাফল গর্ভপাতের ঝুঁকি চিহ্নিত করতে সহায়তা করবে। তিনি বলেন, ভ্রূণের অস্বাভাবিকতা বা জরায়ুর পরিবেশের মতো বিভিন্ন কারণে গর্ভাবস্থার শুরুর দিকে ভ্রূণের বৃদ্ধি ব্যাহত হয়ে থাকে। তবে ভ্রূণের বৃদ্ধি ও গর্ভপাতের মধ্যে সম্পর্কের বিষয়টি আরও ভালোভাবে বুঝতে গবেষণা চালিয়ে যাওয়া প্রয়োজন। শ্যামলী সুর বলেন, তাঁরা এখন জরায়ুর আস্তরণে রক্তের প্রবাহ এবং ভ্রূণের মান কীভাবে গর্ভসঞ্চার ও পরবর্তী সময়ে গর্ভপাতের হারকে প্রভাবিত করে তা খতিয়ে দেখবেন।
এ গবেষণায় আরও দেখা গেছে, যমজ ভ্রূণ প্রথম তিন মাসে এক বাচ্চার ভ্রূণের সমান গতিতেই বাড়ে। বিজ্ঞানীদের কাছে এটি ছিল অপ্রত্যাশিত।


উত্তর কোরিয়ার ভাষ্য
পরমাণু কর্মসূচি বন্ধ করার বিনিময়ে খাদ্য দেবে যুক্তরাষ্ট্র
উত্তর কোরিয়া ইউরেনিয়াম সমৃদ্ধকরণ কর্মসূচি বন্ধ করলে তাদের খাদ্যসহায়তা দেবে যুক্তরাষ্ট্র। একই সঙ্গে তুলে নেবে আরোপ করা নিষেধাজ্ঞা। গতকাল বুধবার উত্তর কোরিয়ার পররাষ্ট্র মন্ত্রণালয়ের একজন মুখপাত্র পিয়ংইয়ংয়ের সরকারি সংবাদ সংস্থাকে এ কথা জানান।
পরমাণু কর্মসূচি নিয়ে যুক্তরাষ্ট্রের প্রস্তাব সম্পর্কে এই প্রথম কথা বললেন উত্তর কোরিয়ার একজন কর্মকর্তা। গত ১৭ ডিসেম্বর উত্তর কোরিয়ার নেতা কিম জং-ইলের মৃত্যুর আগে গণমাধ্যমের প্রতিবেদনে বলা হয়েছিল, পরমাণু কর্মসূচি বন্ধের বিনিময়ে দুই দেশের মধ্যে চুক্তি হতে যাচ্ছে।
উত্তর কোরিয়ার পররাষ্ট্র মন্ত্রণালয়ের মুখপাত্র বলেন, গত বছর জুলাইয়ে বৈঠকের সময় ওয়াশিংটন দুই দেশের সম্পর্কে আস্থা তৈরির পদক্ষেপ নেওয়ার বিষয়ে প্রস্তাব দিয়েছিল। এর মধ্যে তারা আরোপিত অবরোধ স্থগিত ও খাদ্যসহায়তা দেওয়ার বিনিময়ে ইউরেনিয়াম সমৃদ্ধকরণ কর্মসূচি সাময়িকভাবে স্থগিত করতে বলেছিল।
বিশেষজ্ঞরা বলেছেন, ২০১০ সালের নভেম্বরে উত্তর কোরিয়ার ইউরেনিয়াম সমৃদ্ধ করার বিষয়টি প্রকাশিত হয়। এর পর তাদের এ কর্মসূচি থেকে বিরত রাখতে চীনের মধ্যস্থতায় জোরালো তৎপরতা চালায় যুক্তরাষ্ট্রসহ ছয়টি দেশ।
২০০৮ সালের ডিসেম্বরে সমঝোতা বৈঠকের পর তা আবার শুরু করতে গত বছর দুই দফায় দ্বিপক্ষীয় বৈঠকে বসে যুক্তরাষ্ট্র ও উত্তর কোরিয়া। তৃতীয় দফা বৈঠক চীনের বেইজিংয়ে হওয়ার কথা ছিল। কিন্তু কিম জং-ইলের মৃত্যুতে তা পিছিয়ে যায়।
উত্তর কোরিয়ার মুখপাত্র বলেন, ‘যুক্তরাষ্ট্র যদি তাদের প্রস্তাবে খাদ্যসহায়তার পরিমাণ বাড়ায়, তবেই এ চুক্তি হতে পারে। যুক্তরাষ্ট্র প্রকৃতভাবে আস্থা তৈরি করতে চাইছে কি না, তা আমরা পর্যবেক্ষণ করব।’
ওয়াশিংটন জানিয়েছে, মানবিক খাদ্যসহায়তা প্রস্তাবের কোনো সিদ্ধান্ত অন্য কোনো বিষয়ের সঙ্গে সম্পৃক্ত নয়। তবে উত্তর কোরিয়ার মুখপাত্র অভিযোগ করেছেন, যুক্তরাষ্ট্র বিষয়টি নিয়ে রাজনীতি করছে।
উত্তর কোরিয়ার মানবাধিকার-বিষয়ক যুক্তরাষ্ট্রের বিশেষ দূত রবার্ট কিং সম্ভাব্য খাদ্যসহায়তা নিয়ে গত ১৫ ও ১৬ ডিসেম্বর বেইজিংয়ে উত্তর কোরিয়ার পররাষ্ট্র মন্ত্রণালয়ের জ্যেষ্ঠ কর্মকর্তা রি গুনের সঙ্গে বৈঠক করেন।
ওই সময় দক্ষিণ কোরিয়ার গণমাধ্যমে প্রকাশিত প্রতিবেদনে বলা হয়, উত্তর কোরিয়া তাদের পরমাণু কর্মসূচি স্থগিত করতে সম্মত হয়েছে। বিনিময়ে যুক্তরাষ্ট্র দুই লাখ ৪০ হাজার টন পর্যন্ত খাদ্যসামগ্রী সরবরাহ করতে পারে।
এর আগে ২০০৮ সালে উত্তর কোরিয়াকে পাঁচ লাখ টন চাল দিতে চেয়েছিল যুক্তরাষ্ট্র। বিতরণব্যবস্থার স্বচ্ছতা নিয়ে প্রশ্ন উঠলে চাল পাঠানো বন্ধ করে দেয় যুক্তরাষ্ট্র। পরে যুক্তরাষ্ট্রের নাগরিকদের দেশ ছাড়তে বলে পিয়ংইয়ং।
দুই হাজার কোটি ডলারের সম্পদ ফেরত পেল লিবিয়া
লিবিয়ার প্রয়াত নেতা মুয়াম্মার গাদ্দাফির শাসনামলে বিশ্বের বিভিন্ন দেশে আটকে পড়া দুই হাজার কোটি মার্কিন ডলারের মতো সম্পদ ফেরত পেয়েছে লিবিয়া। গত মঙ্গলবার দেশটির পররাষ্ট্রমন্ত্রী আশুর বিন খাইয়াল এ কথা জানান।
লিবিয়ায় জাতিসংঘ মিশনের ভবিষ্যৎ নিয়ে আলোচনা করতে আয়োজিত একটি অনুষ্ঠানে বক্তব্য দেওয়ার সময় পররাষ্ট্রমন্ত্রী আশুর বিন খাইয়াল বলেন, এ পর্যন্ত ঠিক কী পরিমাণ অর্থ হাতে পাওয়া গেছে, তা নির্দিষ্ট করে বলা সম্ভব নয়। তবে তা দুই হাজার কোটি ডলারের মতো হবে। এসব অর্থের অধিকাংশই এসেছে যুক্তরাষ্ট্র, ফ্রান্সসহ বিভিন্ন ইউরোপীয় দেশ থেকে।
পররাষ্ট্রমন্ত্রী এই দাবি করলেও ওই পরিমাণ অর্থ সেন্ট্রাল ব্যাংক অব লিবিয়ায় জমা হয়েছে কি না, তা নিরপেক্ষভাবে যাচাই করা সম্ভব হয়নি। গত বছরের ডিসেম্বর মাসে জাতিসংঘের নিরাপত্তা পরিষদ লিবিয়ার এই কেন্দ্রীয় ব্যাংকটির ওপর থেকে নিষেধাজ্ঞা তুলে নেয়। এতে বিদেশে আটকে পড়া বিপুল পরিমাণ অর্থ তুলে নেওয়ার সুযোগ তৈরি হয় গাদ্দাফি-পরবর্তী লিবিয়ার নতুন সরকারের জন্য।
লিবিয়ায় ‘আরব বসন্তে’ উদ্বুদ্ধ হয়ে গাদ্দাফিবিরোধীরা আন্দোলন জোরদার করলে তাদের ওপর নিরাপত্তা বাহিনী ব্যাপক দমন-নিপীড়ন শুরু করে। এ ঘটনায় একপর্যায়ে জাতিসংঘের নিরাপত্তা পরিষদ গাদ্দাফি সরকারের বিরুদ্ধে নিষেধাজ্ঞা আরোপ করে। এরপর পশ্চিমা দেশগুলোসহ বিশ্বের বিভিন্ন দেশে লিবিয়ার সরকার ও সরকারের শীর্ষস্থানীয় কর্মকর্তাদের প্রায় ১৫ হাজার কোটি মার্কিন ডলার জব্দ করা হয়।
লিবিয়ার নতুন শাসকেরা যুদ্ধবিধ্বস্ত দেশ পুনর্গঠনে বিভিন্ন সমস্যা মোকাবিলায় হিমশিম খাচ্ছেন। সরকারি কর্মচারীদের বেতন-ভাতা প্রদানসহ চলমান অর্থনৈতিক সংকট কাটিয়ে উঠতে তাঁরা বিদেশে আটকে রাখা ওই অর্থ মুক্ত করে দিতে পদক্ষেপ নেওয়ার আহ্বান জানিয়েছেন।
ইরানের ইউরেনিয়াম সমৃদ্ধকরণ কর্মসূচি
সংকট সমাধানের আহ্বান চীনের
ইউরেনিয়াম সমৃদ্ধকরণ কর্মসূচি নিয়ে উদ্ভূত সমস্যার সমাধানে সহযোগিতা করতে ইরান ও জাতিসংঘের আন্তর্জাতিক পরমাণু শক্তি সংস্থা (আইএইএ)—উভয়ের প্রতি আহ্বান জানিয়েছে চীন।
তেহরানের পারমাণবিক কর্মসূচি নিয়ে ব্যাপক আন্তর্জাতিক উদ্বেগের পরিপ্রেক্ষিতে গতকাল বুধবার এ আহ্বান জানানো হয়। অন্যদিকে ইরান ইউরেনিয়াম সমৃদ্ধকরণ শুরু করায় উদ্বেগ প্রকাশ করেছে রাশিয়া।
ইরানের ওপর নিষেধাজ্ঞা আরোপের বিষয়ে চীনকে রাজি করাতে দেশটির নেতাদের সঙ্গে মার্কিন অর্থমন্ত্রী টিমোথি গেইথনারের বৈঠকের পর এ আহ্বান জানিয়েছে চীন। ইরানের তেলের বড় ক্রেতা চীন বারবারই এই নিষেধাজ্ঞা আরোপে বিষয়টির বিরোধিতা করে আসছে।
চীনের পররাষ্ট্র মন্ত্রণালয়ের মুখপাত্র লিউ ওয়েইমিন বলেন, ‘চীন আশা করে, ইরান ও আইএইএ—উভয়ই বিষয়টির সমাধানে সহযোগিতার হাত বাড়াবে। ইরানের পারমাণবিক কর্মসূচিকে কেন্দ্র করে অমীমাংসিত বিষয়গুলো সমাধানের প্রচেষ্টায় যত দ্রুত সম্ভব আন্তরিকভাবে কাজ শুরু করবে।’ আইএইএ বলেছে, ইরান তার নতুন একটি স্থাপনায় সর্বোচ্চ ২০ শতাংশ ইউরেনিয়াম সমৃদ্ধ করা শুরু করেছে।
রাশিয়ার পররাষ্ট্র মন্ত্রণালয়ের এক বিবৃতিতে গত মঙ্গলবার বলা হয়, ইরানের পবিত্র শহর কোমের কাছাকাছি একটি কেন্দ্রে ইউরেনিয়াম সমৃদ্ধকরণ শুরু করার বিষয়টি ইঙ্গিত দেয় যে পরমাণু কর্মসূচি নিয়ে আন্তর্জাতিক উদ্বেগকে অবজ্ঞা করা অব্যাহত রেখেছে দেশটি।
নাইজেরিয়ায় ধর্মঘট ধর্মীয় সহিংসতায় রূপ নিচ্ছে
নাইজেরিয়ায় জ্বালানি-ভর্তুকি বাতিল করাকে কেন্দ্র করে চলমান ধর্মঘট এখন ধর্মীয় সহিংসতায় রূপ নিয়েছে। বিভিন্ন অঞ্চলে জাতিগত ও ধর্মীয় সংঘাত ছড়িয়ে পড়ার ঘটনা দেশটিতে নতুন করে গৃহযুদ্ধের দিকে টেনে নিয়ে যেতে পারে বলে আশঙ্কা করা হচ্ছে।
এদিকে দেশজুড়ে চলতে থাকা ধর্মঘটের তৃতীয় দিন গতকাল বুধবার তেল শ্রমিক ইউনিয়নের একটি সংগঠন হুঁশিয়ার করেছে, সরকারের সঙ্গে শ্রমিক সংগঠনের বৈঠকে কোনো সমাধান না হলে তেল উৎপাদন বন্ধ করে দেওয়া হবে। গতকালই এ বৈঠক হওয়ার কথা।
নাইজেরিয়ার তেলশিল্পের ‘ব্লু-কলার’ শ্রমিকদের প্রতিনিধিত্বকারী প্রধান দুটি ইউনিয়নের একটি হচ্ছে নুপেং। এই সংগঠনের লাগোস শাখার প্রধান টকোনডো করোডো বলেন, ‘তেল উৎপাদন বন্ধ করে দিতে আমরা মনস্থির করেছি। সরকার ও শ্রমিকদের সিদ্ধান্তের ফলাফল কী হয়, এখন এ অপেক্ষায় আছি। যদি আলোচনার সিদ্ধান্ত আমাদের পক্ষে না যায়, তাহলে তেল উৎপাদন বন্ধ করে দেওয়া হবে।’
সোমবার থেকে শুরু হওয়া ধর্মঘটে নাইজেরিয়ার জীবনযাত্রা প্রায় অচল হয়ে পড়েছে। দেশজুড়ে হাজার হাজার মানুষ রাজপথে সরকারি সিদ্ধান্ত বাতিলের দাবিতে বিক্ষোভ করছে। তবে বিক্ষোভের কারণে এখনো তেলের উৎপাদনে কোনো প্রভাব পড়েনি। নাইজেরিয়া প্রতিদিন ২ দশমিক ৪ মিলিয়ন ব্যারেল তেল উৎপাদন করে।
১ জানুয়ারি থেকে তেলের ওপর ভর্তুকি প্রত্যাহার করে নেওয়ায় নাইজেরিয়ায় পেট্রলের দাম দ্বিগুণের বেশি বেড়েছে, যেখানে দেশের অধিকাংশ মানুষের দৈনিক গড় আয় দুই ডলারের কম।
পেট্রলের মূল্যবৃদ্ধির কারণে বিক্ষোভ ক্রমে ধর্মীয় সহিংসতায় রূপ নিচ্ছে। দেশটির অভ্যন্তরীণ এই অস্থিরতা বিশ্ব তেলের বাজারেও বিরূপ প্রভাব ফেলতে পারে। এতে অনেক দেশই উদ্বেগের সঙ্গে নাইজেরিয়া পরিস্থিতি পর্যবেক্ষণ করছে। গত বছর নির্বাচিত হওয়ার পর প্রেসিডেন্ট গুডলাক জোনাথনের জন্য এ ঘটনাকে সবচেয়ে কঠিন চ্যালেঞ্জ হিসেবে ভাবা হচ্ছে।
নাইজেরিয়ার উত্তর অংশ মূলত মুসলমান-অধ্যুষিত এলাকা। দক্ষিণাঞ্চলে খ্রিষ্টানরা প্রভাবশালী। দুই ধর্মীয় জনগোষ্ঠীর সংঘাত দেশে বড় আকারের দ্বন্দ্ব সৃষ্টি করতে পারে। ধর্মীয় সহিংসতার পৃথক তিনটি ঘটনায় এখন পর্যন্ত ১৬ জন নিহত হয়েছেন। গত মঙ্গলবার দেশের উত্তর-পূর্ব পটিসকাম এলাকার একটি পানশালায় গুলিবিদ্ধ হয়ে মারা গেছেন আটজন। এর মধ্যে পাঁচজন পুলিশ কর্মকর্তাও রয়েছেন। এ ঘটনার জন্য ইসলামি গোষ্ঠী বোকো হারামকে দায়ী করা হয়েছে। 


শুধুই নারীদের জন্য
বছরের পর বছর ধরে বয়ে চলা ‘বিব্রতকর’ পরিস্থিতি থেকে মুক্তি পেতে চলেছেন সৌদি আরবের নারীরা। অন্তর্বাসের মতো গোপনীয় সামগ্রী কিনতে এখন আর পুরুষের কাছে যেতে হচ্ছে না তাঁদের। চলতি সপ্তাহ থেকে নিজেদের অতি প্রয়োজনীয় সামগ্রীটা নিজেরাই কিনতে ও বিক্রি করতে পারছেন সৌদি নারীরা।
সৌদি বাদশাহ আবদুল্লাহ গত বছর ঘোষণা দিয়েছিলেন, সৌদি আরবের বিলাসবহুল বিপণিবিতানগুলোতে নারীদের জন্য ‘বিশেষ’ দোকানের ব্যবস্থা রাখা হবে। এখানে ক্রেতা-বিক্রেতা সবাই হবেন নারী। বাদশাহর ঘোষণার অংশ হিসেবে রাজধানী রিয়াদের একটি শপিংমলে শুধুই নারীদের জন্য অন্তর্বাসের দোকান খোলা হয়েছে। এত দিন পুরুষ দোকানির কাছ থেকে অন্তর্বাস কিনতে হতো নারীদের। তবে অতি রক্ষণশীল সমাজে বাস করে পুরুষের কাছে এটি চাওয়া বা এর আকার, রং—এসব নিয়ে কথা বলা সৌদি নারীদের জন্য খুবই বিব্রতকর ছিল।
নেকাবে মুখ ঢেকে দোকানটিতে সেবা দিচ্ছিলেন এক তরুণী। রয়টার্সকে দেওয়া তাঁর প্রতিক্রিয়া বলেন, ‘নিজেকে খুব সুখী ও স্বাধীন মনে হচ্ছে। এখন আর আর্থিক সহায়তার জন্য কারও দিকে তাকিয়ে থাকতে হবে না। এই চাকরি আমাকে আরও বেশি শক্তিশালী করবে।’
এক ক্রেতা বলছিলেন, ‘খুব স্বস্তি লাগছে। দোকানে শুধুই নারী। নিজের মতো করে চলাফেরা করতে পারছি। বিব্রতকর অনুভূতি ছাড়াই যেকোনো কিছু চাইতে পারছি।’
রক্ষণশীল সৌদি সমাজ পুরোপুরি পুরুষতান্ত্রিক। এখানে গাড়ি চালানো নারীদের জন্য নিষিদ্ধ। চাকরি পেতে, ভ্রমণ করতে এমনকি কিছু কিছু অস্ত্রোপচার করাতে হলে নারীদের অবশ্যই নিকটাত্মীয় পুরুষের কাছে অনুমতি নিতে হয়।
২০০৯ সালের সরকারি হিসাব অনুযায়ী, সৌদিতে মাত্র ৭ শতাংশ নারী বেসরকারি প্রতিষ্ঠানে চাকরি করে। অথচ দেশটির প্রায় অর্ধেক নারী চাকরি করতে আগ্রহী।


পাকিস্তান সেনাবাহিনীর হুঁশিয়ারি
প্রধানমন্ত্রীর মন্তব্যের কঠিন পরিণতি হতে পারে
পাকিস্তানে সম্ভাব্য সেনা অভ্যুত্থান বিষয়ে ‘গোপন চিঠি’ নিয়ে সরকার ও সেনাবাহিনীর মধ্যে উত্তেজনা চরমে উঠেছে। গোপন চিঠি কেলেঙ্কারি তদন্তে সেনাবাহিনীপ্রধান জেনারেল আশফাক কায়ানি ও আইএসআই-প্রধান লেফটেন্যান্ট জেনারেল সুজা পাশার আদালতে আবেদন করা বেআইনি হয়েছে—প্রধানমন্ত্রী ইউসুফ রাজা গিলানির এ মন্তব্যকে ‘সাংঘাতিক’ বলে আখ্যায়িত করেছে সেনাবাহিনী। তারা হুঁশিয়ারি উচ্চারণ করে বলেছে, এ ধরনের মন্তব্য দেশকে কঠিন পরিণতির দিকে নিয়ে যেতে পারে। অন্যদিকে সেনাবাহিনীর সঙ্গে ঘনিষ্ঠ বলে পরিচিত প্রতিরক্ষাসচিবকে ‘বড় ধরনের অসদাচরণের’ দায়ে বরখাস্ত করেছেন প্রধানমন্ত্রী গিলানি, যা উত্তেজনা আরও বাড়িয়ে দিতে পারে।
এদিকে প্রধানমন্ত্রী ইউসুফ রাজা গিলানি ও প্রেসিডেন্ট আসিফ আলী জারদারির বিরুদ্ধে সুপ্রিম কোর্টের হুঁশিয়ারির পরিপ্রেক্ষিতে আজ বৃহস্পতিবার পাকিস্তানের পার্লামেন্টের জরুরি অধিবেশন বসছে।
গতকাল বুধবার পাকিস্তান সেনাবাহিনীর এক বিবৃতিতে বলা হয়, ‘মাননীয় প্রধানমন্ত্রী সেনাপ্রধান ও আইএসআই-প্রধানের বিরুদ্ধে যে অভিযোগ তুলেছেন, তার চেয়ে বড় অভিযোগ আর কিছু হতে পারে না। দুর্ভাগ্যজনকভাবে প্রধানমন্ত্রী এই দুই কর্মকর্তার বিরুদ্ধে সংবিধান লঙ্ঘনের অভিযোগ তুলেছেন।’
সোমবার প্রধানমন্ত্রী গিলানি চীনের পিপলস ডেইলি অনলাইনকে বলেন, সুপ্রিম কোর্টে আবেদন করে দুই শীর্ষ সেনা কর্মকর্তা অসাংবিধানিক কাজ করেছেন। সেনাপ্রধান কায়ানির চীন সফরের সময়ই গিলানির ওই সাক্ষাৎকার প্রকাশ করে চীনা সংবাদপত্রটি।
গতকাল বুধবার এর তীব্র সমালোচনা করে সেনাবাহিনী ওই বিবৃতি দেয়। বিবৃতিটির ভাষা ছিল অস্বাভাবিক রকমের কঠোর। প্রধানমন্ত্রীর মন্তব্য দেশের জন্য গুরুতর পরিণতি ডেকে আনতে পারে বলা হলেও তা কী হতে পারে, সে কথা সুনির্দিষ্ট করে বলা হয়নি। তবে এতে বলা হয়, ‘সেনাপ্রধান যথাযথ নিয়ম অনুসরণ করেছেন। রাষ্ট্র ও সংবিধানের প্রতি আনুগত্য এখন যেমন, তেমনি ভবিষ্যতেও হবে তাঁর প্রধান বিবেচনার বিষয়।’
এদিকে পাকিস্তান সরকারের জ্যেষ্ঠ একজন কর্মকর্তা জানান, ‘বড় ধরনের অসদাচরণের’ অভিযোগে প্রতিরক্ষাসচিব সাবেক জেনারেল নাইম খালিদ লোদীকে বরখাস্ত করেছেন প্রধানমন্ত্রী গিলানি। পাকিস্তানের রাষ্ট্রীয় গণমাধ্যমের প্রতিবেদনে বলা হয়, রাষ্ট্রের বিভিন্ন প্রতিষ্ঠানের মধ্যে ‘ভুল-বোঝাবুঝি সৃষ্টি’ করার দায়ে নাইম খালিদকে বরখাস্ত করা হয়েছে। সাবেক সেনা কর্মকর্তা জেনারেল লোদীর বরখাস্ত করার ঘটনা সরকারের সঙ্গে সেনা কর্মকর্তাদের বিরোধ আরও বাড়িয়ে দিতে পারে বলে মনে করা হচ্ছে।
গত মঙ্গলবার রাতে ক্ষমতাসীন দল পাকিস্তান পিপলস পার্টির (পিপিপি) নেতৃত্বাধীন জোটের নেতাদের বৈঠকে পার্লামেন্টের জরুরি অধিবেশন আহ্বানের সিদ্ধান্ত হয়। এর এক দিনের ব্যবধানে আজ অধিবেশন বসছে।
প্রেসিডেন্ট আসিফ আলী জারদারিসহ বিভিন্ন ব্যক্তির দুর্নীতি মামলা পুনরুজ্জীবিত করার ব্যাপারে আদালতের নির্দেশ পালনে ব্যর্থ হলে প্রধানমন্ত্রী ও প্রেসিডেন্ট দুজনকেই অযোগ্য ঘোষণা করে তাঁদের পদ বাতিল করা হবে—পাকিস্তানের সুপ্রিম কোর্টের এমন হুঁশিয়ারির পর মঙ্গলবার রাতে ক্ষমতাসীন জোটের শীর্ষস্থানীয় নেতাদের সঙ্গে বৈঠক করেন জারদারি ও গিলানি। সেখানে পার্লামেন্টের নিম্নকক্ষের জরুরি অধিবেশন আহ্বানের সিদ্ধান্ত নেওয়া হয়।
জারদারির মুখপাত্র ফারহাতুল্লাহ বাবর বলেন, ‘বর্তমান রাজনৈতিক পরিস্থিতি নিয়ে আলোচনার জন্য জরুরি অধিবেশন আহ্বান করা হয়েছে।’ তিনি জানান, বৃহস্পতিবার বিকেলে এ অধিবেশন শুরু হবে।
সুপ্রিম কোর্টের হুঁশিয়ারির পর করাচি সফর সংক্ষিপ্ত করে রাজধানী ইসলামাবাদে ফিরে আসেন প্রেসিডেন্ট জারদারি। এরপর কয়েকটি বৈঠকে অংশ নেন তিনি।
এদিকে ক্ষমতাসীন জোটের নেতাদের সঙ্গে বৈঠকে প্রেসিডেন্ট আসিফ আলী জারদারি পদত্যাগ করতে চেয়েছেন বলে যে খবর বেরিয়েছে, তা নাকচ করে দিয়েছেন প্রেসিডেন্টের একজন মুখপাত্র।
পাকিস্তানের গণমাধ্যমে খবর প্রচারিত হয়েছে যে, ক্ষমতাসীন জোটের বৈঠকে প্রেসিডেন্ট জারদারি পদত্যাগের প্রস্তাব দিয়েছেন। তবে গতকাল প্রেসিডেন্টের মুখপাত্র ফরহাতুল্লাহ বাবর এ খবরকে ভিত্তিহীন বলে উড়িয়ে দেন।
দ্য ডেইলি নিউজ-এর প্রতিবেদনে বলা হয়েছিল, বৈঠকে জারদারি জোট নেতাদের উদ্দেশে বলেন, তিনি পদত্যাগ করতে প্রস্তুত। জোট চাইলে তিনি আগাম নির্বাচনের পদক্ষেপ নিতে পারেন।
প্রেসিডেন্ট জারদারি আবারও সংযুক্ত আরব আমিরাতের দুবাইয়ে যাচ্ছেন—এমন খবরও প্রকাশ করা হয়েছে গণমাধ্যমে। পিপিপির শীর্ষস্থানীয় নেতারা এ খবরেরও সত্যতা নাকচ করে দিয়েছেন।
মার্কিন কর্মকর্তাদের কাছে পাকিস্তানি সেনা কর্মকর্তাদের বিরুদ্ধে লেখা কথিত গোপন চিঠি নিয়ে পাকিস্তান সরকার ও সেনাবাহিনীর মধ্যে কয়েক মাস ধরে চরম দ্বন্দ্ব চলছে। গত অক্টোবরে পাকিস্তানি বংশোদ্ভূত মার্কিন ব্যবসায়ী মনসুর ইজাজ ফাইন্যান্সিয়াল টাইমস-এ লেখা এক নিবন্ধে লেখেন, যুক্তরাষ্ট্রে নিযুক্ত পাকিস্তানের তৎকালীন রাষ্ট্রদূত হুসেইন হাক্কানি একটি গোপন চিঠি শীর্ষ মার্কিন সামরিক কর্মকর্তাদের কাছে পৌঁছে দিতে তাঁকে (ইজাজ) দায়িত্ব দেন। সেই চিঠিতে প্রেসিডেন্ট জারদারি পাকিস্তানের শীর্ষস্থানীয় জেনারেল ও গোয়েন্দা কর্মকর্তাদের সরিয়ে দিতে মার্কিন সহায়তা কামনা করেছেন। এতে আরও বলা হয়, ওই সেনা কর্মকর্তারা অভ্যুত্থানের ষড়যন্ত্র করছেন। তবে চিঠিতে কারও নাম বা স্বাক্ষর ছিল না। এ ব্যাপারে বিচার বিভাগীয় ও পার্লামেন্টারি তদন্ত কমিশন পৃথকভাবে তদন্তকাজ চালিয়ে যাচ্ছে।
পাকিস্তানে সরকার-সেনাবাহিনী বিরোধ চরমে
দুবাই গেলেন জারদারি, শীর্ষ সেনা কমান্ডারদের বৈঠক
পাকিস্তানের প্রেসিডেন্ট আসিফ আলী জারদারি আজ বৃহস্পতিবার এক দিনের পূর্ব নির্ধারিত সফরে দুবাই গেছেন। দেশটির স্থানীয় টেলিভিশনে প্রচারিত প্রতিবেদনের বরাত দিয়ে বার্তা সংস্থা রয়টার্স এ খবর জানিয়েছে।
এদিকে, বেসামরিক সরকার ও সেনাবাহিনীর মধ্যে বিরোধ তীব্র আকার ধারণ করার প্রেক্ষাপটে পরবর্তী পদক্ষেপ নির্ধারণে শীর্ষ সেনা কমান্ডাররা আজ নিজেদের মধ্যে বৈঠক করেছেন। সেনা সদরে অনুষ্ঠিত ওই বৈঠকে আলোচিত বিষয় সম্পর্কে কোনো মন্তব্য করতে অস্বীকৃতি জানিয়েছেন সেনাবাহিনীর মুখপাত্র মেজর মুহাম্মদ আলী দয়াল।
সম্ভাব্য সেনা অভ্যুত্থান বিষয়ে ‘গোপন চিঠি’ নিয়ে সরকার ও সেনাবাহিনীর মধ্যে চরম উত্তেজনার মাঝেই আবারও দুবাই গেলেন জারদারি। এর কয়েক সপ্তাহ আগে চিকিত্সার জন্য তিনি দুবাই গিয়েছিলেন।
‘গোপন চিঠি’ কেলেঙ্কারির জের ধরে পাকিস্তানে বেসামরিক সরকারের সঙ্গে সেনাবাহিনীর চলমান বিরোধের সূত্র ধরে দেশটিতে সামরিক অভ্যুত্থানের গুজব উঠেছে। শীর্ষ সেনা কমান্ডারদের আজকের বৈঠক ওই গুজবে নতুন মাত্রা যোগ করেছে।
তবে দেশটির অধিকাংশ বিশ্লেষক বলছেন, সামরিক অভ্যুত্থানের ব্যাপারে সেনা প্রধান জেনারেল আশফাক পারভেজ কায়ানির আগ্রহ কম। বরং সেনাবাহিনী চায়, সুপ্রিম কোর্টই সাংবিধানিক ক্ষমতা বলে এ সরকারকে বহিষ্কার করুক।
এদিকে, গতকাল বুধবার প্রধানমন্ত্রী ইউসুফ রাজা গিলানি ‘বড় ধরনের অসদাচরণের’ অভিযোগে দেশটির প্রতিরক্ষাসচিব সাবেক জেনারেল নাইম খালিদ লোদীকে বরখাস্ত করেছেন। তিনি সেনাবাহিনীর ঘনিষ্ঠ বলে পরিচিত। এর পরপরই সেনাবাহিনী এক বিবৃতিতে সরকারকে সতর্ক করে।
গোপন চিঠি কেলেঙ্কারি তদন্তে সেনাবাহিনীপ্রধান জেনারেল আশফাক কায়ানি ও আইএসআই-প্রধান লেফটেন্যান্ট জেনারেল সুজা পাশার আদালতে আবেদন করা বেআইনি হয়েছে—প্রধানমন্ত্রী ইউসুফ রাজা গিলানির এ মন্তব্যকে ‘সাংঘাতিক’ বলে আখ্যায়িত করেছে সেনাবাহিনী। তারা হুঁশিয়ারি উচ্চারণ করে বলেছে, এ ধরনের মন্তব্য দেশকে কঠিন পরিণতির দিকে নিয়ে যেতে পারে।’
এদিকে প্রধানমন্ত্রী ইউসুফ রাজা গিলানি ও প্রেসিডেন্ট আসিফ আলী জারদারির বিরুদ্ধে সুপ্রিম কোর্টের হুঁশিয়ারির পরিপ্রেক্ষিতে আজ বৃহস্পতিবার পাকিস্তানের পার্লামেন্টের জরুরি অধিবেশন বসছে।
মার্কিন কর্মকর্তাদের কাছে পাকিস্তানি সেনা কর্মকর্তাদের বিরুদ্ধে লেখা কথিত গোপন চিঠি নিয়ে পাকিস্তান সরকার ও সেনাবাহিনীর মধ্যে কয়েক মাস ধরে চরম দ্বন্দ্ব চলছে। গত অক্টোবরে পাকিস্তানি বংশোদ্ভূত মার্কিন ব্যবসায়ী মনসুর ইজাজ ফাইন্যান্সিয়াল টাইমস-এ লেখা এক নিবন্ধে লেখেন, যুক্তরাষ্ট্রে নিযুক্ত পাকিস্তানের তত্কালীন রাষ্ট্রদূত হুসেইন হাক্কানি একটি গোপন চিঠি শীর্ষ মার্কিন সামরিক কর্মকর্তাদের কাছে পৌঁছে দিতে তাঁকে (ইজাজ) দায়িত্ব দেন। সেই চিঠিতে প্রেসিডেন্ট জারদারি পাকিস্তানের শীর্ষস্থানীয় জেনারেল ও গোয়েন্দা কর্মকর্তাদের সরিয়ে দিতে মার্কিন সহায়তা কামনা করেন। এতে আরও বলা হয়, ওই সেনা কর্মকর্তারা অভ্যুত্থানের ষড়যন্ত্র করছেন। তবে চিঠিতে কারও নাম বা স্বাক্ষর ছিল না। এ ব্যাপারে বিচার বিভাগীয় ও পার্লামেন্টারি তদন্ত কমিশন পৃথকভাবে তদন্তকাজ চালিয়ে যাচ্ছে।
শুক্রবার দেশে ফিরবেন জারদারি
পাকিস্তানের প্রেসিডেন্ট আসিফ আলী জারদারি কাল শুক্রবার দুবাই থেকে দেশে ফিরবেন। পররাষ্ট্র মন্ত্রণালয়ের মুখপাত্রের বরাত দিয়ে আজ বৃহস্পতিবার রয়টার্স এ তথ্য জানিয়েছে।
ওই মুখপাত্র জানান, ব্যক্তিগত কাজে প্রেসিডেন্ট জারদারি দুবাই সফর করেছেন। তিনি দুবাই পৌঁছেছেন এবং কাল দেশে ফিরবেন।
দুবাইয়ে একটি বিয়ের অনুষ্ঠানে অংশ নেবেন জারদারি। পাকিস্তানের সাম্প্রতিক সময়ের উত্তপ্ত পরিস্থিতির কারণে জারদারি দেশ ত্যাগ করেছেন বলে ধারণা করছেন অনেকে। তবে এ দাবিকে উড়িয়ে দিয়েছেন জারদারির মুখপাত্র।
পাকিস্তানের প্রেসিডেন্ট আসিফ আলী জারদারি আজ এক দিনের পূর্বনির্ধারিত সফরে দুবাই গেছেন।
পাকিস্তানে সম্ভাব্য সেনা-অভ্যুত্থান বিষয়ে ‘গোপন চিঠি’ নিয়ে সরকার ও সেনাবাহিনীর মধ্যে চরম উত্তেজনা চলছে। এমন সময়ে জারদারি আবারও দুবাই গেলেন। এর কয়েক সপ্তাহ আগে চিকিত্সার জন্য তিনি দুবাই গিয়েছিলেন।


বিশ্বের সবচেয়ে ছোট ব্যাঙ!
এটি একটি ব্যাঙ বটে। তবে গলার জোর সাধারণ পোকার চেয়েও কম। ব্যাঙটি সাধারণ একটি ধাতব মুদ্রার ওপর অনায়াসে জায়গা করে নিতে পারে।
পাপুয়া নিউগিনির জঙ্গলে এই ছোট ব্যাঙ আবিষ্কারের দাবি করেছে একদল মার্কিন বিজ্ঞানী। তাঁরা আরও দাবি করে, এটাই বিশ্বের সবচেয়ে ক্ষুদ্র ব্যাঙ।
বিজ্ঞানীদের তথ্যমতে, গ্রীষ্মমণ্ডলীয় অঞ্চলের দ্বীপ পাপুয়া নিউগিনির বৃষ্টিপ্রধান বনে ক্ষুদ্রতম এই ব্যাঙের সন্ধান মিলেছে। এটি ৭ দশমিক ৭ মিলিমিটার দীর্ঘ অর্থাত্ এক ইঞ্চির তিন ভাগের এক ভাগের চেয়েও ছোট। যুক্তরাষ্ট্রের লুইজিয়ানা স্টেট ইউনিভার্সিটির বিজ্ঞানী ক্রিস অস্টিনের নেতৃত্বে একটি দল এই ব্যাঙের সন্ধান পায়।
ক্রিস অস্টিন বলেন, ‘ব্যাঙগুলো আড়ালে থাকতে পছন্দ করে। রাতের আঁঁধারে নিউগিনির জঙ্গলে তীব্র শব্দ শুনতে পাচ্ছিলাম আমরা। কোথা থেকে ওই শব্দ আসছিল আর তা ধারণ করার চেষ্টা করছিলাম। অবিশ্বাস্য ছোট্ট এই ব্যাঙ ধরতে আমাদের বেশ বেগ পেতে হয়েছে। শেষ পর্যন্ত প্লাস্টিকের একটি থলেতে ব্যাঙটি পুরে নিতে সক্ষম হই আমরা।’
আকারের দিক থেকে বিশ্বের ক্ষুদ্রতম ব্যাঙ হলেও এদের নাম কিন্তু অনেক বড়। এরা সাধারণত ‘পেডোফ্রিন অ্যামাউয়েনসিস’ নামে পরিচিত। পাপুয়া নিউগিনিতেই ‘পেডোফ্রিন সুইফটোরাম’ নামের আরেক জাতের ব্যাঙের সন্ধান পেয়েছেন বিজ্ঞানীরা। এর দৈর্ঘ্য ৮ মিলিমিটারের চেয়ে একটু বেশি। পেডোফ্রিন অ্যামাউয়েনসিসের আগে বিশ্বের সবচেয়ে খুদে ব্যাঙ ছিল এক সেন্টিমিটারেরও কম দৈর্ঘ্যের ব্রাজিলের ‘গোল্ড ফ্রগ’। যার বৈজ্ঞানিক নাম ‘ব্রাকিসেফালাস ডিড্যাকটাইলাস’।
ধারণা করা হচ্ছে, পেডোফ্রিন অ্যামাউয়েনসিস নামের ছোট্ট এই ব্যাঙ বিশ্বের সবচেয়ে ক্ষুদ্র মেরুদণ্ডী প্রাণীও। এখন পর্যন্ত বিশ্বের ক্ষুদ্রতম মেরুদণ্ডী প্রাণী হিসেবে বিবেচনা করা হয় ইন্দোনেশিয়ার একপ্রকার মাছকে। এই মাছ প্যাডোসাইপ্রিস প্রোজেনেটিকা বলে পরিচিত। এই মাছের দৈর্ঘ্য ৮ মিলিমিটার, যা এক ইঞ্চির তিন ভাগের এক ভাগের সমান।
এই ব্যাঙ নিয়ে একটি তথ্যসমৃদ্ধ নিবন্ধ যুক্তরাষ্ট্রের বিজ্ঞানবিষয়ক সাময়িকী ‘প্লোস ওয়ান’-এ প্রকাশিত হয়েছে। বিবিসি অবলম্বনে।


কারেন বিদ্রোহীদের সঙ্গে অস্ত্রবিরতি চুক্তি মিয়ানমারের
মিয়ানমারের আদিবাসী বিদ্রোহী গোষ্ঠী কারেন ন্যাশনাল ইউনিয়ন (কেএনইউ) ও সরকারের মধ্যে আজ বৃহস্পতিবার যুদ্ধবিরতি চুক্তি সই হয়েছে। মিয়ানমারের মন্ত্রীদের একটি প্রতিনিধিদল ও কেএনইউর জ্যেষ্ঠ সদস্যদের একটি দল দেশটির পূর্বাঞ্চলীয় রাজ্য কারেনের রাজধানী হপা-আনে এ চুক্তি সই হয়। ৬০ বছর ধরে কারেনরা স্বায়ত্তশাসনের জন্য আন্দোলন করে আসছিল। খবর বিবিসি।
মিয়ানমারের সেনা-সমর্থিত বেসামরিক সরকার ক্ষমতা নেওয়ার পর থেকেই সংস্কারের নানা উদ্যোগ নেয়। আজকের এ চুত্তি সেই ধারাবাহিকতারই ফসল। এ চুক্তির মাধ্যমে সরকারের সঙ্গে কারেন বিদ্রোহীদের চলমান সংঘাত বন্ধ হওয়া ও সমাধানে পৌঁছাতে আলোচনার একটি পথ তৈরি হলো।
তালেবানদের লাশের ওপর মার্কিন সেনাদের মূত্রত্যাগ (ভিডিও)
সম্প্রতি ইন্টারনেটে প্রকাশিত একটি ভিডিও চিত্রে দেখা গেছে, তালেবান জঙ্গিদের লাশের ওপরে অবলীলায় মূত্রত্যাগ করছেন মার্কিন সেনাসদস্যরা। এটি দেখার পর আফগানিস্তানের সাধারণ জনগণের মধ্যে তীব্র প্রতিক্রিয়া দেখা গেছে। এই দৃশ্য দেখে তারা ভীষণ ক্ষুব্ধ।
ভিডিওটি দেখার পর আমানউল্লাহ নামে আফগানিস্তানের এক বাসিন্দা বলেন, ‘এ ঘটনার তীব্র প্রতিবাদ জানাচ্ছি। এতে করে যুক্তরাষ্ট্রের সঙ্গে তালেবান জঙ্গিদের শান্তি আলোচনা ক্ষতিগ্রস্ত হতে পারে। এ ধরনের ভিডিও দেখার পর মনে হচ্ছে, যুক্তরাষ্ট্র কখনো চায় না, আফগানিস্তানে শান্তি আসুক। তাদের আচরণে আফগানিস্তানের মানুষের দুর্দশা আরও বেড়ে যাবে।’ আরেক বাসিন্দা ফিদা মোহাম্মদ বলেন, ‘মুসলমানের লাশের ওপর মূত্রত্যাগ করে মার্কিন সেনারা অপরাধ করেছেন। এ ধরনের জঘন্য অপরাধের পর তাঁদের আমাদের মাটিতে আর এক মুহূর্তও থাকতে দেব না। এ দেশের মাটিতে আমরা কোনো বিদেশি সেনা চাই না, তাদের এখান থেকে চলে যেতে হবে।’
তবে ভিডিওটি কবে, কখন ওয়েবসাইটে ছাড়া হয়েছে রয়টার্স তার সত্যতা যাচাই করতে পারেনি। মার্কিন সেনা কর্তৃপক্ষ এ ঘটনার তদন্ত করবে বলে জানিয়েছে।এদিকে মার্কিন প্রতিরক্ষা সচিব লিও প্যানেট্টার বরাত দিয়ে বিবিসি জানায়, মার্কিন সরকার এ ঘটনার তীব্র নিন্দা জানিয়েছে। প্যানেট্টা আফগানিস্তানে মার্কিন ও ন্যাটো বাহিনীর কমান্ডারকে এই ঘটনা তদন্ত করার নির্দেশ দিয়েছেন।
কিউবায় বিনিয়োগ করবে ইরান (ভিডিও)
ইরানের প্রেসিডেন্ট মাহমুদ আহমাদিনেজাদ গতকাল বুধবার কিউবায় দেশটির প্রেসিডেন্ট রাউল কাস্ত্রোর সঙ্গে সাক্ষাত্ করেছেন। বার্তা সংস্থা রয়টার্স জানিয়েছে, কিউবায় বিনিয়োগের সিদ্ধান্ত নিয়েছে ইরান।
ইরান তাদের তৈরি গাড়ি ও ট্রেনের মাধ্যমে কিউবার যোগাযোগব্যবস্থার উন্নয়নে সহায়তা করবে বলেও প্রতিশ্রুতি দিয়েছে।
লাতিন আমেরিকার বামপন্থী সরকারগুলোর সঙ্গে সম্পর্কোন্নয়নের পদক্ষেপ হিসেবে আহমাদিনেজাদ দেশগুলোতে সফর করছেন। তবে গতকাল রাজধানী তেহরানে বোমা হামলায় নিহত পরমাণুবিজ্ঞানীর বিষয়ে কোনো কথা হয়নি ওই বৈঠকে। ইরানের ওপর পশ্চিমা বিশ্বের দেশগুলোর ধারাবাহিক অবরোধের পরিপ্রেক্ষিতে আহমাদিনেজাদ লাতিন আমেরিকার দেশগুলোতে সফরে গিয়েছেন।
আহমাদিনেজাদ কাল বুধবার থেকে লাতিন আমেরিকায় তাঁর সফরের তৃতীয় দেশ কিউবা সফর করছেন। ইকুয়েডর সফর শেষে তিনি দেশে ফিরবেন। পশ্চিমা বিশ্বের বিভিন্ন অর্থনৈতিক অবরোধের কারণে একঘরে হয়ে পড়ছে ইরান। আহমাদিনেজাদ ইরানের প্রতি সমর্থন আদায়ে লাতিন আমেরিকার চারটি দেশ ভেনেজুয়েলা, নিকারাগুয়া, কিউবা ও ইকুয়েডর সফরে গিয়েছেন। আজ বৃহস্পতিবার তাঁর ইকুয়েডর পৌঁছানোর কথা।
যুক্তরাষ্ট্রের চরম বিরোধী লাতিন আমেরিকার এই চারটি দেশ প্রাথমিকভাবে ইরানের প্রতি সমর্থন জানিয়েছে। সাম্প্রতিক সময়ে ইরানের সঙ্গে রাজনৈতিক ও অর্থনৈতিক সম্পর্কের উন্নয়ন ঘটেছে দেশগুলোর। ইরানের পারমাণবিক কর্মসূচির প্রতিও সমর্থন জানায় তারা।
জারদারির দুবাই যাওয়া নিয়ে নানা গুঞ্জন
পাকিস্তানের প্রেসিডেন্ট আসিফ আলী জারদারি গতকাল বৃহস্পতিবার দুবাই যাওয়ার পর নানা গুঞ্জন শুরু হয়েছে। বর্তমান সরকারের ক্ষমতায় থাকা না-থাকা নিয়ে কানাঘুষা শুরু হয়েছে। তা জোরালো হয়ে ওঠে একই দিন সেনাপ্রধান জেনারেল আশফাক পারভেজ কায়ানির সঙ্গে জ্যেষ্ঠ সেনা কর্মকর্তাদের বৈঠকের ঘটনা।
অনেকে দুটি ঘটনাকে একই সূত্রে মিলিয়ে দেশটিতে সামরিক হস্তক্ষেপের আশঙ্কা করছেন। তবে বিশ্লেষকেরা বলছেন, সেনাবাহিনী হস্তক্ষেপ না-ও করতে পারে। কারণ, অতীতে তারা দেখেছে, অভ্যুত্থানের মাধ্যমে শেষ পর্যন্ত কোনো সমাধান আসে না।
গণমাধ্যমের প্রতিবেদনে বলা হয়, জারদারি একটি বিয়ের অনুষ্ঠানে যোগ দিতে এক দিনের সফরে সংযুক্ত আরব আমিরাতের দুবাই গেছেন। আজ শুক্রবার সকালে তাঁর দেশে ফেরার কথা। সরকারি কর্মকর্তাদের বরাত দিয়ে প্রতিবেদনে বলা হয়, বর্তমান রাজনৈতিক পরিস্থিতির সঙ্গে প্রেসিডেন্টের দুবাই যাওয়ার যোগসূত্র নেই।
এর আগে বার্তা সংস্থা রয়টার্সের এক খবরে বলা হয়, বৃহস্পতিবার স্বাস্থ্য পরীক্ষার জন্য জারদারি দুবাই যেতে পারেন। জারদারির ঘনিষ্ঠ সূত্রের বরাত দিয়ে এ খবর প্রকাশ করা হয়।
কিন্তু একই দিনে সেনাপ্রধান কায়ানি শীর্ষ সেনা কর্মকর্তাদের সঙ্গে বৈঠক করায় অনেকে এর সঙ্গে জারদারির দুবাই যাওয়ার ঘটনার যোগসূত্র খুঁজে দেখার চেষ্টা করছেন। তা হচ্ছে পাকিস্তানে আবার অভ্যুত্থান ঘটতে যাচ্ছে।
এই সংশয়ের আগুনে আবার ঘি ঢেলেছে সেনাবাহিনীই। গতকাল সেনাবাহিনীর সদর দপ্তরে অনুষ্ঠিত বৈঠক সম্পর্কে কোনো তথ্যই দেওয়া হয়নি। সামরিক বাহিনীর মুখপাত্র মেজর মুহাম্মদ আলী দিয়াল বৈঠকের আলোচ্যসূচি নিয়ে কোনো মন্তব্য করতে অস্বীকৃতি জানান।
গত বুধবার প্রধানমন্ত্রী ইউসুফ রাজা গিলানিকে সতর্ক করে দিয়ে বিবৃতি দেয় সেনাবাহিনী। বিবৃতিতে ‘গোপন চিঠি’ কেলেঙ্কারি তদন্তে সেনাপ্রধান জেনারেল কায়ানি ও আইএসআইয়ের প্রধান লেফটেন্যান্ট জেনারেল সুজা পাশার আদালতে আবেদন করা বেআইনি হয়েছে—প্রধানমন্ত্রী গিলানির এ মন্তব্যকে ‘সাংঘাতিক’ বলে আখ্যায়িত করা হয়। এতে হুঁশিয়ারি উচ্চারণ করে বলা হয়, এ ধরনের মন্তব্য দেশকে কঠিন পরিণতির দিকে নিয়ে যেতে পারে। এর আগে সেনাবাহিনীর সঙ্গে ঘনিষ্ঠ বলে পরিচিত প্রতিরক্ষাসচিব সাবেক জেনারেল নাইম খালিদ লোদিকে ‘বড় ধরনের অসদাচরণের’ দায়ে বরখাস্ত করেন প্রধানমন্ত্রী গিলানি। এর পরদিনই জারদারি দুবাই গেলেন এবং জেনারেল কায়ানি বৈঠক করলেন শীর্ষ জেনারেলদের সঙ্গে। এ ঘটনাকে খুব তাৎপর্যপূর্ণ বলে মনে করছেন সংশয়বাদীরা।


আর হাঁটা নয় জুতা যাবে গড়গড়িয়ে!
হেঁটে ক্লান্ত? কোনো চিন্তা নেই। এসে গেছে যন্ত্রচালিত জুতা। বিশেষ এ জুতা-পায়ে স্বচ্ছন্দে পাড়ি দেওয়া যাবে দূরের পথ। যন্ত্রচালিত এ জুতা চলবে গাড়ির মতো গড়গড়িয়ে। যুক্তরাষ্ট্রের একজন যন্ত্র প্রকৌশলী এ জুতা উদ্ভাবন করেছেন।
ব্যাটারিচালিত উন্নত প্রযুক্তির এ জুতার নাম দেওয়া হয়েছে ‘এসপিএনকিক্স’। স্কাই বুট ও রোলার স্কেটের সঙ্গে এ জুতার মিল রয়েছে। এর চাকাগুলো আকারে বড়। লাসভেগাসের কনজ্যুমার ইলেকট্রনিকস প্রদর্শনীতে এ জুতা প্রদর্শন করা হচ্ছে। ১০ জানুয়ারি এ প্রদর্শনী শুরু হয়। চলবে আজ পর্যন্ত।
এ জুতা ব্যবহারের ক্ষেত্রে যন্ত্রচালিত স্কেটকে প্রথমে জুতার সঙ্গে যুক্ত করতে হবে। এরপর ধীরে ধীরে পথ চলতে হবে। এ জুতার গতিবেগ ঘণ্টায় ১০ মাইল (১৬ কিলোমিটার)।
লস অ্যাঞ্জেলেসের প্রকৌশলী পিটার ট্রেডওয়ে এ জুতার উদ্ভাবক। ট্রেডওয়ে বলেন, ‘পরিবহনে ব্যবহারযোগ্য জিনিস উদ্ভাবনে গত শতকের নব্বইয়ের দশক থেকে আমি কাজ করছি। আট বছর ধরে এগুলোর প্রয়োজনীয়তা বেশ উপলব্ধি করছি।’
মোটরচালিত জুতা উদ্ভাবনের পটভূমি সম্পর্কে ট্রেডওয়ে বলেন, ‘আমি একদিন এক জায়গায় মধ্যাহ্নভোজে গিয়ে গাড়ি রাখার জায়গা খুঁজে পাচ্ছিলাম না। তখনই আমার মাথায় আসে, কেন আমি এমন কিছু উদ্ভাবন করছি না, যা আমাকে বাড়ি থেকে কাছে কোথাও নিয়ে যেতে পারে। আমি মূলত এ চিন্তা থেকেই মজার এ জুতা উদ্ভাবন করেছি।’
ট্রেডওয়ে বলেন, প্রতিটি জুতায় একটি ব্যাটারি ও একটি মোটর রয়েছে। এ দুটি একসঙ্গে কাজ করে। রিচার্জযোগ্য এ ব্যাটারি একবার চার্জ করলে দুই থেকে তিন মাইল যাওয়া যাবে। ব্যাটারি রিচার্জ করতে দুই থেকে তিন ঘণ্টা সময় লাগে। তিনি বলেন, জুতা নিয়ন্ত্রণ করবে দূরনিয়ন্ত্রণ যন্ত্র (রিমোট কন্ট্রোল)। যন্ত্রটি আকারে একটি সাধারণ কার্ডের চেয়েও ছোট। তবে যে কেউ প্রথমেই এ জুতা সহজে ব্যবহার করতে পারবে না। প্রশিক্ষণের প্রয়োজন পড়বে।
ট্রেডওয়ে বলেন, জুতার গতি নির্ভর করবে ব্যক্তির ইচ্ছার ওপর। আগামী মার্চে এর বাজারজাত শুরু হবে। প্রতি জোড়া জুতার দাম পড়বে ৬৪৯ মার্কিন ডলার।


তালেবানের সঙ্গে সংলাপ নিয়ে শঙ্কা
মার্কিন সেনাদের আপত্তিকর ভিডিওর তীব্র সমালোচনা
মার্কিন মেরিন সেনারা দৃশ্যত নিহত তালেবান যোদ্ধাদের লাশের ওপর প্রস্রাব করছে—এমন একটি ভিডিও ফুটেজ নিয়ে সমালোচনার ঝড় উঠেছে। এ ঘটনায় ক্ষুব্ধ প্রতিক্রিয়া জানিয়েছেন আফগানিস্তানের প্রেসিডেন্ট হামিদ কারজাই। তালেবান বাহিনীও এর নিন্দা করেছে। বিশ্লেষকদের ধারণা, অভিযোগ সত্যি হলে তা তালেবানের সঙ্গে মূলত নেপথ্যে চলা যুক্তরাষ্ট্রের শান্তি আলোচনায় নেতিবাচক প্রভাব ফেলতে পারে।
সম্প্রতি ইউটিউবসহ কয়েকটি ওয়েবসাইটে প্রচারিত ওই ভিডিও ফুটেজে দেখা গেছে, উর্দি পরা চার মার্কিন মেরিন সেনা মাটিতে পড়ে থাকা তিন তালেবান যোদ্ধার মরদেহের ওপর প্রস্রাব করছে। ফুটেজ দেখে মনে হয়, ওই দৃশ্যের ভিডিও ধারণ করার বিষয়েও তারা সচেতন।
তালেবান বাহিনী ওই ভিডিও ফুটেজকে ‘বর্বরোচিত’ উল্লেখ করে এর নিন্দা জানিয়েছে। তালেবানের মুখপাত্র জাবিউল্লাহ মুজাহিদ বলেন, ‘এটা বর্বরোচিত কাজ। গত ১০ বছরে এ ধরনের বহু ঘটনা ঘটেছে, যা প্রকাশিত হয়নি। আমরা ঘটনাটি তদন্ত করার পর উপযুক্ত বিবৃতি দেব।’
তবে এ ঘটনা শান্তি আলোচনায় প্রভাব ফেলবে না উল্লেখ করে জাবিউল্লাহ মুজাহিদ বলেন, ‘শান্তি আলোচনা বর্তমানে বন্দিবিনিময়ের পর্যায়ে রয়েছে এবং নতুন ইস্যুটি আলোচনায় প্রভাব ফেলবে না বলে আমি মনে করি।’
মার্কিন প্রতিরক্ষা দপ্তর পেন্টাগন ওই ভিডিও ফুটেজের সত্যতা এখনো পরীক্ষা করে দেখেনি। তবে পেন্টাগনের মুখপাত্র জন কারবি ওই ঘটনাকে ‘ঘৃণ্য, অস্বস্তিকর ও অগ্রহণযোগ্য’ অভিহিত করে বলেছেন, উর্দি পরা অবস্থায় কোনো সেনার কাছ থেকে এ ধরনের আচরণ গ্রহণযোগ্য নয়।
আফগানিস্তানে যুক্তরাষ্ট্রের এক দশকের যুদ্ধকালীন সময়ে বেশ কয়েকটি অপ্রীতিকর ঘটনা ঘটেছে। ধারণা করা হচ্ছে, নতুন এ ঘটনায় দেশটিতে মার্কিনবিরোধী উত্তেজনা বাড়তে পারে। এতে বিদেশি সেনা প্রত্যাহারের মাধ্যমে দেশটির পুনর্গঠন প্রক্রিয়ায় জটিলতা সৃষ্টি হতে পারে।
চলতি সপ্তাহে আফগানিস্তান ও পাকিস্তানে ওবামার বিশেষ প্রতিনিধি মার্ক গ্রসম্যান আফগান প্রেসিডেন্ট হামিদ কারজাই এবং তুরস্ক, সৌদি আরব ও সংযুক্ত আরব আমিরাতের শীর্ষস্থানীয় কর্মকর্তাদের সঙ্গে বৈঠক শুরু করেছেন। এমন পরিস্থিতিতে এই ভিডিও ফুটেজের বিষয়টি প্রকাশ পেল। প্রেসিডেন্ট কারজাইয়ের উচ্চপর্যায়ের শান্তি কমিটির এক ঊর্ধ্বতন কর্মকর্তা ভিডিও ফুটেজের বিষয়টি উল্লেখ করে বলেন, ‘এ ধরনের তৎপরতা শান্তি উদ্যোগের ওপর মারাত্মক প্রভাব ফেলবে। এ ধরনের ভিডিও দেখিয়ে তালেবান সহজেই তরুণ সদস্য সংগ্রহ করতে পারবে।’
অপপ্রচারে দুর্বল করা যাবে না: মমতা
পশ্চিমবঙ্গের মুখ্যমন্ত্রী মমতা বন্দ্যোপাধ্যায় বলেছেন, ‘অপপ্রচার করে আমাদের সরকারকে দুর্বল করা যাবে না। আমি অপপ্রচারের বিরোধী, তবে সমালোচনাকে স্বাগত জানাই।’
গতকাল বৃহস্পতিবার দুপুরে পশ্চিমবঙ্গের জঙ্গলমহলের ঝাড়গ্রাম স্টেডিয়ামে এক বিরাট জনসভায় এ কথা বলেন তিনি। ‘জঙ্গলমহল উৎসব’-এর সমাপ্তি দিনে তিনি যোগ দিতে এখানে আসেন। মমতা বলেন, ‘আমি অপপ্রচার পছন্দ করি না। সমালোচনাকে স্বাগত জানাই। তবে অপপ্রচার করে মানুষকে বিভ্রান্ত করা যাবে না। আমি লড়াই করি বাঘের বাচ্চার মতো। আমি কাউকে ভয় পাই না। বিরামহীন লড়াইয়ের পর আজকে আমি এই অবস্থানে এসেছি। আমি সব সময় গরিব জনগণের পক্ষে। কেউ যদি আমাকে হত্যা করতে চায়, সে ইচ্ছে করলে গুলি করতে পারে। আমি মৃত্যুকে ভয় পাই না।’
বামফ্রন্টকে ইঙ্গিত দিয়ে মমতা বলেন, ‘৩৪ বছরে ওরা কিছুই করেনি। অথচ ছয় মাসের মধ্যে জবাব চাইছে। ওদের জবাব চাইতে হবে ৩৫ বছর পর। ৩৫ বছর পর জবাব দেব। এখন ওরা চুপ করে থাকুক।’
মমতা বলেন, শিগগির শুরু হচ্ছে নতুন প্রকল্প ‘নিজ ভূমি নিজ গৃহ’। এই প্রকল্পের আওতায় রাজ্যের ছয় লাখ গৃহহীনকে দেওয়া হবে তিন কাঠা করে জমি। ওই জমিতে ব্যবসা করার জন্য অর্থ দেওয়া হবে।


‘আমি রাগী নই’
যুক্তরাষ্ট্রের ফার্স্ট লেডি মিশেল ওবামা বলেছেন, তিনি মোটেও রাগী কৃষ্ণাঙ্গ নারী নন। নতুন বইয়ে তাঁকে ওভাবে উল্লেখ করা হলেও তা ঠিক নয়।
গত বুধবার মার্কিন টেলিভিশন চ্যানেল সিবিএস-এর ‘দিস মর্নিং’ অনুষ্ঠানে মিশেল এসব কথা বলেন। একই সঙ্গে রাম ইমানুয়েলসহ হোয়াইট হাউসের জ্যেষ্ঠ উপদেষ্টাদের সঙ্গে কোনো সংঘাতের বিষয়টিও তিনি অস্বীকার করেছেন।
নিউইয়র্ক টাইমস-এর সাংবাদিক জোডি ক্যান্টর দি ওবামাস নামের বই লিখেছেন। ওই বইয়ে বলা হয়েছে, হোয়াইট হাউসে মিশেলের জীবন খুব একটা সুখকর হয়নি। তিনি কিছুটা রাগী স্বভাবের একজন কৃষ্ণাঙ্গ নারী। রাম ইমানুয়েলসহ হোয়াইট হাউসের জ্যেষ্ঠ উপদেষ্টাদের সঙ্গে তাঁর বাদানুবাদের ঘটনাও ঘটেছে। ইমানুয়েল হোয়াইট হাউসের চিফ অব স্টাফ ছিলেন। বর্তমানে তিনি শিকাগোর মেয়র।
মিশেল বলেন, ‘রামের সঙ্গে আমার কখনো বাদানুবাদও হয়নি। তিনি একজন মজার মানুষ। তিনি আমাদের ঘনিষ্ঠ বন্ধুদের একজন।’


নাইজেরীয় শ্রমিকদের তেল উৎপাদন বন্ধের হুমকি
টানা ধর্মঘটে নাইজেরিয়ার জীবনযাত্রা অচল হয়ে পড়েছে। গতকাল বৃহস্পতিবার ধর্মঘটের চতুর্থ দিনে শ্রমিকেরা খনি থেকে তেল উৎপাদন বন্ধ করে দেওয়ার হুমকি দিয়েছেন।
সরকারি সিদ্ধান্ত বাতিলের দাবিতে হাজার হাজার মানুষ রাজপথে গতকালও বিক্ষোভ সমাবেশ করেছে। ধর্মঘটকে কেন্দ্র করে দেশের বিভিন্ন অঞ্চলে সৃষ্টি হওয়া ধর্মীয় সহিংসতা আরও বেড়েছে।
বুধবার সহিংসতায় দুজন পুলিশ কর্মকর্তার মৃত্যুর ঘটনায় নাইজার প্রদেশের রাজধানী মিন্নায় ২৪ ঘণ্টার কারফিউ জারি করা হয়। উচ্ছৃঙ্খল কয়েক শ মানুষ মিন্নার কয়েকটি সরকারি অফিস ও রাজনৈতিক দলের কার্যালয়ে আগুন ধরিয়ে দেয়। স্থানীয় কিছু রাজনীতিকের বাড়িতেও তারা হামলা চালায়। এসব সহিংসতায় দুজন পুলিশ কর্মকর্তা নিহত হন। এ ছাড়া উত্তর-পূর্বাঞ্চলীয় এলাকার ইয়লা শহরের একটি পুলিশ স্টেশনে বন্দুকধারীরা হামলা চালায়।
অন্যদিকে নাইজেরিয়ার উত্তর-পূর্ব এলাকায় নতুন করে ধর্মীয় সহিংসতা ছড়িয়ে পড়েছে। বন্দুকধারীদের গুলিতে খ্রিষ্টান ধর্মাবলম্বী চারজন নিহত হয়। পুটিসকাম শহরে এ ঘটনা ঘটে। এর জন্য ইসলামপন্থী সংগঠন বোকো হারামকে দায়ী করা হচ্ছে। এ ঘটনায় ইয়ব প্রদেশে রাত্রীকালীন কারফিউ জারি করা হয়েছে।
ইরান থেকে তেল আমদানি আরও কমাবে জাপান
ইরানের বিরুদ্ধে কঠোর নিষেধাজ্ঞা আরোপে এবার জাপানকে পাশে পেয়েছে যুক্তরাষ্ট্র। গতকাল বৃহস্পতিবার জাপান জানিয়েছে, ইরান থেকে তারা তেল আমদানি আরও কমাবে।
গতকাল মার্কিন অর্থমন্ত্রী টিমোথি গেইথনারের সঙ্গে যৌথ সংবাদ সম্মেলনে জাপানের অর্থমন্ত্রী জুন আজুমি বলেন, ‘গত ৫ বছরে আমরা ইরান থেকে আমদানি করা তেলের পরিমাণ কমিয়ে এনেছি। আশা করছি, পরিকল্পিত ও বাস্তবসম্মত পদক্ষেপের মাধ্যমে তেল আমদানি বন্ধ করা সম্ভব হবে। বর্তমানে আমাদের মোট তেল আমদানির মাত্র ১০ শতাংশ ইরান থেকে আসে।’
এর আগে মার্কিন অর্থমন্ত্রী একই লক্ষ্যে বেইজিং সফর করলেও সেখান থেকে খালি হাতে ফিরতে হয়েছে তাঁকে। ইরানকে একঘরে করে রাখতে যুক্তরাষ্ট্রের চাপে নিজেদের অর্থনৈতিক অধিকার প্রয়োগে চীন অস্বীকৃতি জানিয়েছে।
জাপানের অর্থমন্ত্রী জুন আজুমি বলেন, ‘পারমাণবিক সমস্যা এমন এক জটিল বিষয়, যা বিশ্ব উপেক্ষা করতে পারে না। শুধু এ কারণেই আমরা যুক্তরাষ্ট্রের নেওয়া পদক্ষেপকে সমর্থন করছি।’
কারেন বিদ্রোহীদের সঙ্গে মিয়ানমার সরকারের যুদ্ধবিরতি চুক্তি সই
যুদ্ধবিরতি চুক্তি উপলক্ষে গতকাল শুভেচ্ছাভোজে মিয়ানমার সরকারের মন্ত্রীদের সঙ্গে কারেন বিদ্রোহীদের প্রতিনিধি জেনারেল মুতু সাইপো (মাঝে)
কয়েক দশক ধরে চলা গৃহযুদ্ধের পর মিয়ানমারের আদিবাসী বিদ্রোহী গোষ্ঠী কারেন ন্যাশনাল ইউনিয়ন (কেএনইউ) ও সরকারের মধ্যে গতকাল বৃহস্পতিবার যুদ্ধবিরতি চুক্তি সই হয়েছে।
সরকারের মন্ত্রীদের একটি প্রতিনিধিদল ও কেএনইউর জ্যেষ্ঠ সদস্যদের একটি দল দেশটির পূর্বাঞ্চলীয় রাজ্য কারেনের রাজধানী হপা-আনে এ চুক্তি সই হয়।
মিয়ানমারের সেনা-সমর্থিত বেসামরিক সরকার ক্ষমতা গ্রহণের পর যেসব সংস্কারের উদ্যোগ নেওয়া হয়েছে বা হচ্ছে, এ চুক্তি তারই ধারাবাহিকতা। আন্তর্জাতিক বিশ্বের সঙ্গে দূরত্ব কমিয়ে আনার পাশাপাশি মিয়ানমার সরকার আদিবাসী গোষ্ঠীগুলোর সঙ্গে সুসম্পর্ক গড়ে তোলারও উদ্যোগ নিয়েছে।
চুক্তি সইয়ের আগে অভিবাসনমন্ত্রী খিন ই সাংবাদিকদের বলেন, ‘প্রেসিডেন্ট বলেছেন, ‘আমরা নিজেরা ৬৩ বছর ধরে শত্রুতা করেছি। কেএনইউ যা চাচ্ছে, প্রেসিডেন্ট আমাদের তা-ই দিতে বলেছেন। এ কারণে আমরা এখানে এসেছি।’
১৯৪৮ সালে স্বাধীন হওয়ার পর থেকে মিয়ানমারের বেশ কয়েকটি অঞ্চলে গৃহযুদ্ধ চলে আসছে। মানবাধিকার সংস্থাগুলোর অভিযোগ, সংঘাতবিক্ষুব্ধ এসব অঞ্চলে সেনা নির্যাতন নিত্যনৈমিত্তিক ঘটনায় দাঁড়িয়েছে। আন্তর্জাতিক সম্প্রদায় বরাবরই এ যুদ্ধ ও নির্যাতন বন্ধে মিয়ানমার কর্তৃপক্ষের প্রতি আহ্বান জানিয়ে আসছে।
কেএনইউর জ্যেষ্ঠ সদস্য ব্রিগেডিয়ার জেনারেল জনি চুক্তি বাস্তবায়নের ব্যাপারে আশাবাদ ব্যক্ত করে বলেন, ‘এবারের আলোচনায় সরকার আমাদের অস্ত্রত্যাগ করতে বলেনি। সরকার শুধু আদিবাসী গোষ্ঠীগুলোর সঙ্গে সমান অধিকারের ভিত্তিতে কাজ করতে আগ্রহী।’ তবে তিনি এ-ও বলেন, ‘আমরা ৬০ বছর ধরে লড়াই করছি। একটিমাত্র বৈঠকেই তা শেষ হওয়ার নয়।’
গৃহযুদ্ধের কারণে কারেন রাজ্যের একটি বিশাল জনগোষ্ঠী পালিয়ে গেছে। কয়েক হাজার মানুষ থাইল্যান্ড সীমান্তে শরণার্থী জীবনযাপন করছে।
মানবাধিকারকর্মীরা বলছেন, বিদ্রোহ দমন করতে গিয়ে সরকারি সেনারা বেসামরিক লোকজনকেও লক্ষ্যবস্তুতে পরিণত করেছেন। তারা গ্রামের পর গ্রাম ধ্বংস করেছে, ঘরছাড়া করেছে অসংখ্য মানুষকে। এ ছাড়া তারা গ্রামবাসীকে দিয়ে নিজেদের কাজ করাতেও বাধ্য করেছে।
এর আগে গত ডিসেম্বরে স্থানীয় সরকারের সঙ্গে আরেক বিদ্রোহী গোষ্ঠী শান স্টেট আর্মি-সাউথের যুদ্ধবিরতি চুক্তি সই হয়। এ গোষ্ঠীটি উত্তর-পূর্বাঞ্চলীয় শান রাজ্যে লড়াই করছিল।
মিসরে সেনাদের পুরো ক্ষমতা হস্তান্তরে কার্টারের সংশয়
মিসরের সামরিক শাসক বেসামরিক সরকারের কাছে পুরো ক্ষমতা ও দায়িত্ব হস্তান্তর করবে কি না, তা নিয়ে সংশয় প্রকাশ করেছেন সাবেক মার্কিন প্রেসিডেন্ট জিমি কার্টার। দেশটির সেনাশাসকদের সঙ্গে বৈঠকের পর তিনি এ মন্তব্য করেন। গত বুধবার তাঁর বক্তব্যের উদ্ধৃতি দিয়ে নিউইয়র্ক টাইমস-এ প্রকাশিত প্রতিবেদনে এ তথ্য জানানো হয়।
মিসরের নির্বাচন-পরিস্থিতি পর্যবেক্ষণে জিমি কার্টার মিসর সফর করছেন। গত ৯ জানুয়ারি তিনি কায়রো পৌঁছান।
গত বছর ফেব্রুয়ারিতে প্রেসিডেন্ট হোসনি মোবারকের পতনের পর দেশটির প্রথম সাধারণ নির্বাচনের শেষ দফা পর্যবেক্ষণ করতে ৮৭ বছর বয়সী কার্টার তাঁর মানবাধিকার সংগঠন কার্টার সেন্টারের লোকজন নিয়ে কায়রো সফরে গেছেন।
নিউইয়র্ক টাইমস-এর প্রতিবেদনে বলা হয়, মিসরের সশস্ত্র বাহিনীর সুপ্রিম কাউন্সিলের (এসসিএএফ) নেতা ফিল্ড মার্শাল মোহাম্মদ হুসেইন তান্তাউয়ির সঙ্গে বৈঠক করেন কার্টার। বৈঠকের পর তিনি বলেন, ‘আমার মনে হয় না এসসিএএফ বেসামরিক সরকারের কাছে পুরো দায়িত্ব হস্তান্তর করতে যাচ্ছে। সামরিক বাহিনীর কিছু সুবিধা বহাল থাকতে পারে।’
কার্টার বলেন, মিসরের নির্বাচন দৃশ্যত অবাধ ও নিরপেক্ষ হয়েছে। কাজেই সামরিক কর্মকর্তারা নবনির্বাচিত সাংবিধানিক পার্লামেন্টের কাছে জনগণের আশানুযায়ী কতটুকু ক্ষমতা হস্তান্তর করতে পারবেন, এ ব্যাপারে চাপ বাড়ছে।
প্রতিবেদনে বলা হয়, বৈঠকে কার্টার তান্তাউয়ির কাছে জানতে চান, সামরিক বাহিনীর ভবিষ্যৎ ক্ষমতা ও সুবিধাদি নিয়ে সামরিক পরিষদ ও নির্বাচিত বেসামরিক কর্তৃপক্ষের মধ্যে বিতর্ক সৃষ্টি হওয়ার মতো যে পরিবেশ তৈরি হয়েছে, এর সমাধান কী।
কার্টার বলেন, ওই মূল প্রশ্নটি এখনো প্রশ্নই রয়ে গেছে। বৈঠকের সময় তাঁরা সামরিক বাহিনী ও নির্বাচিত বেসামরিক সরকারের মধ্যে সংহতিপূর্ণ সম্পর্কের ব্যাপারে জোর দেন।
১৯৭৮ সালে মিসর ও ইসরায়েলের মধ্যে ক্যাম্পডেভিড শান্তিচুক্তি স্বাক্ষরে মধ্যস্থতা করায় মিসর নিয়ে কার্টারের মন্তব্যের গুরুত্ব রয়েছে।


প্রদর্শনের জন্য সংরক্ষণ করা হচ্ছে কিমের মরদেহ
উত্তর কোরিয়ার প্রয়াত নেতা কিম জং-ইলের মরদেহ সংরক্ষণ করে তা প্রদর্শন করা হবে। তাঁর সম্মানে দেশজুড়ে স্মৃতিস্তম্ভও নির্মাণ করা হবে। উত্তর কোরিয়ার রাষ্ট্রীয় সংবাদ সংস্থা কোরিয়ান সেন্ট্রাল নিউজ এজেন্সি (কেসিএনএ) এক প্রতিবেদনে এ তথ্য জানিয়েছে।
প্রতিবেদনে বলা হয়, ‘মহান নেতা কিম জং-ইল বেঁচে থাকতে যেমন ছিলেন, ঠিক সেভাবেই তাঁর মরদেহ সংরক্ষণ করা হবে। কুমসুসান মেমোরিয়াল প্যালেসে তা প্রদর্শন করা হবে।’ কিম জং-ইলের বাবা ও উত্তর কোরিয়ার প্রথম প্রেসিডেন্ট কিম ইল সাংয়ের মরদেহও প্রদর্শনের জন্য কুমসুসান মেমোরিয়াল প্যালেসে রাখা হয়েছে।
কিম জং-ইল ৬৯ বছর বয়সে গত ১৭ ডিসেম্বর হূদেরাগে আক্রান্ত হয়ে মারা যান। তিনি ১৭ বছর উত্তর কোরিয়ার ক্ষমতায় ছিলেন।
কেসিএনএর প্রতিবেদনে বলা হয়, উত্তর কোরিয়ার ক্ষমতাসীন কমিউনিস্ট পার্টি এ সিদ্ধান্ত নিয়েছে। তারা কিম জং-ইলকে ‘চিরঞ্জীব নেতা’ বলে মনে করে। ইলের একটি ব্রোঞ্জের ভাস্কর্যও তৈরি করা হবে। প্রতিবেদনে আরও বলা হয়, দেশজুড়ে ইলের হাস্যোজ্জ্বল ছবি ও তাঁর স্মৃতিস্তম্ভ স্থাপন করা হবে। আগামী ১৬ ফেব্রুয়ারি ইলের জন্মদিন। ‘দিনটি জাতির জন্য মঙ্গলময়’ ও সরকারি ছুটির দিন।
ইংরেজিতে ওয়েবসাইট: উত্তর কোরিয়ার ক্ষমতাসীন দলের প্রধান সংবাদপত্র রোদং সিনমুন-এর ওয়েবসাইট ইংরেজি ভাষায়ও চালু হয়েছে। ওয়েবসাইটে দেশটির নতুন নেতা কিম জং-উন সম্পর্কে নানা তথ্য ও ছবি, দেশের রাজনৈতিক বিষয় এবং দক্ষিণ কোরিয়া সরকারের সমালোচনা করে অনেক প্রতিবেদন রয়েছে।


বেটোফেনের চিঠিতে তাঁর দৈন্যদশার চিত্র
সর্বকালের অন্যতম শ্রেষ্ঠ সুরস্রষ্টা লুদাফিক ফন বেটোফেনের হাতে লেখা একটি দুর্লভ চিঠি থেকে তাঁর শারীরিক অসুস্থতা ও আর্থিক দৈন্যদশার চিত্র পাওয়া গেছে।
জার্মানির উত্তরাঞ্চলীয় শহর লুবেকে অবস্থিত ব্রামস ইনস্টিটিউট জানিয়েছে, ছয় পৃষ্ঠার চিঠিতে বেটোফেনের স্বাক্ষর ও তাঁর নিজস্ব সিলমোহরের ছাপ আছে। মূলত, তাঁর বহুল পরিচিত স্বরলিপির সংকলন ‘মিসা সোলেমনিস’ বিক্রির জন্যই তিনি ওই চিঠি লেখেন। এটি বিক্রিতে সহযোগিতা করার জন্য হার্পবাদক ও গীতিকার ফ্রানজ আন্তন স্টকহাউজেনকে তিনি চিঠিটি লেখেন।
ব্রামস ইনস্টিটিউটের সংগীত গবেষক স্টাফেন ভোয়েমার জানান, বেটোফেনের ওই চিঠিতে তাঁর দুরবস্থার চিত্র ধরা পড়েছে। তাঁর আর্থিক দৈন্যদশা, চোখের সমস্যা ও সংগীতপ্রিয় এক দন্ত চিকিৎসককে খুঁজে বের করার বিষয়গুলো উঠে এসেছে ওই চিঠির বিষয়বস্তুতে। ওই চিকিৎসক এর আগে বেটোফেনের কাছে চিঠি লিখেছিলেন।
৫৩ বছর বয়সে ওই চিঠি লেখেন বেটোফেন। এর চার বছর পর ৫৭ বছর বয়সে তিনি মারা যান। সেটা ছিল ১৮২৭ সাল। তাঁর জন্ম ১৭৭০ সালে জার্মানির বন শহরে।


কর পরিশোধ না করার শাস্তি!
ভারতের বিহার রাজ্যের রাজধানী পাটনা কানকেরবাগ এলাকায় কর পরিশোধ না করায় পৌর কর্তৃপক্ষ একটি বিপণিবিতানের সামনে তিন ট্রাক ময়লা-আবর্জনা ঢেলে দিয়েছে।
কর্তৃপক্ষ বলেছে, ওই বিপণিবিতানের মালিক ১২ বছর ধরে কর পরিশোধ না করায় তারা ওই কঠোর পদক্ষেপ নিতে বাধ্য হয়েছে। অবশ্য স্থানীয় বাসিন্দাদের প্রতিবাদের মুখে আবর্জনার স্তূপ অপসারণ করেছে কর্তৃপক্ষ। তারা বলেছে, ভবিষ্যতে তারা এ ধরনের পথ আর বেছে নেবে না।
কানকেরবাগ এলাকার একজন কর কর্মকর্তা জানান, জে পি মার্কেট কমপ্লেক্স নামে ওই বিপণিবিতানের স্বত্বাধিকারী অবিনাশ কুমারকে বকেয়া কর পরিশোধের জন্য বেশ কয়েকবার তাগিদ দেওয়া হয়। তাঁর কাছে বকেয়া করের পরিমাণ ভারতীয় মুদ্রায় এক লাখ ৬৪ হাজার রুপি।
কর্মকর্তা বলেন, গত মঙ্গলবার স্থানীয় বাসিন্দাদের প্রতিবাদ সত্ত্বেও ওই বিপণিবিতানের সামনে আবর্জনা ফেলা হয়। বকেয়া কর পরিশোধে অবিনাশের ওপর চাপ সৃষ্টি করতেই এ পদক্ষেপ নেওয়া হয়।
রদবদল
জাপানের প্রধানমন্ত্রী ইয়োশিহিকো নোদা তাঁর মন্ত্রিসভায় রদবদল করতে যাচ্ছেন। ধারণা করা হচ্ছে, তিনি দুজন মন্ত্রীকে বরখাস্ত করতে পারেন। নোদার ডেমোক্রেটিক পার্টি অব জাপানের ভারপ্রাপ্ত মহাসচিব শিনজি তারুতোকো বলেন, মন্ত্রিসভা শক্তিশালী করতে প্রধানমন্ত্রী রদবদলের উদ্যোগ নিয়েছেন। স্থানীয় গণমাধ্যমের প্রতিবেদনে বলা হয়েছে, বিরোধীদের সমালোচনার মুখে প্রতিরক্ষামন্ত্রী ইয়াসুয়ো ইচিকাওয়া ও ভোক্তাবিষয়ক মন্ত্রী কেনজি ইয়ামাওকোকে বরখাস্ত করতে পারেন নোদা। এএফপি।
আদালতে হত্যা
জার্মানিতে আদালতে রায় পড়ে শোনানোর সময় অভিযুক্ত ব্যক্তির গুলিতে রাষ্ট্রপক্ষের এক কৌঁসুলি নিহত হয়েছেন। গত বুধবার বেভারিয়া রাজ্যের বিচার মন্ত্রণালয়ের এক মুখপাত্র এ কথা জানিয়েছেন। মুখপাত্র জানান, আদালতকক্ষে ওই ব্যক্তি কৌঁসুলিকে তিনবার গুলি করেছেন। বিমার হাজার হাজার ইউরো আত্মসাতের দায়ে ওই ব্যক্তিকে অভিযুক্ত করা হয়েছে। রয়টার্স।


তিমি শিকার রোধে
দক্ষিণ মহাসাগরে পরিবেশকর্মীরা তিমি শিকার রোধে শিকারিদের জাহাজ লক্ষ্য করে রং ও দুর্গন্ধময় তরল পদার্থ ছুড়েছেন। গতকাল বৃহস্পতিবার জাপানের ইনস্টিটিউট অব সেটাশান রিসার্চ এ কথা জানিয়েছে। জাপানের এই প্রতিষ্ঠান গবেষণার জন্য মহাসাগরে তিমি শিকারের কর্মকাণ্ড পরিচালনা করে থাকে। প্রতিষ্ঠানটি জানায়, সি শেফার্ডের জাহাজ থেকে পরিবেশকর্মীরা ছোট ছোট নৌকা নিয়ে তিমি শিকারিদের ওপর এই হামলা চালান।


পাকিস্তানে সংকট আরও ঘনীভূত
সেনা কর্মকর্তাদের সঙ্গে কায়ানির বৈঠক
যুক্তরাষ্ট্রকে পাঠানো গোপন চিঠি (মেমো) নিয়ে সরকার ও সেনাবাহিনীর টানাপোড়েন আর দুর্নীতির মামলায় প্রেসিডেন্টের বিচার নিয়ে সুপ্রিম কোর্টের হুমকির পর পাকিস্তানে রাজনৈতিক উত্তেজনা দ্রুত বাড়ছে। এর মধ্যে গতকাল বৃহস্পতিবার এই উত্তেজনা নতুন মাত্রা পেয়েছে প্রেসিডেন্ট আসিফ আলী জারদারির বিদেশযাত্রা এবং সেনা কর্মকর্তাদের সঙ্গে সেনাপ্রধানের বৈঠকে।
প্রেসিডেন্ট আসিফ আলী জারদারির এক ঘনিষ্ঠ সহযোগী জানান, এক দিনের সফরে প্রেসিডেন্ট জারদারি গতকাল দুবাই গেছেন। তিনি সেখানে একটি বিয়ের অনুষ্ঠানে যোগ দেবেন। এ ছাড়া অসুস্থতার জন্য চিকিৎসকদের কাছেও যেতে পারেন। আজ শুক্রবার তিনি দেশে ফিরবেন।
নাম প্রকাশ না করার শর্তে ওই সহযোগী আরও জানান, এটা প্রেসিডেন্টের ব্যক্তিগত সফর। এর সঙ্গে সাম্প্রতিক সংকটের কোনো সংশ্লিষ্টতা নেই।
আল-কায়েদার নেতা ওসামা বিন লাদেনকে হত্যার পর সেনাবাহিনীর সম্ভাব্য অভ্যুত্থান প্রতিহত করা এবং সেনাবাহিনীর ক্ষমতা কাটছাঁট করতে সহযোগিতা চেয়ে পাকিস্তান সরকারের পক্ষ থেকে যুক্তরাষ্ট্রকে দেওয়া একটি গোপন চিঠি প্রকাশ পাওয়ার পর থেকে মুখোমুখি অবস্থানে আছে জারদারির বেসামরিক সরকার ও সেনাবাহিনী। ওই চিঠির ঘটনা তদন্তে সুপ্রিম কোর্টের দ্বারস্থ হয়ে সেনাপ্রধান জেনারেল আশফাক পারভেজ কায়ানি ও সামরিক গোয়েন্দা সংস্থা আইএসআইয়ের প্রধান লে. জেনারেল আহমদ সুজা পাশা সংবিধান লঙ্ঘন করেছেন বলে গত সোমবার মন্তব্য করেন প্রধানমন্ত্রী ইউসুফ রাজা গিলানি।
প্রধানমন্ত্রীর ওই মন্তব্যে সরকার ও সেনাবাহিনীর মধ্যে দ্বন্দ্ব এখন তীব্র রূপ নিয়েছে। ওই মন্তব্যের জবাবে সেনাবাহিনী গত বুধবার জানায়, প্রধানমন্ত্রীর মন্তব্য দেশের জন্য ভয়াবহ পরিণতি ডেকে আনতে পারে। আর এর পরদিনই হঠাৎ করে প্রেসিডেন্ট জারদারির বিদেশ যাওয়ায় দেশটিতে সংকট ও গুঞ্জন আরও ঘনীভূত হয়েছে।
এদিকে, সেনাপ্রধান কায়ানি ও আইএসআইয়ের প্রধান পাশাকে যাতে সরকার সরিয়ে দিতে না পারে, সে জন্য আবেদন করা হয়েছে বলে গতকাল স্বীকার করেছেন আদালত। আইনজীবী মৌলভি ইকবাল হায়দার গত বুধবার ওই আবেদন করেন এবং তা গ্রহণ করেছেন ইসলামাবাদের হাইকোর্ট। আবেদনে ইকবাল হায়দার বলেছেন, ‘আবেদনের নিষ্পত্তি না হওয়া পর্যন্ত প্রেসিডেন্ট ও প্রধানমন্ত্রী যাতে সেনাপ্রধান ও আইএসআইয়ের প্রধানকে সরিয়ে দিতে না পারেন, সে জন্য ব্যবস্থা নেওয়া হোক।’
দেশটির এক্সপ্রেস ট্রিবিউন পত্রিকা লিখেছে, ইকবাল হায়দারকে ‘সন্দেহজনক ব্যক্তি’ হিসেবে বিবেচনা করে তাঁকে সুপ্রিম কোর্ট এলাকায় ঢুকতে ও পিটিশন দাখিল করতে বাধা দেন প্রধান বিচারপতি ইফতিখার চৌধুরী। এরপর তিনি ইসলামাবাদ হাইকোর্টে তা দাখিল করেন।
সেনাপ্রধান ও আইএসআইয়ের প্রধানের বিরুদ্ধে অভিযোগ তুলে প্রধানমন্ত্রীর বক্তব্যের ‘ভয়ানক পরিণতি’ হতে পারে বলে সেনাবাহিনীর বিবৃতির কয়েক ঘণ্টার মধ্যে ওই পিটিশন দাখিল করেন আইনজীবী ইকবাল। এর আগের দিন ‘বড় ধরনের অসদাচরণের’ অভিযোগ তুলে প্রতিরক্ষাসচিব সাবেক জেনারেল নাইম খালিদ লোদিকে বরখাস্ত করেন প্রধানমন্ত্রী গিলানি। এতে গুজব ছড়িয়ে পড়ে, সেনাপ্রধান ও আইএসআইয়ের প্রধানের বিরুদ্ধেও সরকার একই ধরনের পদক্ষেপ নিতে পারে।
এদিকে, সেনাপ্রধান কায়ানি গতকাল সেনাবাহিনীর শীর্ষস্থানীয় কর্মকর্তাদের সঙ্গে বৈঠক করেছেন। বৈঠকে কী নিয়ে আলোচনা হয়েছে, তা জানাতে অস্বীকৃতি জানান সেনাবাহিনীর মুখপাত্র মেজর জেনারেল মুহাম্মাদ আলা দিয়াল। তবে এই সংকটকালে সেনাবাহিনী পরবর্তী সময়ে কী পদক্ষেপ নিতে যাচ্ছে, তা নিয়ে নতুন করে গুঞ্জন সৃষ্টি করেছে গতকালের ওই বৈঠক।
অন্যদিকে, প্রধানমন্ত্রী গিলানি এই সংকট-পরিস্থিতিতে সৃষ্ট উত্তেজনা প্রশমনে কাল শনিবার মন্ত্রিপরিষদের প্রতিরক্ষা কমিটির সভা ডেকেছেন। এতে সেনাপ্রধানও থাকবেন।
এর আগে গত শুক্রবার পাকিস্তানের সুপ্রিম কোর্ট দেশের প্রেসিডেন্ট ও প্রধানমন্ত্রীকে হুমকি দেন। সুপ্রিম কোর্ট বলেন, প্রধানমন্ত্রী সৎ মানুষ নন। তিনি সাংবিধানিক শপথ পালন করেননি। বারবার বলার পরও তিনি প্রেসিডেন্ট জারদারির বিরুদ্ধে দুর্নীতির মামলা আবার চালু করার উদ্যোগ নেননি। সুপ্রিম কোর্ট আরও জানান, ওই মামলার বিষয়ে পদক্ষেপ নিতে ব্যর্থ হলে প্রেসিডেন্ট ও প্রধানমন্ত্রীকে অযোগ্য ঘোষণা করে সাংবিধানিকভাবে তাঁদের সরিয়ে দেওয়ার ব্যবস্থা করা হবে।
দেশে ফিরলেন জারদারি
পাকিস্তানের প্রেসিডেন্ট আসিফ আলী জারদারি দুবাইয়ে সংক্ষিপ্ত সফর শেষে আজ শুক্রবার দেশে ফিরেছেন।
জারদারির মুখপাত্র ফরহাতুল্লাহ বাবর বার্তা সংস্থা রয়টার্সকে বলেন, ‘প্রেসিডেন্ট দুবাইয়ে কয়েক ঘণ্টা সফর শেষে আজ সকালে ইসলামাবাদে ফিরেছেন।’
যুক্তরাষ্ট্রে পাঠানো ‘গোপন চিঠি’ (মেমো) নিয়ে সরকার ও সেনাবাহিনীর টানাপোড়েনের মধ্যে জারদারির এ সফর নিয়ে নানা গুঞ্জন ছড়িয়ে পড়ে। কানাঘুষা শুরু হয় বর্তমান সরকারের থাকা না-থাকা নিয়ে।
তবে প্রেসিডেন্টের ঘনিষ্ঠ এক সহযোগী জানিয়েছিলেন, এক দিনের সফরে প্রেসিডেন্ট জারদারি গতকাল বৃহস্পতিবার দুবাইয়ে গেছেন। সেখানে একটি বিয়ের অনুষ্ঠানে যোগ দেওয়া ও স্বাস্থ্য পরীক্ষা করার কথা ছিল জারদারির। ওই সহযোগী আরও জানান, এ সফরের সঙ্গে সাম্প্রতিক সংকটের কোনো সংশ্লিষ্টতা নেই।


টুইটারে যোগ দিলেন মিশেল ওবামা
মার্কিন ফার্স্ব লেডি মিশেল ওবামা টুইটারে যোগ দিয়েছেন।
মিশেল ওবামা টুইটারে যোগ দেওয়ার কয়েক ঘণ্টার মধ্যেই তাঁর লক্ষাধিক অনুসারী তৈরি হয়। টুইটারে তাঁকে @michelleobama এই ঠিকানায় পাওয়া যাবে। প্রথম টুইটে ওই অ্যাকাউন্ট থেকে জানানো হয়, ‘মিশেল ওবামা এবং প্রেসিডেন্টের প্রচারণায় আপনাদের যুক্ত করতে পেরে আমরা আনন্দিত।’
দ্বিতীয় টুইটে স্পষ্ট হয় যে, এই অ্যাকাউন্টটি যুক্তরাষ্ট্রের প্রেসিডেন্ট নির্বাচনে ওবামার পক্ষে প্রচারণা চালাতে ব্যবহূত হবে। এর কয়েক ঘণ্টা পর মিশেল প্রথমবারের মতো টুইট করেন। নিজের স্বাক্ষর করা এই টুইটে সবাইকে ধন্যবাদ জানিয়ে এর মাধ্যমে সবার সঙ্গে যুক্ত থাকার ইচ্ছা প্রকাশ করেন মিশেল।
আমেরিকার এই ফার্স্ব লেডি মাত্র পাঁচটি অ্যাকাউন্ট অনুসরণ করেন। এর মধ্যে রয়েছে প্রেসিডেন্ট ওবামা, প্রচারণা ব্যবস্থাপক জিন নেসিনা ও হোয়াইট হাউসের সরকারি টুইটার অ্যাকাউন্ট।
প্রেসিডেন্ট ওবামাও তাঁর সরকারি অ্যাকাউন্ট অনুসরণ করেন। তাঁর টুইটারে ১১ মিলিয়নেরও বেশি অনুসারী রয়েছে।


পেশোয়ারে জঙ্গি-নিরাপত্তা বাহিনীর সংঘর্ষে নিহত ৬
পাকিস্তানের উত্তর-পশ্চিমাঞ্চলীয় নগর পেশোয়ারে জঙ্গি ও নিরাপত্তা বাহিনীর সদস্যদের মধ্যে সংঘর্ষে উভয় পক্ষের ছয়জন নিহত হয়েছে। পুলিশের উদ্ধৃতি দিয়ে বার্তা সংস্থা রয়টার্স আজ শুক্রবার এ কথা জানিয়েছে।
পেশোয়ার পুলিশের এক কর্মকর্তা মুহাম্মদ ইয়ামিন খান বলেন, গতকাল মধ্যরাতে পেশোয়ারের পশ্চিমে অবস্থিত একটি ফাঁড়িতে শতাধিক জঙ্গি হামলা চালায়। এতে নিরাপত্তা বাহিনীর নয়জন সদস্য আহত হয়। তাঁরা পাল্টা হামলা চালালে তিন জঙ্গি নিহত হয়। দুই ঘণ্টারও বেশি সময় ধরে এ অবস্থা চলে। হাসপাতালে চিকিত্সাধীন অবস্থায় নিরাপত্তা বাহিনীর তিন সদস্যের মৃত্যু হয়।
সংকটে মিত্রদের সমর্থন চাইছে পিপিপি
পাকিস্তানে সরকার ও সেনাবাহিনীর মধ্যে চলমান উত্তেজনার মধ্যে জোটের অংশীদারদের সমর্থন আদায়ে জোর চেষ্টা চালাচ্ছে ক্ষমতাসীন দল পাকিস্তান পিপলস পার্টি (পিপিপি)।
দেশটির রাজনৈতিক সূত্রের বরাত দিয়ে বার্তা সংস্থা রয়টার্স আজ শুক্রবার জানায়, বেসামরিক নেতাদের সমর্থনে পার্লামেন্টে আস্থা প্রস্তাব উত্থাপন করার পরিকল্পনা করছে সরকার।
পিপিপির প্রধান একটি মিত্র দলের এক পার্লামেন্ট সদস্য বলেন, ‘সরকার আমাদের পার্লামেন্টে আস্থা প্রস্তাব উত্থাপনের বিষয়টি বলেছে। আমরা এ ধরনের প্রস্তাবে সমর্থন দেব, যা দেশের গণতন্ত্রকে শক্তিশালী করবে।’ ওই রাজনীতিক সেনাবাহিনীকে ইঙ্গিত করে বলেন, রাষ্ট্রীয় কোনো প্রতিষ্ঠানকে লক্ষ্য করে প্রস্তাব আনা হলে, তাতে সমর্থন দেওয়া আমাদের পক্ষে কঠিন হবে।’
তবে জোটের অংশীদার কয়েকটি দল সতর্ক করে বলেছে, সেনাবাহিনীকে আরও কঠোর অবস্থানে ঠেলে দেওয়া জারদারি ও তাঁর মিত্রদের উচিত হবে না।
যুক্তরাষ্ট্রকে পাঠানো গোপন চিঠি (মেমো) নিয়ে সরকার ও সেনাবাহিনীর এবং দুর্নীতির মামলায় প্রেসিডেন্টের বিচার নিয়ে সুপ্রিম কোর্টের হুমকির পর পাকিস্তানে এখন উত্তেজনা বিরাজ করছে। গতকাল প্রেসিডেন্ট জারদারির বিদেশ যাত্রা এবং সেনা কর্মকর্তাদের সঙ্গে সেনাপ্রধান জেনারেল আশফাক পারভেজ কায়ানির বৈঠক এই উত্তেজনা আরও বাড়িয়ে দেয়। অবশ্য দুবাইয়ে সংক্ষিপ্ত সফর শেষে আজ শুক্রবার দেশে ফেরেন জারদারি।
সামরিক সূত্রগুলো বলছে, সেনাবাহিনী চাইছে প্রেসিডেন্ট জারদারি যেন ক্ষমতা থেকে সরে দাঁড়ায়। তবে এটা হওয়া উচিত সাংবিধানিকভাবে, কোনো অভ্যুত্থানের মাধ্যমে নয়। 


তথ্য ফাঁসের দায়ে কোর্ট মার্শাল
উইকিলিকসের কাছে তথ্য ফাঁসের দায়ে অভিযুক্ত মার্কিন সৈনিক পিট ব্রাডলি ম্যানিংকে কোর্ট মার্শালের মুখোমুখি করতে সুপারিশ করেছে দেশটির সামরিক বাহিনী। একটি সামরিক প্যানেল এই সুপারিশ করে।
২৪ বছর বয়সী ম্যানিংয়ের বিরুদ্ধে অভিযোগ, ইরাকে মার্কিন সেনাবাহিনীর একজন বিশ্লেষক হিসেবে কর্মরত অবস্থায় তিনি উইকিলিকসের কাছে যুক্তরাষ্ট্রের হাজার হাজার গোপন নথি ফাঁস করেছেন।
মার্কিন সামরিক বাহিনীর এক বিবৃতিতে বলা হয়, ট্রাইব্যুনালের প্রধান লে. কর্নেল পল অ্যালমানজা বলেছেন, ম্যানিংয়ের বিরুদ্ধে আনা অভিযোগগুলো বিশ্বাস করার যথেষ্ট কারণ আছে। তাই তাঁকে কোর্ট মার্শালের মুখোমুখি করা যায়।
ম্যানিংকে ২০১০ সালের মে মাসে গ্রেফতার করা হয়। গত ডিসেম্বরের শুনানিতে ব্র্যাডলি ম্যানিংকে কোর্ট মার্শালের আওতায় আনার সিদ্ধান্ত নেয় সামরিক প্যানেল।


‘সেনা হস্তক্ষেপে কখনোই মানবিক সংকট দূর হয় না’
পাকিস্তানে সেনা অভ্যুত্থানের গুজব ছড়িয়ে পড়ার পরিপ্রেক্ষিতে তেহরিক-ই-ইনসাফ দলের প্রধান ইমরান খান সাফ জানিয়ে দিয়েছেন, এ ধরনের অভ্যুত্থানে তাঁর দল সমর্থন দেবে না। কারণ, সেনা হস্তক্ষেপ কখনোই কোনো মানবিক সংকট দূর করতে পারে না। পাকিস্তানের জিও নিউজ ও টাইমস নাউয়ের বরাত দিয়ে টাইমস অব ইন্ডিয়া এ খবর জানিয়েছে।
লাহোরে জিও নিউজকে ইমরান খান বলেন, অগণতান্ত্রিক কোনো পন্থা সহ্য করা হবে না। টাইমস নাউকে দেওয়া অপর সাক্ষত্কারে তিনি বলেন, ‘সেনা হস্তক্ষেপ কেবল রক্ত ঝরায়। আমি এর বিরোধী। এ ধরনের অভ্যুত্থান কখনোই কোনো মানবিক সংকটের সমাধান দিতে পারে না।’
ইমরান বলেন, ‘আধুনিক অস্ত্রে সজ্জিত মার্কিন সেনাবাহিনীর আফগানিস্তান অভিযানের সাফল্য নিয়ে সন্দেহ আছে। ইরাক বিষয়েও তারা কোনো দীর্ঘমেয়াদি সমাধান দিতে পারেনি। এসব যুদ্ধে নিহতের সংখ্যার দিকে তাকান, কোটি কোটি ডলার ব্যয়ের দিকে খেয়াল করুন, মানুষের দুর্দশার কথা ভাবুন, অর্থনীতির ব্যাপক ক্ষতি দেখুন।’
ইমরান খান বলেন, তিনি সেনা হস্তক্ষেপের ঘোরবিরোধী। তিনি বলেন, ‘আপনারা জানেন আমি রাজনীতিবিদ। আমি পরিপূর্ণভাবে যেকোনো সামরিক সমাধানের বিরোধী। আমি সব সময় বিশ্বাস করি, সেনা সমাধানের ফলাফল হিতে বিপরীত হয়।’
যুক্তরাষ্ট্রকে পাঠানো ‘গোপন চিঠি’ কেলেঙ্কারি নিয়ে সরকার ও সেনাবাহিনীর মধ্যে বেশকিছু দিন ধরেই টানাপোড়েন চলছে। জলন্ত আগুনে ঘি হয়ে দেখা দেয় পাকিস্তানের প্রধানমন্ত্রী ইউসুফ রাজা গিলানি কর্তৃক প্রতিরক্ষা সচিব লে. জেনারেল নাইম খালেদ লোদির বরখাস্তের আদেশ।
এ ছাড়া ওই চিঠির ঘটনা তদন্তে সুপ্রিম কোর্টের দ্বারস্থ হন সেনাপ্রধান জেনারেল আশফাক পারভেজ কায়ানি ও সামরিক গোয়েন্দা সংস্থা আইএসআইয়ের প্রধান লে. জেনারেল আহমদ সুজা পাশা। এমন পদক্ষেপ নিয়ে তাঁরা সংবিধান লঙ্ঘন করেছেন বলে গত সোমবার মন্তব্য করেন প্রধানমন্ত্রী ইউসুফ রাজা গিলানি। এর পাল্টা জবাবে সেনাবাহিনী গত বুধবার জানায়, প্রধানমন্ত্রীর মন্তব্য দেশের জন্য ভয়াবহ পরিণতি ডেকে আনতে পারে।
দেশে যখন এমন অবস্থা তখন গতকাল বৃহস্পতিবার প্রেসিডেন্ট আসিফ আলী জারদারির বিদেশযাত্রা এবং সেনা কর্মকর্তাদের সঙ্গে সেনাপ্রধানের বৈঠক নতুন মাত্রা যোগ করে। তবে আজ শুক্রবারই তিনি দেশে ফিরে এসেছেন।
পারমাণবিক কর্মসূচি প্রশ্নে আলোচনায় রাজি ইরান
বিতর্কিত পারমাণবিক কর্মসূচি নিয়ে ছয় পরাশক্তির সঙ্গে আলোচনায় বসতে রাজি হয়েছে ইরান।
জাতিসংঘ তেহরানের ২০ শতাংশ সমৃদ্ধ পরমাণু উত্পাদনের বিষয়টি নিশ্চিত করার এক দিন পর ইরান এ ঘোষণা দিল।
তুরস্কের রাজধানী আঙ্কারায় এক সংবাদ সম্মেলনে ইরানের পার্লামেন্টের স্পিকার আলী লারিজানি বলেন, পারমাণবিক প্রশ্নে নতুন করে আলোচনা শুরু করতে আঙ্কারার প্রস্তাব তিনি গ্রহণ করেছেন। এক বছর আগে ইস্তাম্বুলে এক বৈঠকের পর থেকে এ আলোচনা ঝুলে আছে।
বিশেষজ্ঞরা বলছেন, ইরানের ২০ শতাংশ সমৃদ্ধ পরমাণু উত্পাদনের বিষয়টি পারমাণবিক অস্ত্র তৈরির ক্ষেত্রে একটি বড় অগ্রগতি। তবে উত্পাদিত পরমাণু শুধু শান্তিপূর্ণ কাজে ব্যবহার করা হবে বলে প্রথম থেকেই দাবি করে আসছে দেশটি।
সর্বশেষ যুক্তরাষ্ট্র ও ইউরোপীয় ইউনিয়নভুক্ত দেশগুলোর সঙ্গে আলোচনার পর ইরানের ওপর অনেক ধরনের অবরোধ আরোপ করা হয়।
গত মঙ্গলবার তেহরানে গাড়িবোমা হামলায় একজন পরমাণু বিজ্ঞানী নিহত হন। সংবাদ সম্মেলনে লারিজানি বলেন, ‘হামলা চালিয়ে চতুর্থবারের মতো ইরানের বিজ্ঞানীকে হত্যার মধ্য দিয়ে প্রমাণ হয় ইসরায়েল কতটা অসহায়। এভাবে সন্ত্রাসী হামলা চালিয়ে ইরানের পারমাণবিক কর্মসূচিতে বিঘ্ন সৃষ্টি করতে পারবে ভাবলে তারা ভুল করবে। প্রত্যেকে জানে, এ ধরনের হামলা চালিয়ে আমাদের থামিয়ে রাখা যাবে না।’
লারিজানি বলেন, তবে ইরান জার্মানিসহ জাতিসংঘের নিরাপত্তা পরিষদের স্থায়ী পাঁচ সদস্য দেশের সঙ্গে ‘গুরুত্বপূর্ণ’ আলোচনায় বসতে প্রস্তুত।
তিনি আরও বলেন, তারা কোনো কূটচাল না চাললে আলোচনা ফলপ্রসূ হতে পারে।
ইউরোপীয় ইউনিয়নের পররাষ্ট্রনীতি-বিষয়ক প্রধান ক্যাথরিন অ্যাস্টন বলেন, আলোচনায় বসতে গত বছরের অক্টোবরে ইরানকে আনুষ্ঠানিকভাবে আমন্ত্রণ পাঠানো হয়। আর সেই আমন্ত্রণে ইরানের সাড়া পাওয়ার অপেক্ষায় রয়েছে ইইউ।
পার্লামেন্টই সর্বময়, সেনাবাহিনীকে স্মরণ করালেন গিলানি
পাকিস্তানের প্রধানমন্ত্রী ইউসুফ রাজা গিলানি বলেছেন, সংসদে আস্থা ভোটের কোনো প্রয়োজন নেই। দেশে গণতন্ত্র থাকবে নাকি স্বৈরশাসন চলবে, পার্লামেন্টই তা নির্ধারণ করবে। আজ শুক্রবার দেশটির পার্লামেন্ট ন্যাশনাল অ্যাসেম্বলিতে তিনি এ কথা বলেন।
গিলানি দেশটির সেনাবাহিনীর দেওয়া সাম্প্রতিক বিবৃতির পরিপ্রেক্ষিতে বলেন, ‘আমরা কোনো প্রতিষ্ঠানের পক্ষে সাফাই গাইতে পার্লামেন্টে আসিনি।’
পাকিস্তানের সেনাবাহিনী গত বুধবার এক বিবৃতিতে প্রধানমন্ত্রী গিলানির উদ্দেশে বলেন, প্রধানমন্ত্রীর আপত্তিকর মন্তব্য দেশটিতে বিভক্তি ও প্রতিহিংসার জন্ম দেবে। দেশের পরিস্থিতি আরও জটিল আকার ধারণ করবে।
গত সপ্তাহের প্রথম দিকে প্রধানমন্ত্রী ইউসুফ রাজা গিলানির বরাত দিয়ে চীনের পিপলস ডেইলি অনলাইন জানায়, পাকিস্তানের সেনাপ্রধান ও গোয়েন্দা সংস্থার প্রধান সংবিধান অমান্য করছেন। সুপ্রিম কোর্টের তদন্ত সম্পর্কে তাঁরা একের পর এক একপেশে মন্তব্য করে যাচ্ছেন।
গিলানির মন্তব্যের পর পাকিস্তানের শক্তিশালী সেনাবাহিনী ও দুর্বল গণতান্ত্রিক সরকারের মধ্যকার বিদ্যমান সংকট আরও জটিল আকার ধারণ করে। প্রধানমন্ত্রী গিলানি সেনাবাহিনীর প্রধান আশফাক কায়ানি ও লে. জেনারেল আহমাদ সুজা পাশার বিরুদ্ধে সংবিধান অমান্য করার অভিযোগ আনেন।
গিলানি বলেন, সেনাবাহিনীর শীর্ষস্থানীয় কর্মকর্তাদের কোথাও সাক্ষ্য দিতে যাওয়ার আগে অবশ্যই সরকারের অনুমতি নিতে হবে। তিনি আরও বলেন, ‘সব মানুষের উচিত সংবিধানের প্রতি শ্রদ্ধাশীল হওয়া। আমরা ন্যাশনাল রিকাউন্সিলেশন অর্ডিন্যান্স ২০০৭-এর প্রতি সমর্থন জানাতেও পার্লামেন্টে আসিনি।’
মূত্রত্যাগী দুই মার্কিন সেনা শনাক্ত 
আফগানিস্তানে মৃত তালেবান জঙ্গিদের লাশকে অবমাননা করে মূত্রত্যাগী সেই চার মার্কিন মেরিন সেনার মধ্যে দুজনকে শনাক্ত করেছে মার্কিন মেরিন সেনা কর্তৃপক্ষ। একজন মেরিন সেনা কর্মকর্তার বরাত দিয়ে বিবিসি এ খবর জানায়।
মেরিন কর্তৃপক্ষ ওই অপরাধ তদন্তে একটি কমিটি গঠন করে এবং তারা ঘটনাটি অনুসন্ধান করে। এর আগে মার্কিন ও আফগান সরকার ভিডিওচিত্রটির নিন্দা জানায়। তালেবান গোষ্ঠীরাও ভিডিওচিত্রটির নিন্দা জানায়। কিন্তু তারা বলেছে, এ ঘটনা শান্তি আলোচনাকে ক্ষতিগ্রস্ত করবে না। কে বা কারা ওই ভিডিওচিত্র ধারণ করেছিল, তা জানা যায়নি। কিন্তু বিবিসির সংবাদদাতারা বলছেন, পারিপার্শ্বিক অবস্থা দেখে মনে হয়েছে, ভিডিওচিত্রটি সত্য।
বিবিসির সংবাদদাতা স্টিভ কিংস্টন বলেন, ওই মেরিন সেনারা কোন দায়িত্ব পালন করছেন, মার্কিন কর্মকর্তারা তা নিশ্চিত করেননি। তবে আফগানিস্তানে যাওয়ার আগে ওই মেরিন সেনারা যুক্তরাষ্ট্রের নর্থ ক্যারোলাইনার লেজিউন ক্যাম্পে কর্মরত ছিলেন। সেনাবাহিনীর মেজর পদমর্যাদার সদস্যদের নিয়ে ওই ক্যাম্পটি গঠিত।
সিএনএনের খবরে বলা হয়, মেরিন সেনাদের ওই ইউনিট দ্বিতীয় মেরিন রেজিমেন্টের তৃতীয় ব্যাটালিয়নের অন্তর্গত ছিল। ২০১১ সালের শুরুর দিকে এই ইউনিটকে আফগানিস্তানে পাঠানো হয়েছিল এবং ওই বছরের সেপ্টেম্বর বা অক্টোবরের দিকে ইউনিটটি যুক্তরাষ্ট্রে ফিরিয়ে নেওয়া হয়।
এর আগে মার্কিন প্রতিরক্ষামন্ত্রী লিও প্যানেট্টা মেরিন সেনা কর্তৃপক্ষ ও কাবুলভিত্তিক ইন্টারন্যাশনাল সিকিউরিটি অ্যাসিসট্যান্ট ফোর্সকে এ ঘটনার পূর্ণ তদন্তের নির্দেশ দেন। পেন্টাগন সূত্র নিশ্চিত করেছে, ওই ভিডিওচিত্র দেখার পর প্যানেট্টা আফগানিস্তানের প্রেসিডেন্ট হামিদ কারজাইয়ের সঙ্গে টেলিফোনে কথা বলেছেন। হামিদ কারজাই ওই ন্যক্কারজনক ঘটনায় জড়িত মার্কিন সেনাদের কঠোর শাস্তি দেওয়ার অনুরোধ জানান। মার্কিন পররাষ্ট্রমন্ত্রী হিলারি ক্লিনটনও এ ঘটনায় দুঃখ প্রকাশ করেছেন।
রাজনৈতিক বন্দীদের মুক্তি দিচ্ছে মিয়ানমার
সাধারণ ক্ষমতার আওতায় মিয়ানমারের বেশ কয়েকজন শীর্ষস্থানীয় রাজনৈতিক ভিন্নমতালম্বী বন্দীকে মুক্তি দিচ্ছে দেশটির সরকার। তাঁদের মধ্যে রয়েছেন ১৯৮৮ সালের ছাত্র আন্দোলনের নেতা এবং ২০০৭ সালের বিক্ষোভে জড়িত ভিক্ষুসহ সংখ্যালঘু সম্প্রদায়ের নেতারা। তবে তাঁদের মধ্যে সবচেয়ে বেশি প্রভাবশালী হিসেবে বিবেচনা করা হচ্ছে ১৯৮৮ সালের ছাত্র আন্দোলনের নেতৃত্ব দেওয়া মিন কো নাইংকে।
মিয়ানমারের রাষ্ট্রীয় টেলিভিশন জানায়, রাষ্ট্রপতির সাধারণ ক্ষমায় মোট ৬৫১ জন বন্দীকে মুক্তি দেওয়া হবে। কিন্তু তাঁদের মধ্যে কতজন রাজনৈতিক বন্দী আছেন, সে ব্যাপারে কোনো তথ্য জানায়নি তারা।
এদিকে আন্তর্জাতিক সম্প্রদায় আরও অধিকসংখ্যক রাজনৈতিক বন্দীকে মুক্তি দেওয়ার জন্য মিয়ানমারের প্রতি আহ্বান জানিয়েছে।
বিবিসির দক্ষিণ-পূর্ব এশিয়া প্রতিনিধি রাচেল হার্বে জানান, মুক্তিপ্রাপ্ত ব্যক্তিদের মধ্যে কারা রাজনৈতিকভাবে সবচেয়ে বেশি ক্ষমতাধর ছিলেন, সেটি নিয়েই এখন বেশি আলোচনা চলছে। তিনি আরও বলেন, বন্দীদের মুক্তি দেওয়ার পদক্ষেপটি মিয়ানমারে চলমান সংস্কার-প্রক্রিয়ায় সবচেয়ে বড় সাফল্য হিসেবে বিবেচনা করা হচ্ছে।
মিয়ানমারের নির্বাসিত নেতা ও আন্দোলনকর্মীরা বলেন, বন্দীদের মুক্তি দেওয়ার বিষয়টি খুব একটা মুখ্য বিষয় নয়। কিন্তু মুক্তি পাওয়ার পর তাঁরা কতটুকু স্বাধীন থাকবেন কিংবা কতটা স্বাধীনভাবে তাঁদের রাজনৈতিক কর্মকাণ্ড চালিয়ে যেতে পারবেন, সেটিই এখন দেখার বিষয়।
হামলার ঝুঁকিতে ইরানের পরমাণুবিজ্ঞানীরা
সন্ত্রাসী হামলায় আরও একজন পরমাণুবিজ্ঞানী প্রাণ হারালেন ইরানে। বুধবার তাঁর গাড়ির ওপর বোমা নিয়ে আছড়ে পড়ে এক মোটরসাইকেল আরোহী। এ নিয়ে গত দুই বছরে ইরানি বিজ্ঞানীদের ওপর পাঁচটি হামলার ঘটনা ঘটল। ইরান এই ঘটনাগুলোর জন্য ইসরায়েল ও পাশ্চাত্যকে দায়ী করেছে। নিরপেক্ষ বিশ্লেষকেরা মনে করেন, ইরানের এ সন্দেহ সত্যি হওয়া অসম্ভব নয়। তবে ইরানের স্থানীয় উপদল বা আঞ্চলিক কোনো শক্তির অন্তর্ঘাতমূলক আঘাত হওয়ার সম্ভাবনাও উড়িয়ে দেওয়া যায় না।
হামলায় এ পর্যন্ত মারা গেছেন চারজন ইরানি বিজ্ঞানী। প্রতিটি হামলার ধরন ছিল প্রায় একই রকম। প্রতিবারই গাড়িবোমা বিস্ফোরণের শিকার হন তাঁরা। নিহত চারজনের মধ্যে কমপক্ষে দুজন পরমাণুবিজ্ঞানী।
২০১০ সালের ১১ জানুয়ারি প্রথম হত্যাকাণ্ডের শিকার হন বিজ্ঞানী মাসউদ আলি মোহাম্মদি। এর ঠিক এক বছর পূর্তির দিনে প্রাণ হারালেন ৩২ বছর বয়সী কেমিক্যাল ইঞ্জিনিয়ার মোস্তফা আহমাদি রোশান। ইরানের আণবিক সংস্থার বর্তমান প্রধান ফিরাইদাউন আব্বাসিও ২০১০ সালের নভেম্বরে অল্পের জন্য প্রাণে রক্ষা পান। আব্বাসি তাঁর গাড়িতে সংযুক্ত বোমাটি বিস্ফোরিত হওয়ার আগমুহূর্তে স্ত্রীসহ বেরিয়ে এসেছিলেন বলে বেঁচে যান।
ইরানের বিতর্কিত ইউরেনিয়াম কর্মসূচি সমৃদ্ধ করার পেছনে ভূমিকা রাখছেন এই পরমাণুবিজ্ঞানীরা। প্রতিটি হামলার পরই ইসরায়েল এবং ওয়াশিংটনের দিকে আঙুল তুলেছে ইরান। সর্বশেষ ঘটনায়ও এর ব্যতিক্রম হয়নি।
মার্কিন পররাষ্ট্রমন্ত্রী হিলারি ক্লিনটন অবশ্য বুধবারই পরমাণুবিজ্ঞানী নিহতের ঘটনায় যুক্তরাষ্ট্রের সম্পৃক্ততা নেই বলে দাবি করেছেন। ইসরায়েল সর্বশেষ হামলাটির বিষয়ে মন্তব্য করতে অস্বীকৃতি জানায়। তবে ঘটনার আগের দিন ইসরায়েলের সেনাপ্রধান লেফটেন্যান্ট জেনারেল বেনি গান্টজ বলেছিলেন, ইরানের জন্য আরও বেশি রহস্যময় দুর্ঘটনা অপেক্ষা করছে।
ইরানের ইউরেনিয়াম সমৃদ্ধকরণ কর্মসূচি নিয়ে ২০১০ সাল থেকে আপত্তি জানিয়ে আসছে যুক্তরাষ্ট্র ও ইসরায়েল। চলতি বছরের শুরুতে এই ইস্যুকে কেন্দ্র করে ইরানের বিরুদ্ধে নতুন অবরোধ আরোপ করেছে যুক্তরাষ্ট্র। তার ইউরোপীয় মিত্ররাও অবরোধ কঠোর করার উদ্যোগ নিচ্ছে। এরই প্রেক্ষাপটে ইরান সম্প্রতি তার দেশসংলগ্ন কৌশলগতভাবে গুরুত্বপূর্ণ হরমুজ প্রণালিতে সামরিক মহড়া চালালে উত্তেজনার পারদ চরমে ওঠে।
বিদেশে সুদক্ষভাবে গুপ্তহত্যাকাণ্ড ঘটানোর ব্যাপারে ইসরায়েলের গোয়েন্দা সংস্থা মোসাদের দীর্ঘ ইতিহাস রয়েছে। সে দেশের সেনাবাহিনীর মুখপাত্র ইয়ভ মোরদেকাই সম্প্রতি ফেসবুকে লিখেছেন, ‘আমি জানি না ইরানি বিজ্ঞানীর হত্যাকাণ্ড কে ঘটিয়েছে, কিন্তু এ জন্য আমি মোটেও চোখের পানি ফেলিনি।’ 
পারমাণবিক স্থাপনার নিরাপত্তা
উ. কোরিয়ায় সবচেয়ে কম এর পরই পাকিস্তান
উত্তর কোরিয়ার পারমাণবিক স্থাপনা বিশ্বের মধ্যে সবচেয়ে কম নিরাপদ। এর পরই রয়েছে পাকিস্তান। মার্কিন সিনেটর স্যাম নানের নেতৃত্বে নিউক্লিয়ার থ্রেট ইনিশিয়েটিভ ও ইকোনমিস্ট ইন্টেলিজেন্স ইউনিটের এক গবেষণায় এ তথ্য প্রকাশ করা হয়েছে।
গবেষণায় দেখা যায়, উত্তর কোরিয়ার পারমাণবিক স্থাপনা ও পারমাণবিক উপাদান সবচেয়ে কম নিরাপদ। এই তালিকায় দ্বিতীয় স্থানে রয়েছে পাকিস্তানের নাম। ১০০ পয়েন্টের ভিত্তিতে করা এই তালিকায় ইরান, ভারত ও ভিয়েতনাম পঞ্চাশের কম পয়েন্ট পেয়েছে।
পারমাণবিক অস্ত্র তৈরিতে ব্যবহার করা যেতে পারে এমন পারমাণবিক উপাদান কমপক্ষে এক কেজি রয়েছে—এমন ৩২টি দেশের মধ্যে সবচেয়ে নিরাপদ বলা হচ্ছে অস্ট্রেলিয়াকে। তালিকায় এর পর রয়েছে হাঙ্গেরি, চেক রিপাবলিক ও সুইজারল্যান্ড।
সিনেটর নান বলেন, ‘পারমাণবিক উপাদান সুরক্ষায় কয়েকটি দেশকে আমরা অভিনন্দন জানাতে পারছি না। আমরা গবেষণায় বিশ্বের সবচেয়ে বিপজ্জনক উপাদান সুরক্ষায় দেশগুলোর সর্বজনীন দায়িত্বশীলতাকে প্রাধান্য দিয়েছি।’ তিনি আরও বলেন, ‘আমরা জানি, সন্ত্রাসীরা এই বিপজ্জনক উপাদান পাওয়ার জন্য সেখানেই যাবে, যেখানে এটা ঝুঁকিপূর্ণ থাকবে।’
গবেষণায় সংশ্লিষ্ট দেশগুলোকে আরও বেশি পারমাণবিক উপাদান মজুদ না করতে আহ্বান জানানো হয়। একই সঙ্গে নিরাপত্তা বাড়ানোরও তাগিদ দেওয়া হয়।
আগামী মার্চে দক্ষিণ কোরিয়ায় পারমাণবিক নিরাপত্তা নিয়ে সম্মেলন হওয়ার কথা। ওই সম্মেলনের আগে এই গবেষণার প্রতিবেদন প্রকাশ করা হলো।
উত্তর কোরিয়া ২০০৬ সালের অক্টোবরে প্রথম পারমাণবিক অস্ত্রের পরীক্ষা চালায়। পাকিস্তান পারমাণবিক অস্ত্রের প্রথম পরীক্ষা চালায় ১৯৯৮ সালে।
পাকিস্তানের পারমাণবিক বোমার জনক আবদুল কাদির খান ২০০৪ সালে স্বীকার করেন, তিনি গোপনে এর কৌশল ইরান, লিবিয়া ও উত্তর কোরিয়ার কাছে বিক্রি করেন। পরে অবশ্য তিনি তা অস্বীকার করেন। এএফপি ও এএনআই।


শত শত কোটি গ্রহ থাকতে পারে এই মহাবিশ্বে
মহাবিশ্বে শত শত কোটি গ্রহ থাকার সম্ভাবনা রয়েছে বলে জানিয়েছেন বিজ্ঞানীরা। তাঁরা বলছেন, সাম্প্রতিক গবেষণায় প্রাপ্ত তথ্য ইঙ্গিত করছে প্রতিটি তারার সঙ্গেই আছে অন্তত একটি করে গ্রহ। তা সঠিক হলে কেবল মিল্কিওয়ে নামে পরিচিত আমাদের ছায়াপথেই পৃথিবীর আকারের এক হাজার কোটি গ্রহ থাকার কথা।
গত বুধবার আমেরিকান অ্যাস্ট্রোনমিক্যাল সোসাইটির (এএএস) ২১৯তম সভায় উপস্থাপিত নতুন এক গবেষণার ফল থেকে এ কথা জানা গেছে। মনে করা হচ্ছে, গ্রহের সংখ্যা অনেক বেড়ে যাওয়ার ফলে পৃথিবীর বাইরে প্রাণ থাকার সম্ভাবনাও বাড়বে।
অল্প দিন আগেও আমাদের সৌরজগতের বাইরেই কোনো গ্রহের কথা জানতেন না বিজ্ঞানীরা। সেই অবস্থা থেকে মাত্র গত ১৫ বছরে তাঁরা সৌরজগতের বাইরে ৭০০ গ্রহ চিহ্নিত করতে পেরেছেন।
কিন্তু নেচার-এ প্রকাশিত গবেষণায় প্রমাণ মিলেছে,
আন্তর্জাতিক একটি গবেষকদল ‘গ্র্যাভিটেশনাল মাইক্রোলেন্সিং’ নামের এক পদ্ধতিতে কিছু গ্রহ চিহ্নিত করেছেন। ওই গ্রহগুলোর অস্তিত্ব এ ইঙ্গিত দিচ্ছে যে এ রকম আরও শত শত কোটি গ্রহ রয়েছে। ‘গ্র্যাভিটেশনাল মাইক্রোলেন্সিং’ পদ্ধতিতে অনেক দূরের তারার মাধ্যাকর্ষণ ব্যবহার করে তাদের আরও বহু দূরের তারার (গ্রহ আছে এমন) আলো বাড়িয়ে তুলে সেগুলোর ‘চিত্র’ ধারণ করা হয়। 


পর্যটকদের অভয় দিতে ৩৬০ ফুট নিচে মন্ত্রীর লাফ
পায়ে দড়ি বেঁধে ভিক্টোরিয়া জলপ্রপাতের ওপর থেকে লাফিয়ে পড়ার (বাঞ্জি জাম্প) পর দড়ি ছিঁড়ে পড়ে গিয়েছিলেন অস্ট্রেলিয়ার এক নারী পর্যটক। এ ঘটনার পর বাঞ্জি জাম্প তথা জাম্বিয়া পর্যটনে বিদেশিদের আস্থা ফেরাতে নিজেই লাফ দিয়েছেন দেশটির পর্যটনমন্ত্রী।
নববর্ষের আগের রাতে ভিক্টোরিয়া জলপ্রপাতের ওপরের সেতু থেকে পায়ে দড়ি বেঁধে লাফিয়ে পড়েছিলেন অস্ট্রেলীয় নাগরিক ২২ বছর বয়সী এরিন ল্যাংওয়ার্দি। ৩৬০ ফুট ওপর থেকে লাফিয়ে পড়ার পর পায়ের সঙ্গে বাঁধা রাবারের দড়ি ছিঁড়ে গেলে তিনি জাম্বেজি নদীতে পড়ে যান। দড়িতে দুই পা একত্রে বাঁধা অবস্থাতেই সাঁতরে তীরে উঠতে সক্ষম হন ল্যাংওয়ার্দি। কিন্তু তাঁর শরীরের নানা জায়গা বাজেভাবে কেটে-ছিঁড়ে যায় এবং কাঁধের হাড়ে চোট পান।
দুর্ঘটনার ভিডিওচিত্রটি ইন্টারনেটের মাধ্যমে ছড়িয়ে পড়ে বিশ্বজুড়ে। এতে চিন্তিত হয়ে পড়ে জাম্বিয়া কর্তৃপক্ষ। কেননা, তাদের অর্থনীতির অন্যতম ভিত্তি পর্যটনশিল্প। এ অবস্থায় পর্যটকদের আস্থা ফেরাতে গত রোববার একই স্থানে নিজেই বাঞ্জি জাম্প দিয়েছেন জাম্বিয়ার পর্যটনমন্ত্রী গিভেন লুবিন্দা।


তাইওয়ানে নির্বাচন
প্রচারণা শেষ করলেন প্রার্থীরা, আজ ভোট
তাইওয়ানের প্রেসিডেন্ট নির্বাচনে গতকাল শুক্রবার প্রচারণার শেষ দিনে প্রার্থীরা কর্মব্যস্ত দিন কাটিয়েছেন। আজ শনিবার ভোট নেওয়া হবে।
ধারণা করা হচ্ছে, নির্বাচনে তাইওয়ানের ক্ষমতাসীন প্রেসিডেন্ট মা ইং-জিউ ও বিরোধী দলের নেতা তাই ইং-ওয়েনের মধ্যে হাড্ডাহাড্ডি লড়াই হবে।
এতে নিরপেক্ষ ভোটারদের ওপরই নির্বাচনের ফলাফল নির্ভর করছে। মা ইং-জিউ গত চার বছরে চীনের সঙ্গে সম্পর্ক উন্নয়নে কাজ করেছেন। তবে চীনের সঙ্গে সম্পর্কের ব্যাপারে তাই ইং-ওয়েন সংশয়বাদী।
সিরিয়ায় গৃহযুদ্ধের আশঙ্কা আরব লিগ-প্রধানের
সংঘাতবিক্ষুব্ধ সিরিয়ায় গৃহযুদ্ধের আশঙ্কা প্রকাশ করেছেন আরব লিগের প্রধান নাবিল এল আরাবি।
এদিকে আরব লিগের পর্যবেক্ষক দলের সিরিয়া পরিদর্শন প্রেসিডেন্ট বাশার আল আসাদের দমন-পীড়ন বন্ধ করতে ব্যর্থ হয়েছে অভিযোগ করে পর্যবেক্ষক দলের কয়েকজন সদস্য সিরিয়া থেকে চলে গেছেন।
মিসরের আল হায়াত টেলিভিশন চ্যানেলকে দেওয়া সাক্ষাৎকারে গতকাল শুক্রবার আরব লিগের প্রধান নাবিল এল আরাবি বলেন, ‘আমি সিরিয়ায় গৃহযুদ্ধের আশঙ্কা করছি। আমরা সেখানে যা দেখছি এবং শুনছি, তাতে মনে হচ্ছে, সহিংসতা গৃহযুদ্ধের দিকে এগিয়ে যাচ্ছে।’ তিনি আশঙ্কা করেন, ‘সিরিয়ায় কোনো সমস্যা হলে তা প্রতিবেশী দেশগুলোতেও ছড়িয়ে পড়বে।’
গত ২৬ ডিসেম্বর আরব লিগের একটি পর্যবেক্ষক দল সিরিয়া পরিদর্শন শুরু করে। পর্যবেক্ষক দলের নেতৃত্ব দিচ্ছেন সুদানের সামরিক গোয়েন্দা কর্মকর্তা জেনারেল মুস্তাফা আল-দাবি। আরব লিগের শান্তি-প্রক্রিয়া বাস্তবায়নের অগ্রগতি দেখতে সিরিয়ায় যায় পর্যবেক্ষক দলটি।
সাক্ষাৎকারে আরব লিগের প্রধান নাবিল এল আরাবি পর্যবেক্ষক দলের প্রতিবেদনকে ‘উদ্বেগজনক’ বলে আখ্যা দেন। তবে বলেন, ‘পর্যবেক্ষকেরা সিরিয়ায় প্রবেশের পর হত্যাকাণ্ডের সংখ্যা অনেকে কমে গেছে, এ ব্যাপারে কোনো সংশয় নেই।’
আগামী ১৯ ও ২০ জানুয়ারি আরব লিগের পররাষ্ট্রমন্ত্রীদের বৈঠকে পর্যবেক্ষক দলের প্রতিবেদন উপস্থাপন করার কথা। সিরিয়ার সরকারবিরোধীরা অভিযোগ করছে, এর মাধ্যমে প্রেসিডেন্ট আসাদকে দমন-পীড়ন চালানোর আরও সময় দেওয়া হচ্ছে। নাবিল এল আরাবি বলেন, ওই বৈঠকে সিদ্ধান্ত হবে, পর্যবেক্ষক দল তাদের কাজ চালিয়ে যাবে কি না।
গত সপ্তাহে পর্যবেক্ষক দল ছেড়ে যাওয়া আলজেরীয় আনোয়ার মালেক বলেন, আরব লিগের পর্যবেক্ষক দলের পরিদর্শনের সময়ও সরকারের দমন-পীড়ন বন্ধ হয়নি। তাই তিনিসহ কয়েকজন সিরিয়া ছেড়ে চলে যান। তিনি দাবি করেন, আরও অনেক পর্যবেক্ষক চলে গেছেন। এর মধ্যে মরক্কো ও মিসরের পর্যবেক্ষকও রয়েছেন। মালেক বলেন, ‘আমি সংখ্যা বলতে পারব না। তবে অনেকেই সিরিয়া ছেড়েছেন। তাঁদের সঙ্গে কথা বললে স্পষ্ট হবে, তাঁরা কতটা ক্ষুব্ধ।’ তিনি আরও বলেন, সিরিয়া সরকার অনুমতি দিচ্ছে না বলে অনেকেই পর্যবেক্ষক দল ছেড়ে আসতে পারছেন না।
নাম প্রকাশ না করার শর্তে একজন পর্যবেক্ষক গতকাল বলেন, তিনি সিরিয়া ছেড়ে যাওয়ার পরিকল্পনা করছেন। কারণ, এই মিশন জনগণের কোনো কাজে আসছে না।
যুক্তরাজ্যভিত্তিক সিরিয়ান অবজারভেটরি ফর হিউম্যান রাইটস অভিযোগ করেছে, গত বৃহস্পতিবারও ২২ জনকে হত্যা করা হয়েছে।


আন্দামানের ‘মানব চিড়িয়াখানা’
জারোয়া নারী
ভিডিওচিত্রটি দেখে মানবাধিকারকর্মী ও রাজনীতিবিদেরা ক্ষুব্ধ না হয়ে পারলেন না। এতে দেখা গেছে, খাদ্যের বিনিময়ে ভারতের আন্দামান ও নিকোবর দ্বীপপুঞ্জের আদিবাসী নারীরা নেচেগেয়ে পর্যটকদের মনোরঞ্জন করছেন।
যুক্তরাজ্যভিত্তিক পত্রিকা দ্য অবজারভার ভিডিওচিত্রটি প্রকাশ করেছে। ঘুষের বিনিময়ে পুলিশ জারোয়া উপজাতি নারীদের হাজির করে। খাবারের বিনিময়ে তাঁরা নাচগান করে পর্যটকদের মনোরঞ্জন করেন। এসব নারীর কেউ কেউ নগ্ন হয়ে নেচেছেন।
ভারতের আইন অনুযায়ী, বাইরের প্রভাব ও রোগ ছড়ানো থেকে অতিনিভৃতচারীজারোয়া আদিবাসীদের সুরক্ষার জন্য তাদের ছবি তোলা ও তাদের সংস্পর্শে আসা নিষিদ্ধ। ধারণা করা হয়, আফ্রিকা থেকে যেসব মানুষ প্রথম এশিয়ায় পাড়ি জমান, এঁরা তাঁদেরই বংশধর।
ভারতের আদিবাসী বিষয়কমন্ত্রী ভি কিশোর চন্দ্র দেও এ ঘটনাকে ‘বিব্রতকর’ বলে অভিহিত করে এর সঙ্গে জড়িত ব্যক্তিদের বিরুদ্ধে ব্যবস্থা নেওয়ার ঘোষণা দিয়েছেন। তা ছাড়া স্বরাষ্ট্র মন্ত্রণালয় এ-সংক্রান্ত একটি প্রতিবেদন চেয়েছে।
আন্তর্জাতিক সংগঠন সারভাইভাল ইন্টারন্যাশনাল বলেছে, ভিডিওচিত্রে দেখা গেছে—পর্যটকেরা স্পষ্টতই ‘মানব চিড়িয়াখানা’ উপভোগ করছেন। প্রতিষ্ঠানটির পরিচালক স্টিফেন কোরি ক্ষোভ প্রকাশ করে বলেন, ‘ভিডিওচিত্রে স্পষ্ট দেখা গেছে—জারোয়া নারীদের প্রতি কিছু লোকের আচরণ ছিল অযাচিত।’


পূর্ণ কূটনৈতিক সম্পর্ক স্থাপন করবে যুক্তরাষ্ট্র
মিয়ানমারে সাধারণ ক্ষমা পেলেন ৬৫১ রাজবন্দী
মুক্তি পাওয়ার পর গতকাল ইয়াঙ্গুনে স্বজনদের সঙ্গে সাবেক প্রধানমন্ত্রী খিন নিউন (মাঝখানে)
মিয়ানমারের সাবেক প্রধানমন্ত্রী খিন নিউন্তসহ ৬৫১ জন রাজবন্দীকে ক্ষমা করেছে সরকার। এটি বর্তমান সরকারের সংস্কার কর্মসূচির অংশ। গতকাল শুক্রবার তাঁদের কেউ কেউ মুক্তি পেয়েছেন।
এ তালিকায় সাংবাদিক, বিরোধী রাজনীতিক, সাবেক ছাত্রনেতা এবং জাতিগত সংখ্যালঘু নেতারাও আছেন। দেশটির গণতন্ত্রপন্থী নেত্রী অং সান সু চির দল ন্যাশনাল লিগ ফর ডেমোক্রেসি (এনএলডি) এ ঘটনাকে সরকারের শুভ উদ্যোগ বলে স্বাগত জানিয়েছে।
ক্ষমা পাওয়া ব্যক্তিদের তালিকায় ’৮৮ জেনারেশন স্টুডেন্টসের সদস্যরাও রয়েছেন। সংগঠনটি ১৯৮৮ সালের গণতন্ত্র প্রতিষ্ঠার দাবিতে ব্যাপক আন্দোলন গড়ে তোলে। তবে তাদের সে প্রচেষ্টা ব্যর্থ হয়। আন্দোলনে হাজার হাজার মানুষ নিহত হয়।
সরকারের একজন কর্মকর্তা গতকাল জানান, প্রেসিডেন্ট থেইন সেইন সর্বশেষ সাধারণ ক্ষমার আওতায় ৬৫১ জন বন্দীকে ক্ষমা করেছেন। এর আওতায় গতকাল মুক্তি পেয়েছেন মিয়ানমারের সাবেক প্রধানমন্ত্রী খিন নিউন্ত। তিনি ২০০৪ সালে পদচ্যুত হওয়ার পর থেকে গৃহবন্দী ছিলেন। খিন সাংবাদিকদের বলেন, তিনি সরকার ও বিরোধীদলীয় নেতা সু চির মধ্যে অনুষ্ঠিত সংলাপকে স্বাগত জানান। তিনি বলেন, ‘আন্তর্জাতিক পর্যায়ের নেতাদের মিয়ানমার সফর করার ইতিবাচক বিষয় এটি।’
‘দ্য ডেমোক্রেটিক ভয়েস অব বার্মা’ নামে মিয়ানমারের নির্বাসিত একটি মিডিয়া গ্রুপ গতকাল জানিয়েছে, সরকারের এই সাধারণ ক্ষমার আওতায় বেশ কয়েকজন সাংবাদিককেও মুক্তি দেওয়া হয়েছে।
এর আগে গত অক্টোবরে ২০০ জন রাজবন্দীকে মুক্তি দেওয়া হয়। ২০১০ সালের নভেম্বরে বিতর্কিত নির্বাচনের মাধ্যমে ক্ষমতায় আসে বর্তমানের নামমাত্র বেসামরিক সরকার। এর পর থেকে চোখে পড়ার মতো বেশ কিছু সংস্কারও করা হয়।
এদিকে মিয়ানমারের এ পদক্ষেপের প্রশংসা করেছে যুক্তরাষ্ট্র। আন্তর্জাতিক নিষেধাজ্ঞা তুলে নেওয়ার ক্ষেত্রে রাজবন্দীদের মুক্তির বিষয়টিই মূল দাবি ছিল পশ্চিমা দেশগুলোর। প্রেসিডেন্ট ওবামা এ পদক্ষেপকে ‘তাৎপর্যপূর্ণ অগ্রগতি’ হিসেবে বর্ণনা করেছেন। মার্কিন পররাষ্ট্রমন্ত্রী হিলারি ক্লিনটন বলেন, সেনা-সমর্থিত সরকারের সংস্কার কর্মসূচির পুরস্কারস্বরূপ মিয়ানমারের সঙ্গে তারা পূর্ণ কূটনৈতিক সম্পর্ক স্থাপন করবে। খুব শিগগির দেশটিতে রাষ্ট্রদূত নিয়োগ-প্রক্রিয়া শুরু করবে যুক্তরাষ্ট্র।
দায়ী দুই মেরিন সেনা শনাক্ত
তালেবান যোদ্ধাদের লাশের ওপর প্রস্রাব করা দুই মার্কিন সেনাকে শনাক্ত করা হয়েছে। তবে তাদের নাম প্রকাশ করা হয়নি। এই ঘটনায় জড়িত মেরিন সেনা ইউনিটটির পরিচয়ও মিলেছে।
মার্কিন গণমাধ্যমের তথ্যমতে, অভিযুক্ত সেনা ইউনিটটি নর্থ ক্যারোলাইনার লিজিউন ঘাঁটির। ২০১১ সালের প্রথম দিকে ওই ইউনিটটি আফগানিস্তানে নিযুক্ত করা হয়। প্রত্যাহার করা হয় একই বছরের সেপ্টেম্বর অথবা অক্টোবরে। অভিযুক্ত ব্যক্তিরা দ্বিতীয় মেরিন রেজিমেন্টের তৃতীয় ব্যাটালিয়নের সদস্য।
তবে মেরিন সেনাদের মুখপাত্র লেফটেন্যান্ট কর্নেল জোসেফ প্লেনজার বার্তা সংস্থা ‘এএফপি’কে জানিয়েছেন, ‘আমরা ওই ঘটনার তদন্ত শেষ না হওয়া পর্যন্ত ইউনিটের নাম প্রকাশ করতে পারি না।’
পেন্টাগন (মার্কিন সামরিক সদর দপ্তর) জানিয়েছে, প্রতিরক্ষামন্ত্রী লিওন প্যানেট্টা এ বিষয়ে আফগান প্রেসিডেন্ট হামিদ কারজাইয়ের সঙ্গে টেলিফোনে কথা বলেছেন। কারজাই ঘটনার সঙ্গে জড়িত ব্যক্তিদের সর্বোচ্চ শাস্তি নিশ্চিত করার অনুরোধ জানিয়েছেন।
মার্কিন প্রতিরক্ষামন্ত্রী আপত্তিকর ভিডিও চিত্রটি দেখেছেন। তিনি বলেছেন, ‘যুক্তরাষ্ট্রের সামরিক বাহিনীর সদস্যদের এমন আচরণ একেবারেই অগ্রহণযোগ্য। আমাদের সামরিক বাহিনী যে মূল্যবোধ ও মানদণ্ড সমুন্নত রেখে কাজ করে, ওই ঘটনা তার পরিপন্থী।’
প্যানেট্টা বলেন, মেরিন এবং কাবুলভিত্তিক ইন্টারন্যাশনাল সিকিউরিটি অ্যাসিসট্যান্স ফোর্সের (আইএসএফ) মাধ্যমে বিষয়টির পূর্ণাঙ্গ তদন্ত হবে। এ ধরনের কাজে যারা জড়িত, তাদের জবাবদিহির আওতায় আনা হবে।
মার্কিন পররাষ্ট্রমন্ত্রী হিলারি ক্লিনটন এক সংবাদ সম্মেলনে বলেন, ‘ভিডিও চিত্রটি মার্কিন মূল্যবোধ ও আচরণের পরিপন্থী। সামরিক বাহিনীর সদস্যদের কাছ থেকে যে ধরনের আচরণ আমরা আশা করি, এটি তার সঙ্গে সংগতিপূর্ণ নয়।’


রামদেবের মুখে কালি নিক্ষেপ
ভারতের যোগগুরু বাবা রামদেবের মুখমণ্ডলে এক ব্যক্তি কালো কালি নিক্ষেপ করেছে। আজ শনিবার রাজধানী নয়াদিল্লির কনস্টিটিউশনাল ক্লাবে কালো টাকা ও দুর্নীতি বিষয়ে রামদেবের এক সংবাদ সম্মেলনে এ ঘটনা ঘটে বলে দ্য টাইমস অব ইন্ডিয়া জানিয়েছে।
ঘটনার পর কিংকর্তব্যবিমূঢ় রামদেব সাংবাদিকদের উদ্দেশে প্রশ্ন করেন, ‘আমি এমন কী করেছি, যার জন্য আমার সঙ্গে এমন আচরণ করা হলো?’
ঘটনার পরপরই রামদেবের সমর্থকেরা কালি নিক্ষেপকারী ওই ব্যক্তিকে ধরে ফেলে এবং তাঁকে বেদম চড়-থাপ্পড় মারা হয়। এতে ওই ব্যক্তির মুখ থেকে রক্ত বেরিয়ে পড়ে।
বিব্রতকর এই ঘটনার পর এক প্রতিক্রিয়ায় রামদেব বলেছেন, কালো টাকা দেশে আসার কথা তিনি বলেছেন। আর এর পরিবর্তে তিনি কালো কালি পেলেন।
রামদেব সাংবাদিকদের বলেন, ‘সত্যের জন্য লড়াই করলে এর জন্য মূল্য দিতে হয়। কালো টাকা দেশে আসার বিরুদ্ধে আমরা লড়াই করছি এবং এর পরিবর্তে আমি কালো কালি পেয়েছি। আমি কি এমন কিছু করেছি, যার জন্য এমন আচরণ আমি পেলাম?’
রামদেব আরও বলেন, ‘এই ঘটনা আমাকে প্রভাবিত করবে না। প্রতিকূলতার বিরুদ্ধে আমরা আমাদের লড়াই চালিয়ে যাব। তাতে যা-ই আসুক না কেন।’


আস্থা ভোটের আগে গিলানি
গণতন্ত্র না স্বৈরশাসন সেই সিদ্ধান্ত নিন
পাকিস্তানে ক্ষুব্ধ হয়ে ওঠা ক্ষমতাধর সেনাবাহিনী ও বিচার বিভাগের সঙ্গে দ্বন্দ্বের মুখে আগামী সোমবার পার্লামেন্টে আস্থা ভোট ডেকেছে গিলানি সরকার। প্রধানমন্ত্রী ইউসুফ রাজা গিলানি বলেছেন, দেশে গণতান্ত্রিক সরকার থাকবে, নাকি আবার সামরিক শাসন শুরু হবে— পার্লামেন্টকে এখন সেই সিদ্ধান্ত নিতে হবে।
বিশ্লেষকেরা মনে করছেন, সরকার পতনের চেষ্টাকারীদের গণতন্ত্রের শত্রু হিসেবে চিহ্নিত করে নিজের সরকারকে রক্ষা করতে পারবেন বলে আশা করছেন গিলানি। তবে আস্থা ভোটে তিনি জিতবেন বলেই মনে করা হচ্ছে।
এদিকে, যুক্তরাষ্ট্র পাকিস্তানের বেসামরিক সরকারের প্রতি সমর্থন প্রকাশ করেছে।
‘আস্থা ভোটের প্রয়োজন নেই’: গতকাল শুক্রবার পার্লামেন্টের নিম্নকক্ষে ভাষণে প্রধানমন্ত্রী গিলানি বলেন, আস্থা ভোটের প্রয়োজন বলে তিনি মনে করেন না। এর পরও কেউ যদি আস্থা ভোট চান, তাহলে তাঁরা সেটা করতে পারেন।
পার্লামেন্টের বিশেষ অধিবেশনে প্রধানমন্ত্রী এমপিদের উদ্দেশে বলেন, ‘দেশে গণতন্ত্র থাকবে নাকি স্বৈরতন্ত্র, এ সিদ্ধান্তই এখন আমাদের নিতে হবে। যদি আমরা কোনো ভুল করি, তাহলে তার জন্য গণতন্ত্র বা পার্লামেন্ট ক্ষতিগ্রস্ত হবে।’
গিলানি আরও বলেন, সবার উচিত সংবিধানকে সম্মান করা। কেউ যদি প্রধানমন্ত্রী বা প্রেসিডেন্টের ক্ষমতার মেয়াদ হ্রাস করতে চান, তাহলে তাঁদের উচিত সংবিধান সংশোধনের প্রস্তাব উত্থাপন করা।
সরকার প্রেসিডেন্ট জারদারিসহ রাজনৈতিক নেতাদের বিরুদ্ধে দুর্নীতির মামলা নতুন করে চালু করার পদক্ষেপ না নিলে প্রধানমন্ত্রী ও প্রেসিডেন্ট দুজনকেই অযোগ্য ঘোষণা করে ক্ষমতা থেকে সরিয়ে দেওয়া হবে বলে সুপ্রিম কোর্টের হুমকির পর পার্লামেন্টের এই বিশেষ অধিবেশন ডাকে গিলানি সরকার। আস্থা ভোটের নির্ধারিত দিন সোমবারই সুপ্রিম কোর্টের দেওয়া সময় অনুযায়ী দুর্নীতির মামলা পুনরুজ্জীবিত করার শেষ দিন।
সেনাবাহিনীর প্রতি ইঙ্গিত করে প্রধানমন্ত্রী গিলানি পার্লামেন্টকে জানান, সরকারের অবস্থান কোনো প্রতিষ্ঠানের বিপক্ষে নয়। তিনি বলেন, ‘এখন নতুন কোনো পক্ষ যদি দাঁড়িয়ে যায়, তাহলে সেটা সরকার বা বর্তমান বিরোধী—কারও পক্ষেই যাবে না।’
দৃশ্যত বিচার বিভাগকে তুষ্ট করার চেষ্টায় গিলানি বলেন, ‘বিচারকদের পক্ষে দাঁড়িয়ে আমরা জেলে গিয়েছিলাম...প্রধান বিচারপতি ইফতিখার মোহাম্মদ চৌধুরীর পক্ষে কথা বলে রাষ্ট্রদ্রোহী হয়েছিলাম।’
শরিকদের সমর্থন পেতে তৎপর পিপিপি: সোমবারের আস্থা ভোটে শরিক দলগুলোর সমর্থন পেতে জোর তৎপরতা শুরু করেছে ক্ষমতাসীন জোটের প্রধান দল জারদারির পাকিস্তান পিপলস পার্টি (পিপিপি)। তবে কিছু শরিক দল বলেছে, সেনাবাহিনীকে বেশি চাপ দেওয়া সরকারের পক্ষে উচিত হবে না। বড় একটি শরিক দলের এক এমপি বলেন, ‘আস্থা ভোটের প্রস্তাবে আমরা সরকারকে সমর্থন দেব। কেননা, এতে দেশের গণতন্ত্র মজবুত হবে।’ তবে সেনাবাহিনীকে ইঙ্গিত করে তিনি বলেন, রাষ্ট্রীয় কোনো প্রতিষ্ঠানকে লক্ষ্য করে প্রস্তাব তোলা হলে তা সমর্থন করা কঠিন হবে।’
দেশে ফিরেছেন জারদারি: গুঞ্জনের অবসান ঘটিয়ে পাকিস্তানের প্রেসিডেন্ট আসিফ আলী জারদারি গতকাল সকালে দেশে ফিরেছেন। এক দিনের সফরে বৃহস্পতিবার তিনি দুবাই গিয়েছিলেন। দেশের এই অবস্থায় হুট করে প্রেসিডেন্ট বিদেশ যাওয়ায় নানা গুঞ্জন ছড়িয়ে পড়ে। তবে সরকারের পক্ষ থেকে জানানো হয়েছিল, একটি বিয়ের অনুষ্ঠানে যোগ দিতেই প্রেসিডেন্ট দুবাই যাচ্ছেন।
সরকারের প্রতি মার্কিন সমর্থন: যুক্তরাষ্ট্রের পররাষ্ট্রমন্ত্রী হিলারি ক্লিনটন জানিয়েছেন, পাকিস্তানের রাজনৈতিক অস্থিতিশীলতায় তাঁর দেশ উদ্বিগ্ন। তবে তিনি আশা করছেন, সরকার সংকটের শান্তিপূর্ণ সমাধান করতে পারবে, যাতে সে দেশের বেসামরিক সরকার শক্তিশালী হবে।
হিলারি বলেন, পাকিস্তানে গণতান্ত্রিকভাবে নির্বাচিত বেসামরিক সরকারের প্রতি যুক্তরাষ্ট্রের জোরালো সমর্থন আছে। তবে তাদের অবশ্যই সমস্যার ‘আইনসংগত ও স্বচ্ছ’ সমাধান করতে হবে।
ব্রিটিশ কূটনীতিককে গিলানির ফোন?: যুক্তরাজ্য ও পাকিস্তানের দুই সরকারি কর্মকর্তা গতকাল বলেন, সেনাবাহিনীর ক্ষমতা দখলের আশঙ্কায় যুক্তরাজ্যের সাহায্য চেয়ে ব্রিটিশ হাইকমিশনার অ্যাডাম টমসনকে চলতি সপ্তাহে ফোন করেছিলেন গিলানি। তবে ব্রিটিশ পররাষ্ট্র দপ্তর ও পাকিস্তানের প্রধানমন্ত্রীর দপ্তর—উভয়েই গতকাল এ ধরনের ফোনের কথা অস্বীকার করেছে।
সব জানিয়ে দেবেন ইজাজ: এদিকে ‘মেমোগেট’ কেলেঙ্কারির জন্মদাতা মনসুর ইজাজ জানিয়েছেন, সাবেক রাষ্ট্রদূত হুসেইন হাক্কানি যে সেনাবাহিনীর বিষয়ে যুক্তরাষ্ট্রের হস্তক্ষেপ চেয়েছিলেন, সে প্রমাণ তাঁর (ইজাজ) কাছে আছে। এটা প্রমাণ করার জন্য তিনি পাকিস্তানে ফিরতে প্রস্তুত আছেন।
সুইজারল্যান্ড থেকে টেলিফোনে যুক্তরাজ্যের গার্ডিয়ান পত্রিকাকে দেওয়া সাক্ষাৎকারে ব্যবসায়ী ইজাজ বলেন, ঝুঁকি থাকলেও খুদেবার্তার রেকর্ড নিয়ে তিনি পাকিস্তানে যাবেন।
গোপন ওই চিঠির ব্যাখ্যা দেওয়ার জন্য ইজাজকে তলব করেছেন পাকিস্তানের সুপ্রিম কোর্ট।
কার্যত মনসুর ইজাজের মাধ্যমেই পাকিস্তানের বর্তমান সংকটের শুরু হয়েছে। যুক্তরাষ্ট্রে বসবাসকারী পাকিস্তানি বংশোদ্ভূত এ ব্যবসায়ী গত অক্টোবরে সংবাদপত্রে লেখা নিবন্ধে দাবি করেন, সম্ভাব্য অভ্যুত্থান ঠেকাতে পাকিস্তানি সেনাবাহিনীর ক্ষমতা কাটছাঁট করতে মার্কিন সেনা কর্মকর্তাদের কাছে তাঁকে দিয়ে চিঠি পাঠানো হয়েছিল।
সংশ্লিষ্ট মার্কিন সেনা কর্মকর্তা কথিত চিঠি পাওয়ার কথা স্বীকার করে বলেছেন, তাঁরা এ বিষয়ে সাড়া দেননি। এ ঘটনা নিয়ে পাকিস্তানের বেসামরিক সরকার ও প্রভাবশালী সেনাবাহিনীর মধ্যে সম্পর্ক সর্বকালের মধ্যে সবচেয়ে খারাপ অবস্থায় নেমে এসেছে।
মার্কিনিদের ‘লজ্জা’ গুয়ানতানামো
২০০৮ সালে বারাক ওবামা যুক্তরাষ্ট্রের প্রেসিডেন্ট হিসেবে দায়িত্ব গ্রহণের দ্বিতীয় দিনেই কুখ্যাত গুয়ানতানামো বে কারাগার বন্ধের জন্য লিখিত আদেশ দেন। তিনি বলেছিলেন কারাগারটির স্থাপন, পরিচালনা—সবই অসাংবিধানিক। কাজেই যত দ্রুত সম্ভব এর কার্যক্রম বন্ধ করতে হবে। কিন্তু, এখনো তাঁর সেই নির্দেশ বাস্তবায়ন করা হয়নি।
আল-জাজিরার এক নিবন্ধে বলা হয়, গুয়ানতানামো দ্বীপটি যেন আইনের বাইরে। মার্কিন বাহিনী নিয়ন্ত্রিত গুয়ানতানামো বে কারাগারে এখনো জঙ্গি, সন্ত্রাসী সন্দেহে বিভিন্ন দেশের ১৭১ জন বন্দী আটক আছে। ইতিমধ্যে ৮০০ জন বন্দীকে মুক্তি দিয়েছে মার্কিন কর্তৃপক্ষ।
গুয়ানতানামো বে কারাগারে বর্বরভাবে বন্দীদের নির্যাতন করা হয়। তাদেরকে নির্দয়ভাবে পিটানো হয়। ঘুমাতে দেওয়া হয় না ঠিকভাবে। মানসিক নির্যাতনও চলে। অতি উচ্চ বা নিম্ন তাপমাত্রায় রাখা হয়। আর দীর্ঘদিন ধরে অন্ধকার এক প্রকোষ্ঠে আটকে রাখা হয়। যাদেরকে গুয়ানতানামো কারাগারে নিয়ে যাওয়া হয়, মনে করা হয়, তারা সবাই সন্ত্রাসী, জঙ্গি। তাদেরকে যুদ্ধক্ষেত্র থেকে ধরে আনা হয়েছে। তাদের কোনো আইনি অধিকার নেই। প্রকৃতপক্ষে, মোট বন্দীদের মধ্যে কেবল কিছুসংখ্যক বন্দীকে মার্কিন বাহিনী গ্রেপ্তার করে। বেশির ভাগ বন্দীই পাকিস্তান ও আফগানিস্তানের জঙ্গি, বিভিন্ন উপজাতি গোষ্ঠীর সদস্য ও অন্যান্য কর্মকর্তা।
গুয়ানতানামো বে কারাগারে প্রতিনিয়ত মানুষের মানবাধিকার লঙ্ঘন করছে মার্কিন বাহিনী। যার ফলে বিশ্বব্যাপী নির্যাতিত মানুষের মানবাধিকারের রক্ষক হিসেবে পরিচিত যুক্তরাষ্ট্র রীতিমতো প্রশ্নের সম্মুখীন। মার্কিন সেনাবাহিনীর অনেক কর্মকর্তা আছেন, যাঁরা স্বীকার করেন গুয়ানতানামো কারাগারের কারণে অনেক সময় নতুন করে জঙ্গি, সন্ত্রাসী তৈরি হচ্ছে। তারা অনেক বেশি হিংস্র ও ক্রুদ্ধ হয়ে উঠছে মার্কিন বাহিনীর ওপর। প্রতিশোধপরায়ণও হয়ে উঠছে অনেকে। ফলে মার্কিনিদের নিরাপত্তা নিয়ে সংশয় আরও বাড়ছে। এ পর্যন্ত মাত্র ছয়জন বন্দীকে শাস্তির আওতায় আনা সম্ভব হয়েছে। ফলে কারাগারটির বৈধতা নিয়েও প্রশ্ন তুলছে অনেকে।
গুয়ানতানামো বে কারাগারটি বন্ধ করা বা চালু রাখা নিয়ে আসলে মার্কিন সরকারের অনেক অঙ্গপ্রতিষ্ঠানও দায়ী। এদিকে কংগ্রেস চাইলে এটি বন্ধ করে দিতে পারে। কংগ্রেস সদস্যরা খুব ভালোভাবেই জানেন, গুয়ানতানামো কারাগার সম্পর্কে কোনটি সঠিক আর কোনটি সঠিক নয়। কিন্তু, তাঁরা কারাগারটি বন্ধের ব্যাপারে যথেষ্ট আগ্রহী নন বা ত্বরিত কোনো সিদ্ধান্ত নিতে চাইছেন না।
গুয়ানতানামো কারাগারটি বন্ধ না হওয়ার পেছনে প্রেসিডেন্ট ওবামাকেও ব্যর্থতার দায় নিতে হবে। তিনি প্রতিশ্রুতি ভঙ্গ করেছেন। এক বছরের মধ্যে কারাগারটি বন্ধ করার অঙ্গীকার করলেও তিনি তা রাখতে পারেননি। সে জন্য কংগ্রেসের সমর্থন আদায় করতেও ব্যর্থ হয়েছেন তিনি। এ ছাড়া তিনি বেশির ভাগ বন্দীকে বিচারের আওতায় আনতে ব্যর্থ হয়েছেন। সাবেক প্রেসিডেন্ট জর্জ ডব্লিউ বুশের মতো তিনিও এ ক্ষেত্রে চরম ব্যর্থ হয়েছেন।
জেনেভা কনভেনশন অনুযায়ী প্রতিটি বন্দী, তাঁকে আটকে রাখার বৈধতা চ্যালেঞ্জ করতে পারেন। এ ব্যাপারে আদালতে কাছে তিনি বিচার চাইতে পারেন। কিন্তু, গুয়ানতানামো কারাগারের বন্দীরা এ অধিকার থেকেও বঞ্চিত হচ্ছেন।
আসলে গুয়ানতানামোর বন্দীদের বিচারের আওতায় আনা বা মুক্তির ব্যাপারে মার্কিন সরকারের প্রতিটি প্রতিষ্ঠানকেই এগিয়ে আসতে হবে। দেশটির সুপ্রিম কোর্টকে নির্ধারণ করে দিতে হবে, যুদ্ধের সময় কাদেরকে বন্দী করা যাবে, আর কাদেরকে যাবে না। কংগ্রেসকে অবশ্যই বন্দীদের মুক্তি বা নিজ নিজ দেশে পাঠানোর ব্যাপারে অপ্রয়োজনীয় বাধা বা আইনগুলো বাতিল করতে হবে। আর এ ব্যাপারে সবচেয়ে সাহসী পদক্ষেপ নিতে হবে প্রেসিডেন্ট বারাক ওবামাকে। নইলে তিনিও দায় এড়াতে পারবেন না। আল-জাজিরা অবলম্বনে।
তাইওয়ানে প্রেসিডেন্ট নির্বাচনে ভোট গ্রহণ শুরু
তাইওয়ানে আজ শনিবার প্রেসিডেন্ট নির্বাচনে ভোট গ্রহণ শুরু হয়েছে। স্থানীয় সময় সকাল আটটায় মোট এক হাজার ৫০০ কেন্দ্রে এই ভোট গ্রহণ শুরু হয়। ভোট গ্রহণ চলবে বিকেল চারটা পর্যন্ত।
আজকের এ নির্বাচনের মধ্য দিয়ে দেশটির এক কোটি ৯০ লাখ ভোটার পরবর্তী চার বছরের জন্য তাঁদের প্রেসিডেন্ট নির্বাচন করবেন। ধারণা করা হচ্ছে, নির্বাচনে তাইওয়ানের ক্ষমতাসীন প্রেসিডেন্ট মা ইং-জিউ ও বিরোধী দলের নেতা তাই ইং-ওয়েনের মধ্যে হাড্ডাহাড্ডি লড়াই হবে।
গত সপ্তাহে প্রকাশিত এক জনমত জরিপে দেখা যায়, কেএমটি পার্টির মা ইং-জিউ সামান্য ব্যবধানে তাই ইং-ওয়েনের চেয়ে এগিয়ে রয়েছেন।
আল-জাজিরা টেলিভিশনের অনলাইন জানিয়েছে, ডেমোক্রেটিক প্রোগ্রেসিভ পার্টির প্রধান তাই ইং-ওয়েন জয়ী হলে তিনি হবেন দেশটির প্রথম নারী প্রেসিডেন্ট।
যুক্তরাষ্ট্র ও চীন এ নির্বাচনের গতি-প্রকৃতি গভীরভাবে পর্যবেক্ষণ করছে। তাইওয়ানকে নিয়ে দেশ দুটির মধ্যে পুরোনো শক্রতা রয়েছে। ১৯৪৯ সালে তাইওয়ান নিজেদের স্বাধীন ঘোষণা করে। তবে চীন তাইওয়ানকে নিজেদেরই একটি অংশ বলে দাবি করে আসছে।
লন্ডন স্কুল অব ইকনমিকস থেকে ডক্টরেট ডিগ্রিধারী ৫৫ বছর বয়সী তাই ইং-ওয়েন গতকাল নির্বাচনী প্রচারের শেষ দিন বলেন, ‘আগামীকালই ভবিষ্যত্ পাল্টে দেওয়ার সুযোগ আমাদের হাতে থাকবে।’ ক্ষমতায় গিয়ে বেইজিংয়ের সঙ্গে সম্পর্ক উন্নয়নের প্রতিশ্রুতি দিয়ে বারবার ওয়াশিংটনের উদ্বেগের কারণ হয়ে দাঁড়িয়েছেন তাই ইং-ওয়েন।
অন্যদিকে মা ইং-জিউ নির্বাচনী প্রচারের সময় তাঁর সরকারের বিভিন্ন সফলতা তুলে ধরেন। তিনি বলেন, কেএমটির শাসনামলে তাইওয়ানের অর্থনৈতিক অবস্থার ধাপে ধাপে উন্নতি হয়েছে।
গিলানি-কায়ানি মুখোমুখি হচ্ছেন আজ
পাকিস্তানের প্রধানমন্ত্রী ইউসুফ রাজা গিলানি ও সেনাপ্রধান জেনারেল আশফাক পারভেজ কায়ানি আজ শনিবার মুখোমুখি হচ্ছেন। সরকারি কর্মকর্তাদের বরাত দিয়ে বিভিন্ন গণমাধ্যমে এ খবর প্রকাশিত হয়েছে।
খবরে বলা হয়, আজ বিকেলে প্রধানমন্ত্রীর বাসভবনে ডাকা মন্ত্রিসভার প্রতিরক্ষা কমিটির বৈঠকে জেনারেল কায়ানি উপস্থিত থাকবেন। পাকিস্তানের নিরাপত্তা বিষয়ে সর্বোচ্চ সিদ্ধান্ত গ্রহণের এখতিয়ার রাখে এই কমিটি। সরকারি কর্মকর্তারা এ কথা জানিয়েছেন।
দেশটিতে সম্ভাব্য সেনা অভ্যুত্থান বিষয়ে ‘গোপন চিঠি’ নিয়ে সরকার ও সেনাবাহিনীর মধ্যে চরম উত্তেজনা চলছে। আজকের বৈঠকে দেশটির জাতীয় নিরাপত্তা বিষয়ে আলোচনা হবে। বিশেষ করে যুক্তরাষ্ট্র ও ন্যাটোর সঙ্গে পাকিস্তানের সম্পর্ক পুনস্থাপন বিষয়ে সুপারিশগুলো এ আলোচনায় গুরুত্ব পাবে। তবে বিভিন্ন সূত্র জানিয়েছে, সেনা অভ্যুত্থানের আশঙ্কার প্রেক্ষাপটে এ বৈঠক সরকার ও সেনাবাহিনীর মধ্যে ব্যবধান কমানোর একটা সুযোগ তৈরি করে দেবে।
পাকিস্তানে সামরিক অভ্যুত্থান আসন্ন?
জন্মলগ্ন থেকেই রাজনৈতিক অনিশ্চয়তা পাকিস্তানের সঙ্গী। দেশটির ৬৪ বছরের রাজনৈতিক ইতিহাস কখনোই মসৃণ ছিল না। বেসামরিক সরকারের সঙ্গে সামরিক বাহিনীর সম্পর্ক সব সময়ই ছিল সাপে-নেউলে। পরিস্থিতি এখনো বদলায়নি। দুই পক্ষের টানাপোড়েনে চরম রাজনৈতিক সংকটের আবর্তে ঘুরপাক খাচ্ছে দেশটির ভবিষ্যত্। এ পরিস্থিতিতে অনেকের মনেই এখন প্রশ্ন, পাকিস্তানে কি সামরিক অভ্যুত্থান আসন্ন?
মার্কিন বিশেষ বাহিনীর অভিযানে গত বছর ইসলামাবাদের কাছে আল-কায়েদা নেতা ওসামা বিন লাদেন নিহত হন। পাকিস্তানে সংকটের সূত্রপাত সেখান থেকেই। এর পরিপ্রেক্ষিতে সম্ভাব্য সামরিক অভ্যুত্থান ঠেকাতে মার্কিন সরকারের সহায়তা চেয়ে জারদারি-সমর্থিত ‘গোপন চিঠি’ কেলেঙ্কারির খবর ফাঁস হলে সরকার ও সেনাবাহিনীর মধ্যে উত্তেজনা দেখা দেয়।
গত অক্টোবরে পাকিস্তানি বংশোদ্ভূত মার্কিন ব্যবসায়ী মনসুর ইজাজ ফাইন্যান্সিয়াল টাইমসে এক নিবন্ধে লেখেন, যুক্তরাষ্ট্রে নিযুক্ত পাকিস্তানের তত্কালীন রাষ্ট্রদূত হুসেইন হাক্কানি একটি গোপন চিঠি শীর্ষ মার্কিন সামরিক কর্মকর্তাদের কাছে পৌঁছে দিতে তাঁকে (ইজাজ) দায়িত্ব দেন। সেই চিঠিতে প্রেসিডেন্ট জারদারি পাকিস্তানের শীর্ষস্থানীয় জেনারেল ও গোয়েন্দা কর্মকর্তাদের সরিয়ে দিতে মার্কিন সহায়তা কামনা করেন। এতে আরও বলা হয়, ওই সেনা কর্মকর্তারা অভ্যুত্থানের ষড়যন্ত্র করছেন। তবে চিঠিতে কারও নাম বা স্বাক্ষর ছিল না। এ ঘটনার পর বিভিন্ন গণমাধ্যমের খবরে বলা হয়, দেশটির সেনাবাহিনী প্রেসিডেন্ট হিসেবে জারদারিকে আর দেখতে চায় না।
‘গোপন চিঠি’ কেলেঙ্কারির বিষয়টি আদালত পর্যন্ত গড়ায়। এ ব্যাপারে পার্লামেন্টারি তদন্ত কমিশন পৃথকভাবে তদন্তকাজ চালিয়ে যাচ্ছে। কেলেঙ্কারি তদন্তে সেনাপ্রধান জেনারেল আশফাক কায়ানি ও আইএসআইয়ের প্রধান লেফটেন্যান্ট জেনারেল সুজা পাশার আদালতে আবেদন করা বেআইনি বলে সম্প্রতি মন্তব্য করেন প্রধানমন্ত্রী ইউসুফ রাজা গিলানি। প্রধানমন্ত্রীর এ মন্তব্যকে ‘সাংঘাতিক’ বলে আখ্যায়িত করেছে সেনাবাহিনী। তারা হুঁশিয়ারি উচ্চারণ করে বলেছে, এ ধরনের মন্তব্য দেশকে কঠিন পরিণতির দিকে নিয়ে যেতে পারে।
এদিকে, গত বুধবার প্রধানমন্ত্রী গিলানি ‘বড় ধরনের অসদাচরণের’ অভিযোগে দেশটির প্রতিরক্ষাসচিব সাবেক জেনারেল নাইম খালিদ লোদিকে বরখাস্ত করেন। তিনি সেনাবাহিনীর ঘনিষ্ঠ বলে পরিচিত। এর পরপরই সেনাবাহিনী প্রকাশ্যে সরকারকে হুঁশিয়ারি দেয়।
সবকিছু মিলিয়ে পাকিস্তানের রাজনৈতিক পরিস্থিতি বেশ ঘোলাটে। জারদারির সঙ্গে জেনারেলদের মুখোমুখি অবস্থানের পরিপ্রেক্ষিতে যেকোনো সময় সামরিক অভ্যুত্থানের আশঙ্কা করা হচ্ছে।
পাকিস্তানের সামরিক, রাজনৈতিক ও নিরাপত্তা বিশ্লেষকেরা অবশ্য বলছেন, সামরিক অভ্যুত্থানের আশঙ্কা কম। তবে, দেশটির অর্থনৈতিক অবস্থা লেজে-গোবরে, তালেবান জঙ্গিদের উত্পাতে সরকার দিশেহারা, পরমাণু অস্ত্রের নিরাপত্তা নিয়েও আছে ভীষণ শঙ্কা। এ প্রসঙ্গে পাকিস্তানের সাবেক সেনা কর্মকর্তা ও সামরিক বিশ্লেষক হামিদ নওয়াজ বলেন, ‘সেনাবাহিনী কখনোই ক্ষমতা দখলে আগ্রহী নয়। তারা জানে, পরবর্তী সামরিক শাসনের জন্য প্রয়োজনীয় পরিবেশ সেখানে নেই। তারা যেকোনো ভাবে মেমোগেট কেলেঙ্কারির প্রকৃত ঘটনা প্রকাশ্যে আনতে চায়।’
রাজনৈতিক বিশ্লেষক মোয়েদ পিরজাদার মতে, ‘পাকিস্তানের সেনাবাহিনী আগের মতো রাজনৈতিক নেতৃত্বে আগ্রহী নয়। তারা জানে, ইসলামাবাদের রাজনৈতিক ক্ষমতা দখলের মতো অবস্থান তাদের নেই।’
নিরাপত্তা বিশ্লেষক ও কায়েদ-ই আযম বিশ্ববিদ্যালয়ের আন্তর্জাতিক সম্পর্ক বিভাগের সহযোগী অধ্যাপক জাফর জসপাল বলেন, ‘পাকিস্তানের ইতিহাসে এই প্রথম সেনাবাহিনীকে স্বাগত না জানানোর ব্যাপারে পক্ষ-বিপক্ষ উভয় রাজনৈতিক শক্তি এক জোট। দ্বিতীয়ত, এ ব্যাপারে সেখানকার বিচার বিভাগও বেশ সক্রিয়।’
তবে দেশটির কোনো কোনো বিশ্লেষক ধারণা করছেন, সামরিক অভ্যুত্থান নয়, বরং সেনাবাহিনী চায় সুপ্রিম কোর্টই সাংবিধানিক ক্ষমতা বলে জারদারির সরকারকে বহিষ্কার করুক।
আন্তর্জাতিক চাপ মোকাবিলার অঙ্গীকার আহমাদিনেজাদের
পরমাণু কর্মসূচি নিয়ে ক্রমবর্ধমান আন্তর্জাতিক চাপ মোকাবিলার অঙ্গীকার করেছেন ইরানের প্রেসিডেন্ট মাহমুদ আহমাদিনেজাদ। একই সঙ্গে আক্রান্ত হলে পাল্টা হামলা চালানোরও হুঁশিয়ারি দিয়েছেন তিনি।
ইকুয়েডরের রাজধানী কিয়োটোয় গতকাল শুক্রবার এক সাক্ষাত্কারে আহমাদিনেজাদ বলেন, বাণিজ্যিক নিষেধাজ্ঞা ও অবরোধ আরোপ করা হলেও ইরানে এর কোনো প্রভাব পড়েনি। তিনি বলেন, যুক্তরাষ্ট্র ইরানের জনগণকে বিরক্ত, ধ্বংস ও অবরুদ্ধ করতে চাইলে ইরানও এর কড়া জবাব দেবে।
আল-জাজিরা টেলিভিশনের অনলাইন জানায়, দক্ষিণ আমেরিকায় পাঁচ দিনের সফরে মার্কিনবিরোধী নেতাদের সঙ্গে বৈঠক শেষে দেশের উদ্দেশে গতকাল ইকুয়েডর ছেড়েছেন আহমাদিনেজাদ। এ সময়ে তিনি ভেনেজুয়েলা, নিকারাগুয়া ও কিউবা সফর করেন। পরমাণু কর্মসূচি নিয়ে সৃষ্ট উত্তেজনা এবং দেশটির তেলসম্পদের ওপর ইউরোপীয় ইউনিয়নের নিষেধাজ্ঞার কারণে ইরানের তেলের বাজার সংকুচিত হয়ে পড়ে। ধারণা করা হচ্ছে, তাঁর এ সফরের লক্ষ্য নতুন বাজার সৃষ্টিতে এসব দেশকে প্রভাবিত করা।
জাতিসংঘের পরমাণুবিষয়ক পর্যবেক্ষক আন্তর্জাতিক আণবিক শক্তি সংস্থাকে (আইএইএ) উদ্দেশ করে আহমাদিনেজাদ বলেন, ‘আমরা আন্তর্জাতিক সংস্থাটির সঙ্গে সর্বোচ্চ সহযোগিতামূলক আচরণ করে আসছি। ইরানের পারমাণবিক সমস্যা পুরোপুরিই রাজনৈতিক। এটি পরিষ্কার যুক্তরাষ্ট্র যেকোনো অজুহাতে ইরানের উন্নয়নে বাধা সৃষ্টি করতে চাইছে।’
এদিকে, তেহরানের সঙ্গে ব্যবসা করার অভিযোগে গতকাল যুক্তরাষ্ট্র নতুন করে চীন, সিঙ্গাপুর ও সংযুক্ত আরব আমিরাতের ওপর অবরোধ আরোপ করেছে।
ইরাকে আত্মঘাতী বোমা হামলায় নিহত ২০
ইরাকের দক্ষিণাঞ্চলীয় বসরা শহরে আজ শনিবার এক আত্মঘাতী বোমা হামলায় কমপক্ষে ২০ ব্যক্তি নিহত হয়েছে। পুলিশ সূত্রের বরাত দিয়ে বার্তা সংস্থা রয়টার্স এ খবর জানিয়েছে।
পুলিশ সূত্র জানিয়েছে, এক আত্মঘাতী বোমা হামলাকারী পুলিশের ছদ্মবেশ ধারণ করে শিয়া মুসল্লিদের ওপর হামলা চালায়। মুসল্লিরা ওই সময় একটি তল্লাশি কেন্দ্র পার হচ্ছিলেন।
দেশটিতে চলমান শিয়া-সুন্নি রাজনৈতিক সংকটের প্রেক্ষাপটে এ হামলার ঘটনা ঘটল।
পাকিস্তানের রাজনৈতিক পরিস্থিতি
মুখ্য ভূমিকায় বিচারব্যবস্থা সরকার ও সেনাবাহিনী
‘গোপন চিঠি’ কেলেঙ্কারি নিয়ে উত্তপ্ত দক্ষিণ এশিয়ার দেশ পাকিস্তানের রাজনীতি। বিশ্লেষকদের মতে, বর্তমান পরিস্থিতিতে মুখ্য ভূমিকায় রয়েছে দেশটির বেসামরিক সরকার, শক্তিশালী সেনাবাহিনী ও বিচারব্যবস্থা।
সুনির্দিষ্ট করে বললে প্রেসিডেন্ট আসিফ আলী জারদারি, প্রধানমন্ত্রী ইউসুফ রাজা গিলানি, সেনাপ্রধান জেনারেল আশফাক পারভেজ কায়ানি, গোয়েন্দা সংস্থা ইন্টার সার্ভিসেস ইন্টেলিজেন্সের (আইএসআই) প্রধান সুজা পাশা, প্রধান বিচারপতি ইফতেখার মুহাম্মদ চৌধুরীই মূল ভূমিকায় রয়েছেন। সঙ্গে থাকবে প্রধান বিরোধী দলের নেতা নওয়াজ শরিফ, তেহরিক-ই-ইনসাফের নেতা সাবেক ক্রিকেটার ইমরান খানের ভূমিকাও।
জারদারির প্রেসিডেন্ট হওয়া অনেকটা আকস্মিক। ২০০৭ সালের ডিসেম্বরে তাঁর স্ত্রী ও সাবেক প্রধানমন্ত্রী বেনজির ভুট্টো গুলি ও বোমায় নিহত হন। ২০০৮ সালের নির্বাচনে জনগণের সহানুভূতিতে বিজয়ী হয় তাঁর দল পাকিস্তান পিপলস পার্টি (পিপিপি)। প্রেসিডেন্ট নির্বাচিত হন দলের কো-চেয়ারম্যানের দায়িত্বে থাকা জারদারি। তাঁর বিরুদ্ধে অনেক দুর্নীতির অভিযোগ থাকলেও ২০০৯ সালে আইন করে ওই বিচারের পথ বন্ধ করা হয়। জারদারিসহ বিচারের মুখোমুখি হওয়া থেকে রক্ষা পান প্রায় আট হাজার ব্যক্তি। বলা হচ্ছে, জারদারির আমলে এক সময়ের ঘনিষ্ঠ মিত্র বলে পরিচিত যুক্তরাষ্ট্রের সঙ্গে পাকিস্তানের সম্পর্কের চরম অবনতি ঘটে।
পাকিস্তানের শীর্ষ জেনারেল ও গোয়েন্দা কর্মকর্তাদের সরিয়ে দিতে মার্কিন সহায়তা চেয়ে জারদারির ‘গোপন চিঠি’ কেলেঙ্কারি মহাবিতর্কের জন্ম দিয়েছে। জারদারি এমন কোনো চিঠির সঙ্গে নিজের সম্পৃক্ততার কথা অস্বীকার করার পর সুপ্রিম কোর্ট তদন্ত শুরু করেছেন। সম্পৃক্ততা মিললে তাঁকে অভিশংসনের মুখোমুখি হতে হবে।
এদিকে সামরিক অভ্যুত্থানেরও আশঙ্কা রয়েছে। প্রেসিডেন্ট হিসেবে জারদারির জনপ্রিয়তা অনেক কমে এসেছে। অবশ্য তিনি কখনোই তেমন জনপ্রিয় ছিলেন না। আবার সেনাবাহিনীতে তাঁর ঘনিষ্ঠ তেমন কোনো কর্মকর্তাও নেই।
পাকিস্তানের রাজনীতিতে ‘শান্ত ব্যক্তি’ বলে পরিচিত প্রধানমন্ত্রী গিলানি সম্প্রতি দেশটির সেনাবাহিনীর প্রকাশ্য সমালোচনা করছেন। ‘রাষ্ট্রের ভেতরে রাষ্ট্র থাকতে পারে না। সবাইকে পার্লামেন্টের কাছে জবাবদিহি করতে হবে।’—বলেন গিলানি। এরপর বলেন, সেনাপ্রধান ও আইএসআইয়ের প্রধান ‘গোপন চিঠির’ ব্যাপারে অসাংবিধানিকভাবে সুপ্রিম কোর্টে গেছেন। এর জবাবে সেনাবাহিনী বিবৃতি দিয়ে বলেছে, প্রধানমন্ত্রীর এমন বক্তব্য দেশকে কঠিন পরিণতির দিকে নিয়ে যেতে পারে।
এদিকে সুপ্রিম কোর্ট বলেছেন, প্রেসিডেন্ট জারদারির বিরুদ্ধে দুর্নীতির মামলা চালু না করায় প্রধানমন্ত্রী গিলানিকে অযোগ্য ঘোষণা করা হতে পারে।
সেনাপ্রধান কায়ানি ২০০৭ সালে দায়িত্ব নেওয়ার পর থেকে বহুবার বলেছেন, তিনি সেনাবাহিনীকে রাজনীতির বাইরে রাখতে চান। ‘গোপন চিঠি’ ফাঁস হওয়ার পর তিনি একে সেনাবাহিনীর বিরুদ্ধে গভীর ষড়যন্ত্র বলে আখ্যা দেন। এর তদন্তে সুপ্রিম কোর্টে আবেদনও করেন তিনি। পাকিস্তানের সেনাপ্রধানদের মধ্যে কায়ানিকে অনেক ধীরস্থির মনে হচ্ছে। বিশ্লেষকদের মতে, সেনাবাহিনী রাজনৈতিকভাবে তেমন বলিষ্ঠ সমর্থন পাচ্ছে না। সেটা বুঝেই পাকিস্তানের সেনাবাহিনী তার চরিত্রের বিরুদ্ধে দারুণ ধৈর্য দেখাচ্ছে। সামরিক বিশ্লেষক, শওকত কাদির বলেন, ‘পরিস্থিতি একেবারে নিয়ন্ত্রণের বাইরে না গেলে কায়ানি অভ্যুত্থান ঘটাবেন না।’ 
নেপালে ওয়েন জিয়াবাও
অবকাঠামো খাতে কোটি কোটি ডলার বিনিয়োগের সম্ভাবনা
কাঠমান্ডুতে গতকাল চীনের প্রধানমন্ত্রী ওয়েন জিয়াবাও (বাঁ থেকে দ্বিতীয়) ও নেপালের প্রধানমন্ত্রী বাবুরাম ভট্টরাই
চীনের প্রধানমন্ত্রী ওয়েন জিয়াবাও গতকাল শনিবার সফরে নেপালের রাজধানী কাঠমান্ডুতে পৌঁছেছেন। গত এক দশকে বিশ্বের দ্বিতীয় বৃহত্তম অর্থনীতির দেশ চীনের কোনো নেতার নেপালে এটাই প্রথম সফর।
জিয়াবাওয়ের এই সফরের আলোচ্যসূচির বিষয়ে কোনো তথ্য প্রকাশ করা না হলেও বিশ্লেষকেরা ধারণা করছেন, নেপালে অবকাঠামো খাতের বিভিন্ন প্রকল্পে বেইজিং কোটি কোটি ডলার বিনিয়োগ করতে পারে। এ বিষয়ে দেশটির প্রধানমন্ত্রী বাবুরাম ভট্টরাই ও জিয়াবাওয়ের মধ্যে বৈঠক হতে পারে।
বাবুরামের ব্যক্তিগত সচিব বিশ্বদীপ পান্ডে জানান, কাঠমান্ডুর আন্তর্জাতিক বিমানবন্দরে পৌঁছার পর জিয়াবাওকে স্বাগত জানান নেপালের প্রধানমন্ত্রী। এরপর জিয়াবাওকে প্রধানমন্ত্রীর কার্যালয়ে নিয়ে যাওয়া হয়। সেখানে দুই নেতার মধ্যে দ্বিপক্ষীয় রাজনীতি ও অর্থনৈতিক বিষয়গুলো নিয়ে বৈঠক হওয়ার কথা।
অর্থমন্ত্রী বর্ষা মান পুন বলেন, দুই নেতা ‘নেপালে চীনের সহায়তাবিষয়ক’ কয়েকটি চুক্তিতে সই করবেন এবং নেপালের অভ্যন্তরীণ শান্তি-প্রক্রিয়া নিয়েও আলোচনা করবেন।
ধারণা করা হচ্ছে, জিয়াবাও তিব্বতের বিষয়ে বেইজিংয়ের নীতির প্রতি নেপালের সমর্থন চাইবেন। তিব্বতে চীনা শাসনের বিরুদ্ধে সম্প্রতি বেশ কয়েকজন তিব্বতি শরীরে আগুন ধরিয়ে আত্মহত্যা করেছেন।


বেন আলীর পতনের বর্ষপূর্তি
চাকরি ও মর্যাদার দাবিতে তিউনিসে বিশাল বিক্ষোভ
রাজপথে বিক্ষোভকারীদের একাংশ
তিউনিসিয়ার রাজধানী তিউনিসে গতকাল শনিবার হাজার হাজার মানুষ চাকরি ও মর্যাদার দাবিতে বিক্ষোভ করেছে। সাবেক প্রেসিডেন্ট বেন আলীর পতনের প্রথম বর্ষপূর্তিতে এ বিক্ষোভ হয়।
দিনটি উদ্যাপনে রাজপথে নেমে আসা এসব মানুষের মুখে চাকরি, অধিকার ও মর্যাদার দাবিতে ঝাঁজালো স্লোগান ছিল।
বেন আলী পতনের বর্ষপূর্তি উপলক্ষে গতকাল এক হাজার বন্দীকে ক্ষমা করেছেন দেশটির বর্তমান প্রেসিডেন্ট মনসেফ মারজুকি।
গতকাল সকাল থেকে মধ্য তিউনিসের ঐতিহাসিক সেই সড়কে বিক্ষোভকারীরা হাজির হয়, যা ছিল বেন আলীর বিরুদ্ধে শুরু হওয়া গণ-আন্দোলনের কেন্দ্রস্থল। এ আন্দোলন থেকে জন্ম নেয় ‘আরব বসন্ত’ নামের গণজাগরণ, যা আশপাশের আরব দেশগুলোতেও ছড়িয়ে পড়ে।
বিক্ষোভকারীদের একটি দল গতকাল রাজপথে হাজির হয় তিউনিসিয়ার লাল-সাদা জাতীয় পতাকা গায়ে জড়িয়ে। উত্তাল দিনগুলোতে যারা ‘শহীদ’ হয়েছে, তাদের স্বীকৃতি দেওয়ার দাবি জানায় তারা।
বিক্ষোভকারীরা শ্রদ্ধার সঙ্গে স্মরণ করে সবজি বিক্রেতা মোহাম্মদ বুয়াজিজিকে (২৬)। ওই সময়ে তাঁর (বুয়াজিজি) সাহসী আত্মত্যাগের ঘটনায় (প্রতিবাদ জানাতে নিজের শরীরে আগুন ধরিয়ে আত্মাহুতি দেন) দাবানলের মতো ছড়িয়ে পড়ে বেন আলীর সরকারবিরোধী গণ-আন্দোলন।
বর্ষপূর্তি উদয্াপন অনুষ্ঠান চলবে সপ্তাহজুড়ে। ওই আয়োজনে তিউনিসিয়ার প্রতিবেশী দেশগুলোর নেতারা ছাড়াও অন্য আরব দেশগুলোর শীর্ষ নেতারা উপস্থিত থাকবেন। এর মধ্যে লিবিয়ার ন্যাশনাল ট্রানজিশনাল কাউন্সিলের প্রধান মুস্তাফা আবদেল জলিল, কাতারের আমির শেখ হামাদ বিন খলিফা আল থানি, মরক্কোর পররাষ্ট্রমন্ত্রী সাদ আদদিন ওথমানি উপস্থিত থাকবেন বলে আশা করা হচ্ছে।
২০১১ সালের শুরুতে গণ-আন্দোলনের মুখে ১৪ জানুয়ারি প্রেসিডেন্ট বেন আলী দেশ ছেড়ে সৌদি আরবে নির্বাসনে যেতে বাধ্য হন। বেন আলীর বিরুদ্ধে অর্থ পাচারসহ অন্যান্য অপরাধে সাজা ঘোষণা করেছেন সে দেশের আদালত। দেশ ছেড়ে পালিয়ে বেন আলী প্রথমে ফ্রান্সে যাওয়ার চেষ্টা করেছিলেন। কিন্তু তাঁকে বহনকারী বিমানকে ফ্রান্সে অবতরণের অনুমতি দেওয়া হয়নি। পরে তিনি সৌদি আরবে নির্বাসিত জীবন বেছে নিয়েছেন।


সৌদি আরবে সাক্ষাৎকারে ক্যামেরন
হরমুজ প্রণালি বন্ধ করলে ব্যবস্থা নেবে সারা বিশ্ব
ব্রিটিশ প্রধানমন্ত্রী ডেভিড ক্যামেরন বলেছেন, ইরান হরমুজ প্রণালি বন্ধ করে দিলে এর বিরুদ্ধে ব্যবস্থা নেবে সারা বিশ্ব। গত শুক্রবার সৌদি আরব সফরের সময় আল-আরাবিয়া টেলিভিশন চ্যানেলে দেওয়া সাক্ষাৎকারে তিনি এ কথা বলেন।
সাক্ষাৎকারে ক্যামেরন বলেন, ‘সমগ্র বিশ্বের স্বার্থেই হরমুজ প্রণালি খোলা থাকা প্রয়োজন। এটি বন্ধের কোনো হুমকি যদি আসে, তাহলে আমি নিশ্চিত, সারা বিশ্ব এক কাতারে দাঁড়িয়ে যাবে এবং এই প্রণালি খোলা রাখার ব্যবস্থা করবে।’
পশ্চিমা সরকারগুলো ইরানের প্রতি নিষেধাজ্ঞা জোরদারের অংশ হিসেবে তাদের তেল রপ্তানির ওপর নিষেধাজ্ঞা আরোপের হুমকি দেওয়ার পর প্রথমবারের মতো সৌদি আরব সফরে গেলেন ক্যামেরন।
তবে ওই হুমকির পরিপ্রেক্ষিতে পাল্টা হুমকি দিয়ে ইরান বলেছে, তেল রপ্তানির ওপর কোনো নিষেধাজ্ঞা দেওয়া হলে তারা হরমুজ প্রণালি বন্ধ করে দেবে। আন্তর্জাতিক নৌ-বাণিজ্য, বিশেষ করে ওই অঞ্চলের তেল রপ্তানির জন্য এই প্রণালি খুবই গুরুত্বপূর্ণ।
নিউইয়র্ক টাইমস পত্রিকায় গত বৃহস্পতিবার প্রকাশিত প্রতিবেদনে জানানো হয়, যুক্তরাষ্ট্র গোপন চ্যানেলের মাধ্যমে ইরানকে সতর্ক করে দিয়েছে যে হরমুজ প্রণালি বন্ধ করা হলে ওয়াশিংটন তার বিরুদ্ধে ব্যবস্থা নিতে বাধ্য হবে।
এদিকে, গত সপ্তাহে যুক্তরাষ্ট্রের বাণিজ্যিক জাহাজ হরমুজ প্রণালি পার হওয়ার সময় ইরানের সামরিক নৌযান দুবার তাদের কাছাকাছি গিয়ে নজরদারি করেছে। তবে এ সময় অনাকাঙ্ক্ষিত কোনো ঘটনা ঘটেনি বলে জানিয়েছে মার্কিন সামরিক দপ্তর পেন্টাগন।
পেন্টাগনের প্রকাশ করা ভিডিওচিত্রে দেখা যায়, ৬ জানুয়ারি হরমুজ প্রণালিতে মার্কিন নৌবাহিনীর উভচর পরিবহন জাহাজ ‘ইউএসএস নিউ অরলিনস’-এর কয়েক শ গজের মধ্যেই চলে এসেছে ইরানি রেভল্যুশনারি গার্ডের সদস্যদের সশস্ত্র নৌযান। একই দিন এ রকম আরেকটি ঘটনা ঘটে মার্কিন উপকূলরক্ষী বাহিনীর জাহাজ অ্যাডাকে।
পেন্টাগনের মুখপাত্র ক্যাপ্টেন জেনি ক্যাম্পবেল বলেন, মার্কিন নৌবাহিনীর জাহাজ ও ইরানি নৌযানের মধ্যে এ ধরনের ঘটনা গতানুগতিক। এতে কোনো সংঘাতের ঘটনা ঘটে না।
মার্কিন কর্মকর্তারা জানান, এ ধরনের ঘটনা ঘটলে স্বাভাবিকভাবেই তা ভিডিও দৃশ্যে ধারণ করা হয় এবং বিভিন্ন গণমাধ্যমের অনুরোধের ভিত্তিতে মার্কিন বাহিনী তা প্রকাশ করে।
চলতি মাসে এ পর্যন্ত নয়টি মার্কিন জাহাজ হরমুজ প্রণালি পার হয়েছে। তবে অপর সাতটি জাহাজের ক্ষেত্রেও একই ঘটনা ঘটেছে কি না, তা পরিষ্কার নয়।
মার্কিন প্রতিরক্ষামন্ত্রী লিওন প্যানেট্টা হুঁশিয়ার করেছেন, ইরান হরমুজ প্রণালি বন্ধ করে দিলে মার্কিন সরকার তা চরম অবস্থা হিসেবে নেবে এবং পাল্টা ব্যবস্থা নিতে বাধ্য হবে।
সিরিয়াকে অস্ত্র দেওয়ার অভিযোগ: যুক্তরাষ্ট্রের জ্যেষ্ঠ কর্মকর্তারা গত শুক্রবার জানিয়েছেন, সিরিয়ায় সরকারবিরোধী বিক্ষোভ দমনে সরকারকে সহযোগিতা করছে ইরান। তারা সেখানে অস্ত্র পাঠাচ্ছে বলে যুক্তরাষ্ট্রের ধারণা। একজন মার্কিন কর্মকর্তা বলেন, ইরানের রেভল্যুশনারি গার্ডের অভিজাত কুদস বাহিনীর প্রধান কাসেম সোলাইমানি চলতি মাসে সিরিয়ার রাজধানী দামেস্ক সফর করেন। এ ঘটনায় যুক্তরাষ্ট্র মনে করছে, ইরান সিরিয়াকে সামরিক সহযোগিতাসহ অন্যান্য সাহায্য দিচ্ছে।
নাম প্রকাশ না করার শর্তে একজন মার্কিন কর্মকর্তা বলেন, ‘সিরিয়ার প্রেসিডেন্ট বাশার আল-আসাদসহ অন্যান্য শীর্ষস্থানীয় কর্মকর্তা কাসেম সোলাইমানির সঙ্গে বৈঠক করেছেন বলে আমরা নিশ্চিত। আমরা মনে করি, সিরিয়ায় বিক্ষোভ দমনের বিষয়েই তাঁদের মধ্যে আলোচনা হয়েছে। এ থেকে যুক্তরাষ্ট্রের কাছে এ কথা মনে হওয়ার যুক্তিসংগত কারণ আছে যে ইরান সিরিয়াকে অস্ত্র-গোলাবারুদসহ নিরাপত্তা সরঞ্জাম সরবরাহ করছে।’
আমি পশ্চিমাবিরোধী নই: ইমরান খান
পাকিস্তানের সাবেক ক্রিকেটার ও রাজনীতিবিদ ইমরান খান বলেছেন, তিনি পশ্চিমাবিরোধী নন। ইন্টারনেটের মাধ্যমে গত শুক্রবার আটলান্টিক সোসাইটি নামের একটি মার্কিন গবেষণা প্রতিষ্ঠানের উদ্দেশে দেওয়া ভাষণে ইমরান খান বলেন, তাঁর স্বপ্ন হচ্ছে এমন একটি ইসলামি সমাজ প্রতিষ্ঠা করা, যা হবে অনেকটা স্ক্যান্ডিনেভিয়ার মতো।
ইমরান খান তাঁর চিন্তাভাবনা পশ্চিমাবিরোধী বলে প্রচলিত ধারণা প্রত্যাখ্যান করে বলেন, জীবনের গুরুত্বপূর্ণ সময় পশ্চিমা দেশে কাটিয়ে আসা গুটিকয়েক পাকিস্তানি রাজনীতিবিদের মধ্যে তিনি একজন। পশ্চিমাবিরোধী বলতে আসলে কিছুই বোঝায় না। পশ্চিম মানে ভূগোল। একজন মানুষ কীভাবে ভূগোলবিরোধী হতে পারে?
অক্সফোর্ড বিশ্ববিদ্যালয়ের স্নাতক ইমরান বলেন, ‘আমেরিকাবিরোধী হতে গেলে সমগ্র দেশটির বিরোধী হতে হবে। নানামুখী দৃষ্টিভঙ্গিসম্পন্ন বিপুলসংখ্যক মানুষের একটি দেশের প্রত্যেকের বিরোধিতা কীভাবে সম্ভব? আমি সব সময় মার্কিনদের সন্ত্রাসবিরোধী যুদ্ধের বিরোধিতা করি। এই যুদ্ধকে আমি পাগলামি মনে করি।’


নিশ্চুপ কেন ‘মরুর গোলাপ’?
তাঁর সৌন্দর্য, কমনীয়তা ছিল গণমাধ্যমের আলোচনার বিষয়। গুণগান করার সময় তাঁকে বলা হতো ‘মরুর গোলাপ’। আরও বলা হতো ‘ছায়াময় দেশে এক চিলতে আলো।’
সে গোলাপের সতেজতা বুঝি ম্লান হয়ে গেছে। ফুরিয়ে গেছে আলোর স্নিগ্ধতা। নইলে নিজ দেশের হাজার হাজার মানুষের মৃত্যুতে তিনি নীরব কেন? এমন প্রশ্ন এখন অগণিত মানুষের।
যাঁর কথা বলা হচ্ছে, তিনি সিরিয়ার ফার্স্ট লেডি আসমা আল-আসাদ। গত বছর মার্চের মাঝামাঝি সময় সে দেশে সরকারবিরোধী বিক্ষোভ শুরু হওয়ার পর ব্রিটিশ বংশোদ্ভূত সিরীয় ফার্স্ট লেডি আড়ালেই ছিলেন। গত মঙ্গলবার হঠাৎ করেই প্রকাশ্যে দেখা যায় আসমাকে। রাজধানী দামেস্কে স্বামী বাশারের এক সমাবেশে তাঁকে দুই শিশু সন্তানসহ দেখা যায়।
আসমা আসাদের (৩৬) এই ছবি আরব বিশ্বসহ পশ্চিমা পত্রিকাগুলোর প্রথম পাতায় প্রকাশিত হয়।
সিরিয়াবিষয়ক বিশেষজ্ঞ অ্যান্ড্রু ট্যাবলার বলেন, ‘এর মানে তিনি (আসমা আসাদ) তাঁর স্বামীর পাশেই রয়েছেন। তিনি ও তাঁর স্বামী একই তরীর যাত্রী। স্পষ্টতই তিনি সিরীয় শাসকগোষ্ঠীর অংশ।’
সরকারদলীয় সমাবেশে ফার্স্ট লেডির উপস্থিতি নিয়ে চলছে কড়া সমালোচনা। একটি টুইটে বলা হয়েছে, ‘এর মধ্য দিয়ে প্রেসিডেন্ট বাশারের স্ত্রী একজন স্বৈরশাসককে উৎসাহিত করলেন।’
আসমার এই উপস্থিতি নিয়ে কঠোর সমালোচনা হলেও তাঁর সমর্থকও কম নেই। একহারা গড়নের বাদামি চুলের এই সুন্দরীর প্রশংসা করে সামাজিক যোগাযোগের ওয়েবসাইট ফেসবুকে একজন লিখেছেন, ‘আপনি সারা বিশ্বের ফার্স্ট লেডি হওয়ার যোগ্য।’
ফার্স্ট লেডি ভাবমূর্তির বাইরে ফ্যাশনসচেতন হিসেবেও নিজেকে প্রতিষ্ঠিত করেছেন আসমা। বিখ্যাত ডিজাইনারদের নকশা করা পোশাক ও দামি ব্র্যান্ডের উঁচু গোড়ালি জুতা ব্যবহার করেন তিনি। চালচলনেও রয়েছে আলাদা বৈশিষ্ট্য। এ জন্য জর্ডানের রানিয়া বা ফ্রান্সের কার্লা ব্রুনির সঙ্গে তাঁর তুলনা করা হয়। সব মিলিয়ে সিরিয়াসহ বিশ্বের বিভিন্ন দেশে তাঁর মিষ্টি এক ভাবমূর্তি রয়েছে। কিন্ত সরকারবিরোধী আন্দোলনে এ পর্যন্ত পাঁচ হাজার লোক মারা গেলেও তিনি নিশ্চুপ। এটি মেনে নেওয়া কঠিন হয়ে দাঁড়িয়েছে অনেকের পক্ষে।
অথচ কয়েক বছর আগেও গাজা ভূখণ্ডে ইসরায়েলের হামলার কঠোর সমালোচক ছিলেন মিষ্টি চোখের এই নারী। ইউটিউবে সম্প্রতি একজন লিখেছেন, ‘ভণ্ডামি বন্ধ করুন। আপনিই তো আপনার লোকজনকে হত্যা করছেন।’ আরেকজন লিখেছেন মাত্র দুটি শব্দ, ‘লেডি ম্যাকবেথ।’
২০১০ সালে ফ্রান্স সফরকালে ফরাসি সাপ্তাহিক প্যারিস ম্যাচকে আসমা আসাদ বলেছিলেন, বাশারের ‘মূল্যবোধই’ তাঁকে আকর্ষণ করেছে, এ কারণেই তিনি তাঁকে বিয়ে করেছেন।


‘চীনপন্থী’ মা ইং-জিউ আবার তাইওয়ানের প্রেসিডেন্ট
জয়ের পর স্ত্রীর সঙ্গে মা ইং-জিউ
তাইওয়ানে গতকাল শনিবার প্রেসিডেন্ট পদে পুনর্নির্বাচিত হয়েছেন মা ইং-জিউ। নির্বাচনের আগে হাড্ডাহাড্ডি লড়াইয়ের আভাস পাওয়া গেলেও ভোটের ফলাফলে এর প্রতিফলন ঘটেনি। স্পষ্ট ভোটের ব্যবধানেই জিতেছেন ন্যাশনালিস্ট পার্টির প্রার্থী মা ইং-জিউ।
২০০৮ সালের নির্বাচনেও মা ইং-জিউ (৬১) জয়ী হন। চীনের প্রতি বন্ধুভাবাপন্ন হিসেবে তাঁর পরিচিতি রয়েছে।
গতকাল অনুষ্ঠিত নির্বোচনে মা ইং-জিউ পেয়েছেন ৫১ দশমিক ৫ শতাংশ ভোট। বিরোধী দল ডেমোক্রেটিক প্রগ্রেসিভ পার্টির তাই ইং-ওয়েন পেয়েছেন ৪৫ দশমিক ৭ শতাংশ ভোট। দেশটির কেন্দ্রীয় নির্বাচন কমিশন অধিকাংশ ভোট গণনা শেষে এ ফলাফল ঘোষণা করেছে। পূর্ণাঙ্গ ফলাফলে ভোটের হ্রাস-বৃদ্ধি ঘটলেও তা জয়-পরাজয়ে প্রভাব ফেলবে না বলে জানিয়েছে কমিশন।
দ্বিতীয় দফায় প্রেসিডেন্ট নির্বাচিত হওয়ার পর দলীয় কার্যালয়ের সামনে অবিরাম বৃষ্টির মধ্যে ভিড় করা সমর্থকদের উদ্দেশে বিজয় চিহ্ন দেখিয়ে মা ইং-জিউ বলেন, ‘আমরা জয়লাভ করেছি।’
প্রেসিডেন্ট পদে জয়লাভের পাশাপাশি দেশের আইনসভাতেও সুস্পষ্ট সংখ্যাগরিষ্ঠতা অর্জন করতে যাচ্ছে মা ইংয়ের দল ন্যাশনালিস্ট পার্টি। তাইওয়ানের গণমাধ্যম জানিয়েছে, ১১৩ আসনের আইনসভায় দলটি ৬৫ আসনে জয়লাভ করেছে।
অপরদিকে পরাজয় মেনে নিয়েছেন প্রগ্রেসিভ পার্টির নেত্রী তাই ইং-ওয়েন। তিনি বলেন, ভোটে পরাজিত হওয়ায় দলীয় প্রধানের পদ ছেড়ে দেবেন। নির্বাচনে জয়ী হলে তাইওয়ানের প্রথম নারী প্রেসিডেন্ট হিসেবে ইতিহাস গড়তে পারতেন তিনি।
নির্বাচনে পরাজয় হলে মেনে নেব: চাভেজ
ভেনেজুয়েলার প্রেসিডেন্ট হুগো চাভেজ গত শুক্রবার পার্লামেন্টে বলেছেন, চলতি বছর প্রেসিডেন্ট নির্বাচনে বিরোধী কোনো প্রার্থী জয়ী হলে তিনিই সবার আগে তাঁকে স্বীকৃতি দেবেন। একই সঙ্গে তাঁর কাছে ক্ষমতা হস্তান্তর করবেন।
আগামী ৭ অক্টোবর এই নির্বাচন অনুষ্ঠিত হওয়ার কথা। নির্বাচনে হেরে গেলে চাভেজ তা মেনে নেবেন না বলে তাঁর কট্টর সমালোচকদের মন্তব্য।
চাভেজ তা নাকচ করে বলেন, ‘আপনাদের কেউ নির্বাচনে জিতলে আমিই সবার আগে তা মেনে নেব। একই কাজ করার জন্য আমি আপনাদেরও আহ্বান জানাচ্ছি। বিশ্বকে আমরা দেখিয়ে দিতে চাই যে আমরাও গণতান্ত্রিক বিপ্লব অর্জন করেছি।’
১৩ বছরের ক্ষমতায় চাভেজ সম্ভবত এবারই সবচেয়ে শক্ত প্রতিদ্বন্দ্বিতার মুখে পড়তে যাচ্ছেন। গত জুনে তাঁর অস্ত্রোপচার করা হয়। এরপর চারবার দেওয়া হয় কেমোথেরাপি। এই অবস্থায় নতুন করে গঠিত বিরোধী জোট আশা করছে, নির্বাচনে ভালো করার এটাই তাদের সবচেয়ে ভালো সুযোগ।
তবে বেশির ভাগ বিশ্লেষক বলছেন, পরিস্থিতি যা-ই হোক, জনপ্রিয়তায় চাভেজই এগিয়ে। অতএব তিনিই আবার ছয় বছরের জন্য প্রেসিডেন্ট হতে যাচ্ছেন। 
ইতালীয় প্রমোদতরী চরে ঠেকে ছয়জনের মৃত্যু
বালুচরে ধাক্কা খেয়ে কাত হয়ে থাকা ইতালির জাহাজ কোস্টা কনকর্ডিয়া
ইতালির একটি প্রমোদতরী শুক্রবার রাতে একটি দ্বীপের কাছে বালুচরের সঙ্গে ধাক্কা খাওয়ার পর অন্তত ছয়জনের মৃত্যু ও ১৪ জন আহত হয়েছে। এ ছাড়া নিখোঁজ রয়েছে প্রায় ৭০ কয়েকজন।
কোস্টা কনকর্ডিয়া নামের ২৯০ মিটার লম্বা প্রমোদভ্রমণে ব্যবহূত জাহাজটি ইতালিতে এ পর্যন্ত নির্মিত জাহাজগুলোর মধ্যে সবচেয়ে বড়। ঘটনার সময় জাহাজটিতে ইতালীয়, ব্রিটিশ ও ফরাসি যাত্রী, নাবিকসহ বিভিন্ন দেশের চার হাজারেরও বেশি যাত্রী ছিল।
গণমাধ্যমের খবরে বলা হয়েছে, কোস্টা কনকর্ডিয়া যাত্রী নিয়ে ভূমধ্যসাগরের উদ্দেশে শুক্রবার স্থানীয় সময় সকালে রোমের কাছাকাছি সিভিতাভেকেচিয়া বন্দর ছেড়ে যায়। পরে রাত ১০টার দিকে তাসকান উপকূলের জিলিও দ্বীপের কাছাকাছি বালুচরের সঙ্গে জাহাজটির নিচের অংশ ধাক্কা খায়। যাত্রীরা তখন রাতের খাবার খেতে ব্যস্ত ছিল। ঘটনার আকস্মিকতায় আতঙ্কিত হয়ে যাত্রীদের অনেকেই এ সময় সমুদ্রের ঠান্ডা পানিতে লাফিয়ে পড়ে।
মারা পারমেগিয়ানি নামের এক যাত্রীর উদ্ধৃতি দিয়ে খবরে বলা হয়, জাহাজটি বালুচরের সঙ্গে ধাক্কা খাওয়ার পর আরোহীদের মধ্যে আতঙ্ক ছড়িয়ে পড়ে। তবে কীভাবে এ ঘটনা ঘটে, তা তিনি বলতে পারেন না। জাহাজের ক্যাপ্টেন স্বাভাবিক অবস্থায় ছিলেন না।
লুসিয়ানো নামের অপর এক যাত্রী বলেন, ‘আমরা যখন রাতের খাবার খাচ্ছিলাম, তখন বড় ধরনের গোলমালের শব্দ শুনতে পেলাম। একই সঙ্গে মনে হলো, জাহাজের নিচের অংশ কোনো কিছুর সঙ্গে ধাক্কা খেল। এরপর তলায় ছিদ্র হয়ে পানি উঠতে শুরু করল এবং জাহাজটি কাত হয়ে যেতে শুরু করল।’
জাহাজের কর্মী ফ্যাবিও কস্টা বলেন, ‘সবকিছুই পড়ে যাচ্ছিল। আর লোকজন আতঙ্কিত হয়ে ছোটাছুটি শুরু করে দিল। এটা কতটা ভয়ংকর ছিল, সে সম্পর্কে জাহাজ থেকে বেরিয়ে আসার আগ পর্যন্ত কোনো ধারণাই ছিল না আমাদের। আমরা জানালা দিয়ে তাকিয়ে দেখতে পেলাম, পানি খুব কাছাকাছি চলে আসছে। সবকিছুই খুব দ্রুত ঘটে যাচ্ছিল। সবাই চেষ্টা চালাচ্ছিল নৌকায় উঠে পড়তে। এ সময় ধাক্কাধাক্কি শুরু হয়ে যায়। নাবিকেরা সাহায্য করার চেষ্টা করলেও এ সময় অনেকে পানিতে পড়ে যায়। জাহাজ থেকে বের হয়ে আসতেই লোকজনের কয়েক ঘণ্টা সময় লেগে যায়।’
ইতালীয় কোস্টগার্ডের এক বিবৃতিতে বলা হয়, প্রায় তিন হাজার ২০০ যাত্রী এবং এক হাজার ২৩ জন নাবিককে লাইফবোট, হেলিকপ্টার ও ছোট ছোট নৌযানের সাহায্যে উদ্ধার করা হয়। পরে তাদের ওই ছোট দ্বীপের স্কুল, বাড়িঘর ও গির্জায় নিয়ে আশ্রয় দেওয়া হয়। জাহাজে আরও কেউ আটকা পড়ে আছে কি না, তা অনুসন্ধানে কেবিন থেকে কেবিনে যাচ্ছেন উদ্ধারকর্মীরা। কোস্টগার্ড আরও জানায়, জাহাজটিকে পুনরায় পানির ওপর ওঠানো হয়েছে। সেটি ডুবে যাওয়ার কোনো আশঙ্কা নেই।


’৭১ থেকে শিক্ষা নেয়নি পাকিস্তান: ইমরান খান
পাকিস্তানের ক্রিকেটার থেকে রাজনীতিবিদ হওয়া ইমরান খান বলেছেন, ১৯৭১ সালের ঘটনা থেকে পাকিস্তান কিছুই শিক্ষা নেয়নি। বাংলাদেশের মুক্তিযুদ্ধের সময় অপরাধ সংঘটনকারীরা শাস্তি পেলে পাকিস্তানের বর্তমান পরিস্থিতি অন্য রকম হতো।
ব্রিটিশ সাময়িকী ‘দ্য কারাভান’-এ চলতি বছরের জানুয়ারি সংখ্যায় প্রকাশিত একটি সাক্ষাত্কারে ইমরান খান এসব কথা বলেন।
ইমরান বলেন, বাংলাদেশের স্বাধীনতাযুদ্ধের ঘটনায় আইনের শাসনবিষয়ক একটি শিক্ষা রয়েছে। পাকিস্তানের তত্কালীন শাসক ও যুদ্ধাপরাধীদের প্রসঙ্গে তিনি বলেন, ‘তারা শাস্তি পেলে আমরা (পাকিস্তান) আবারও একই পথে হাঁটতাম না।’
সাক্ষাত্কারে ইমরান বলেন, ১৯৭১ সালে তিনি যখন ক্রিকেট ম্যাচ খেলতে ঢাকায় ছিলেন, বাঙালিদের হত্যার নির্দেশনা দেওয়ার বিষয়টি তিনি শুনতে পেয়েছিলেন। তিনি দাবি করেন, ১৯৭১ সালের ২৫ মার্চ পাকিস্তানি বাহিনী বাংলাদেশে অভিযান শুরুর আগে তিনি শেষ বিমানে করে ঢাকা ছেড়েছিলেন।
১৯৭১ সালে বাঙালি হত্যায় পাকিস্তানি সামরিক শাসকদের নির্দেশ প্রদান প্রসঙ্গে ইমরান খান বলেন, ‘আমি নিজ কানে শুনেছি, তারা বলেছে, এই বামন ও কালোদের হত্যা করো। তাদের একটা শিক্ষা দাও।’
তবে কে বা কারা কাকে এই নির্দেশ দিয়েছিল, সে সম্পর্কে ইমরান কিছুই বলেননি।
পাকিস্তান তেহরিক-ই ইনসাফ দলের নেতা ইমরান খান জানান, তিনি এখন পাকিস্তানের ভেতরেও একই ধরনের নির্দেশনা শুনছেন। তিনি বলেন, ‘এটা ঠিক একই ধরনের ভাষা। একাত্তরে যা শুনেছিলাম, তা এবারও শুনছি।’ তিনি আরও বলেন, এখন পশতুনরা এই অবহেলার শিকার।
পাকিস্তানে পশতুনদের ওপর চলমান নির্যাতন সম্পর্কে ইমরান বলেন, ‘পিণ্ডি, লাহোর, করাচিতে তাদের ধরে নিয়ে যাচ্ছে এবং জেলে পাঠানো হচ্ছে। কারণ তারা পশতুন। এটা এক দুঃখজনক ধারাবাহিকতা।’
ইমরান জানান, তিনি বিশ্বাস করেন, ১৯৭১ সালে পাকিস্তানি অপরাধীরা শাস্তি পেলে পশতুনরা আজ হয়রানির শিকার হতো না।
ওই ম্যাগাজিনে বলা হয়, ১৯৭১ সালে ঢাকা সফরের আগ পর্যন্ত ইমরান খান পাকিস্তানের রাষ্ট্রীয় প্রচারণায় বিশ্বাস করতেন। ওই প্রচারণায় মুক্তিযোদ্ধাদের ভারত-সমর্থিত সন্ত্রাসী বলে অভিহিত করা হতো।
ইমরান বলেন, ‘ওই সময় প্রথমবার আমি বুঝতে পারি, সেখানে একটা বিচ্ছিন্নতার আন্দোলন চলছে।’ তিনি বলেন, ‘পূর্ব পাকিস্তানে কী হচ্ছে, তার কিছুই আমরা জানতাম না।’


পরমাণুবিজ্ঞানী হত্যায় যুক্তরাষ্ট্র জড়িত: ইরান
পরমাণুবিজ্ঞানী হত্যায় যুক্তরাষ্ট্রের সংশ্লিষ্টতার প্রমাণ আছে বলে দাবি করেছে ইরান। দেশটির রাষ্ট্রীয় টেলিভিশনে প্রচারিত তথ্যের বরাত দিয়ে আল-জাজিরা টেলিভিশনের অনলাইন এই খবর জানিয়েছে।
গত বুধবার রাজধানী তেহরানে গাড়িবোমা বিস্ফোরণে মোস্তফা আহমাদি রোশান (৩২) নামের এক তরুণ পরমাণুবিজ্ঞানী নিহত হন। রাষ্ট্রীয় টেলিভিশনের খবরে বলা হয়, ইরানের পররাষ্ট্রমন্ত্রী বলেছেন, ‘এই সন্ত্রাসী হামলার পেছনে সিআইএর পরিকল্পনা, নির্দেশনা ও সমর্থন থাকার বিষয়ে আমাদের কাছে বিশ্বাসযোগ্য তথ্য ও প্রমাণ আছে।’
ইরান এ-সংক্রান্ত একটি চিঠি সুইজারল্যান্ডের রাষ্ট্রদূতের কাছে হস্তান্তর করেছে। যেসব দেশের সঙ্গে যুক্তরাষ্ট্রের কূটনৈতিক সম্পর্ক নেই, সেখানে সুইস রাষ্ট্রদূতরা যুক্তরাষ্ট্রের প্রতিনিধিত্ব করেন।
এদিকে, ইরানের সামরিক মুখপাত্র মাসৌদ জাজায়েরি বলেন, ‘আমাদের শত্রুরা, বিশেষ করে আমেরিকা, ব্রিটেন ও ইসরায়েল এ ঘটনার জন্য দায়ী। তাদেরকে বিচারের মুখোমুখি করা হবে।’
প্রথম থেকেই তেহরানের এই অভিযোগ অস্বীকার করে আসছে ওয়াশিংটন। তারা এই হত্যাকাণ্ডের নিন্দাও জানিয়েছে।
তেহরানে ২০১০ সালের শুরু থেকে গাড়িবোমা বিস্ফোরণে এ পর্যন্ত চারজন বিজ্ঞানী নিহত হয়েছেন। আহমাদি রোশানসহ নিহত চারজনের মধ্যে কমপক্ষে দুজন ছিলেন পরমাণুবিজ্ঞানী।
প্রেসিডেন্ট ও প্রধানমন্ত্রীর সঙ্গে সেনাপ্রধানের বৈঠক
গিলানির বক্তব্য প্রত্যাহার চান কায়ানি
আসিফ আলী জারদারি, ইউসুফ রাজা গিলানি, আশফাক কায়ানি
পাকিস্তানে সেনাপ্রধান ও গোয়েন্দা সংস্থার প্রধানকে নিয়ে দেশটির প্রধানমন্ত্রী ইউসুফ রাজা গিলানির মন্তব্যে অসন্তোষ প্রকাশ করেছেন সেনাপ্রধান জেনারেল আশফাক পারভেজ কায়ানি। প্রধানমন্ত্রীকে তাঁর মন্তব্য বিষয়ে ব্যাখ্যা দিতে হবে, তা না হলে ওই মন্তব্য প্রত্যাহার করে নেওয়ার নির্দেশ দিতে প্রেসিডেন্ট আসিফ আলী জারদারিকে অনুরোধ করেছেন সেনাপ্রধান।
গতকাল শনিবার প্রেসিডেন্টের সঙ্গে বৈঠকের সময় এ অনুরোধ জানান সেনাপ্রধান কায়ানি। তিনি বলেন, প্রধানমন্ত্রীর বক্তব্য বিভেদ সৃষ্টিকারী এবং তা দেশকে অস্থিতিশীল করেছে।
বিতর্কিত ‘গোপন চিঠি (মেমো)’ নিয়ে সেনাবাহিনী ও সরকারের মধ্যে সৃষ্ট দ্বন্দ্বের পরিপ্রেক্ষিতে এই প্রথম গতকাল সেনাপ্রধান কায়ানির সঙ্গে বৈঠক করলেন প্রেসিডেন্ট জারদারি। বৈঠকে কী নিয়ে আলোচনা হয়েছে, সে ব্যাপারে অবশ্য আনুষ্ঠানিকভাবে বিস্তারিত কিছু জানানো হয়নি। প্রেসিডেন্টের একজন মুখপাত্র শুধু জানান, ‘বর্তমান নিরাপত্তা-পরিস্থিতি নিয়েই আলোচনা হয়েছে।’
পাকিস্তানের গণমাধ্যম জানায়, বিতর্কিত সেই গোপন চিঠি ও জাতীয় নিরাপত্তার বিষয়েই আলোচনা হয়েছে। বিশ্লেষকেরা বলছেন, সরকার ও সেনাবাহিনীর মধ্যে সৃষ্ট উত্তেজনা প্রশমনে প্রেসিডেন্ট ও সেনাপ্রধানের এ বৈঠকের আয়োজন করা হয়। বৈঠক আয়োজনে গুরুত্বপূর্ণ ভূমিকা রাখেন ক্ষমতাসীন পাকিস্তান পিপলস পার্টির (পিপিপি) নেতা ও বিদেশি কূটনীতিকেরা।
প্রেসিডেন্টের সঙ্গে বৈঠকের পর প্রধানমন্ত্রী গিলানির সঙ্গেও গতকাল সেনাপ্রধান কায়ানির সাক্ষাৎ হয়েছে। প্রতিরক্ষাবিষয়ক মন্ত্রিপরিষদ কমিটির বৈঠকে হাজির ছিলেন দুজনই। ওই বৈঠকে সভাপতিত্ব করেন গিলানি। টেলিভিশনে প্রচারিত ভিডিওচিত্রে দেখা যায়, প্রেসিডেন্ট হাসিমুখে কথা বলছেন সেনাপ্রধানের সঙ্গে। জারদারির সঙ্গে কায়ানি এর আগে সর্বশেষ কথা বলেন গত ১৬ ডিসেম্বর। জারদারি তখন চিকিৎসার জন্য দুবাই ছিলেন। দুজনের মধ্যে সেদিন কথা হয়েছিল ফোনে।
ডন পত্রিকা জানায়, কায়ানির সঙ্গে জারদারির বৈঠক প্রায় এক ঘণ্টা স্থায়ী হয়। এ সময় বিতর্কিত সেই গোপন চিঠির বিষয়ে সম্প্রতি সেনাপ্রধান ও সামরিক গোয়েন্দা সংস্থা আইএসআইয়ের প্রধানকে নিয়ে প্রধানমন্ত্রী ইউসুফ রাজা গিলানির মন্তব্যে অসন্তোষ প্রকাশ করেন কায়ানি। ওই মন্তব্য প্রত্যাহার করে নেওয়ার জন্য প্রধানমন্ত্রীকে নির্দেশ দিতে তিনি জারদারির প্রতি অনুরোধ জানান।
গত সোমবার চীন সফরের সময় এক সাক্ষাৎকারে গিলানি বলেন, গোপন চিঠির ঘটনা তদন্তে সুপ্রিম কোর্টের দ্বারস্থ হয়ে সেনাপ্রধান কায়ানি ও আইএসআইয়ের প্রধান আহমেদ সুজা পাশা সংবিধান লঙ্ঘন করেছেন। প্রধানমন্ত্রীর ওই মন্তব্যের জবাবে সেনাবাহিনী গত বুধবার জানায়, প্রধানমন্ত্রীর মন্তব্য দেশের জন্য ভয়াবহ পরিণতি ডেকে আনতে পারে।
প্রতিরক্ষাবিষয়ক কমিটির বৈঠকে প্রধানমন্ত্রী গিলানি বলেন, ‘আমাদের সরকার ও পার্লামেন্ট এবং সবকিছুর ওপর দেশের জনগণ আমাদের সাহসী সেনাবাহিনী এবং নিরাপত্তা কর্মকর্তাদের পেছনে আছে।’ প্রধানমন্ত্রীর এ বক্তব্যে সরকার ও সেনাবাহিনীর মধ্যে সৃষ্ট দূরত্ব কমিয়ে আনা এবং সমঝোতার আভাস পাওয়া যায়।
দেশের সার্বভৌমত্ব ও অখণ্ডতা নিয়ে কোনো আপস করার সুযোগ নেই জানিয়ে প্রধানমন্ত্রী আরও বলেন, ‘দেশের সব প্রতিষ্ঠানকে নিজ নিজ অবস্থান থেকে তাদের দায়িত্ব পালনের সুযোগ দেওয়াই আমার সরকারের নীতি।’
এদিকে, মার্কিন পররাষ্ট্রমন্ত্রী হিলারি ক্লিনটনের পর মার্কিন প্রশাসনের আরেকজন শীর্ষ কর্মকর্তাও জানিয়েছেন, পাকিস্তানের বেসামরিক সরকারের পাশে আছে যুক্তরাষ্ট্র। মার্কিন পররাষ্ট্র দপ্তরের মুখপাত্র ভিক্টোরিয়া নুল্যান্ড গত শুক্রবার বলেন, পাকিস্তানের বর্তমান গণতান্ত্রিক সরকারের প্রতি যুক্তরাষ্ট্রের সমর্থন অব্যাহত থাকবে। তিনি বলেন, ‘পাকিস্তানের সঙ্গে আমাদের সম্পর্ক এবং তাদের গণতান্ত্রিক সরকারের প্রতি আমাদের দৃষ্টিভঙ্গি খুব পরিষ্কারভাবে জানিয়ে দিয়েছেন পররাষ্ট্রমন্ত্রী হিলারি।’
আল-কায়েদার নেতা ওসামা বিন লাদেনকে হত্যার পর দেশটিতে সেনাবাহিনীর সম্ভাব্য অভ্যুত্থান রোধে এবং সেনাবাহিনীর ক্ষমতা কাটছাঁটে সহযোগিতা চেয়ে পাকিস্তান সরকারের পক্ষ থেকে যুক্তরাষ্ট্রকে দেওয়া একটি গোপন চিঠি গত অক্টোবরে প্রকাশ হওয়ার পর থেকে পাল্টাপাল্টি বিভিন্ন অভিযোগে জারদারির বেসামরিক সরকার ও সেনাবাহিনী এখন প্রায় মুখোমুখি অবস্থানে। আর এ পরিস্থিতিতেই উত্তেজনা হ্রাসে সেনাপ্রধানের অনুরোধে প্রেসিডেন্টের সঙ্গে তাঁর গতকাল এ বৈঠক অনুষ্ঠিত হলো।
২০১১: আলোচনায় ছিলেন গাদ্দাফি, লাদেন ও মোবারক
মুয়াম্মার গাদ্দাফি হোসনি মোবারক ওসামা বিন লাদেন
চলে গেল আরও একটি বছর। আন্তর্জাতিক নানা বিষয় নিয়ে ঘটনাবহুল ছিল বছরটি। এর মধ্যে অন্যতম ছিল ‘আরব বসন্ত’। আরব বসন্তের ঢেউ আর মানুষের মুখে মুখে থাকা কিছু ঘটনা তুলে ধরা হলো:
তিউনিসিয়ার প্রেসিডেন্টের পলায়ন
প্রায় ২৩ বছর ক্ষমতায় থাকার পর গত ১৪ জানুয়ারি আন্দোলনের মুখে পদত্যাগে বাধ্য হন তিউনিসিয়ার প্রেসিডেন্ট বেন আলী। আরব বসন্তের প্রথম শিকার তিনি। পুলিশের হাতে নির্যাতিত হয়ে এর প্রতিবাদ জানাতে ২০১০ সালের ১৭ ডিসেম্বর নিজের শরীরে আগুন ধরিয়ে আত্মাহুতি দেন দেশটির সবজি বিক্রেতা মোহাম্মদ বুয়াজিজি। বুয়াজিজির প্রতিবাদ থেকেই ‘আরব বসন্ত’ নামে গণজাগরণের সূচনা। দেশ ছেড়ে পালিয়ে যেতে বাধ্য হন তিউনিসিয়ার প্রেসিডেন্ট বেন আলী। এরপর এই গণজাগরণের জোয়ার একে একে মিসর, লিবিয়া, ইয়েমেন, সিরিয়া ও বাহরাইনে ছড়িয়ে পড়ে।
হোসনি মোবারকের পদত্যাগ
গণ-অভ্যুত্থানের মুখে ক্ষমতা ছাড়তে বাধ্য হন আরব বিশ্বের দ্বিতীয় নেতা মিসরের প্রেসিডেন্ট হোসনি মোবারক। ১৮ দিন টানা আন্দোলনের পর ১১ ফেব্রুয়ারি দিনব্যাপী লাখো মানুষের বিক্ষোভের মুখে ক্ষমতা ছাড়তে বাধ্য হন মোবারক। অবসান ঘটে দীর্ঘ ৩০ বছরের শাসনের। মোবারকের বিরুদ্ধে অভিযোগ ছিল, তিনি মিসরে স্বৈরশাসন চালিয়েছেন দীর্ঘ ৩০ বছর।
গাদ্দাফির মৃত্যু
৪২ বছর দেশ শাসনের পর ২০ অক্টোবর বিদ্রোহীদের গুলিতে নিহত হন লিবিয়ার নেতা কর্নেল মুয়াম্মার গাদ্দাফি। ক্ষমতা ছাড়তে রাজি না হওয়ায় এ বছরের ২০ মার্চ গাদ্দাফি-শাসিত লিবিয়ায় হামলা চালায় ন্যাটো বাহিনী। তবে পিছু না হটে তিনি ঘোষণা দিয়েছিলেন, ‘আমি যোদ্ধা, লড়তে লড়তে যুদ্ধ ক্ষেত্রেই মরতে চাই।’ শেষ পর্যন্ত যুদ্ধরত অবস্থায়ই মারা যান তিনি।
সমঝোতায় বাধ্য প্রেসিডেন্ট সালেহ
ইয়েমেনে প্রায় ৩৩ বছর ধরে ক্ষমতাসীন প্রেসিডেন্ট আলী আবদুল্লাহ সালেহ। তাঁকে হটানোর দাবিতে গত জানুয়ারিতে আন্দোলন শুরু হয়। গত ২৩ নভেম্বর প্রতিবেশী দেশগুলোর মধ্যস্থতায় শর্ত সাপেক্ষে ক্ষমতা ছাড়তে রাজি হন প্রেসিডেন্ট সালেহ। চুক্তি অনুযায়ী দেশটিতে সম্প্রতি জাতীয় মতৈক্যের সরকার গঠিত হয়েছে। আগামী ১২ ফেব্রুয়ারি দেশটির প্রেসিডেন্ট নির্বাচন অনুষ্ঠিত হবে। নির্বাচিত প্রেসিডেন্টের হাতে ক্ষমতা ছেড়ে বিদায় নেবেন সালেহ।
গৃহযুদ্ধের হুমকিতে সিরিয়া
জাতিসংঘের তথ্যমতে, প্রায় আট মাস ধরে চলা এই আসাদবিরোধী আন্দোলনে সরকারি বাহিনীর হাতে নিহত ব্যক্তির সংখ্যা চার হাজার ছাড়িয়ে গেছে। সিরিয়ায় অধিকার প্রতিষ্ঠার এ আন্দোলন দেশটিতে গৃহযুদ্ধের আশঙ্কা জাগিয়ে তুলেছে।
ওসামা বিন লাদেনের মৃত্যু
গত ২ মে পাকিস্তানে মার্কিন সশস্ত্র বাহিনীর একটি চৌকস দল মাত্র ৪০ মিনিটের অভিযানে হত্যা করে আন্তর্জাতিক সন্ত্রাসী সংগঠন আল-কায়েদার নেতা ওসামা বিন লাদেনকে। পাকিস্তানের রাজধানী ইসলামাবাদ থেকে ৬০ কিলোমিটার উত্তরে অ্যাবোটাবাদের একটি বাড়িতে বসবাস করতেন তিনি। ২ মে পাকিস্তানের স্থানীয় সময় রাত পৌনে দুইটার দিকে ওই বাড়িতে অভিযান চালায় মার্কিন কমান্ডোরা। একপর্যায়ে মাথায় গুলিবিদ্ধ হয়ে মারা যান লাদেন।
জাপানে সুনামি
১১ মার্চ আঘাত হানা প্রচণ্ড ভূমিকম্পের কারণে সৃষ্ট সুনামি ছিল জাপানের সাম্প্রতিক সময়ের সবচেয়ে ভয়াবহ দুর্যোগ। প্রায় ৩৩ ফুট উচ্চতার ঢেউয়ে তছনছ হয়ে যায় উপকূলীয় অঞ্চল। ফুকুশিমা এলাকায় একটি পারমাণবিক বিদ্যুৎকেন্দ্রে ক্ষতিগ্রস্ত হয়ে তেজস্ক্রিয়তা ছড়িয়ে পড়ে। মারা যায় প্রায় ২০ হাজার মানুষ।


৩৩ বছর চুটিয়ে প্রেম অতঃপর বিয়ে!
পাত্র বব হুইটল (৮৪)। পাত্রী ভিরা লরেন্স (৯৩)। শতবর্ষের কাছাকাছি বয়সী হলেও তাঁদের মনের রং এতটুকু কমেনি; রঙিন মনকে মলিন করতে পারেনি বয়স।
বব ও ভিরা টানা ৩৩ বছর চুটিয়ে প্রেম করেছেন; এবার সিদ্ধান্ত নিয়েছেন বিয়ে করার। আর এ জন্য তাঁরা বেছে নিয়েছেন নতুন বছরের প্রথম দিনটিকেই। যুক্তরাজ্যের উত্তর সাফফলকের বেসেলসে আজ তাঁদের বিয়ে।
বেসেলসের এই জুটি অবশ্য মনে করছেন, তাঁদের বিয়েটা একটু জলদিই হয়ে যাচ্ছে। অসুস্থ না হলে আরও কিছুদিন প্রেম করতেন।
বব ও ভিরার প্রথম দেখা হয় একটি গানের অনুষ্ঠানে। সেই দিনের কথা মনে করে বব বললেন, ‘প্রথম দিনই আমি তাঁর প্রেমে পড়েছিলাম। মনে হচ্ছিল, আমরা বহু দিনের জুটি।’ কে আগে প্রস্তাব দিয়েছিলেন—এর উত্তরে ভিরা বলেন, ‘আমার মনে হয়, আমিই দিয়েছিলাম। আমি বলেছিলাম, আমরা কি বিয়ে করে আমাদের বন্ধনটা আরও দৃঢ় করতে পারি না? জবাবে বব বলেছিল, কেন নয়?’
স্থানীয় সেন্ট লুকস গির্জায় বিয়ের অনুষ্ঠান হবে। বিয়ে পড়াবেন রেভারেন্ড জন বেউকাম্প। তিনি বললেন, তাঁরা খুবই সুখী জুটি।
তবে বিয়ের পর মধুচন্দ্রিমায় যাওয়ার আপাতত কোনো পরিকল্পনা নেই এই প্রবীণ জুটির।


নতুন বছরে মমতা ঘেঁষতে পারেন বিজেপির দিকে?
আজ থেকে শুরু হয়েছে ইংরেজি নববর্ষ ২০১২। নতুন এ বছরটিতে ভারতের পশ্চিমবঙ্গের রাজনীতিতে কী ঘটবে, তা নিয়ে হিসাব-নিকাশ শুরু করেছেন জ্যোতিষীরা। জ্যোতিষীদের কেউ কেউ বলছেন, নতুন বছরে মমতার সঙ্গে কেন্দ্রীয় সরকারের বিরোধ তীব্র হবে। এর জের ধরে তিনি বিজেপির দিকে ঘেঁষতে পারেন।
কলকাতার প্রখ্যাত দুই জোতিষী মুরারিমোহন বেদান্তাদিতীর্থ এবং হিমাংশু কুমার স্মৃতিতীর্থ বলেছেন, নতুন বছরে মমতা তাঁর নীতি এবং সততার প্রশ্নে কঠিন লড়াইয়ের সম্মুখীন হবেন। সিপিএম তাঁকে বিপর্যস্ত করার চেষ্টা করবে, কিন্তু সফল হবে না। রাজ্যে আর্থিক সংকট পড়বে। মমতার সঙ্গে কেন্দ্রীয় সরকারের বিরোধ তীব্র হবে। তাঁরা আশঙ্কা করছেন, কংগ্রেসকে চাপে রাখতে মমতা বিজেপির হাতও ধরতে পারেন।
ওই দুই জ্যোতিষী আরও বলেছেন, মমতার তৃণমূল কংগ্রেসের মধ্যেও অভ্যন্তরীণ কোন্দল বাড়বে। মমতা তাঁর নিজের দলের নেতা-কর্মীদের কাছেও অপ্রিয় হয়ে উঠতে পারেন। রাজ্যে বামপন্থী রাজনীতি আরও মাথাচাড়া দেবে। কংগ্রেসের অবস্থা আরও ভালো হবে। তবে জাতীয় রাজনীতিতে নাজেহাল হবেন সোনিয়া-রাহুল।
সম্প্রতি দুর্নীতি-বিরোধী লোকপাল বিল পাস না হওয়াকে কেন্দ্র করে কেন্দ্রের ক্ষমতাসীন ইউপিএ জোটের শরিকদের মধ্যে দ্বন্দ্ব শুরু হয়েছে। এর প্রভাব পড়েছে পশ্চিমবঙ্গের রাজনীতিতে। অন্যদিকে বিরোধী দল বিজেপিও এখন আগের চেয়ে বেশি শক্তি সঞ্চার করে কংগ্রেসের বিরুদ্ধে লড়াইয়ের জন্য প্রস্তুত হচ্ছে। কংগ্রেসও এখন নানা দুর্নীতির অভিযোগ নিয়ে বিপাকে পড়েছে। ২০১৪ সালে ভারতের লোকসভা নির্বাচন অনুষ্ঠিত হবে।
তালেবান যুক্তরাষ্ট্রের শত্রু নয়
জো বাইডেনের মন্তব্যকে স্বাগত জানালেন কারজাই
তালেবান সম্পর্কে মার্কিন ভাইস প্রেসিডেন্ট জো বাইডেনের মন্তব্যকে স্বাগত জানিয়েছেন আফগানিস্তানের প্রেসিডেন্ট হামিদ কারজাই। নিউজ উইক সাময়িকীকে দেওয়া এক সাক্ষাৎকারে গত সপ্তাহে জো বাইডেন বলেন, ‘তালেবান আমাদের শত্রু নয়।’
বাইডেনের ওই মন্তব্য নিয়ে যুক্তরাষ্ট্রে ব্যাপক শোরগোল শুরু হয়। কারণ, আফগানিস্তানে বিগত ১০ বছর ধরে তালেবান নেতৃত্বাধীন জঙ্গিবাদের বিরুদ্ধে লড়াই চালিয়ে আসছে যুক্তরাষ্ট্র। অবশ্য সাম্প্রতিক সময়ে তারা দেশটির জঙ্গি সমস্যার রাজনৈতিক সমাধানের ওপর আলোকপাত করেছে।
রাজধানী কাবুলে গতকাল শনিবার একটি অনুষ্ঠানে প্রেসিডেন্ট হামিদ কারজাই বলেন, ‘তালেবান তাদের শত্রু নয় বলে আমেরিকা যে ঘোষণা দিয়েছে, তাতে আমরা খুশি। এ ঘোষণা আফগান জনগণের জন্য শান্তি ও স্থিতিশীলতা বয়ে আনবে।’
কারজাই আরও বলেন, যুক্তরাষ্ট্র যদি চায়, তবে সংলাপের স্বার্থে কাতারে তালেবানের একটি কার্যালয় খোলার পথে তিনি বাধা হয়ে দাঁড়াবেন না। যতক্ষণ যুক্তরাষ্ট্র এ প্রক্রিয়ায় সম্পৃক্ত থাকবে, ততক্ষণ তিনি সমর্থন দিয়ে যাবেন। 
সশস্ত্র বাহিনীর সর্বাধিনায়ক হিসেবে উনের নাম ঘোষণা
উত্তর কোরীয় সশস্ত্র বাহিনীর সর্বাধিনায়ক পদে দেশটির নতুন নেতা কিম জং-উনের নাম ঘোষণা করা হয়েছে। গতকাল শনিবার আনুষ্ঠানিকভাবে এ ঘোষণা দেওয়া হয়।
সরকারি বার্তা সংস্থা কেসিএনএ বলেছে, ‘কিম জং-ইলের নির্দেশে মান্যবর কিম জং-উন...কোরীয় সামরিক বাহিনীর সর্বোচ্চ ক্ষমতা গ্রহণ করেছেন।’ গত শুক্রবার ক্ষমতাসীন দল ওয়ার্কার্স পার্টির কেন্দ্রীয় কমিটির এক বৈঠকে উনকে সর্বাধিনায়ক করার সিদ্ধান্ত নেওয়া হয়।
কেসিএনএ বলেছে, কিম জং-ইলের ইচ্ছে অনুযায়ীই জং-উনকে সশস্ত্র বাহিনীর সর্বাধিনায়ক বানানো হয়েছে। গত ৮ অক্টোবর এ ইচ্ছের কথা লিখে যান জং-ইল।
সংস্থাটি এক বিবৃতিতে জং-উনকে ‘গ্রেট লিডার’ হিসেবেও অভিহিত করেছে। এসবের মধ্য দিয়ে এটাই প্রমাণিত হয় যে তরুণ এই নেতা দ্রুতই উত্তর কোরিয়ার ওপর তাঁর নিয়ন্ত্রণ প্রতিষ্ঠা করতে যাচ্ছেন।
সর্বমোট ১২ লাখ সেনাসদস্য নিয়ে উত্তর কোরীয় সশস্ত্র বাহিনী গঠিত, যা বিশ্বের চতুর্থ বৃহত্তর।
কিম জং-উন (২০) ২০১০ সালের সেপ্টেম্বরে চার তারকার জেনারেল পদের খেতাব পান। একইসঙ্গে রাজনৈতিকভাবেও তাঁকে গুরুত্বপূর্ণ পদ দেওয়া হয়।
কিম জং-উনের বাবা কি জং-ইল হূদেরাগে আক্রান্ত হয়ে গত ১৭ ডিসেম্বর মারা যান। গত বুধবার রাজধানী পিয়ং ইয়ংয়ে তাঁর অন্ত্যেষ্টিক্রিয়া অনুষ্ঠিত হয়। তাঁর শেষকৃত্যে হাজার হাজার মানুষ অংশ নেয়।
রাজ্যসভায় লোকপাল বিল পাসে ব্যর্থতা
কংগ্রেস-বিজেপি পরস্পরকে দোষারোপ
ভারতের পার্লামেন্টের উচ্চকক্ষ রাজ্যসভায় দুর্নীতিবিরোধী লোকপাল বিল পাস না হওয়ার ব্যর্থতার জন্য ক্ষমতাসীন দল কংগ্রেস ও প্রধান বিরোধী দল বিজেপি পরস্পরকে দোষারোপ করছে। কংগ্রেসের পক্ষ থেকে আশ্বাস দেওয়া হচ্ছে, এই বিল বাতিল হয়নি। শিগগিরই আবার তা পাস করার প্রক্রিয়া শুরু হবে।
ভারতে ব্যাপক প্রতিবাদের মুখে দুর্নীতিবিরোধী লোকপাল আইন করার উদ্যোগ নেয় কংগ্রেসের নেতৃত্বাধীন সংযুক্ত প্রগতিশীল মোর্চা (ইউপিএ) সরকার। পার্লামেন্টের নিম্নকক্ষ লোকসভায় গত মঙ্গলবার বিলটি পাস হলেও বৃহস্পতিবার রাজ্যসভার অধিবেশনে তা পাস করতে ব্যর্থ হয় সরকার। এরপর সরকার ও বিরোধী দলের মধ্যে শুরু হয় বাগ্যুদ্ধ।
এই বাগ্যুদ্ধে স্বরাষ্ট্রমন্ত্রী পি চিদাম্বরম, তথ্য ও সম্প্রচারমন্ত্রী অম্বিকা সনি, স্বাস্থ্যমন্ত্রী গোলাম নবী আজাদ, আইনমন্ত্রী সালমান খুরশিদ, সংসদবিষয়ক মন্ত্রী পবন কুমার বানসাল, সংসদবিষয়ক প্রতিমন্ত্রী ভি নারায়ণস্বামী, অল ইন্ডিয়া কংগ্রেস কমিটির (এআইসিসি) মুখপাত্র ও লোকপাল স্থায়ী কমিটির চেয়ারম্যান অভিষেক সিংভির মতো নেতারা জড়িয়ে পড়েছেন। তাঁরা এ বিল পাস না হওয়ার দায় চাপিয়েছেন বিজেপির ওপর। বাগ্যুদ্ধে নেমেছেন রাহুল গান্ধীও। উত্তর প্রদেশে এক সমাবেশে বিল পাস না হওয়ায় বিজেপিকে দায়ী করে তিনি বলেন, ‘লোকপাল বিল পাস না হওয়া পর্যন্ত আমরা থামব না।’
বিজেপিও থেমে নেই। লোকসভায় বিরোধী দলের নেতা সুষমা স্বরাজ ও রাজ্যসভায় বিরোধী দলের নেতা অরুণ জেটলি কংগ্রেসের কড়া সমালোচনা করেছেন। তাঁরা বলেছেন, কংগ্রেসের আর ‘ক্ষমতায় থাকার অধিকার নেই’।
যৌথ সংবাদ সম্মেলনে স্বরাষ্ট্রমন্ত্রী চিদাম্বরম বলেন, ‘দুর্নীতিবিরোধী বিলটি পাস করার কোনো ইচ্ছাই ছিল না বিজেপির। তাই তারা ১৮৭টি সংশোধনী প্রস্তাব দেয়, যার অনেকগুলোই পরস্পরবিরোধী।’ ওই সংবাদ সম্মেলনে বিজেপির সমালোচনা করে বক্তৃতা করেন মন্ত্রী বানসাল, সনি ও আজাদ।
বানসাল বলেন, বিজেপির কৌশল ছিল ‘আন্না হাজারেকে সমর্থন ও বিলের বিরোধিতা।’ তিনি অভিযোগ করেন, বিজেপি পার্লামেন্ট অধিবেশনের শেষ দিন পর্যন্ত বিলের ওপর বিতর্ক চালিয়ে যাওয়ারও কৌশল নিয়েছিল।
সিংভি বিজেপির কৌশলের সমালোচনা করে বলেন, দলটি দ্বিমুখী আচরণ করেছে। তারা গণতন্ত্রের হত্যাকারী।
সরকারের পক্ষ থেকে বলা হচ্ছে, পার্লামেন্টের আসন্ন বাজেট অধিবেশনে বিলটি পাস করা হবে। তার আগে মিত্র তৃণমূল কংগ্রেসসহ অন্য দলগুলোর সঙ্গে কাজ করবে কংগ্রেস। অভিষেক সিংভি বলেন, ‘লোকপাল বিলের মৃত্যু হয়নি। এটা নিবিড় পরিচর্যাকেন্দ্র (আইসিইউ) বা জরুরি অবস্থায়ও নেই। বিলটি আবারও রাজ্যসভায় তোলা হবে।’
কংগ্রেসের সাধারণ সম্পাদক দিগ্বিজয় সিং রাজ্যসভার অধিবেশন মুলতবিকে সমর্থন করে বলেন, অধিবেশনের সময় বাড়ানো সম্ভব ছিল না। প্রধানমন্ত্রী মনমোহন সিং কেন রাজ্যসভায় বক্তৃতা করেননি—এ প্রশ্নের জবাবে মন্ত্রী বানসাল বলেন, এটা নিয়ে প্রধানমন্ত্রীর বক্তৃতা করার প্রয়োজন ছিল না।
সুষমা স্বরাজ অভিযোগ করেন, দুর্নীতিবিরোধী বিল নিয়ে প্রধানমন্ত্রী মনমোহন সিং ও লোকসভার নেতা প্রণব মুখার্জি নীরব ছিলেন। তিনি বলেন, রাজ্যসভার অধিবেশনের সময় বাড়ানো যেত। কিন্তু সরকার বিল পাস করতে চায়নি বলে অধিবেশনের সময় বাড়ায়নি। সুষমা বলেন, কংগ্রেস লোকসভায় হেরে গেছে, রাজ্যসভা থেকে পালিয়ে গেছে।
হরমুজ প্রণালিতে ক্ষেপণাস্ত্রের পরীক্ষা চালাতে যাচ্ছে ইরান
ইরানের নৌবাহিনী তাদের সামরিক মহড়ার অংশ হিসেবে হরমুজ প্রণালিতে বিভিন্ন ধরনের ক্ষেপণাস্ত্রের পরীক্ষা চালাবে। গতকাল শনিবার নৌবাহিনীর একজন মুখপাত্র এ কথা জানান।
ওই প্রণালিতে গত ২৪ ডিসেম্বর থেকে নৌবাহিনীর সামরিক মহড়া শুরু হয়। ১০ দিনব্যাপী এ প্রশিক্ষণ শেষ হবে আগামীকাল সোমবার।
সরাসরি এক সাক্ষাৎকারে নৌবাহিনীর কর্মকর্তা মাহমুদ মৌসাভি রাষ্ট্রীয় টেলিভিশনকে বলেন, ‘আগামী দিনগুলোতে আমরা স্থল থেকে সাগরে, সাগর থেকে স্থলে, স্থল থেকে আকাশে এবং সাগর থেকে সাগরে বিভিন্ন ধরনের ক্ষেপণাস্ত্রের পরীক্ষা চালাব।’
সম্প্রতি পরমাণু কর্মসূচি কেন্দ্র করে অবরোধের আওতা বাড়ানো হলে হরমুজ প্রণালি বন্ধ করে দেওয়া হবে বলে হুমকি দেয় ইরান। এর মাত্র কয়েক দিন পর ইরান এ পরীক্ষা চালাতে যাচ্ছে। হরমুজ প্রণালি দিয়ে বিশ্বের এক-তৃতীয়াংশেরও বেশি তেলের জাহাজ চলাচল করে।
গত শুক্রবার যুক্তরাষ্ট্রের এনার্জি ইনফরমেশন অ্যাডমিনিস্ট্রেশনের দেওয়া তথ্য অনুযায়ী, জাহাজের মাধ্যমে বিশ্বের ২০ শতাংশ তেল হরমুজ প্রণালি দিয়ে বিভিন্ন দেশে যায়। প্রতিদিন প্রায় ১৪টি অপরিশোধিত তেলবাহী ট্যাঙ্কার ওই প্রণালি দিয়ে চলাচল করে। চলতি বছর ওই প্রণালি দিয়ে বিশ্বের ৩৫ শতাংশ তেল বিভিন্ন দেশে পাঠানো হয়।
ইরান বলেছে, দেশটির পরমাণু কর্মসূচিকে কেন্দ্র করে পশ্চিমা দেশগুলো তেহরানের ওপর অবরোধের আওতা বাড়ালে হরমুজ প্রণালি দিয়ে এক ফোঁটা তেলও যেতে দেওয়া হবে না। দেশটির সামরিক প্রধান বলেছেন, হরমুজ প্রণালি বন্ধ করা তাঁদের জন্য সত্যিকার অর্থেই সহজ।
ইরানের এ হুমকিকে ‘অযৌক্তিক আচরণ’ আখ্যা দিয়ে যুক্তরাষ্ট্র বলেছে, হরমুজ প্রণালি দিয়ে জাহাজ চলাচলে কারও হস্তক্ষেপ মেনে নেওয়া হবে না।
মিয়ানমারে আগামী এপ্রিলে উপনির্বাচন
মিয়ানমারে পার্লামেন্টের উপনির্বাচনের তারিখ ঘোষণা করা হয়েছে। আগামী ১ এপ্রিল এ উপনির্বাচনে ভোট গ্রহণ করা হবে। রাষ্ট্রীয় সংবাদমাধ্যমে গত শুক্রবার এ খবর প্রকাশিত হয়।
বহু কাঙ্ক্ষিত এ উপনির্বাচনের মধ্য দিয়ে দেশটির গণতন্ত্রপন্থী নেত্রী অং সান সু চির নেতৃত্বাধীন দল ন্যাশনাল ডেমোক্রেসি (এনএলডি) মূল ধারার রাজনীতিতে ফিরবে। এনএলডি জানায়, উপনির্বাচনে সবগুলো আসনে প্রতিদ্বন্দ্বিতা করার পরিকল্পনা রয়েছে তাদের।
দুই দশক ধরে মিয়ানমারের মূল ধারার রাজনীতি থেকে দূরে রয়েছে এনএলডি। নির্বাচনী আইনে কড়াকড়ি ও অন্যান্য কারণে ২০১০ সালে অনুষ্ঠিত সাধারণ নির্বাচন বর্জন করেছিল দলটি। পরে ওই সব কড়াকড়ি অনেকটা শিথিল করে সরকার।
আসন্ন উপনির্বাচনে ৪৮টি আসনে ভোট গ্রহণ হবে। পার্লামেন্টের প্রথম অধিবেশনের পর গত জানুয়ারিতে সংশ্লিষ্ট সাংসদেরা মন্ত্রী হিসেবে দায়িত্ব গ্রহণের ফলে ওই আসনগুলোর বেশির ভাগই শূন্য হয়ে পড়ে।
মোট ৪৪০ আসনবিশিষ্ট পার্লামেন্টের নিম্নকক্ষে সামরিক বাহিনীর দখলে রয়েছে ১১০টি এবং মোট ২২৪ আসনবিশিষ্ট নিম্নকক্ষে রয়েছে ৫৬টি আসন। এ ছাড়া সামরিক বাহিনীর সমর্থক দলের দখলে রয়েছে অবশিষ্ট আসনগুলোর ৮০ শতাংশ। আসন্ন উপনির্বাচনে এনএলডি যদি সবগুলো আসনে জয়ী হয়, তবু ক্ষমতার ভারসাম্য হবে না।
সরকার ঘোষণা দিয়েছে, উপনির্বাচনে অংশ নিতে আগ্রহী রাজনৈতিক দলগুলোকে অবশ্যই ৩১ জানুয়ারির মধ্যে প্রার্থী তালিকা জমা দিতে হবে।
রাজনৈতিক দল হিসেবে গত ২৩ ডিসেম্বর এনএলডির নিবন্ধন সম্পন্ন হয়। এদিকে, সু চিকে রাজনীতিতে প্রত্যাবর্তনের সুযোগ করে দেওয়ায় দেশ-বিদেশে মিয়ানমার সরকারের গ্রহণযোগ্যতা বাড়ছে। এ ছাড়া, আসন্ন উপনির্বাচন এনএলডির জন্য জনপ্রিয়তা যাচাইয়ের একটি পরীক্ষা হবে। এ ব্যাপারে সতর্ক করে দিয়ে সু চি বলেছেন, সামনে কঠিন পথ এবং গণতন্ত্রের পথ অন্তহীন।
মিয়ানমারে ১৯৯০ সালের নির্বাচনে এনএলডি সংখ্যাগরিষ্ঠতা পেলেও তৎকালীন সামরিক সরকার ওই ফলাফল অগ্রাহ্য করে। 
আরব বসন্তের স্থায়িত্বে গুরুত্ব দেবেন জাতিসংঘ মহাসচিব
জাতিসংঘের মহাসচিব হিসেবে দ্বিতীয় মেয়াদে গণতন্ত্র অর্জনের আন্দোলনে আরব বিশ্বের মানুষকে সহযোগিতা করতে চান বান কি মুন। আজ ১ জানুয়ারি থেকে তাঁর দ্বিতীয় মেয়াদে পাঁচ বছরের দায়িত্ব শুরু হচ্ছে।
গতকাল শনিবার নিউইয়র্কে বছরের শেষ সংবাদ সম্মেলনে বান কি মুন বলেছেন, দ্বিতীয় মেয়াদে তাঁর কাজে অগ্রাধিকার পাবে আরবে গণতন্ত্র অর্জন এবং তা স্থায়ী করতে আরব দেশগুলোর মানুষের উত্থানকে এগিয়ে নেওয়া। একই সঙ্গে তরুণসমাজ ও নারীদের জন্য আরও বেশি কিছু করা এবং ধনী-দরিদ্রের ক্রমবর্ধমান বৈষম্য হ্রাস ও হতাশা দূর করতে চান জাতিসংঘের মহাসচিব।
বান কি মুন বলেন, ‘এটা ঐতিহাসিক পরিবর্তনের সময়। এ সুযোগ আমাদের কাজে লাগাতে হবে এবং তাদের সহযোগিতা করতে হবে।’
বৈশ্বিক বিভিন্ন বিষয়ে খুব বেশি গুরুত্বপূর্ণ সিদ্ধান্ত নেওয়ার ক্ষমতা জাতিসংঘের মহাসচিবের নেই। এ ক্ষমতা আছে সংস্থার ১৯৩ সদস্যরাষ্ট্রের এবং আরও সুনির্দিষ্টভাবে স্থায়ী পরিষদের ১৫ সদস্যের। তার পরও মহাসচিবের পদটি গুরুত্বপূর্ণ। কূটনীতিকেরা বলছেন, দ্বিতীয় মেয়াদে বান কি মুন নিজের ওপর কম চাপ অনুভব করবেন এবং সদস্য সব রাষ্ট্রের দাবিদাওয়ার ব্যাপারে আরও সরব হবেন ও সরাসরি কথা বলবেন।
জাতিসংঘের মহাসচিব বলেন, মধ্যপ্রাচ্য ও উত্তর আফ্রিকাজুড়ে দাবানলের মতো ছড়িয়ে পড়া অভ্যুত্থান এবং এতে অনুপ্রাণিত হয়ে যুক্তরাষ্ট্রসহ উন্নত দেশগুলোতে ছড়িয়ে পড়া বিক্ষোভ ছিল দমন-পীড়ন ও বৈষম্যের বিরুদ্ধে নতুন প্রজন্মের বিদ্রোহ ও গণতন্ত্রের জন্য তাদের আকুল আকাঙ্ক্ষার বহিঃপ্রকাশ।
তিউনিসিয়া, মিসর, লিবিয়া, ইয়েমেনসহ বিভিন্ন দেশের আন্দোলন-বিক্ষোভকারীদের সপক্ষে আগেভাগে কথা বলে এবং বিক্ষোভের বিষয়টি আমলে নেওয়ার জন্য ওই সব দেশের শাসকদের প্রতি আহ্বান জানিয়ে প্রশংসিত হয়েছেন জাতিসংঘের মহাসচিব।
বান কি মুন বলেছেন, ‘আজ আমরা আরব বিশ্বে যা দেখছি, পঞ্চাশের দশকে বা এর পরবর্তী সময়ে স্নায়ুযুদ্ধ শেষে নব্বইয়ের দশকে পূর্ব ইউরোপ এবং এশিয়া ও আফ্রিকার কিছু কিছু দেশে দেখেছি। তখন একের পর এক দেশে গণতন্ত্র প্রতিষ্ঠিত হয়েছে। ভেঙে পড়েছে কমিউনিজম।’
বান কি মুন বলেন, ‘আর এখন আরও ২০ বছর বা এক প্রজন্ম পর আমরা আরব বিশ্বে গণতন্ত্রের জন্য সেই ব্যাকুলতা দেখছি।’
নিউইয়র্ক থেকে শুরু হওয়া ‘ওয়াল স্ট্রিট দখল করো’ আন্দোলন এবং পরে উন্নত বিশ্বে ছড়িয়ে পড়া সেই আন্দোলনের জোয়ার ধনী-দরিদ্রের বৈষম্য ও তাদের হতাশার বহিঃপ্রকাশ।


দেশে দেশে বর্ষবরণ
বর্ষবরণ উপলক্ষে লন্ডনের বিগ বেনে চোখধাঁধানো আতশবাজির আয়োজন করা হয়
খ্রিষ্টীয় নববর্ষকে স্বাগত জানাতে বিশ্বজুড়ে ছিল নানা আয়োজন। নতুন বছরের প্রথম মুহূর্তটিতে উৎসবের কেন্দ্রে পরিণত হয় নিউইয়র্ক, সিডনি থেকে শুরু করে লন্ডন, প্যারিস, বার্লিন, মাদ্রিদ, কায়রোসহ বিশ্বের বড় বড় শহর। খবর এএফপির।
তবে উৎসব করতে গিয়ে ইতালির নেপলস শহরে বিষাদের ছায়া নেমে আসে। সেখানে আতশবাজির বিস্ফোরণে দুই জন নিহত হয়েছে। ফিলিপাইনের রাজধানী ম্যানিলায় নববর্ষ উদ্যাপন করতে গিয়ে পটকা ও আতশবাজিতে শত শত মানুষ আহত হয়েছে।
নিউইয়র্কে পপ তারকা লেডি গাগা ও মেয়র মাইকেল ব্লুমবার্গ নতুন বছর বরণ করে নিতে সুইচ টিপে বিখ্যাত ক্রিস্টাল বলের ড্রপিংয়ের (ওঠানামা) মাধ্যমে ক্ষণ গণনার সূচনা করেন। টাইমস স্কয়ারে জড়ো হওয়া লাখো মানুষ ক্ষণগণনায় যোগ দেয়। লেডি গাগাসহ বেশ কয়েকজন তারকা এখানে সংগীত পরিবেশন করেন। নতুন বছরকে স্বাগত জানাতে ম্যানহাটনের আকাশচুম্বী বিভিন্ন ভবনের ওপর আতশবাজি ও নানা পদ্ধতিতে আলোর খেলা ছিল চোখে পড়ার মতো।
মাদ্রিদের উৎসবের কেন্দ্রস্থল ছিল পুয়ের্তা ডেল সোর স্কয়ার। উৎসবে অংশ নিতে আসা শিক্ষক লুইস জোরিলা বলেন, ‘আজকের দিনটি সব সমস্যা ভুলে থেকে উৎসব করার দিন।’
বার্লিনের ব্রান্ডেনবার্গ গেটে ছিল বর্ষবরণের জমকালো আয়োজন। ছিল চোখ ধাঁধানো আলোর খেলা। প্যারিসের চ্যাম্পস-এলিসিতে বর্ষবরণের বিশাল আয়োজন করা হয়। প্রায় তিন লাখ ৬০ হাজার উৎসবপ্রিয় মানুষ এই আয়োজনে অংশ নেয়।
কায়রোতে নববর্ষের কেন্দ্রস্থল ছিল তাহরির স্কয়ার। হোসনি মোবারকের পতনের পর তারা এই প্রথম নববর্ষ উদ্যাপন করল। উৎসবে যোগ দিয়ে মিসরের পতাকা হাতে এক নারী বলেন, ‘আমরা এখানে এসেছি নববর্ষকে স্বাগত জানাতে। এখানে আমাদের বিপ্লব শুরু হয়েছিল। সেই বিপ্লব চালিয়ে যাব আমরা।’
অস্ট্রিয়ার ভিয়েনা, জাপানের টোকিও, সংযুক্ত আরব আমিরাতের দুবাইসহ বিভিন্ন স্থানে নববর্ষকে বরণ করে নিতে ছিল নানা অনুষ্ঠান।
ফিলিপাইনের স্বাস্থ্য বিভাগ জানায়, নববর্ষ পালনে উৎসব করতে গিয়ে পটকা-বাজির বিভিন্ন ঘটনায় অনেকে আহত হয়েছেন। বিভিন্ন হাসপাতালে ৪৫৪ জনকে চিকিৎসা দেওয়া হয়েছে।
আমাদের লন্ডন প্রতিনিধি জানান, নতুন বছরকে বরণ করতে লন্ডনে টেমস নদীর কূল ঘেঁষে সমবেত হয়ে লাখো মানুষ উপভোগ করে চোখ ধাঁধানো আলোর খেলা। আকাশ চমকানো বর্ণিল বৃত্তগুলো জানান দিচ্ছিল দোরগোড়ায় ‘লন্ডন অলিম্পিক ২০১২’। প্রায় ১৫ মিনিট ধরে চলে এই জমকালো পরিবেশনা।
বিশ্বখ্যাত বিগ বেনের ঘণ্টাধ্বনি আর লন্ডন আইয়ে আলোর বিচ্ছুরণের মধ্য দিয়ে যুক্তরাজ্য বিশ্ববাসীকে আমন্ত্রণ জানাল ক্রীড়াবিশ্বের অন্যতম আসর অলিম্পিকে—জমকালো আয়োজন সম্পর্কে এমন প্রতিক্রিয়া জানালেন লন্ডনের মেয়র বরিস জনসন।
নববর্ষকে স্বাগত জানাতে সন্ধ্যা থেকেই লোকারণ্য হয়ে ওঠে টেমস নদীর দুই কূল। উৎসবের রং ছড়িয়ে পরে দেশজুড়ে। ১২ হাজার আতশবাজিতে ৫০ হাজারেরও বেশি নয়নাভিরাম দৃশ্যে মুগ্ধ জার্মান প্রকৌশলী হার্স রিটার বললেন ‘এক কথায় অপূর্ব লন্ডন অলিম্পিক ও প্যারা-অলিম্পিকের এ আগাম বার্তা।’ নববর্ষ উদ্যাপনে বিশৃঙ্খলা এড়াতে শহরজুড়ে তিন হাজার পুলিশ মোতায়েন করা হয়।


সফলভাবে ক্ষেপণাস্ত্রের পরীক্ষা চালাল ইরান
ইরান সফলভাবে মাঝারিপাল্লার ক্ষেপণাস্ত্রের পরীক্ষা চালিয়েছে। গতকাল রোববার নৌবাহিনীর সামরিক মহড়া চলাকালে হরমুজ প্রণালির কাছে ওই পরীক্ষা চালানো হয়। সংবাদ সংস্থা আইআরএনও এ কথা জানিয়েছে।
ওই প্রণালিতে গত ২৪ ডিসেম্বর থেকে নৌবাহিনীর সামরিক মহড়া শুরু হয়।
এদিকে ইরানের ওপর নতুন করে অবরোধ আরোপের লক্ষ্যে গত শনিবার ৬৬ হাজার ২০০ কোটি ডলারের প্রতিরক্ষা বিলে স্বাক্ষর করেছেন মার্কিন প্রেসিডেন্ট বারাক ওবামা। এ পদক্ষেপের ফলে ইরান পারস্য উপসাগরে চলা সামরিক ক্ষমতা প্রদর্শনের মহড়া আরও জোরদার করবে বলে ধারণা করা হচ্ছে।
নৌবাহিনীর কর্মকর্তা মাহমুদ মৌসাভির উদ্ধৃতি দিয়ে আইআরএনএ জানায়, রাডার ফাঁকি দিতে মাঝারিপাল্লার ওই ক্ষেপণাস্ত্রটিতে আধুনিক প্রযুক্তি সংযোজন করা হয়েছে। তিনি বলেন, ইরান এই প্রথম নিজেদের তৈরি করা ক্ষেপণাস্ত্রের পরীক্ষা চালাল।
মৌসাভি আরও বলেন, ১০ দিনব্যাপী চলা নৌবাহিনীর মহড়া আজ সোমবার শেষ হবে। ওই প্রণালি বন্ধে নতুন কৌশলের অংশ হিসেবে এ মহড়া চালানো হয়। মহড়ায় দেশটির সব যুদ্ধজাহাজ ও ডুবোজাহাজ অংশ নেয়।
ক্ষেপণাস্ত্রটি জাহাজ থেকে, নাকি ভূমি থেকে উৎক্ষেপণ করা হয়েছে, তা তাৎক্ষণিকভাবে জানা যায়নি। এ ছাড়া ক্ষেপণাস্ত্রটি কতটুকু দূরত্ব অতিক্রম করতে সক্ষম, সে ব্যাপারেও কোনো তথ্য জানানো হয়নি।
যখন যুক্তরাষ্ট্রসহ পশ্চিমা অন্য দেশগুলো পারমাণবিক কর্মসূচিকে কেন্দ্র করে দেশটির ওপর চাপ প্রয়োগের মাত্রা বাড়াচ্ছে, ঠিক তখন সামরিক ক্ষমতা প্রদর্শনের জন্য ইরান সামরিক মহড়া এবং ক্ষেপণাস্ত্রের পরীক্ষা চালাল।
সম্প্রতি পারমাণবিক কর্মসূচিকে কেন্দ্র করে অবরোধের আওতা বাড়ানো হলে হরমুজ প্রণালি বন্ধ করে দেওয়া হবে বলে হুমকি দেয় ইরান। এর মাত্র কয়েক দিন পর ইরান এ পরীক্ষা চালাল। হরমুজ প্রণালি দিয়ে বিশ্বের এক-তৃতীয়াংশের বেশি তেলের জাহাজ চলাচল করে। যুক্তরাষ্ট্রের এনার্জি ইনফরমেশন অ্যাডমিনিস্ট্রেশনের দেওয়া তথ্য অনুযায়ী, জাহাজের মাধ্যমে বিশ্বের ২০ শতাংশ তেল সংকীর্ণ এ প্রণালি দিয়ে বিভিন্ন দেশে যায়। প্রতিদিন প্রায় ১৪টি অপরিশোধিত তেলবাহী ট্যাংকার ওই প্রণালি দিয়ে চলাচল করে। চলতি বছর ওই প্রণালি দিয়ে বিশ্বের ৩৫ শতাংশ তেল বিভিন্ন দেশে পাঠানো হয়। হরমুজ প্রণালি পারস্য উপসাগর ও সংলগ্ন তেল উৎপাদনকারী দেশগুলোকে ভারত মহাসাগরের সঙ্গে সংযুক্ত করেছে।
হরমুজ প্রণালি বন্ধের হুমকি সত্ত্বেও শনিবার ইরানের আর্থিক খাতকে উদ্দেশ করে নতুন করে অবরোধ আরোপ-সম্পর্কিত প্রতিরক্ষা বিলে স্বাক্ষর করেছেন মার্কিন প্রেসিডেন্ট বারাক ওবামা। এতে বিলটি আইনে পরিণত হলো। নতুন আইন অনুযায়ী ইরানের কেন্দ্রীয় ব্যাংকের সঙ্গে ব্যবসায়িক সম্পর্কযুক্ত বিদেশি প্রতিষ্ঠানগুলো যুক্তরাষ্ট্রের আর্থিক ব্যবস্থার সঙ্গে কোনো সম্পর্ক রাখতে পারবে না।
ইরানের তেল-বাণিজ্য ও আর্থিক ব্যবস্থার ওপর চাপ সৃষ্টি করতেই বিলটিতে স্বাক্ষর করলেন ওবামা। এর ফলে তেল আমদানি-রপ্তানিতে ইরানের সঙ্গে যেসব দেশের কেন্দ্রীয় ব্যাংকের সম্পর্ক রয়েছে, সেগুলোর ওপর নিষেধাজ্ঞা আরোপ করা হবে। এতে করে রাশিয়া এবং চীনের মতো দেশ যাদের সঙ্গে ইরানের ব্যাবসায়িক সম্পর্ক রয়েছে, তাদের সঙ্গে যুক্তরাষ্ট্রের সম্পর্কের অবনতির আশঙ্কা করা হচ্ছে।
শনিবার হাওয়াইয়ে ওবামা বিলটিতে স্বাক্ষর করেন। অবকাশযাপনের জন্য তিনি বর্তমানে ওই অঙ্গরাজ্যে অবস্থান করছেন।
জীবন বাঁচাতে তালেবানের ছদ্মবেশ
মাথায় পাগড়ি, চোখে সুরমা। মুখে খোঁচা খোঁচা দাড়ি। মুঠোফানে জিহাদি রিংটোন। নাম তাঁর আবদুল ওয়ালি (৩০)। বেশভূষায় একজন পাক্কা তালেবান সৈনিক।
ওয়ালির মুঠোফোনের রিংটোনে গুলির শব্দ আর একজন পুরুষের কণ্ঠ। আর সেই পুরুষ ভরাট কণ্ঠে বলছেন, ‘শত্রুর বিপক্ষে আমাদের জিহাদ চলবে। জিহাদ করে মৃত্যু হলে আমরা বেহেশতে যাব।’
কিন্তু ওয়ালির কথা শুনলে ভ্রূ কুঁচকে যাবে। তিনি নাকি আসল তালেবান নন, তালেবানকে সমর্থনও করেন না। ওয়ালি বলেন, ‘তালেবানকে সমর্থন দেওয়ার মানুষ তিনি নন।’ কিন্তু বাধ্য হয়ে তালেবানের ছদ্মবেশ ধারণ করেছেন। একটি কাজের ব্যাপারে তাঁকে কান্দাহারে যেতে হবে। আর কান্দাহার হচ্ছে তালেবানের ঘাঁটি। তালেবানের বেশভূষা নেওয়ার পরও ওয়ালির যেন শঙ্কা কাটছে না। তিনি বলেন, ‘লোকে বলে, তালেবানরা মনোবিদ। তারা আপনার চোখ দেখে বলে দিতে পারবে আপনি তাদের সমর্থক কি না। এ কারণে মুঠোফোনে তালেবানের গান লোড করেছি। তালেবান বাস থামালে এই গান আমি তাদের বাজিয়ে শোনাব।’
শুধু ওয়ালি নন, তাঁর মতো অসংখ্য মানুষ তালেবানের ছদ্মবেশ ধারণ করছেন। দাড়ি, চোখে সুরমা, মুঠোফোনে জিহাদি রিংটোন...যুদ্ধবিধ্বস্ত আফগানিস্তানে এখন এটাই আত্মরক্ষার শেষ কৌশল। তালেবান জঙ্গিদের হাত থেকে রক্ষা পেতে অভিনব এ কৌশল বেছে নিতে হচ্ছে সাধারণ আফগানদের।
শত্রুপক্ষকে ঘায়েল করতে আফগানিস্তানের রাস্তায় রাস্তায় বোমা পুঁতে রাখছে তালেবান। রাস্তায় বের হওয়াটা তাই ঝুঁকিপূর্ণ। তা ছাড়া তাদের সশস্ত্র টহল তো আছেই। মোড়ে মোড়ে গাড়ি থামিয়ে তারা তল্লাশি চালায়। জীবন বাঁচাতে তাই তালেবানদের পোশাক-আশাক ও সাজসজ্জা নিয়ে বাইরে বের হয় লোকজন।
ওয়ালি বলেন, ‘কিছুদিন আগে থেকে আমি দাড়ি রাখতে শুরু করেছি। চোখে দিতে শুরু করেছি সুরমা। আপনি দেখতে যতটা তাদের (তালেবান) মতো হবেন, তাদের সুরে কথা বলবেন—আপনি ততটা নিরাপদ। আশা করা যায়, তখন আর কিছু ঘটবে না।’
কাবুলের বাসস্ট্যান্ডের কাছে সিডির দোকান আছে ওয়ালির। তাঁর দোকানে মুঠোফোনে গান লোড করা যায়। ওয়ালি বলেন, ‘প্রতিদিন অনেক যাত্রী আমার দোকানে এসে জিহাদি গান লোড করে। তাদের পছন্দের গানের বেশির ভাগই আত্মঘাতী হামলায় প্রেরণামূলক।’
ওয়ালি জানান, তাঁর দোকানে প্রতিদিন গড়ে ৫০টি তালেবান গান লোড করা হয়। তিনি বলেন, ‘ব্যবসা খুবই ভালো চলছে। তালেবানকে ধন্যবাদ।’ 
বেফাঁস মন্তব্য করে বেকায়দায় ভারতীয় পুলিশ কর্মকর্তা
মেয়েদের পোশাক নিয়ে বেফাঁস মন্তব্য করে বিপাকে পড়েছেন ভারতের অন্ধ্র প্রদেশ রাজ্যের পুলিশের মহাপরিচালক বি দীনেশ রেড্ডি। শুক্রবার রাজ্যের রাজধানী হায়দরাবাদে এক বৈঠকে তিনি বলেন, ‘মেয়েরা সালোয়ার-কামিজের মতো ফ্যাশনেবল পোশাক পরায় ধর্ষণ বাড়ছে।’ এ কথা ফাঁস হতেই দেশজুড়ে শুরু হয়েছে বিতর্ক। তাঁর ওই বক্তব্যের কঠোর সমালোচনা করেছেন কেন্দ্রীয় স্বরাষ্ট্রমন্ত্রী পি চিদাম্বরমও। তবে দীনেশ রেড্ডি দাবি করেছেন, সংবাদমাধ্যম তাঁর কথা বিকৃত করেছে।
অন্ধ্র প্রদেশ পুলিশের বার্ষিক সাফল্যের খতিয়ান দিচ্ছিলেন রাজ্য পুলিশের মহানির্দেশক বি দীনেশ রেড্ডি। এ সময় তিনি জানান, অন্ধ্র প্রদেশে ধর্ষণ বেড়েছে। ২০১১ সালের নভেম্বর পর্যন্ত এই রাজ্যে এক হাজার ২৯১টি ধর্ষণ হয়েছে। এরপরই তিনি বলে বলেন, ‘সবাই এখন খুব ফ্যাশনসচেতন। গ্রামেও মেয়েরা সালোয়ার-কামিজ পরে ঘুরে বেড়ায়। এগুলোই ধর্ষকদের ইন্ধন জোগায়।’
এই মন্তব্যের পর দেশজুড়ে তোলপাড় শুরু হয়। নারী সংগঠনগুলো এর তীব্র প্রতিবাদ জানায়। কেন্দ্রীয় স্বরাষ্ট্রমন্ত্রী পি চিদাম্বরম বলেন, ‘কে কোথায় কোন পোশাক পরবেন সেটা তার নিজস্ব ব্যাপার। এ বিষয়ে পুলিশের হস্তক্ষেপ কাম্য নয়।’
এরপরই অন্ধ্র পুলিশের মহাপরিচালকের তরফ থেকে এক বিবৃতি প্রকাশ করা হয়। এতে জানানো হয়, তিনি যেভাবে কথাগুলো বলেছেন সংবাদমাধ্যমে সেভাবে তা প্রচারিত হয়নি।
আসাদবিরোধী দুই পক্ষের চুক্তি
বিদেশি সামরিক হস্তক্ষেপ সমর্থন করা হবে না
সিরিয়ার সরকারবিরোধী প্রধান দুই পক্ষ একটি গণতান্ত্রিক রূপরেখার ব্যাপারে সম্মত হয়েছে। দেশটির প্রেসিডেন্ট বাশার আল আসাদ পরবর্তী সিরিয়ায় গণতন্ত্র প্রতিষ্ঠার লক্ষ্যে শুক্রবার একটি চুক্তিতে স্বাক্ষর করে দুই পক্ষ। চুক্তিতে বিদেশি সামরিক হস্তক্ষেপ সমর্থন করা হবে না বলে উল্লেখ করা হয়েছে।
বার্তা সংস্থা রয়টার্স গতকাল শনিবার এক প্রতিবেদনে এ তথ্য জানায়। প্রেসিডেন্ট আসাদের পদত্যাগের দাবিতে সিরিয়ায় প্রায় ১০ মাস ধরে বিক্ষোভ চলছে। এ সময় নিরাপত্তা বাহিনীর সঙ্গে বিক্ষোভকারীদের সহিংসতায় পাঁচ হাজারেরও বেশি মানুষ নিহত হয়েছে।
আরব লিগের পর্যবেক্ষক দল সিরিয়া পরিদর্শন করছে। এর মধ্যেও শুক্রবার নিরাপত্তা বাহিনীর গুলিতে ২৭ জন বেসামরিক নাগরিকের নিহত হওয়ার খবর পাওয়া গেছে।
সিরিয়ার প্রধান দুই পক্ষ সিরিয়ান ন্যাশনাল কাউন্সিল (এসএনসি) ও ন্যাশনাল কো-অর্ডিনেশন কমিটি শুক্রবার একটি চুক্তিতে সই করে। এসএনসির জ্যেষ্ঠ সদস্য ও সিরিয়ার মুসলিম ব্রাদারহুডের নেতা মৌলহেম ড্রাউবি এ কথা জানান। প্রেসিডেন্ট আসাদবিরোধী হিসেবে এই দুই পক্ষ ইতিমধ্যে পশ্চিমা দেশগুলোর মনোযোগ আকর্ষণ করতে সক্ষম হয়েছে। তবে সিরিয়ায় চলমান আন্দোলন তারা কীভাবে নিয়ন্ত্রণ করবে তা স্পষ্ট নয়।
দুই পক্ষের চুক্তি অনুযায়ী আসাদবিরোধী অন্য পক্ষগুলোকে নিয়ে আগামী মাসে একটি সম্মেলন করার কথা জানানো হয়েছে। চুক্তিতে দেশের সার্বভৌমত্ব ও স্থিতিশীলতার জন্য ক্ষতিকর বিদেশি সামরিক হস্তক্ষেপ সমর্থন করা হবে না বলে উল্লেখ করা হয়। তবে আরব বিশ্বের হস্তক্ষেপকে বিদেশের হস্তক্ষেপ বলে বিবেচনা করা হবে না।
এসএনসি বিদেশি হস্তক্ষেপের ব্যাপারে রাজি থাকলেও ন্যাশনাল কো-অর্ডিনেশন কমিটি এতে রাজি হয়নি। চুক্তিতে দুই পক্ষ আসাদের বিদায়ের পর এক বছর অন্তর্বর্তীকালীন সময় ধরেছে। এই সময়ের নতুন সংবিধান রচনা করা হবে। সংবিধানে সংসদীয় গণতন্ত্র নিশ্চিত করার বিষয়টি উল্লেখ থাকবে।
এসএনসির প্রধান বুরহান ঘালিউন গত শুক্রবার বলেন, ‘সরকার যদি শান্তি পরিকল্পনা না মানে, তাহলে জাতিসংঘের নিরাপত্তা পরিষদে যাওয়া ছাড়া কোনো পথ থাকবে না। আমার মনে হয়, আমরা সেদিকেই অগ্রসর হচ্ছি।’
গতকাল খ্রিষ্টীয় নববর্ষের প্রথম দিনে হাজার হাজার মানুষ রাস্তায় নেমে প্রেসিডেন্ট আসাদবিরোধী বিক্ষোভে অংশ নেয়। তারা স্লোগান দেয়, ‘যারা শহীদ হয়েছে তারা সৃষ্টিকর্তার প্রিয়, প্রেসিডেন্ট আসাদ সৃষ্টিকর্তার শত্রু।’ গতকাল দারা, ইদলিব ও আলেপ্পোসহ আরও কয়েকটি স্থানে বিক্ষোভ হয়।
সিরিয়ার রাষ্ট্রীয় সংবাদ সংস্থা সানা জানায়, শুক্রবার প্রেসিডেন্ট আসাদের সমর্থনে এবং সিরিয়ার বিরুদ্ধে ষড়যন্ত্রের প্রতিবাদে দেশজুড়ে সমাবেশ হয়েছে।
এদিকে যুক্তরাজ্যভিত্তিক সিরিয়ান অবজারভেটরি ফর হিউম্যান রাইটস অভিযোগ করেছে, শুক্রবারও নিরাপত্তা বাহিনীর গুলিতে ২৭ জন নিহত হয়েছে। যে এলাকাগুলোতে আরব লিগের পর্যবেক্ষক দল নেই, নিরাপত্তা বাহিনী সেই এলাকাগুলোতে গুলি চালিয়ে এ হত্যাকাণ্ড ঘটায়।
জাপানে নববর্ষের প্রথম দিন শক্তিশালী ভূমিকম্প
নতুন বছরের প্রথম দিন গতকাল রোববার জাপানের রাজধানী টোকিওতে এক শক্তিশালী ভূমিকম্প হয়েছে। রিখটার স্কেলে এর মাত্রা ছিল ৭। বর্ষবরণ উৎসবে দেশটির রাজা আকিহিতো জনগণের প্রতি গত মার্চে আঘাত হানা প্রলয়ংকরী ভূমিকম্প ও সুনামির ধকল কাটিয়ে দেশ পুনর্গঠনে ঐক্যবদ্ধভাবে কাজ শুরু করার আহ্বান জানানোর পরই নতুন করে এ ভূমিকম্প আঘাত হানে।
জাপানের আবহাওয়া দপ্তর জানিয়েছে, স্থানীয় সময় বেলা দুইটা ২৮ মিনিটে ওই ভূমিকম্প আঘাত হেনেছে। ভূপৃষ্ঠ থেকে প্রায় ৩৭০ কিলোমিটার গভীরে এর উৎপত্তি। তবে যুক্তরাষ্ট্রের ভূতাত্ত্বিক জরিপ সংস্থা এর গভীরতা ৩৪৮ কিলোমিটার বলে উল্লেখ করেছে। ভূমিকম্পের কেন্দ্রস্থল ছিল টোকিও থেকে প্রায় ৫৬০ কিলোমিটার দক্ষিণে তোরিশিমা দ্বীপের কাছে।
আন্না হাজারে হাসপাতালে
ভারতের প্রখ্যাত গান্ধীবাদী সমাজকর্মী আন্না হাজারেকে গতকাল রোববার হাসপাতালে ভর্তি করা হয়েছে। চিকিৎসকেরা জানিয়েছেন, তিনি বুকের সংক্রমণে ভুগছেন।
গত কয়েক দিন ধরেই জ্বরে ভুগছিলেন ৭৪ বছর বয়সী আন্না। এ অবস্থায় গত ২৭ ডিসেম্বর থেকে তিনি মুম্বাইয়ে তিন দিনের অনশন শুরু করেন। এতে তাঁর অবস্থার আরও অবনতি হলে চিকিৎসকের পরামর্শে তিনি দ্বিতীয় দিনেই অনশন ভঙ্গ করেন। চিকিৎসকেরা জানান, অনশন চালিয়ে গেলে তাঁর কিডনিতে বড় ধরনের সমস্যা দেখা দিতে পারে।
অনশন ভেঙে আন্না মুম্বাই থেকে চলে আসেন নিজের শহর র‌্যালেগান সিদ্ধিতে। কয়েক দিন তিনি সেখানেই ছিলেন এবং চিকিৎসকেরা তাঁকে বিভিন্ন পরীক্ষা-নিরীক্ষা করেছেন। সুচিকিৎসার জন্য চিকিৎসকেরা তাঁকে হাসপাতালে ভর্তি করার পরামর্শ দেন।
আন্নার এক সহযোগী জানান, তাঁকে অন্তত দু-তিন দিন হাসপাতালে থাকতে হবে।
চিকিৎসক সানচেতি জানান, আন্নার অসুস্থতা যাতে নিউমোনিয়ায় রূপ না নেয়, সে জন্য আগেই ব্যবস্থা নেওয়া হয়েছে।


দেবতাকে উৎসর্গ করতে শিশু হত্যা
ভালো ফসল পাওয়ার জন্য দেবতাকে উৎসর্গ করতে সাত বছরের এক মেয়েশিশুকে হত্যা করা হয়েছে। ভারতের ছত্তিশগড় রাজ্যের বিজাপুর জেলার একটি উপজাতি-অধ্যুষিত এলাকায় এ ঘটনা ঘটে। গতকাল রোববার জেলার পুলিশ কর্মকর্তারা এ কথা জানান।
শিশুটির নাম ললিতা তাতি। নিখোঁজ হওয়ার এক সপ্তাহ পর গত অক্টোবর মাসে তাঁর লাশ পাওয়া যায়। দেবতাকে শিশুটির যকৃত উৎসর্গ করার জন্য তাকে হত্যা করা হয়।
ওই জেলার পুলিশপ্রধান নারায়ণ দাস বলেন, উপজাতিদের একটি নৃশংস উৎসবে কুসংস্কারে বিশ্বাসী দুই ব্যক্তি ওই শিশুটিকে হত্যা করে। তাদের ধারণা, শিশুটির যকৃত উৎসর্গ করলে দেবতা খুশি হবেন এবং ভালো ফসল ফলবে।


মোশাররফের সঙ্গে জোট বাঁধার ইঙ্গিত ইমরানের
পাকিস্তানের সাবেক প্রেসিডেন্ট পারভেজ মোশাররফের দলের সঙ্গে জোট গঠনের ইঙ্গিত দিয়েছে দেশটির সাবেক ক্রিকেটার ও রাজনীতিবিদ ইমরান খানের তেহরিক-ই-ইনসাফ পার্টি।
ইমরানের দলের নতুন ভাইস চেয়ারম্যান শাহ মাহমুদ কোরেশি বলেছেন, পরিস্থিতি বিবেচনা করে সঠিক সময়েই মোশাররফের অল পাকিস্তান মুসলিম লিগের সঙ্গে জোট গঠনের সিদ্ধান্ত নেওয়া হবে। গত রোববার মুলতানে সংবাদকর্মীদের সঙ্গে আলাপকালে তিনি এসব কথা বলেন।
ক্ষমতাসীন পাকিস্তান পিপলস পার্টির (পিপিপি) সরকারের বিরুদ্ধে সম্ভাব্য সামরিক অভ্যুত্থান ঠেকাতে যুক্তরাষ্ট্রের সাহায্য চেয়ে চিঠি দেওয়ার অভিযোগ নিয়ে পাকিস্তানের রাজনীতিতে যখন চরম বিতর্ক চলছে, তখনই তেহরিক-ই-ইনসাফ এ ঘোষণা দিল। এ অবস্থায় রাজনীতিতে নতুন মেরুকরণ ও আগাম নির্বাচনের গুঞ্জন শোনা যাচ্ছে।
ক্ষমতা ছাড়ার পর ২০০৯ সালের প্রথম থেকেই নির্বাসিত জীবন কাটাচ্ছেন পারভেজ মোশাররফ। তবে সম্প্রতি তিনি ঘোষণা দিয়েছেন, জানুয়ারি মাসের মধ্যেই দেশে ফিরবেন। ৮ জানুয়ারি টেলিফোনের মাধ্যমে করাচির একটি সমাবেশে বক্তব্য দেবেন তিনি। ধারণা করা হচ্ছে, ওই সমাবেশ থেকে তিনি দেশে ফেরার দিনক্ষণের ঘোষণা দিতে পারেন।
মাহমুদ কোরেশি সাংবাদিকদের বলেন, ‘প্রতিটি রাজনৈতিক দলের নেতা-কর্মীরা তেহরিক-ই-ইনসাফে যোগ দিচ্ছেন।’ তিনি আরও বলেন, প্রধান বিরোধী দল পাকিস্তান মুসলিম লিগের (নওয়াজ) সব সাংসদ যদি একযোগে পদত্যাগ করেন, তাহলে আগাম নির্বাচন দেওয়া ছাড়া সরকারের আর কোনো গতি থাকবে না। তাই বলে ক্ষমতায় যাওয়ার জন্য তেহরিক-ই-ইনসাফের এত তাড়াহুড়ো নেই।
মায়ের প্রতি শ্রদ্ধা নিবেদনের মধ্য দিয়ে ওবামার নতুন বছর শুরু
মার্কিন প্রেসিডেন্ট বারাক ওবামা হাওয়াইয়ে তাঁর মা ও নানার প্রতি শ্রদ্ধা নিবেদনের মধ্য দিয়ে নতুন বছর শুরু করলেন। হাওয়াইয়ে ছুটি কাটানোর শেষ পর্যায়ে গত রোববার ওবামা এ শ্রদ্ধা জ্ঞাপন করেন। ক্রিসমাস ও নতুন বছরের ছুটি কাটানো শেষে গতকালই মার্কিন প্রেসিডেন্টের নিউইয়র্কে ফেরার কথা রয়েছে।
রোববার হাওয়াইয়ের পাঞ্চবোলে ন্যাশনাল মেমোরিয়াল সিমেট্রিতে ওবামা তাঁর নানা দ্বিতীয় বিশ্বযুদ্ধের সৈনিক সার্জেন্ট স্টানলি ডানহামের কবরে শ্রদ্ধার্ঘ্য অর্পণ করেন। শৈশবে ওবামার তাঁর নানার প্রতি বড় ধরনের প্রভাব ছিল।
এরপর মার্কিন প্রেসিডেন্ট তাঁর মায়ের নৃতাত্ত্বিক গবেষণামূলক কাজের ওপর একটি প্রদর্শনী পরিদর্শন করতে ইস্ট-ওয়েস্ট সেন্টারে যান। এ সময় স্ত্রী মিশেল ও দুই মেয়েও তাঁর সঙ্গে ছিলেন। সেন্টারটি এশিয়া ও প্রশান্ত মহাসাগরীয় অঞ্চলের মার্কিন নীতিনির্ধারণে থিঙ্কট্যাঙ্ক হিসেবে কাজ করে থাকে। এখানে ওমাবার পরলোকগত মা অ্যান ডানহামের নৃতাত্ত্বিক কাজের প্রদর্শনীর পাশাপাশি ইন্দোনেশিয়ার প্রত্যন্ত গ্রামগুলো থেকে সংগ্রহ করা কাপড়, সিরামিকের জিনিস ও বেতের সামগ্রীও ঠাঁই পেয়েছে। ওবামা মায়ের সঙ্গে তাঁর শৈশবে চার বছর ইন্দোনেশিয়ায় কাটিয়েছেন।
ফিজির জরুরি অবস্থা প্রত্যাহারের ঘোষণা
প্রশান্ত মহাসাগরীয় দ্বীপরাষ্ট্র ফিজির বর্তমান জরুরি অবস্থা প্রত্যাহার করা হবে। দেশটির পরাক্রমশালী সামরিক শাসক ভরেক বাইনিমারামা নববর্ষের ভাষণে গতকাল সোমবার এ ঘোষণা দেন।
বাইনিমারামা বলেন, দেশে নতুন একটি সংবিধান প্রণয়নের লক্ষ্যে আলোচনার পথ সুগম করতেই আগামী ৭ জানুয়ারি থেকে জরুরি অবস্থা তুলে নেওয়া হবে। নতুন সংবিধান অনুসারে দেশে একটি নির্বাচিত গণতান্ত্রিক সরকার প্রতিষ্ঠা করা হবে।
বাইনিমারামার এ ঘোষণাকে স্বাগত জানিয়েছে ফিজির সামরিক সরকারের কঠোর সমালোচক নিউজিল্যান্ড। দেশটির পররাষ্ট্রমন্ত্রী মারে ম্যাককালি বলেন, ফিজিতে অবাধ ও সুষ্ঠু নির্বাচন অনুষ্ঠানের লক্ষ্যে গুরুত্বপূর্ণ পদক্ষেপ হিসেবে জরুরি আইন প্রত্যাহারের আহ্বান জানিয়ে আসছে ওয়েলিংটন।
এদিকে বাইনিমারামা বলেন, জরুরি আইন তুলে নেওয়া হলেও জনগণের নিরাপত্তা, শৃঙ্খলা ও অর্থনৈতিক সুরক্ষার বিষয়গুলো সর্বোচ্চ প্রাধান্য পাবে।
২০০৯ সালের রাজনৈতিক সংকটের পর থেকে ফিজিতে জরুরি অবস্থা বহাল রয়েছে।
সিরিয়া থেকে পর্যবেক্ষক প্রত্যাহারের আহ্বান
সহিংসতা অব্যাহত থাকায় সিরিয়া থেকে পর্যবেক্ষকদের প্রত্যাহারের আহ্বান জানিয়েছে আরব লিগের উপদেষ্টা কমিটি। কমিটি বলছে, আরব লিগের পর্যবেক্ষকদের উপস্থিতি সত্ত্বেও বিক্ষোভকারীদের ওপর সহিংসতা বন্ধ হচ্ছে না।
এক বিবৃতিতে আরব পার্লামেন্টের স্পিকার সালেম আল-দিকবাসসি আরব লিগের প্রধান নাবিল আল-আরাবির প্রতি সিরিয়ায় নিরপরাধ বিক্ষোভকারীদের হত্যা অব্যাহত থাকার বিষয়টি বিবেচনা করে দ্রুত পর্যবেক্ষকদের প্রত্যাহারের আহ্বান জানান।
আরব লিগের ২২টি সদস্যরাষ্ট্রের প্রতিনিধি নিয়ে আরব পার্লামেন্টের উপদেষ্টা কমিটি গঠিত। কমিটিতে ৮৮ জন সদস্য রয়েছেন।
বিবৃতিতে দিকবাসসি বলেন, ‘সিরিয়ায় বিক্ষোভকারীদের ওপর দমন-পীড়ন আরব লিগের প্রটোকলের পরিষ্কার লঙ্ঘন। আমরা দেখতে পাচ্ছি, পর্যবেক্ষকদের উপস্থিতিতে সিরিয়ায় সহিংসতার মাত্রা বাড়ছে। এতে করে আরব জনগণের মধ্যে ক্ষোভের সৃষ্টি হচ্ছে।’
আগামী বৃহস্পতিবার আরব লিগ যখন সিরিয়ায় আরও একটি পর্যবেক্ষক দল পাঠানোর প্রস্তুতি নিচ্ছে, ঠিক তখন দিকবাসসি এ বিবৃতি দিলেন। আরব লিগের সিরিয়াবিষয়ক কার্যক্রমের প্রধান আদনান আল খোদের বলেন, সৌদি আরব, বাহরাইন ও তিউনিসিয়ার আরও ২০ জন পর্যবেক্ষককে সিরিয়ায় পাঠানোর কথা রয়েছে।
সহিংসতা বন্ধে আরব লিগ উপস্থাপিত শান্তি পরিকল্পনা বাস্তবায়িত হচ্ছে কি না, তা পর্যবেক্ষণে গত মঙ্গলবার সিরিয়ায় কাজ শুরু করে পর্যবেক্ষক দল। গত ২৬ ডিসেম্বর থেকে এক মাসের মিশনে পর্যবেক্ষকদের পাঠানো শুরু করে আরব লিগ। তারা দেশটিতে যাওয়ার পর থেকে সেখানে নিহতের সংখ্যা বাড়ছেই।
যুক্তরাজ্যভিত্তিক মানবাধিকার সংস্থা সিরিয়ান অবজারভেটরি ফর হিউম্যান রাইটস জানিয়েছে, গত রোববার একটি গাড়ি লক্ষ্য করে গুলি ছুড়লে সাত বছরের এক শিশু নিহত হয়। গত শনিবার হোমস প্রদেশের কেন্দ্রস্থলে নিরাপত্তা বাহিনীর গুলিতে তিনজন নিহত হয়। একই দিন হোমস শহরের কাছের একটি গ্রামে দুটি লাশ পাওয়া যায়। লাশের শরীরে নির্যাতনের চিহ্ন ছিল। প্রতিবেদনে বলা হয়, সরকারের অনুগত বাহিনী অপহরণের পর তাদের গুলি করে হত্যা করে। এ ছাড়া দারিয়া শহরে স্বাধীনতার পতাকা উত্তোলনের সময় বিক্ষোভকারীদের ওপর নিরাপত্তা বাহিনী গুলি চালালে ২০ জন আহত হয়।
বিক্ষোভকারীরা বলছেন, সিরিয়ায় পর্যবেক্ষক দল আসার পর থেকে এ পর্যন্ত ১৫০ জন লোক নিহত হয়। 
সমালোচনার মুখে ক্যামেরন
যুক্তরাজ্যের কনজারভেটিভ পার্টির দীর্ঘদিনের অনুদানদাতা ও শেয়ার কেলেঙ্কারির সঙ্গে জড়িত ব্যক্তিরা নাইটহুড উপাধি পাওয়ায় ব্যাপক সমালোচনার মুখে পড়েছেন ব্রিটিশ প্রধানমন্ত্রী ডেভিড ক্যামেরন। গত শনিবার বাকিংহাম প্যালেসে রানি দ্বিতীয় এলিজাবেথ মনোনীত ব্যক্তিদের মধ্যে এই সম্মাননা প্রদান করেন।
নাইট উপাধি পাওয়া ব্যক্তিদের মধ্যে রয়েছেন পল রুডক। তাঁর প্রতিষ্ঠান লেনসডন পার্টনার নর্দার্ন রকের শেয়ার কেলেঙ্কারির মাধ্যমে প্রায় ১০ কোটি পাউন্ড হাতিয়ে নিয়েছে। ২০০৩ সালের পর থেকে রুডক কনজারভেটিভ পার্টির কোষাগারে পাঁচ লাখ পাউন্ডেরও বেশি অর্থ অনুদান দিয়েছেন।
অ্যাস্টন ভিলা ফুটবল ক্লাবের সাবেক চেয়ারম্যান ও কনজারভেটিভ পার্টির অর্থের অন্যতম জোগানদাতা ডউগ ইলিসকেও নাইটহুড সম্মাননা দেওয়া হয়েছে। গত নির্বাচনের আগ পর্যন্ত নয় বছরে কনজারভেটিভ পার্টির কোষাগারে তাঁর প্রতিষ্ঠানের দেওয়া অর্থের পরিমাণ এক লাখ ৭৫ হাজার পাউন্ডেরও বেশি।
খ্রিষ্টীয় নববর্ষ আর মধ্য জুনে রানির দাপ্তরিক জন্মদিন—এই দুই উপলক্ষ সামনে রেখে নাইটহুড সম্মাননার জন্য একটি তালিকা করা হয়। সমাজের যেকোনো ক্ষেত্রে গুরুত্বপূর্ণ অবদান রাখার জন্য কোনো ব্যক্তি বা প্রতিষ্ঠান অথবা সরকারের বিভিন্ন দপ্তর থেকে পাঠানো ব্যক্তিদের নাম তালিকায় অন্তর্ভুক্ত করা হয়।
প্রধান বিরোধী দল লেবার পার্টির একজন মুখপাত্র অভিযোগ করেছেন, সম্মাননা দেওয়ার ক্ষেত্রে নিজ দলের মোটা অঙ্কের অনুদান দেওয়া লোকদের মনোনীত করে নিজ স্বার্থ হাসিল করেছেন ক্যামেরন।
কিমের মৃত্যুকে সম্পর্কোন্নয়নের সুযোগ হিসেবে দেখছে সিউল
দক্ষিণ কোরিয়ার প্রেসিডেন্ট লি মিয়ুং-বাক গতকাল সোমবার বলেছেন, উত্তর কোরিয়ার নেতা কিম জং-ইলের মৃত্যুর পর বিভক্ত উপদ্বীপ একটি ক্রান্তিকাল অতিক্রম করছে। তবে দুই দেশের মধ্যে সম্পর্ক উন্নয়নে এটি এক সুযোগ হতে পারে বলে তিনি মন্তব্য করেন।
কিম ইলের মৃত্যুকে সম্পর্কোন্নয়নের সুযোগ হিসেবে আখ্যায়িত করলেও প্রেসিডেন্ট লি মিয়ুং-বাক অবশ্য উত্তর কোরিয়ার নতুন নেতা কিম জং-উনের অধীনে সে দেশের যেকোনো ধরনের উসকানির কড়া জবাব দেওয়ারও প্রতিশ্রুতি ব্যক্ত করেছেন।
নববর্ষ উপলক্ষে জাতির উদ্দেশে দেওয়া এক টেলিভিশন ভাষণে কোরিয়া উপদ্বীপ বর্তমান রাজনৈতিক পরিস্থিতি সম্পর্কে দক্ষিণ কোরীয় প্রেসিডেন্ট বলেন, ‘ঘুরে দাঁড়ানোর মতো একটি নতুন পর্যায়ের সৃষ্টি হয়েছে। সম্পর্ক ও বিভিন্ন অনিশ্চয়তার ক্ষেত্রে পরিবর্তন আনার নতুন সুযোগ তৈরি হয়েছে।’ তিনি বলেন, ‘আমরা সুযোগ সদ্ব্যবহারের লক্ষ্যে জানালা খোলা রেখেছি। উত্তর কোরিয়া আন্তরিকতা দেখালে আমরা এক নতুন যুগে প্রবেশের দ্বার উন্মুক্তকরণে সমর্থ হব।’
উত্তরের যেকোনো আগ্রাসনের কঠোর জবাব দেওয়ার কথাও ভাষণে উল্লেখ করেন প্রেসিডেন্ট লি। গত মাসে প্রতিদ্বন্দ্বী উত্তর কোরিয়ার নেতা কিম ইলের মৃত্যু এবং পরে দেশটির সামরিক বাহিনীর সর্বাধিনায়ক ও ক্ষমতাসীন দলের প্রধান হিসেবে তাঁর ছোট ছেলে জং-উনের দায়িত্বভার গ্রহণের পরিপ্রেক্ষিতে তিনি এ মন্তব্য করলেন।
উত্তর কোরিয়ার পারমাণবিক অস্ত্র কর্মসূচির অবসানে বছরের পর বছর ধরে চলা আন্তর্জাতিক মধ্যস্থতা প্রচেষ্টায় ২০১২ সাল এক মাইলফলক হয়ে থাকবে বলে ভাষণে আশা প্রকাশ করেছেন দক্ষিণ কোরিয়ার প্রেসিডেন্ট। লি বলেন, পিয়ংইয়ং যত দ্রুত তার পারমাণবিক কর্মসূচি বন্ধ করবে তত তাড়াতাড়ি এ সংকট নিয়ে ছয় জাতির আলোচনা শুরু হবে। তিনি বলেন, ‘ছয় জাতি আলোচনার মধ্য দিয়ে উপনীত হওয়া (সম্ভাব্য) চুক্তির অধীনে কোরীয় উপদ্বীপের নিরাপত্তা উদ্বেগ নিরসন ও অর্থনীতি পুনরুদ্ধারে উত্তর কোরিয়াকে সহায়তা দিতে আমরা প্রস্তুত রয়েছি।’ দক্ষিণ কোরিয়ার প্রেসিডেন্ট অবশ্য আর কোনো ধরনের পরিবর্তনের সুযোগ রয়েছে কি না, সে ব্যাপারে বিস্তারিত কিছু বলেননি।
এর আগে রোববার নববর্ষের এক শুভেচ্ছাবার্তায় উত্তর কোরিয়া তার সামরিক বাহিনীর শক্তি বৃদ্ধি ও নতুন নেতা জং-উনকে রক্ষায় আমৃত্যু লড়াই চালিয়ে যাওয়ার অঙ্গীকার করেছে। দেশটি দক্ষিণ কোরিয়ার রক্ষণশীল সরকারের প্রতি যথারীতি সমালোচনাও অব্যাহত রেখেছে। কিমের মৃত্যুর পর ১৩ দিনের শোক পালনকালে সিউলের বিদ্রূপাত্মক আচরণের জন্য তার প্রতি ক্ষমা প্রার্থনারও আহ্বান জানিয়েছে পিয়ংইয়ং। এর আগে গত সপ্তাহে জং-উনের নেতৃত্বে উত্তর কোরিয়ার নীতিতে কোনো ধরনের পরিবর্তন প্রত্যাশা না করার ব্যাপারে পিয়ংইয়ংয়ের পক্ষ থেকে বিশ্বকে সতর্ক করে দেওয়া হয়।
ভারতীয় কূটনীতিকের ওপর চীনা ব্যবসায়ীদের হামলা
চীনে একদল ব্যবসায়ীর হামলায় ভারতের একজন কূটনীতিক গুরুতর আহত হয়েছেন। এস বালাচন্দ্রণ নামে ওই কূটনীতিককে হাসপাতালে ভর্তি করা হয়েছে। চীনের সাংহাই প্রদেশের ইয়ু শহরে গত শনিবার রাতে এ ঘটনা ঘটে।
সাংহাইয়ে ভারতীয় কনসুলেটের কনসাল জেনারেল রিভা গাঙ্গুলি দাস বলেন, স্থানীয় লোকজনের হাতে জিম্মি দীপক রাহেজা ও শ্যামসুন্দর আগারওয়াল নামের ভারতীয় দুই নাগরিককে মুক্ত করতে চেয়েছিলেন বালাচন্দ্রণ। পাওনা অর্থের দাবিতে দীপক ও শ্যামসুন্দরকে দুই সপ্তাহ ধরে জিম্মি করে রেখেছেন স্থানীয় ব্যবসায়ীরা।
ওই দুই ভারতীয় নাগরিকের মুক্তির ব্যাপারে ইয়ুর আদালতে পাঁচ ঘণ্টাব্যাপী আলাপ-আলোচনা করেন বালাচন্দ্রণ। এ সময় স্থানীয় ব্যবসায়ীরা বালাচন্দ্রণের ওপর হামলা করেন এবং ওই দুজনকে ছিনিয়ে নেওয়ার চেষ্টা করেন। হামলায় ভারতীয় কূটনীতিক অচেতন হয়ে পড়েন। আদালতের বিচারক ও পুলিশের সামনেই ঘটনাটি ঘটে। এ ঘটনায় ভারতের পররাষ্ট্র মন্ত্রণালয় দিল্লিতে চীনা হাইকমিশনের উপপ্রধানকে তলব করেছে।


সিয়াচেনে জৈব শোধনকারী টয়লেট!
নয়াদিল্লির একটি পার্কে জৈব শোধনকারী টয়লেট
হিমালয়ের কৌশলগতভাবে গুরুত্বপূর্ণ সিয়াচেন হিমবাহে মোতায়েন সেনাবাহিনীর সদস্যদের জন্য বায়োডাইজেস্টার বা জৈব শোধনকারী টয়লেট উদ্ভাবন করেছেন ভারতের বিজ্ঞানীরা। দেশটির প্রতিরক্ষা গবেষণা ও উন্নয়ন প্রতিষ্ঠান (ডিআরডিও) এই টয়লেট তৈরি করেছে।
এটি বিশেষভাবে তৈরি একটি ট্যাংক। এতে ব্যাকটেরিয়ার সঙ্গে মানুষের মল মিশ্রিত হয়ে তা মিথেন গ্যাস ও পানিতে রূপান্তরিত হয়। পরিবেশদূষণরোধ করাই এর লক্ষ্য।
কাশ্মীরের ছয় হাজার ৩০০ মিটার উঁচু সিয়াচেনে মোতায়েন করা সেনাদের কথা মাথায় রেখেই মূলত এই টয়লেট উদ্ভাবন করা হয়েছে। হিমশীতল সিয়াচেনের তাপমাত্রা অনেক সময় মাইনাস ৫০ ডিগ্রি সেলসিয়াস (মাইনাস ৫৮ ডিগ্রি ফারেনহাইট) পর্যন্তও নেমে যায়।
বিশেষজ্ঞরা বলছেন, সিয়াচেনের অতিশীতল অঞ্চলে ভারতের অন্তত পাঁচ হাজার সেনা মোতায়েন রয়েছে। সেখানে বর্তমানে তুলনামূলকভাবে শান্তি বিরাজ করছে। বিশেষ করে ২০০৩ সালে চির প্রতিদ্বন্দ্বী পাকিস্তানের সঙ্গে যুদ্ধবিরতি চুক্তি হওয়ার পর সেখানকার পরিস্থিতি শান্ত হতে শুরু করে।
ডিআরডিওর ইউনিট ডিফেন্স রিসার্চ অ্যান্ড ডেভেলপমেন্ট এস্টাবলিশমেন্টের বিজ্ঞানী বিজয় ভিয়ার বলেন, এই টয়লেট উদ্ভাবনের প্রক্রিয়া ১৫ বছর আগে শুরু হয়। সিয়াচেনে নিয়োজিত সেনারা মল ত্যাগ করে তা সাধারণত তুষার দিয়ে ঢেকে রাখেন। ফলে গ্রীষ্মকালে পর্বতের বরফ গলে গেলে ওই মলে নদীর পানি দূষিত হয়।
ভারতের বণিক সমিতি চেম্বার অব কমার্স অ্যান্ড ইন্ডাস্ট্রি (এফআইসিসিআই) ও ডিআরডিও যৌথভাবে উঁচু পর্বতে ব্যবহারযোগ্য এ টয়লেট উদ্ভাবন করেছে। এ লক্ষ্যে গত অক্টোবরে দুই পক্ষের মধ্যে চার বছরের একটি চুক্তিও সই হয়।
এফআইসিসিআইয়ের সেন্টার ফর টেকনোলোজি কমার্শিয়ালাইজেশনের নির্বাহী পরিচালক নিরঙ্কর সাক্সেনা বলেন, লাক্ষ্মাদ্বীপের বড় একটি আবাসন প্রকল্পের জন্য ১২ হাজার জৈব শোধনকারী টয়লেট চাওয়া হয়েছে। নিরঙ্কর সাক্সেনা বলেন, ‘আমাদের লক্ষ্য একটাই—এমন প্রযুক্তি উদ্ভাবন করতে হবে, যা সাধারণ মানুষের কাজে আসে।’
ডিআরডিও এরই মধ্যে ২০০ প্রযুক্তি উদ্ভাবন করেছে। এর মধ্যে রয়েছে ট্রেন ও অন্যান্য যানবাহনের জন্য তাপরোধক ঢাল, আলো নিয়ন্ত্রক জানালা, মশা তাড়ানোর যন্ত্র ও ডেঙ্গু নিরোধক যন্ত্র। এ ছাড়া এমন এক ধরনের স্প্রে বাজারে ছাড়ার পরিকল্পনা করা হচ্ছে, যা পোশাককে পোকামাকড়মুক্ত রাখবে। তাছাড়া আগুন নেভানোর যন্ত্র ও ছারপোকা দমনকারী ক্রিমও বাজারে ছাড়ার পরিকল্পনা চলছে। ডিআরডিও তাদের প্রযুক্তিগুলো এফআইসিসিআইয়ের মাধ্যমে বাজারে বিক্রি করছে।


মার্কিন রণতরীকে পারস্য উপসাগর থেকে দূরে থাকতে বলেছে ইরান
মধ্যপ্রাচ্যে অবস্থানরত যুক্তরাষ্ট্রের বিমানবাহী জাহাজকে পারস্য উপসাগরে ফিরে আসার ব্যাপারে সতর্ক করে দিয়েছে ইরান। একই সঙ্গে ইরান জানিয়েছে, তারা এই সতর্কবাণী পুনর্ব্যক্ত করবে না। একবারের বেশি সতর্কবাণী করার স্বভাব তাদের নেই।
ইরানের সেনাপ্রধান ব্রিগেডিয়ার জেনারেল আতাউল্লাহ সালেহ সংবাদ সংস্থা আইআরএনএকে বলেন, ‘ইরান এ সতর্কবাণী পুনর্ব্যক্ত করবে না। সামরিক মহড়ার কারণে আমাদের শত্রুর বিমানবাহী জাহাজ পারস্য উপসাগর থেকে ওমান সাগরে চলে যায়। ওই জাহাজ পারস্য উপসাগরে আর ফিরে না আসার পরামর্শ দিচ্ছি আমি। কারণ, আমাদের বারবার সতর্ক করে দেওয়ার অভ্যাস নেই।’
তবে সালেহ যুক্তরাষ্ট্রের বিমানবাহী ওই জাহাজের নাম বলেননি। এ সতর্কবাণী উপেক্ষা করলে কী ব্যবস্থা নেওয়া হবে, সে সম্পর্কেও তিনি বিস্তারিত কিছু বলেননি।
হরমুজ প্রণালিতে গত ২৪ ডিসেম্বর থেকে ইরানের নৌবাহিনীর সামরিক মহড়া শুরু হয়। ১০ দিনব্যাপী চলা ওই মহড়া গত সোমবার শেষ হয়। মহড়ার শেষ দুই দিনে ধারাবাহিক ক্ষেপণাস্ত্র পরীক্ষা চালানো হয়। ওই প্রণালি বন্ধে নতুন কৌশলের অংশ হিসেবে এ মহড়া চালানো হয় বলে ইরান জানায়।
তবে হরমুজ প্রণালিতে পশ্চিমা তেলবাহী জাহাজ চলাচলের পথ বন্ধ করে দেওয়ার হুমকি থেকে সরে এসেছে ইরান। নৌবাহিনীর মহড়ার শেষভাগে ক্ষেপণাস্ত্র পরীক্ষার পরপরই এমন বক্তব্য দেয় ইরান। গত সোমবার হরমুজ প্রণালির কাছে ইরান সফলভাবে তিনটি দূরপাল্লার ক্ষেপণাস্ত্রের পরীক্ষা চালায়।
এদিকে ইরান পারমাণবিক অস্ত্র তৈরির কাজ অব্যাহত রেখেছে উল্লেখ করে গতকাল মঙ্গলবার ফ্রান্সের পররাষ্ট্রমন্ত্রী আলা জুপ্পে দেশটির ওপর আরও কঠোর অবরোধের আহ্বান জানিয়েছেন। দেশটির একটি টেলিভিশন চ্যানেলকে তিনি বলেন, ‘ইরান পারমাণবিক অস্ত্র তৈরির কাজ অব্যাহত রেখেছে। এ ব্যাপারে আমার কোনো সন্দেহ নেই। এ কারণে ফ্রান্স চায় দেশটির ওপর কঠোর অবরোধ আরোপ করা হোক।’
অপরদিকে রাশিয়া বলেছে, ইরানের কাছে কোনো দূরপাল্লার ক্ষেপণাস্ত্র নেই। হরমুজ প্রণালিতে ইরানের ধারাবাহিক ক্ষেপণাস্ত্রের পরীক্ষা চালানোর পর মস্কো এই প্রথম কোনো প্রতিক্রিয়া দিল।
রাশিয়ার প্রতিরক্ষা মন্ত্রণালয়ের মুখপাত্র ভাদিম কোভাল সংবাদ সংস্থা ইন্টারফ্যাক্সকে বলেন, ইরানের কাছে মাঝারিপাল্লা বা দূরপাল্লার আন্তমহাদেশীয় ক্ষেপণাস্ত্র তৈরি করার প্রযুক্তি নেই। ইরান শিগগিরই এই ক্ষেপণাস্ত্র তৈরি করতে পারবে না।
সম্প্রতি পারমাণবিক কর্মসূচিকে কেন্দ্র করে অবরোধের আওতা বাড়ানো হলে হরমুজ প্রণালি বন্ধ করে দেওয়া হবে বলে হুমকি দেয় ইরান।
যুব কংগ্রেসের অবস্থান আন্দোলন
ইন্দিরা ভবনের নাম পরিবর্তনের প্রতিবাদ
ইন্দিরা ভবনের নাম পাল্টে কবি নজরুল ইসলামের নামে করার প্রতিবাদে সোচ্চার হয়ে উঠেছে পশ্চিমবঙ্গের ক্ষমতাসীন জোটের শরিক কংগ্রেস। এরই অংশ হিসেবে গতকাল মঙ্গলবার থেকে কলকাতার বিড়লা তারামণ্ডল চত্বরে যুব কংগ্রেসের ডাকে শুরু হয়েছে অবস্থান আন্দোলন।
যুব কংগ্রেসের দাবি, কবি নজরুল ইসলাম তাদের কাছেও শ্রদ্ধেয়। রাজ্যের প্রতিটি জেলায় নজরুল একাডেমী, সংগ্রহশালা ও নজরুল গবেষণাকেন্দ্র হোক, এটা তারাও চায়। কিন্তু ঐতিহাসিক ইন্দিরা ভবনকে নজরুল একাডেমি করার পক্ষপাতী তারা নয়। এরই মধ্যে রাজ্য কংগ্রেসের পক্ষ থেকে মুখ্যমন্ত্রী মমতা বন্দ্যোপাধ্যায়ের কাছে তারা এ দাবির কথা তুলে ধরেছে।
বিড়লা তারামণ্ডল চত্বরে যুব কংগ্রেসের ডাকা অবস্থান আন্দোলনে যোগ দিয়েছেন রাজ্য কংগ্রেসের সভাপতি প্রদীপ ভট্টাচার্যসহ যুব কংগ্রেসের কয়েক শ নেতা-কর্মী। আন্দোলনের নেতৃত্ব দিচ্ছেন যুব কংগ্রেসের রাজ্য সভাপতি সাংসদ মৌসুম নূর।
মমতা বন্দ্যোপাধ্যায় গত ২৮ ডিসেম্বর রাজ্য সচিবালয় মহাকরণে ঘোষণা দেন, ইন্দিরা ভবনের নাম পরিবর্তন করে রাখা হবে নজরুল ভবন।
পশ্চিমবঙ্গের প্রয়াত মুখ্যমন্ত্রী জ্যোতি বসু জীবনের শেষ ২০টি বছর কাটিয়েছেন ইন্দিরা ভবনে। ২০১০ সালের ১৭ জানুয়ারি জ্যোতি বসু মারা যান। ১৯৭২ সালে কংগ্রেসের জাতীয় অধিবেশনে যোগ দিতে আসা ইন্দিরা গান্ধীর থাকার জন্য ভবনটি তৈরি করা হয়। তখন ভবনটির চাল ছিল খড়ের। পরে সাবেক মুখ্যমন্ত্রী সিদ্ধার্থ শঙ্কর রায় ভবনটি পাকা করেন। এটিকে রাজ্যের অতিথিশালায় পরিণত করা হয়। এরপর জ্যোতি বসুর বসবাসের জন্য ভবনটি বরাদ্দ করে তৎকালীন বামফ্রন্ট সরকার।
সাময়িকী প্রকাশের পরিকল্পনা রাহুলের
ভারতের ক্ষমতাসীন জোটের প্রধান শরিক কংগ্রেসের সাধারণ সম্পাদক রাহুল গান্ধী দলের যুব শাখা যুব কংগ্রেসের জন্য একটি সাময়িকী প্রকাশের পরিকল্পনা করছেন।
যুব ভারত শিরোনামে মাসিক ই-নিউজলেটারটিই মাসিক সাময়িকী হিসেবে বের করা হবে। এতে রাজনৈতিক খবর, সামাজিক নানা বিষয়, খেলাধুলা ও সমসাময়িক ঘটনাবলি প্রকাশ করা হবে। তবে সাময়িকীটি কংগ্রেসের মুখপত্র সন্দেশ-এর মতো হবে না। সন্দেশ-এর বিরুদ্ধে কংগ্রেসের পক্ষে তোষামোদি প্রতিবেদন প্রকাশের অভিযোগ রয়েছে।
যুব ভারত হিন্দি ও ইংরেজি ভাষায় প্রকাশ করা হবে। ২০০৯ সালে যুব শাখার জন্য একটি সাময়িকী প্রকাশ করার ধারণা পছন্দ হয় রাহুলের। তখন ইয়ং মার্চ নামে একটি সাময়িকী প্রকাশের উদ্যোগ নেওয়া হয়। এর একটি খসড়া কপি প্রকাশ করে রাহুল ও তাঁর মা কংগ্রেসের প্রধান সোনিয়া গান্ধীর কাছে পাঠানো হয়। কপি দেখে রাহুলের মনে হয়েছে, এটি সন্দেশ-এর মতোই আরেকটি সাময়িকী হতে যাচ্ছে। কংগ্রেস সূত্র জানায়, এ কারণে সাময়িকীটি প্রকাশে পুরোপুরি বিরোধিতা করেন রাহুল।
কংগ্রেস সূত্র জানায়, রাহুল দলের আদর্শ সম্পর্কে এবং নতুন সাময়িকীতে স্বাস্থ্যের জন্য ক্ষতিকর মদ বা সিগারেটের বিজ্ঞাপন ছাপানো হবে না। 
যুক্তরাষ্ট্রের সঙ্গে ভবিষ্যৎ সম্পর্ক ‘পুনর্বিবেচনা’ করছে পাকিস্তান
যুক্তরাষ্ট্রের সঙ্গে ভবিষ্যৎ সহযোগিতামূলক সম্পর্কের বিষয়টি পুনর্বিবেচনা করছে পাকিস্তান। গতকাল মঙ্গলবার পাকিস্তানের সরকারি ও সামরিক বাহিনীর জ্যেষ্ঠ কর্মকর্তারা এ কথা জানান।
যুক্তরাষ্ট্রের সন্ত্রাসবাদবিরোধী যুদ্ধের অন্যতম মিত্র পাকিস্তান। মার্কিন নেতৃত্বে আফগান যুদ্ধে সহায়তাকারী দেশগুলোর মধ্যে অন্যতম দেশটি। গত নভেম্বরে মার্কিন হামলায় ২৪ মার্কিন সেনা নিহত হলে দুই দেশের সম্পর্কের চূড়ান্ত অবনতি ঘটে।
পাকিস্তানের জ্যেষ্ঠ একজন নিরাপত্তা কর্মকর্তা নাম প্রকাশ না করার শর্তে বার্তা সংস্থা এএফপিকে বলেন, যুক্তরাষ্ট্রের সঙ্গে ভবিষ্যতের সব সহযোগিতামূলক সম্পর্ক পুনর্বিবেচনা করবে পাকিস্তান। তিনি বলেন, ‘এখন থেকে যুক্তরাষ্ট্রের সঙ্গে যেকোনো সমঝোতা হবে লিখিতভাবে। আমরা এটা নিশ্চিত করতে চাই, সব কিছুই ভালোভাবে নথিবদ্ধ থাকবে।’
জ্যেষ্ঠ সরকারি একজন কর্মকর্তা নাম প্রকাশ না করার শর্তে বলেন, ‘সংসদীয় কমিটি যুক্তরাষ্ট্রের সঙ্গে সম্পর্কের বিষয়টি পুনর্বিবেচনা করছে। ভবিষ্যতে ওয়াশিংটনের সঙ্গে আমরা কী ধরনের সম্পর্ক বজায় রাখব, তা নিয়েও ভাবা হচ্ছে।’ ওই কর্মকর্তা আরও বলেন, ‘একটি বিষয় বলতে পারি যে পাকিস্তান-যুক্তরাষ্ট্র ভবিষ্যৎ সম্পর্ক হবে অনেক বেশি স্বচ্ছ। আর যুক্তরাষ্ট্রের সঙ্গে সন্ত্রাসবাদবিরোধী যুদ্ধে পাকিস্তান নতুন শর্তে যুক্ত হবে।’
সিংহাসনে রানির ৬০ বছর পূর্তিতে বিশেষ ডাকটিকিট
ডাকটিকিটে রাজা পঞ্চম জর্জ
যুক্তরাজ্যের রানি দ্বিতীয় এলিজাবেথের সিংহাসনে আরোহণের ৬০তম বর্ষপূর্তিতে বছরজুড়ে ধারাবাহিকভাবে বিশেষ ডাকটিকিট প্রকাশ করা হবে। রয়্যাল মেইল এ কথা বলেছে।
সূত্র জানায়, এসব ডাকটিকিটে বিশ শতকের শুরু থেকে যুক্তরাজ্যের পাঁচজন রাজা ও রানির ছবি থাকবে। সিরিজের শেষ ডাকটিকিটে থাকবে রানি এলিজাবেথের প্রতিকৃতি. যার মাধ্যমে তাঁর সিংহাসনে আরোহণের ৬০তম বর্ষপূর্তি উদ্যাপন করা হবে।
রানির শাসনকালে তাঁর ছয়টি প্রতিকৃতি ডাকটিকিট, ধাতব মুদ্রা ও ব্যাংক নোটে স্থান পেয়েছে। আগামী ফেব্রুয়ারিতে এসব একসঙ্গে একটি ডাকটিকিটে প্রকাশ করা হবে।
এ বছর প্রখ্যাত ব্রিটিশ সাহিত্যিক রোল্ড ডাল ও চার্লস ডিকেন্সের স্মরণেও কিছু ডাকটিকিট প্রকাশ করা হবে। তাঁদের লেখা বিখ্যাত সব বইকে কেন্দ্র করে এসব ডাকটিকিট প্রকাশ করা হবে।
এ মাসের শেষ দিকে রোল্ড ডাল স্মরণে ডাকটিকিট প্রকাশিত হওয়ার কথা। জেমস অ্যান্ড দ্য জায়ান্ট পিচ, ফ্যান্টাস্টিক মিস্টার ফক্স দি টুইস্টের মতো তাঁর সবচেয়ে জনপ্রিয় বইগুলোর মাহাত্ম্য তুলে ধরে এই ডাকটিকিট প্রকাশ করা হবে।
চার্লস ডিকেন্সের ২০০তম জন্মবার্ষিকী স্মরণীয় করে রাখতে তাঁকে নিয়েও একাধিক ডাকটিকিট প্রকাশ করা হবে জুনে। এ ছাড়া যুক্তরাজ্যে জন্ম নেওয়া বিখ্যাত কয়েকজন নাগরিকের সম্মানেও এ বছর ডাকটিকিট প্রকাশ করা হবে। এর মধ্যে রয়েছেন সুরকার ফ্রেডরিক ডিলিয়াস, গণিতবিদ অ্যালান তুরিং প্রমুখ।
এর বাইরে আরেকটি ডাকটিকিট সংকলনে থাকবে স্কটল্যান্ডের ঐতিহ্যের অংশ রেল ইঞ্জিন, মহাকাশ বিজ্ঞান, ব্যঙ্গাত্মক নাটক, ব্রিটেনের ফ্যাশন এবং যুক্তরাজ্যের নানা নিদর্শন।
দক্ষিণ সুদানে জাতিগত সহিংসতা
৫০ হাজার মানুষের পলায়ন
দক্ষিণ সুদানের জঙ্গলেই রাজ্যের পিবর শহরে জাতিগত সহিংসতা ভয়াবহ রূপ নিয়েছে। লউ নুয়ের সম্প্রদায় গত শনিবার ওই শহর আক্রমণ করে। সেখান থেকে মার্লে সম্প্রদায়ের অন্তত ৫০ হাজার লোক অন্যত্র পালিয়ে গেছে।
আশপাশের বিভিন্ন গ্রামে হামলা চালিয়ে ঘরবাড়ি পুড়িয়ে দিয়েছে এবং গবাদিপশু লুট করে নিয়েছে লউ নুয়ের যোদ্ধারা। লউ নুয়ের সম্প্রদায়ের অন্তত ছয় হাজার যোদ্ধা পিবরের দিকে অগ্রসর হচ্ছে। এ অবস্থায় জীবন বাঁচাতে স্থানীয় বাসিন্দাদের পালিয়ে যাওয়ার পরামর্শ দিয়েছে জাতিসংঘ।
দক্ষিণ সুদানে কর্মরত জাতিসংঘের কর্মকর্তা লিসে গ্রান্ডে বলেন, লউ নুয়ের সম্প্রদায়ের গতিবিধি লক্ষ্য রাখছে জাতিসংঘ। অন্যদের নিরাপদ আশ্রয় খুঁজে নিতে পরামর্শ দেওয়া হয়েছে। ওই এলাকায় শান্তি ফিরিয়ে আনার লক্ষ্যে বিপুলসংখ্যক পুলিশ ও সেনা মোতায়েন করতে যাচ্ছে।
সামরিক মুখপাত্র কর্নেল ফিলিপ আগুয়ের বলেন, পিবর শহরে আরও দুই হাজার পুলিশ পাঠানো হবে।
ঘরবাড়ি ছেড়ে যাওয়া বাসিন্দাদের কয়েকজন নিহত হয়েছে বলে খবর পাওয়া গেছে। নিহতদের মধ্যে নারী ও শিশু রয়েছে। তবে নিহতের সংখ্যা জানা সম্ভব হয়নি। পিবর ছেড়ে পালিয়ে রাজধানী জুবায় আশ্রয় নেওয়া এক ব্যক্তি বলেন, লউ নুয়ের সম্প্রদায়ের লোকজন এখনো শহরের কয়েকটি অংশ দখল করে রেখেছে।
পিবর প্রেসবিটারিয়ান গির্জার রেভারেন্ড ওরজু লোকিন ডাকি বলেন, ‘জাতিসংঘের সেনারা পিবরে অবস্থান করলেও লউ নুয়ের যোদ্ধাদের সঙ্গে লড়াই থেকে বিরত রয়েছে। তারা কেবল শহরের কেন্দ্রস্থল রক্ষার চেষ্টা করছে। শহরের অবশিষ্ট অংশ যোদ্ধারা দখল করে রেখেছে।’
এদিকে আন্তর্জাতিক দাতব্য চিকিৎসাসেবা সংস্থা এমএসএফ জানায়, পিবরে কর্মরত প্রায় ১৩০ জন কর্মীর সঙ্গে তাঁদের যোগাযোগ বিচ্ছিন্ন হয়ে পড়েছে। ওই কর্মীদের নিরাপত্তা নিয়ে সংস্থাটি অত্যন্ত উদ্বিগ্ন।
পাকিস্তানি জঙ্গিদের সহায়তা চান আফগান জঙ্গিনেতারা
বিভেদ ভুলে যুক্তরাষ্ট্রের নেতৃত্বাধীন বাহিনীর বিরুদ্ধে লড়াইয়ে তাদের সাহায্যের জন্য পাকিস্তানি জঙ্গিদের প্রতি আহ্বান জানিয়েছেন আল-কায়েদা ও আফগান তালেবানের শীর্ষস্থানীয় নেতারা। পাকিস্তানের বেশ কয়েকজন জঙ্গিনেতা গত সোমবার এ কথা জানান। গত নভেম্বর ও ডিসেম্বরে পাকিস্তানি জঙ্গিদের সঙ্গে দুটি বৈঠকে এ আহ্বান জানান আফগান জঙ্গিনেতারা।
পাকিস্তানের তালেবান মুখপাত্র এহসানুল্লাহ্ এহ্সান জানান, ২৭ নভেম্বর ও ১১ ডিসেম্বরে দক্ষিণ ওয়াজিরিস্তানের প্রধান শহর ওয়ান্নায় এ দুটি বৈঠক হয়। পাকিস্তানি তালেবান-প্রধান হাকিমুল্লাহ্ মেহসুদ দুটি বৈঠকেই উপস্থিত ছিলেন বলে মুখপাত্র এহ্সান জানান। এ ছাড়া পাকিস্তানের উল্লেখযোগ্য অন্য জঙ্গি নেতাদের মধ্যে তালেবান-প্রধান মেহসুদের সহকারী ওয়ালিউর রহমান ও কমান্ডার মৌলভী নাজির এবং গুল বাহাদুরও হাজির ছিলেন বলে তালেবান মুখপাত্র জানান।
১১ ডিসেম্বরের বৈঠকে উপস্থিত ছিলেন এমন একজন নাম প্রকাশে অনিচ্ছুক জঙ্গি জানান, ওই দিন আল-কায়েদার শীর্ষস্থানীয় কমান্ডার আবু ইয়াহিয়া আল-লিব্বি পাকিস্তানি জঙ্গিদের প্রতি সহযোগিতার আবেদন জানান।
কমান্ডার আবু ইয়াহিয়া বলেন, ‘আল্লাহ্র ওয়াস্তে আপনারা নিজেদের মতপার্থক্য ভুলে আফগানিস্তানে মার্কিনবিরোধী লড়াই জোরদার করতে যোদ্ধা সরবরাহ করুন।’
বৈঠকটিতে আফগান তালেবান যোদ্ধাদের মধ্যে আরও ছিলেন সংগঠনটির পরিচিত মুখপাত্র জাবিউল্লাহ্ মুজাহিদ ও মার্কিন কারাগারে একসময় বন্দী থাকা নেতা মৌলভি সানগিন।
যুদ্ধের মূল লক্ষ্য নির্ধারণ নিয়ে পাকািস্তানি জঙ্গিদের মধ্যে দীর্ঘদিন ধরেই মতভেদ রয়েছে। এখানকার তালেবান গোষ্ঠী আফগানিস্তানে কিছু যোদ্ধা পাঠালেও তারা মূলত নিজ দেশের সরকার উৎখাতেই জোর দিচ্ছে। এদিকে উপজাতি-অধ্যুষিত পাকিস্তানি অন্য জঙ্গি গোষ্ঠীগুলো আফগানিস্তানে বিদেশি বাহিনীর আগ্রাসনের বিরুদ্ধে লড়াইয়ের ওপরই জোর দিচ্ছে।


সাগরতলে হারিয়ে যাওয়া পৃথিবী!
অ্যান্টার্কটিকায় সাগরের আট হাজার ফুট তলদেশে ‘হারিয়ে যাওয়া পৃথিবী’ আবিষ্কারের দাবি করেছেন ব্রিটিশ বিজ্ঞানীরা। সেখানে বেশ কিছু নতুন প্রজাতির জলজ প্রাণীর সন্ধান মিলেছে বলেও দাবি তাঁদের।
অক্সফোর্ড ও সাউদাম্পটন বিশ্ববিদ্যালয় এবং ব্রিটিশ অ্যান্টার্কটিক সার্ভের একটি দল ‘হারিয়ে যাওয়া পৃথিবী’ আবিষ্কারের দাবি করেছে। প্লোস বায়োলোজি সাময়িকীতে তাদের এ আবিষ্কারের বিষয়টি প্রকাশ করা হয়েছে।
বিজ্ঞানীরা জানান, সাগরের তলদেশে কাঁকড়া, অক্টোপাস ও তারামাছের নতুন প্রজাতির সন্ধান পাওয়া গেছে। সাগরের আট হাজার ফুট তলদেশে গাঢ় অন্ধকারে প্রাণীর অস্তিত্ব টিকে থাকা প্রসঙ্গে বিজ্ঞানীরা জানান, সাগরের নিচে আগ্নেয়গিরি রয়েছে। ওই আগ্নেয়গিরি থেকে মাঝেমধ্যে কালো ধোঁয়া বের হয়। ওই ধোঁয়া ৩৮০ ডিগ্রি সেলসিয়াস তাপমাত্রা পর্যন্ত হয়ে থাকে, যা সাগরের এত নিচে এসব প্রাণীর বেঁচে থাকার মতো উষ্ণতা বজায় রাখে। প্রাণীগুলো অন্ধকারেই বেঁচে থাকে। বেঁচে থাকার মতো শক্তিও পায় আগ্নেয়গিরি থেকে বের হওয়া গ্যাস থেকে। বিজ্ঞানীদের মতে, গ্যাসের মাধ্যমে অনেক রাসায়নিক পদার্থ বের হয়, যা প্রাণীগুলোর জন্য ইতিবাচক পরিবেশ বজায় রাখতে সহায়ক।
বিজ্ঞানীরা জানান, তাঁরা সাগরের তলদেশে দুই ডজন নতুন প্রজাতির কাঁকড়ার সন্ধান পেয়েছেন। এসব কাঁকড়া দৈর্ঘ্যে প্রায় ১৬ সেন্টিমিটার। সাধারণ কাঁকড়ার সঙ্গে এর পার্থক্য হলো—এই কাঁকড়ার বুকে একজাতীয় চুল রয়েছে। বিজ্ঞানীরা নতুন এক প্রজাতির অক্টোপাস দেখেছেন বলেও দাবি করেন। তবে ওই অক্টোপাস ধরতে পারেননি তাঁরা। বিজ্ঞানীরা জানান, সেখানে শামুকজাতীয় প্রাণী, তারামাছ ও নলের মতো দেহবিশিষ্ট কর্ষিকাযুক্ত এক ধরনের প্রাণীও দেখা গেছে। এই প্রাণীগুলো শনাক্ত করতে বিজ্ঞানীরা ‘রিমোটলি অপারেটেড ভেহিকল’ ব্যবহার করেন।
বিজ্ঞানী দলের প্রধান অক্সফোর্ড বিশ্ববিদ্যালয়ের অধ্যাপক অ্যালেক্স রজার্স বলেন, ‘আমরা এমন কিছু প্রাণীসত্তার সন্ধান পেয়েছি, যা এই গ্রহে আগে কখনোই দেখা যায়নি। মাত্র আট সপ্তাহের ব্যবধানে সাগরের তলদেশ সম্পর্কে আমাদের জানাশোনার অনেক কিছুই পরিবর্তন হয়েছে।’ তিনি বলেন, ‘আমরা নিশ্চিত, সেখানে আরও কিছু প্রাণীর সন্ধান মিলবে।’


ইসরায়েল ও ফিলিস্তিনের মধ্যে ‘ইতিবাচক’ বৈঠক
ইসরায়েল ও ফিলিস্তিনি আলোচকেরা গত মঙ্গলবার জর্ডানের রাজধানী আম্মানে সরাসরি বৈঠক করেছেন। গত ১৫ মাসের মধ্যে এটাই দুই পক্ষের মধ্যে প্রথম আনুষ্ঠানিক বৈঠক।
কাল শুক্রবার আম্মানে দুই পক্ষের মধ্যে দ্বিতীয় দফার বৈঠক অনুষ্ঠিত হবে। এই বৈঠককে ‘ইতিবাচক অগ্রগতি’ বলে আখ্যায়িত করেছে যুক্তরাষ্ট্র।
প্রথম দফার বৈঠকে ইতিবাচক আলোচনা হয়েছে বলে জর্ডানের পররাষ্ট্রমন্ত্রী নাসির জুদেহ জানিয়েছেন। তবে তিনি সতর্ক করে দেন, আলোচনার এখনো অনেক বাকি।
বৈঠক শেষে নাসির জুদেহ সাংবাদিকদের বলেন, বৈঠকে ইসরায়েলের প্রধান আলোচক ইতঝাক মলচো, ফিলিস্তিনের প্রধান আলোচক সায়েব এরাকাত ও অপর আলোচক মোহাম্মেদ শাতায়ি অংশ নেন। জুদেহ বলেন, ‘আলোচনার পরিবেশ ও আলোচনা উভয়ই ছিল ইতিবাচক।’
২০১০ সালে অধিকৃত পশ্চিম তীরে বসতি স্থাপন বন্ধের মেয়াদ বাড়াতে অস্বীকৃতি জানিয়েছিলেন ইসরায়েলের প্রধানমন্ত্রী বেনিয়ামিন নেতানিয়াহু। সেই থেকে দুই পক্ষের শান্তি আলোচনায় অচলাবস্থার সৃষ্টি হয়।
আলোচনার ফলাফল নিয়ে জর্ডানের পররাষ্ট্রমন্ত্রী সতর্ক আশাবাদ ব্যক্ত করে বলেন, ‘দ্বিরাষ্ট্রের ব্যাপারে উভয় পক্ষই প্রতিশ্রুতি দিয়েছে। তবে আমরা প্রত্যাশার মাত্রাটা বাড়াতে চাই না। আবার একই সঙ্গে এই বৈঠকের গুরুত্বও হালকাভাবে দেখছি না।’ তিনি বলেন, ফিলিস্তিনি আলোচকেরা সীমান্ত ও নিরাপত্তা বিষয়ে নথি জমা দিয়েছেন। ইসরায়েলের আলোচকেরা তা গ্রহণ করেছেন এবং এটি খতিয়ে দেখে জবাব দেবেন বলে অঙ্গীকার করেন।
বৈঠকের সঙ্গে সম্পৃক্ত ফিলিস্তিনের একজন কর্মকর্তা নাম প্রকাশ না করার শর্তে বার্তা সংস্থা এএফপিকে বলেন, ‘মঙ্গলবারের বৈঠকে নতুন কিছু ঘটেনি। কারণ, ইসরায়েলের প্রতিনিধিরা আলোচনায় নতুন কিছুই বলেননি।’ তিনি বলেন, ‘আম্মানে শুক্রবার আমরা আন্তর্জাতিক মধ্যস্থতাকারী ও জর্ডানের উপস্থিতিতে ফের বৈঠকে বসতে রাজি হয়েছি।’
এর আগে ফিলিস্তিনি প্রেসিডেন্ট মাহমুদ আব্বাস বলেন, ইসরায়েলের সঙ্গে আলোচনা শুরু করতে ফিলিস্তিন সঠিক একটা ভিত্তি চাইছে। জর্ডানের রাষ্ট্রীয় বার্তা সংস্থা পেত্রা মাহমুদ আব্বাসের বরাত দিয়ে বলেছে, ‘আমরা চাই, জর্ডান যে প্রচেষ্টা চালাচ্ছে তা সফল হোক।’
ইউরোপীয় ইউনিয়নের পররাষ্ট্রনীতিবিষয়ক প্রধান ক্যাথরিন অ্যাস্টন জর্ডান আলোচনায় দেওয়া প্রতিশ্রুতির ওপর ভিত্তি করে শান্তি আলোচনা এগিয়ে নিতে ইসরায়েল ও ফিলিস্তিনের প্রতি আহ্বান জানিয়েছেন।
জর্ডান কর্তৃপক্ষকে ধন্যবাদ জানিয়ে ক্যাথরিন অ্যাস্টন বলেন, ‘মধ্যপ্রাচ্যে গঠনমূলক শান্তি প্রতিষ্ঠায় আমি ইসরায়েল ও ফিলিস্তিনি কর্তৃপক্ষের প্রতি আহ্বান জানাচ্ছি। তা ছাড়া জর্ডান বৈঠকের প্রতিশ্রুতিগুলোর ওপর ভিত্তি করে কাজ করতেও উৎসাহিত করছি।’
গৃহযুদ্ধের পর শ্রীলঙ্কায় প্রথম আদমশুমারি মার্চ মাসে
গৃহযুদ্ধ অবসানের পর শ্রীলঙ্কায় প্রথমবারের মতো আগামী মার্চ মাসে আদমশুমারির উদ্যোগ নেওয়া হয়েছে। গত ৩০ বছরের মধ্যে এবারই দেশটিতে আদমশুমারি হতে যাচ্ছে। গতকাল বুধবার শ্রীলঙ্কার একটি সরকারি সূত্র এ কথা জানিয়েছে।
আদমশুমারি ও পরিসংখ্যান বিভাগ দেশের জনসংখ্যা গণনা ছাড়াও শিক্ষা, কম্পিউটার-জ্ঞান, অভিবাসী ও বাড়িতে স্বাস্থ্যবিধি এবং পয়োনিষ্কাশনের ব্যবস্থা সম্পর্কে তথ্য সংগ্রহ করবে।
পরিসংখ্যান অফিসের মহাপরিচালক সুরঞ্জনা ভিদারত্নে বলেছেন, ১৯৮১ সালের পর দেশজুড়ে এটি প্রথম পূর্ণাঙ্গ জরিপ। উত্তর ও পূর্বাঞ্চলে যুদ্ধাবস্থার কারণে দেশের সব অংশে বিস্তৃত জরিপকাজ ব্যাহত হয়েছে।
২০০৯ সালের মে মাসে সরকারি বাহিনীর ব্যাপক অভিযানের মুখে বিচ্ছিন্নতাবাদী গেরিলা সংগঠন লিবারেশন টাইগারস অব তামিল ইলম (এলটিটিই) পরাজিত হয়। এর মাধ্যমে কয়েক দশক ধরে চলা শ্রীলঙ্কার রক্তক্ষয়ী জাতিগত সংঘাত বন্ধ হয়। জাতিসংঘের তথ্য অনুযায়ী, সহিংসতায় প্রায় এক লাখ মানুষ নিহত হয়েছে।
বিদ্রোহী নেতা মানকোউশ লিবিয়ার নতুন সেনাপ্রধান
লিবিয়ায় নতুন সামরিক বাহিনী গড়ে তুলতে গত মঙ্গলবার সশস্ত্র বাহিনীর নতুন প্রধানের নাম ঘোষণা করেছে দেশটির জাতীয় অন্তর্বর্তী পরিষদ। মিসরাতার গাদ্দাফিবিরোধী বাহিনীর নেতা অবসরপ্রাপ্ত জেনারেল ইউসেফ আল মানকোউশকে সেনাপ্রধান হিসেবে ঘোষণা করা হয়।
লিবিয়ার জাতীয় অন্তর্বর্তী পরিষদের চেয়ারম্যান মুস্তফা আবদুল জলিল সেনাপ্রধান হিসেবে মানকোউশের নাম ঘোষণা করেন। এর মধ্য দিয়ে দেশটিতে নতুন একটি সেনাবাহিনী গড়ে তোলার পথ তৈরি হলো বলে ধারণা করা হচ্ছে। তবে মিলিশিয়া নেতারা তাঁকে মেনে নেবেন কি না, তা এখনো স্পষ্ট নয়।
সাবেক শাসক মুয়াম্মার গাদ্দাফি নিহত হওয়ার পর দুই মাসেরও বেশি সময় পার হয়ে গেছে। এখনো লিবিয়ার প্রকৃত নিয়ন্ত্রণ বিদ্রোহীদের হাতেই রয়েছে। নবগঠিত অন্তর্বর্তী সরকার তাদের নিয়ন্ত্রণ করতে হিমশিম খাচ্ছে। বিদ্রোহীদের বিভিন্ন গোষ্ঠী ক্ষমতার ভাগ দাবি করছে।
গাদ্দাফিবিরোধী লড়াইয়ের কয়েকটি গোষ্ঠীর নেতারা জানিয়েছেন, নিয়মিত সেনাবাহিনী গঠন করা হলেই কেবল তাঁরা তাঁদের নেতৃত্ব নতুন সরকারের হাতে তুলে দেবেন। এ অবস্থায় দেশের আইনশৃঙ্খলা পরিস্থিতি নিয়ন্ত্রণ করতে সেনাবাহিনী গঠন করে সেখানে কয়েক হাজার বিদ্রোহীকে নিয়োগ দেওয়ার পরিকল্পনা করা হয়েছে। এ ছাড়া পুলিশ বাহিনীসহ অন্যান্য বেসামরিক ক্ষেত্রেও বিদ্রোহীদের নিয়োগ দেওয়া হবে।
নিউইয়র্কে বোমা হামলার ঘটনায় একজন গ্রেপ্তার
যুক্তরাষ্ট্রের নিউইয়র্কের ইসলামিক সাংস্কৃতিক কেন্দ্রসহ পৃথক পাঁচ জায়গায় বোমা হামলার ঘটনায় গত মঙ্গলবার এক ব্যক্তিকে গ্রেপ্তার করা হয়েছে। গত রোববার বোতলে দাহ্য পদার্থ ভরে তৈরি হাতবোমার সাহায্যে ওই সব হামলা চালানো হয়।
পুলিশ জানায়, গ্রেপ্তার হওয়া ব্যক্তির নাম রে লেজিয়ার লেনজেন্ডস (৪০)। চুরি যাওয়া ভার্জিনিয়ার নম্বরপ্লেটধারী একটি গাড়ির সূত্র ধরে তাঁকে আটক করা হয়েছে। ধারণা করা হচ্ছে, রোববার একটি পণ্যসামগ্রীর দোকান, তিনটি বাড়ি ও ইসলামিক সাংস্কৃতিক কেন্দ্রে চালানো হামলার মধ্যে অন্তত দুই জায়গার হামলায় ওই গাড়িটি ব্যবহার করা হয়েছে। তবে কোনো হামলার ঘটনায় কেউ আহত হয়নি।
আইনশৃঙ্খলা রক্ষাকারী বাহিনীর একজন কর্মকর্তা জানান, গায়ানার বংশোদ্ভূত লেনজেন্ডস কুইন্স এলাকায় বসবাস করেন। তিনি আরও জানান, ইসলামিক সাংস্কৃতিক কেন্দ্রের বাথরুম ব্যবহারের অনুমতি না পেয়ে ক্ষুব্ধ লেনজেন্ডস ওই কেন্দ্রে হাতবোমা ছোড়েন।
পুলিশের এক মুখপাত্র জানান, লেনজেন্ডসের স্বীকারোক্তি অনুসারে ওই সব হামলার সঙ্গে তাঁর সম্পৃক্ততার প্রমাণ পাওয়া গেছে এবং প্রতিটি লক্ষ্যবস্তুতে হামলার পেছনে লেনজেন্ডসের ব্যক্তিগত কষ্ট রয়েছে।
গত ২৭ ডিসেম্বর ওই দোকান থেকে পণ্যসামগ্রী চুরির চেষ্টাকালে লেনজেন্ডসকে বের করে দেওয়া হয়। পুলিশ কমিশনার রেমন্ড কেলি প্রত্যক্ষদর্শীদের বরাত দিয়ে জানান, ওই দোকান থেকে লেনজেন্ডসকে বের করার সময় তিনি প্রতিশোধ নেওয়ার হুমকি দিয়েছিলেন।
মিয়ানমারের স্বাধীনতা দিবস
রাজনৈতিক সংস্কারের কৃতিত্ব সেনাদের দিলেন প্রেসিডেন্ট
মিয়ানমারের গণতন্ত্রপন্থী নেত্রী অং সান সু চি গতকাল তাঁর দল ন্যাশনাল লিগ ফর ডেমোক্রেসির কার্যালয় থেকে বের হয়ে আসার পর সমর্থকদের উদ্দেশে হাত নাড়েন। গতকাল ছিল মিয়ানমারের ৬৪তম স্বাধীনতা দিবস। এ উপলক্ষে সু চি দলের কার্যালয়ে ভাষণ দেন
মিয়ানমারে সম্প্রতি গণতন্ত্রের পথে উত্তরণে রাজনৈতিক সংস্কারের যে আভাস পাওয়া গেছে, এতে দেশটির সাবেক সামরিক জান্তার কৃতিত্ব রয়েছে।
গতকাল বুধবার দেশটির স্বাধীনতা দিবস উদ্যাপন উপলক্ষে এক বার্তায় প্রেসিডেন্ট থেইন সেইন জান্তার এই অবদানের কথা পুনর্ব্যক্ত করেন। এই দিনে মিয়ানমার যুক্তরাজ্যের কাছ থেকে স্বাধীনতা লাভ করে। রাজধানী নেপিডোয় মন্ত্রিসভার সদস্য ও শীর্ষস্থানীয় সরকারি কর্মকর্তাসহ প্রায় তিন হাজার লোকের সামনে এই বার্তা পড়ে শোনান ভাইস প্রেসিডেন্ট সাই মক খাম।
বার্তায় বলা হয়, ‘একটি শান্তিপূর্ণ, আধুনিক ও উন্নত গণতান্ত্রিক দেশ গড়ার লক্ষ্যে জাতিকে পরিচালিত করেছে সেনাবাহিনী।’ বলা হয়, ‘বহুদলীয় গণতন্ত্র চর্চার লক্ষ্যে একটি সংবিধান প্রণয়নে সেনাবাহিনী ধাপে ধাপে পদক্ষেপ নিয়েছে।’ সেনাবাহিনী দেশের অপরিহার্য স্তম্ভ হয়ে থাকবে বলে দৃঢ় আস্থা প্রকাশ করেন প্রেসিডেন্ট থেইন সেইন।
১৯৪৮ সালে স্বাধীনতা লাভের পর থেকে দেশটির ক্ষমতাসীন জেনারেলরা একইভাবে স্বাধীনতা দিবস উদ্যাপন করে আসছিলেন। অন্য দেশের কারণে সম্ভাব্য বিপদের হুমকি ও অশুভ ঔপনিবেশবাদের বিষয়ে জনগণকে সতর্ক করাই ছিল তাঁদের কাজ।
বিগত বছরগুলোতে স্বাধীনতা দিবসে সাবেক সামরিক জান্তার প্রধান থান শয়ে যে বিবৃতি দিয়েছেন, থেইন সেইনের বার্তায় যেন এরই প্রতিধ্বনি ছিল।
পাকিস্তানে আগাম নির্বাচনের দাবি যৌক্তিক: ইমরান খান
পাকিস্তান সরকার জনগণের আস্থা হারিয়েছে। এ মুহূর্তে আগাম জাতীয় নির্বাচনের দাবি করা মোটেও অযৌক্তিক হবে না। গত মঙ্গলবার এক সংবাদ সম্মেলনে রাজনৈতিক দল তেহরিক-ই-ইনসাফের চেয়ারম্যান ও সাবেক ক্রিকেটার ইমরান খান এসব কথা বলেন।
ইমরান খান বলেন, তাঁর দল জন-অসন্তোষ সৃষ্টির প্রচারণা চালাবে, না অন্য কোনো উপায়ে সরকারের পদত্যাগ দাবি করবে—তা এখনো ঠিক হয়নি। দলের কেন্দ্রীয় নির্বাহী কমিটির বৈঠকে আন্দোলনের কৌশল ঠিক করা হবে। আগামী শনিবার এ বৈঠক অনুষ্ঠিত হবে।
সরকারের অব্যবস্থাপনা ও দুর্নীতি প্রতিটি প্রতিষ্ঠানকে ধ্বংস করছে বলে দাবি করেন ইমরান খান। তাঁর বক্তব্যে দেশের আইনশৃঙ্খলার পরিস্থিতিও নাজুক বলে উল্লেখ করা হয়।
২০০৮ সালের নির্বাচন বর্জনের সিদ্ধান্ত সঠিক ছিল বলে দাবি করেন তেহরিক-ই-ইনসাফের চেয়ারম্যান। তিনি বলেন, এ নির্বাচনের মাধ্যমে এমন সরকার ক্ষমতায় এসেছিল, যারা যুক্তরাষ্ট্রের প্রতি অনুগত ছিল। পাকিস্তানের জনগণের টাকায় পরিচালিত সরকার যুক্তরাষ্ট্রের স্বার্থ রক্ষার কাজেই বেশি ব্যস্ত থেকেছে।
ইমরান বলেন, সরকারের জ্বালানি নীতির কারণে পাঞ্জাবের ব্যবসায়িক ও শিল্পপ্রতিষ্ঠানগুলো বন্ধ হয়ে গেছে। এর প্রভাবে ৪০ লাখ মানুষ কর্মহীন হয়ে পড়েছে।
বিদ্যুৎ ও গ্যাস নিয়ে দেশজুড়ে সংঘটিত সহিংসতার প্রসঙ্গ টেনে তিনি বলেন, মাত্র এক লাখ ৮৫ হাজার মানুষ বিদ্যুৎ বিল দেয়। অথচ ২৮ হাজার শীতাতপ-নিয়ন্ত্রিত যন্ত্র ব্যবহার করা হয়। প্রভাবশালীরা প্রায় চার লাখ অবৈধ বিদ্যুৎ সংযোগ বিনা মূল্যে ব্যবহার করছেন, যার বিল দিতে হচ্ছে দরিদ্র মানুষকে।
সারের দুর্নীতির বিষয়ে ইমরান বলেন, এর প্রভাবে সারা দেশে কৃষকেরা ক্ষতির শিকার হচ্ছেন। গণমাধ্যমকেও শিগগির সার দুর্নীতি নিয়ে প্রতিবেদন প্রকাশের আহ্বান জানান তিনি।
সংবাদ সম্মেলনে ইমরান পাকিস্তান ইন্টারন্যাশনাল এয়ারলাইন্স (পিআইএ), পাকিস্তান রেলওয়ের মতো বৃহৎ প্রতিষ্ঠানগুলো ধ্বংস করার জন্য সরকারকে অভিযুক্ত করেন।
একই সঙ্গে তিনি হাজারা, দক্ষিণ পাঞ্জাব, বাহাওয়ালপুরকে নতুন প্রদেশ ঘোষণার দাবির প্রতি সমর্থন জানান। ভোটের রাজনীতির সুবিধার জন্য নয়, বরং প্রশাসনিক কারণেই নতুন প্রদেশ সৃষ্টির বিষয়টি সমর্থন করছেন বলে ইমরান খান দাবি করেন।
লক্ষ্য উত্তরের আক্রমণ প্রতিরোধ
দক্ষিণ কোরিয়া ও যুক্তরাষ্ট্র নতুন প্রতিরক্ষা চুক্তি করতে যাচ্ছে
উত্তর কোরিয়ার যেকোনো সম্ভাব্য হামলা প্রতিরোধের লক্ষ্যে যুক্তরাষ্ট্রের সঙ্গে শিগগিরই নতুন একটি চুক্তি করতে যাচ্ছে দক্ষিণ কোরিয়া। পিয়ংইয়ংয়ে আকস্মিক নেতৃত্ব পরিবর্তনের পরিপ্রেক্ষিতে আন্তর্জাতিক সম্প্রদায়ের উদ্বেগের মধ্যে সিউল গতকাল বুধবার এ কথা জানায়।
দক্ষিণ কোরিয়ার উপপ্রতিরক্ষামন্ত্রী লিম কন-বিন বলেন, ‘কিম জং-উনের ক্ষমতাগ্রহণকালে উত্তর কোরিয়ার তরফ থেকে উসকানিমূলক হামলা হতে পারে বলে আমাদের বিশ্বাস। নতুন চুক্তির পর যুক্তরাষ্ট্র ও দক্ষিণ কোরিয়ার যৌথ সামরিক মহড়া বৃদ্ধি পাবে। উত্তর কোরিয়া থেকে উসকানিমূলক কোনো আক্রমণ হলে সমুচিত জবাব দেবে দক্ষিণ কোরীয় সেনাবাহিনী।’
দক্ষিণ কোরিয়ার অসম্মানের পাল্টা জবাব দেওয়া হবে বলে ঘোষণা দিয়ে উত্তর কোরিয়ার নতুন সরকার বলেছে, সিউলের বর্তমান রক্ষণশীল সরকারের সঙ্গে কোনো চুক্তি করা হবে না।
তবে বিশ্লেষকদের কেউ কেউ মনে করেন, উত্তর কোরিয়ার অপরীক্ষিত তরুণ নেতা কিম জং-উন এ মুহূর্তে বড় ধরনের সীমান্ত-লড়াই যথাসম্ভব এড়িয়ে চলবেন।
দক্ষিণ কোরিয়ার প্রতিরক্ষা মন্ত্রণালয় চলতি বছরের নীতিনির্ধারণী দলিল প্রসঙ্গে জানায়, গত অক্টোবরের সিদ্ধান্ত অনুযায়ী চলতি মাসে যুক্তরাষ্ট্রের সঙ্গে যৌথ পরিকল্পনা চুক্তি স্বাক্ষরিত হবে। এ চুক্তি অনুযায়ী উত্তর কোরিয়ার আক্রমণ যৌথভাবে মোকাবিলা করা হবে। দক্ষিণ কোরিয়া ও যুক্তরাষ্ট্র প্রতিবছর যৌথ সামরিক মহড়া চালায়।
ওয়াশিংটনে যুক্তরাষ্ট্রের পররাষ্ট্র দপ্তর গত মঙ্গলবার বলেছে, দক্ষিণের সঙ্গে আলোচনা এগিয়ে নেওয়ার বিষয়টি উত্তর কোরিয়া প্রত্যাখ্যান করায় পিয়ংইয়ংয়ের পারমাণবিক নিরস্ত্রীকরণে ছয়-জাতি উদ্যোগকে ব্যাহত করবে। চীনের সভাপতিত্বে দুই কোরিয়া, যুক্তরাষ্ট্র, জাপান ও রাশিয়া বেশ কিছুদিন ধরে ওই উদ্যোগ চালিয়ে যাচ্ছে।
দুই কোরিয়ার মধ্যে ১৯৫০-৫৩ সালের যুদ্ধে শুধু অস্ত্রবিরতি চুক্তি হয়। আনুষ্ঠানিকভাবে যুদ্ধের অবসান হয়নি। সে হিসেবে তারা কাগজে-কলমে এখনো যুদ্ধে লিপ্ত। দক্ষিণ কোরিয়ায় এখনো ২৮ হাজার ৫০০ মার্কিন সেনা মোতায়েন রয়েছে।
এদিকে সদ্য প্রয়াত নেতা কিম জং-ইলের ‘মহান উত্তরাধিকারী’ হিসেবে তাঁর ছেলে কিম জং-উনকে স্বাগত জানিয়েছে উত্তর কোরিয়া। ইতিমধ্যে তাঁকে সামরিক বাহিনীর প্রধান নিযুক্ত করা হয়েছে। দেশটির রাষ্ট্রীয় সংবাদমাধ্যম জানায়, মঙ্গলবার লক্ষাধিক লোক নতুন নেতার সমর্থনে শোভাযাত্রায় অংশ নেয়। 
প্রার্থী বাছাই-প্রক্রিয়া ‘প্রাইমারি’ ও ‘ককাস’
যুক্তরাষ্ট্রের প্রেসিডেন্ট নির্বাচনে অংশ নেওয়ার দলীয় টিকিট পেতে হলে দীর্ঘ প্রাথমিক বাছাই-প্রক্রিয়ার মধ্য দিয়ে যেতে হয় মনোনয়নপ্রত্যাশীদের। এই প্রক্রিয়া ‘প্রাইমারি’ ও ‘ককাস’ নামে পরিচিত।
এই প্রক্রিয়ার মাধ্যমে যুক্তরাষ্ট্রের প্রতিটি অঙ্গরাজ্যের ডেমোক্র্যাট ও রিপাবলিকান দলের সমর্থকেরা নির্ধারণ করেন যে কারা তাঁদের দলের প্রেসিডেন্ট পদে প্রার্থী হবেন।
কীভাবে এটা কাজ করে? রিপাবলিকান ও ডেমোক্র্যাট দলের পক্ষ থেকে চূড়ান্ত মনোনয়ন দেওয়া হয় জাতীয় সম্মেলনের মাধ্যমে। গ্রীষ্মকালের শেষ ভাগে এই সম্মেলন অনুষ্ঠিত হয়। এর আগে রাজ্যগুলোতে দলীয় প্রতিনিধিদের ভোটের মাধ্যমে নির্বাচন করে জাতীয় সম্মেলনে পাঠানো হয়। দলীয় প্রতিনিধিরা সেখানে ভোট দিয়ে চূড়ান্ত প্রার্থী নির্বাচন করেন। অঙ্গরাজ্যের ভোটাররা কেবল প্রাইমারি বা দলীয় ককাসে তাঁদের মতামত সরাসরি দিতে পারেন। এই প্রাইমারি ও ককাস জানুয়ারির প্রথম ভাগ থেকে শুরু হয়ে বছরের মাঝামাঝি পর্যন্ত চলে। একজন মনোনয়নপ্রত্যাশী যত বেশি অঙ্গরাজ্যে জয়লাভ করবেন, জাতীয় সম্মেলনে তত বেশি প্রতিনিধির সমর্থন লাভের সুযোগ পাবেন।
আইওয়া ও নিউ হ্যাম্পশায়ার প্রথমে কেন? সুনির্দিষ্ট কোনো কারণ নেই। বরাবর এভাবেই চলে আসছে, তাই। চলতি বছর আইওয়া অঙ্গরাজ্যের ককাস ৩ জানুয়ারি অনুষ্ঠিত হয়। আর নিউ হ্যাম্পশায়ারে প্রাইমারি অনুষ্ঠিত হবে ১০ জানুয়ারি।
ককাস ও প্রাইমারির মধ্যে পার্থক্য কী? প্রাইমারি হচ্ছে প্রথাগত নির্বাচন, যেখানে দিনব্যাপী গোপন ব্যালটে ভোট অনুষ্ঠিত হয়। প্রাইমারিতে বিজয়ী প্রার্থী নিজ দলের ওই রাজ্যের প্রতিনিধিদের জাতীয় সম্মেলনে তাঁর পক্ষে ভোট দিতে নিয়ে যান।
অন্য দিকে ককাস হচ্ছে দলের নিবন্ধিত ভোটার ও কর্মীদের সভা, যা পূর্বনির্ধারিত দিন ও সময়ে অনুষ্ঠিত হয়। সভায় প্রার্থী ও তাঁদের ইস্যু নিয়ে আলোচনা হয়। তাঁরা ককাসের একটি ভোটের আয়োজন করে একজন প্রার্থী নির্বাচন করেন। কাউন্টি পর্যায়ের সম্মেলনে ওই প্রার্থীকে সমর্থন দিতে প্রতিনিধিও নির্বাচন করা হয়। কাউন্টি সম্মেলনে অঙ্গরাজ্যের কনভেনশনের জন্য প্রতিনিধি নির্বাচন করা হয়। আর অঙ্গরাজ্যের সম্মেলনে নির্বাচিত হন জাতীয় সম্মেলনের প্রতিনিধি।
সেনাদের পিঠ চাপড়ে শান্তির হাত বাড়ালেন গিলানি
সেনাবাহিনীর প্রধান ও সামরিক গোয়েন্দা সংস্থার প্রধানের বিরুদ্ধে সংবিধান লঙ্ঘনের অভিযোগ তোলার কয়েক দিনের মধ্যেই সুর পাল্টে সেই সেনাবাহিনীর পিঠ চাপড়ে দিলেন পাকিস্তানের প্রধানমন্ত্রী ইউসুফ রাজা গিলানি। দেশের নিরাপত্তা ও সার্বভৌমত্ব রক্ষার জন্য সেনাবাহিনীর প্রশংসা করলেন তিনি।
বিশ্লেষকেরা বলছেন, সেনাবাহিনীর প্রশংসার মাধ্যমে প্রধানমন্ত্রী মূলত তাদের দিকে শান্তির হাত বাড়িয়ে দিলেন। যুক্তরাষ্ট্রকে পাঠানো বিতর্কিত গোপন চিঠির বিষয়টি ফাঁস হওয়ার পর থেকে সেনাবাহিনীর সঙ্গে তাঁর সরকারের উত্তেজনার পারদ যে ক্রমশ ঊর্ধ্বমুখী হচ্ছিল, তা নিচে নামিয়ে আনার চেষ্টাই করেছেন গিলানি।
গত শনিবার বৈঠকে প্রধানমন্ত্রী গিলানি বলেন, ‘আমাদের সরকার ও পার্লামেন্ট এবং সবকিছুর ওপর দেশের জনগণ আমাদের সাহসী সেনাবাহিনী এবং নিরাপত্তা কর্মকর্তাদের পেছনে আছে।’
দেশের সার্বভৌমত্ব ও অখণ্ডতা নিয়ে কোনো আপস করার সুযোগ নেই জানিয়ে প্রধানমন্ত্রী আরও বলেন, ‘দেশের সব প্রতিষ্ঠানকে নিজ নিজ অবস্থান থেকে তাদের দায়িত্ব পালনের সুযোগ দেওয়াই আমার সরকারের নীতি।’
বৈঠকে সেনাবাহিনীর প্রধানসহ বিভিন্ন বাহিনীর প্রধান ও মন্ত্রিপরিষদের জ্যেষ্ঠ সদস্যরা উপস্থিত ছিলেন। তবে লক্ষ করার বিষয় হলো সামরিক গোয়েন্দা সংস্থা আইএসআইয়ের প্রধান আহমেদ সুজা পাশার অনুপস্থিতি। তিনি প্রতিরক্ষাবিষয়ক সংসদীয় কমিটির সদস্য না হলেও অন্য সময় সাধারণত তাঁকে বৈঠকে আমন্ত্রণ জানানো হয়। আইএসআইয়ের প্রধানের জায়গায় বৈঠকে উপস্থিত ছিলেন বেসামরিক গোয়েন্দা সংস্থা ইন্টেলিজেন্স ব্যুরোর প্রধান।
যে গোপন চিঠির জের ধরে সরকার ও সেনাবাহিনীর মধ্যে এই দ্বন্দ্বের সূত্রপাত, তার কেন্দ্রস্থলেই ছিলেন আইএসআইয়ের প্রধান সুজা। সুপ্রিম কোর্টের একটি কমিশন গোপন চিঠির তদন্ত করছে। কিন্তু এর পরও বিষয়টি জাতীয় নিরাপত্তা-সম্পর্কিত বলে গুরুত্ব দিয়ে তদন্তের জন্য সুপ্রিম কোর্টের প্রতি আহ্বান জানিয়েছিলেন সেনাপ্রধান জেনারেল আশফাক পারভেজ কায়ানি এবং আইএসআইয়ের প্রধান সুজা। এতে ক্ষিপ্ত হয়ে প্রধানমন্ত্রী বলে বসেন, সুপ্রিম কোর্টের দ্বারস্থ হয়ে সেনাপ্রধান ও আইএসআইয়ের প্রধান সংবিধান লঙ্ঘন করছেন। এর পর থেকে দ্রুত পাল্টাতে থাকে পরিস্থিতি।
এই পরিস্থিতি থেকে বেরিয়ে আসার জন্যই শনিবার সেনাবাহিনীর প্রতি শান্তির হাত বাড়িয়ে দেন প্রধানমন্ত্রী গিলানি। প্রধানমন্ত্রীর উদ্দেশ্য পরিষ্কার বোঝা যায় যখন দেখা যায়, প্রতিরক্ষাবিষয়ক সংসদীয় কমিটির বৈঠকে প্রধানমন্ত্রীর উদ্বোধনী বিবৃতি রেকর্ড করে টেলিভিশনে প্রচার করা হচ্ছে। সাধারণত এই কমিটিতে প্রধানমন্ত্রীর বক্তব্য রেকর্ড বা প্রচার করা হয় না।
প্রধানমন্ত্রী ও সেনাপ্রধানের সাক্ষাতের আগেই সম্ভবত শান্তির ক্ষেত্র প্রস্তুত করে দেয় প্রেসিডেন্ট আসিফ আলী জারদারির সঙ্গে কায়ানির বৈঠক।


বিক্ষোভের আগুনে পুড়ছে মিসরের ইতিহাস
আগুনে পোড়া বই দেখাচ্ছেন একজন স্বেচ্ছাসেবী
‘ইনস্টিটিউট অব ইজিপ্ট’ মিসরের ইতিহাস-ঐতিহ্যের ভান্ডার বললেও চলে। এই ইনস্টিটিউটেই সংরক্ষিত আছে দেশটির প্রাচীন বই, পত্রিকা, পাণ্ডুলিপিসহ আরও অজস্র মূল্যবান সম্পদ।
মিসরের সাম্প্রতিক বিক্ষোভের শিকার ২০০ বছরের পুরোনো এই প্রতিষ্ঠানটিও। গত ডিসেম্বরে তাহরির স্কয়ারে বিক্ষোভকারীদের সঙ্গে সেনাবাহিনীর সংঘর্ষের সময় এ প্রতিষ্ঠানে আগুন ধরে যায়। এ সময় পুড়ে গেছে অনেক মূল্যবান নথিপত্র। পুড়ছে এখনো।
১৭৯৮ সালে মিসরে ফরাসি অভিযান চলাকালে ইনস্টিটিউট অব ইজিপ্ট প্রতিষ্ঠা করেন নেপোলিয়ন বোনাপার্ট। ইউরোপের বাইরে এটি হচ্ছে শিল্প ও বিজ্ঞানের অন্যতম পুরোনো শিক্ষাপ্রতিষ্ঠান। এখানে রক্ষিত আছে বৃহৎ গ্রন্থ লা ডেসক্রিপশন ডি ইজিপ্ট। ২৩ ভলিউমের ১৮০৯ সালের এই গ্রন্থটি নেপোলিয়ন বোনাপার্টের উদ্যোগেই সংগ্রহ করা হয়। মিসরীয় সভ্যতা, প্রকৃতি ও সমকালীন ইতিহাসসমৃদ্ধ এ বইটি সংকলন করেন ফ্রান্সের দেড় শ পণ্ডিত। আগুনে বইটির প্রথম সংস্করণের অংশবিশেষ ক্ষতিগ্রস্ত হয়েছে।
এ ছাড়া ওই প্রতিষ্ঠানে ১৫০০ শতাব্দীর দুই লাখ দুর্লভ বই ও পাণ্ডুলিপি রয়েছে। এগুলো আরবি, ফরাসি, ইংরেজি, জার্মান ও রুশ—এই পাঁচটি ভাষায় রচিত। এখানে আরও আছে হাতে লেখা চিঠি, ভ্রমণকাহিনী ও মানচিত্র। এসব মানচিত্রের মধ্যে আছে ১৭৫২ সালের মিসর ও ১৮৪২ সালের ইথিওপিয়ার মানচিত্র।
মিসরের সবচেয়ে পুরোনো এই গবেষণা প্রতিষ্ঠানটির সম্পদ রক্ষায় কর্তৃপক্ষ আপ্রাণ চেষ্টা চালিয়ে যাচ্ছে। ইউনেসকোর মহাপরিচালক ইরিনা বকোভা ইনস্টিটিউট অব ইজিপ্টে আগুন লাগার ঘটনা মিসর ও সারা বিশ্বের জন্য অপূরণীয় ক্ষতি বলে আখ্যা দিয়েছেন।
আগুন নেভাতে গিয়ে পানিতে যেসব বই ভিজে গেছে সেগুলো পত্রিকা দিয়ে মোড়ানো হচ্ছে, যাতে বইয়ের ভেজা পাতাগুলো শুকিয়ে যায়। পরে এই বইগুলো বাক্সবন্দী করে বারান্দায় রাখা হচ্ছে। এই কাজে অনেকে স্বেচ্ছায় অংশ নিয়েছেন।
উদ্ধারদলের প্রধান মোনা মোহাম্মেদ আবদো বলেন, ‘এই প্রথম আমি এ ধরনের কোনো বড় কাজ করছি। ভেজা বইগুলোতে ছাতা ধরার আগে প্রাকৃতিক উপায়ে এগুলো শুকানোর চেষ্টা চলছে। বই শুকাতে বাগান ও ভবনের ছাদে ছড়িয়ে দেওয়া হচ্ছে।’ তিনি বলেন, কিছু বই এখনো ধিকিধিকি জ্বলছে। আগুন নেভাতে পানি ঢালা হচ্ছে।
স্বেচ্ছায় বই শুকানোর কাজে নামা ২৪ বছরের তরুণী বুশরা বলেন, ‘এটা আমাদের ঐতিহ্য, আমাদের সংস্কৃতি। তাই আমি এখানে আসতে ও সাহায্য করতে বাধ্য হয়েছি।’


ইরানের ওপর নিষেধাজ্ঞা
তেল উৎপাদন না বাড়ানোর আহ্বান তেহরানের
অপরিশোধিত তেলের সরবরাহ না বাড়াতে প্রতিবেশী দেশগুলোকে সতর্ক করে দিয়েছে তেহরান। ইরানের ওপর ইউরোপীয় ইউনিয়নের (ইইউ) নিষেধাজ্ঞাকে কেন্দ্র করে তেহরান প্রতিবেশীদের সতর্ক করল।
তেল রপ্তানিকারক দেশগুলোর জোট তেহরানের ওপেক গভর্নর মোহাম্মাদ আলি খাতিবির উদ্ধৃতি দিয়ে একটি সংবাদপত্রে গতকাল রোববার এ খবর দেওয়া হয়েছে।
ইইউর নিষেধাজ্ঞার ফলে আন্তর্জাতিক বাজারে ইরানের তেল রপ্তানি পুরোপুরি বন্ধ হয়ে যাবে বলে মনে করেন বিশ্লেষকেরা।
স্থানীয় শার্ক সংবাদপত্রকে দেওয়া এক সাক্ষাৎকারে মোহাম্মাদ খাতিবি বলেন, ‘পশ্চিমাদের তেলের জোগান দেওয়ার পরিণাম হবে অকল্পনীয়। আর তাই, এই রোমাঞ্চসন্ধানীদের সহযোগিতা করা আমাদের আরব প্রতিবেশীদের উচিত হবে না। এ ছাড়া তাদের বিচক্ষণ সিদ্ধান্ত নেওয়াও দরকার।’
বিশ্লেষকেরা জানান, তেহরানের ওপর পশ্চিমাদের ক্রমাগত চাপ সৃষ্টির সর্বশেষ চেষ্টার অংশ হিসেবে ইরান থেকে তেল আমদানির ব্যাপারে নিষেধাজ্ঞা আরোপে ইইউভুক্ত দেশগুলো নীতিগতভাবে সম্মত হয়েছে। নিষেধাজ্ঞা কার্যকরের পর ঘাটতি পূরণে তেলের সরবরাহ বাড়াতে এসব দেশ অন্যান্য রপ্তানিকারকের শরণাপন্ন হবে।
সৌদি আরবের তেলমন্ত্রী আলি আল-নাইমি শনিবার বলেছেন, ভোক্তা দেশগুলোর চাহিদা মেটাতে তাঁর দেশ তেলের যেকোনো ধরনের উৎপাদন ও জোগান বৃদ্ধি করতে তৈরি আছে। সৌদি আরবের দৈনিক তেল উৎপাদনের পরিমাণ প্রায় ৩৫ লাখ ব্যারেল।
পারমাণবিক কর্মসূচিকে ঘিরে ইরান পশ্চিমাদের পক্ষ থেকে বাণিজ্যিক অবরোধের মুখে পড়তে যাচ্ছে। যুক্তরাষ্ট্র ও তার মিত্রদের অভিযোগ, পারমাণবিক বোমা তৈরি করাই ইরানের এ কর্মসূচির লক্ষ্য। তবে তেহরান তা নাকচ করে দাবি করছে, বিদ্যুৎ উৎপাদনের প্রয়োজনেই তাদের এ কর্মসূচি। 
সিরিয়ায় আরব দেশগুলোর সেনা পাঠাতে চায় কাতার
সিরিয়ার প্রেসিডেন্ট বাশার আল আসাদ সরকারবিরোধী আন্দোলনের সময় অপরাধে জড়িত ব্যক্তিদের জন্য সাধারণ ক্ষমা ঘোষণা করেছেন। সেনাবাহিনীর যেসব সদস্য পালিয়ে গেছেন, তাঁদের ক্ষেত্রেও এই সাধারণ ক্ষমা প্রযোজ্য হবে।
এদিকে রক্তপাত বন্ধ করতে সিরিয়ায় আরব দেশগুলোর সেনা পাঠানোর প্রস্তাব দিয়েছেন কাতারের আমির শেখ হামাদ বিন খলিফা আল-থানি। জাতিসংঘের মহাসচিব বান কি মুন লেবাননে এক সংবাদ সম্মেলনে বলেছেন, প্রেসিডেন্ট বাশারকে অবশ্যই ‘হত্যাকাণ্ড বন্ধ’ করতে হবে।
গতকাল রোববার সিরিয়ার সরকারি সংবাদ সংস্থার প্রতিবেদনে বলা হয়, ‘প্রেসিডেন্ট আসাদ অধ্যাদেশ জারি করে সাধারণ ক্ষমা ঘোষণা করেছেন। ১৫ মার্চ ২০১১ থেকে ১৫ জানুয়ারি ২০১২ পর্যন্ত সংঘটিত সহিংসতার সঙ্গে জড়িত সবাই এই সাধারণ ক্ষমার আওতায় আসবেন।’
এতে জানুয়ারির মধ্যে সবাইকে অবৈধ অস্ত্র সরকারি বাহিনীর কাছে হস্তান্তর করতে বলা হয়। প্রতিবেদনে বিস্তারিত কিছু জানা যায়নি।
কাতারের আমির যুক্তরাষ্ট্রের সিবিএস টিভি নেটওয়ার্ককে দেওয়া ‘৬০ মিনিট’ শীর্ষক এক সাক্ষাৎকারে সিরিয়ায় আরব দেশগুলোর সেনা পাঠানোর প্রস্তাব তুলে ধরেন। গতকাল রোববার সিবিএস টিভি নেটওয়ার্কের ওয়েবসাইটে এই সাক্ষাৎকার তুলে ধরা হয়েছে। গতকালই সাক্ষাৎকারটি সম্প্রচার করা হয়।
গত বছর লিবিয়ার নেতা মুয়াম্মার গাদ্দাফির বিরুদ্ধে লড়াইয়ে সামরিক জোট ন্যাটোর সঙ্গে কাতারও বিদ্রোহীদের সহায়তা দেয়। আরব দেশগুলোর মধ্যে হামাদ বিন খলিফাই প্রথম নেতা, যিনি সিরিয়ায় সামরিক হস্তক্ষেপের প্রস্তাব দিলেন।
সিবিএসের সঙ্গে সাক্ষাৎকারে কাতারের আমির বলেন, ‘বর্তমান পরিস্থিতিতে করণীয় হলো হত্যাকাণ্ড বন্ধ করা। হত্যাকাণ্ড বন্ধ করতেই সিরিয়ায় কিছু সেনা পাঠানো উচিত।’ তবে আরব দেশগুলোর সেনাবাহিনী কীভাবে গঠিত হবে বা তারা কীভাবে সিরিয়ায় কাজ করবে, সে ব্যাপারে কিছু উল্লেখ করেননি।
পশ্চিমা দেশগুলো লিবিয়া স্টাইলে সিরিয়া অভিযানে ততটা আগ্রহী নয়। যদিও ফ্রান্স বলছে, বেসামরিক জনগণকে রক্ষায় সিরিয়ায় ‘কয়েকটি জোন’ গড়ে তোলা প্রয়োজন।
জাতিসংঘের মহাসচিব বান কি মুন গতকাল বলেন, ‘সহিংসতা বন্ধে আমি আবারও প্রেসিডেন্ট আসাদের প্রতি আহ্বান জানাচ্ছি। নিজের জনগণকে হত্যা বন্ধ করুন। দমন-পীড়নের পথ ধ্বংস ডেকে আনে।’
সিরিয়ায় সহিংসতায় গত শনিবারও রক্তপাতের ঘটনা ঘটেছে। সিরিয়ার জাবাদানি এলাকায় সেনারা ট্যাংক নিয়ে বিক্ষোভকারীদের ওপর হামলা চালায়। এতে ৪০ জন হতাহত হয়।
সরকারের দায়িত্বশীল পদে যোগ দিতে আগ্রহী সু চি
মিয়ানমারের বিরোধীদলীয় নেত্রী অং সান সু চিকে সরকারের দায়িত্বশীল পদে দেখা যেতে পারে। গতকাল রোববার সাংবাদিকদের প্রশ্নের জবাবে এমন আভাস দিয়েছেন আং সান সু চি।
শান্তিতে নোবেলজয়ী মিয়ানমারের গণতান্ত্রিক আন্দোলনের নেত্রী সু চি বলেন, তিনি পার্লামেন্টের উপনির্বাচনে জয়ী হওয়ার পর তাঁকে সরকারের দায়িত্বশীল পদে নিয়োগের প্রস্তাব দেওয়া হলে তিনি তা বিবেচনা করবেন।
সু চি বলেন, ‘বিষয়টি নির্ভর করবে পরিস্থিতি ও কোন মন্ত্রণালয়ের দায়িত্ব নেওয়ার প্রস্তাব দেওয়া হবে, তার ওপর।’ পররাষ্ট্রমন্ত্রীর প্রস্তাব দেওয়া হলে কী করবেন সাংবাদিকদের এমন প্রশ্নের জবাবে তিনি হেসে বলেন, ‘ওই প্রস্তাব পেলে আমি অত্যন্ত গুরুত্বসহকারে বিবেচনা করে দেখব।’
আগামী এপ্রিলে মিয়ানমারে পার্লামেন্টের ৪৮টি আসনে উপনির্বাচন হবে। সু চি ইয়াঙ্গুনের কাছের একটি নির্বাচনী এলাকায় প্রতিদ্বন্দ্বিতা করার পরিকল্পনা করছেন। তবে একসঙ্গে এতগুলো আসনের নির্বাচন সত্ত্বেও সরকারি দলের সংখ্যাগরিষ্ঠতা অটুট থাকবে।
গতকাল সু চি সফররত ফরাসি পররাষ্ট্রমন্ত্রী অ্যালা জুপের সঙ্গে বৈঠক করেন। এই প্রথম ঊর্ধ্বতন কোনো ফরাসি কর্মকর্তা মিয়ানমার সফর করছেন।
গত বছর অনুষ্ঠেয় নির্বাচনের মাধ্যমে মিয়ানমারে প্রায় পাঁচ দশকের সামরিক শাসনের অবসান ঘটেছে। অবশ্য নির্বাচনে নামেমাত্র একটি বেসামরিক সরকার ক্ষমতায় এসেছে। সরকারের গুরুত্বপূর্ণ পদে অধিকাংশই সাবেক সামরিক জেনারেল বসে আছেন।
২০১০ সালের নভেম্বরে দীর্ঘ গৃহবন্দী দশা থেকে মুক্তি দেওয়া হয় সু চিকে। তাঁকে মুক্তি দেওয়ার পর থেকেই ক্ষমতাসীন সরকারের সঙ্গে বিরোধী দলের সম্পর্কের বরফ গলতে শুরু করেছে। 
উত্তর প্রদেশে বিধানসভা নির্বাচন
জন্মদিনে প্রার্থীদের নাম ঘোষণা মায়াবতীর
ভারতের উত্তর প্রদেশ রাজ্যের মুখ্যমন্ত্রী মায়াবতী রাজ্যের আসন্ন বিধানসভা নির্বাচনে দলীয় প্রার্থীদের নামের তালিকা প্রকাশ করেছেন। গতকাল রোববার নিজের ৫৬তম জন্মদিনে তিনি দলের প্রার্থীদের নাম ঘোষণা করেন।
মায়াবতীর বহুজন সমাজ পার্টি (বিএসপি) দলিত সম্প্রদায়ের কোটায় ৮৮ জন, অন্যান্য অনগ্রসর গোষ্ঠীর কোটায় ১১৩ জন, মুসলিম সম্প্রদায়সহ সংখ্যালঘু কোটায় ৮৫ জন এবং ৭৪ জন ব্রাহ্মণসহ ১১৭ জনকে উঁচু বর্ণের কোটায় প্রার্থী মনোনীত করেছে।
দলীয় কার্যালয়ে আয়োজিত এক অনুষ্ঠানে মায়াবতী বলেন, ‘নির্বাচনী বিধি লঙ্ঘন হতে পারে—এ আশঙ্কায় দলের পক্ষ থেকে আমার জন্মদিনে কোনো উৎসবের আয়োজন করা হয়নি। তবে দলের কর্মীরা নিজ নিজ পরিবারের সঙ্গে জন্মদিনের উৎসব পালন করবেন।’
মায়াবতী আরও বলেন, চণ্ডীগড় উদ্যানে কংগ্রেসের প্রতীক ও সরকারি অর্থে নির্মিত রাষ্ট্রীয় লোকদলের (আরএলডি) প্রতীকের বিষয়ে নির্বাচন কমিশনকে সিদ্ধান্ত নিতে হবে।
এ ছাড়া মায়াবতীর মূর্তি ঢেকে দেওয়ার নির্বাচন কমিশনের নির্দেশনাকে ‘একপেশে ও পক্ষপাতদুষ্ট’ উল্লেখ করে মায়াবতী বলেন, ‘উদ্যানগুলোতে হাতির মূর্তি দলীয় প্রতীক হিসেবে নয়, বরং বাবু কানশি রামের দলীয় মতাদর্শের অংশ হিসেবে নির্মাণ করা হয়েছে।’
নির্বাচন কমিশন আগামী ৮ ফেব্রুয়ারি থেকে ৪ মার্চ পর্যন্ত রাজ্যে মায়াবতীর সব প্রতিকৃতি ও বিএসপির দলীয় প্রতীক হাতি ঢেকে ফেলার নির্দেশ দিয়েছে।
অতীতে মায়াবতীর জন্মদিন বেশ ঘটা করে পালন করা হয়েছে। তবে কখনো কখনো মায়াবতীর জন্মদিনের উৎসবে প্রচুর ব্যয় ও আমলাদের অংশগ্রহণ নিয়ে বিতর্ক হয়েছে। গত বছর মায়াবতীর জন্মদিন উপলক্ষে ৬০০টি নতুন প্রকল্পের ঘোষণা দেওয়া হয়।
নতুন প্রধানমন্ত্রী হচ্ছেন আইতজাজ আহসান?
পাকিস্তানের শীর্ষ জেনারেল ও গোয়েন্দা কর্মকর্তাদের সরিয়ে দিতে মার্কিন সহায়তা চেয়ে প্রেসিডেন্ট আসিফ আলী জারদারির ‘গোপন চিঠি’ কেলেঙ্কারিতে উত্তপ্ত দেশটির রাজনীতি। এর জের ধরে আজ সোমবার আস্থা ভোটের মুখোমুখি হতে হচ্ছে প্রধানমন্ত্রী ইউসুফ রাজা গিলানির সরকারকে।
বিশ্লেষকেরা ধারণা করছেন, আস্থা ভোটে টিকে গেলেও প্রধানমন্ত্রী গিলানিকে সরিয়ে দিতে পারেন প্রেসিডেন্ট জারদারি। সে ক্ষেত্রে নতুন প্রধানমন্ত্রী হতে পারেন বিশিষ্ট আইনজীবী ও ক্ষমতাসীন দল পাকিস্তান পিপলস পার্টির (পিপিপি) জ্যেষ্ঠ নেতা আইতজাজ আহসান। বিশ্লেষকদের মতে, সার্বিক পরিস্থিতিতে বেকায়দায় থাকা প্রেসিডেন্ট জারদারি তাঁর পদ রক্ষা ও সরকারের মেয়াদ পূরণে আপ্রাণ চেষ্টা করবেন। আর সেটা করতে গিলানিকে সরিয়ে দিতেও কার্পণ্য করবেন না তিনি।
বিশ্লেষকেরা বলছেন, ক্ষুব্ধ সেনাবাহিনীকে সন্তুষ্ট করে ক্ষমতায় টিকে থাকতে প্রধানমন্ত্রী গিলানিকে সরিয়ে দিতে পারেন জারদারি। এ ক্ষেত্রে প্রধানমন্ত্রী পদে আইতজাজ আহসানই হবেন জারদারির প্রথম পছন্দের।
গত ডিসেম্বরে জারদারি দুবাই গেলে সেখান থেকে টেলিফোনে কথা বলেন আইতজাজের সঙ্গে। জারদারি তাঁর অবর্তমানে ছেলে বিলাওয়াল জারদারির পরামর্শক হিসেবে সঙ্গে থাকতে আইতজাজকে অনুরোধ করেন।
নির্বাচনী উত্তেজনায় অসুস্থদের নিয়ে হিমশিম
তাইওয়ানে গত শনিবারের তীব্র প্রতিদ্বন্দ্বিতাপূর্ণ নির্বাচনে জয়ী হয়েছেন প্রেসিডেন্ট মা ইং-জিউ। তিনি পেয়েছেন ৫১ দশমিক ৫ শতাংশ ভোট। আর বিরোধীদলীয় নেতা টিসাই ইং-ওয়েন পান ৪৫ দশমিক ৬ শতাংশ ভোট।
টান টান উত্তেজনার এ নির্বাচনের প্রভাব পড়েছে দেশটির সাধারণ মানুষের ওপর। অনেকেই এ হাড্ডাহাড্ডি লড়াইয়ের চাপ নিতে পারেননি। বিশেষ করে স্নায়ু-দুর্বল সমর্থকেরা মানসিক চাপে অসুস্থ হয়ে পড়েছেন। আর তাঁদের সারিয়ে তুলতে ব্যস্ত এখন দেশটির মনোবিদেরা। তাঁদের কাছে নির্বাচনী উত্তেজনায় অসুস্থ হয়ে পড়া রোগীদের ভিড় বেড়েই চলেছে।
কর্মকর্তারা জানান, নির্বাচন-পরবর্তী সময়ে কোনো কোনো হাসপাতালে রোগীর চাপ এত বেড়ে গেছে যে তাঁদের সামাল দিতে হিমশিম খেতে হচ্ছে। কিছু হাসপাতালে এরই মধ্যে এ ধরনের রোগীর সংখ্যা ৩০ শতাংশ ছাড়িয়েছে।
এই রোগীদের বেশির ভাগই অনিদ্রা ও চোখের সমস্যায় ভুগছেন। সারাক্ষণ টেলিভিশনে নির্বাচনী খবর দেখতে দেখতে তাঁদের চোখ ফুলে গেছে। ব্যথা হয়ে গেছে সারা শরীর। এ ছাড়া টানা নির্বাচনী প্রচারণায় অংশ নেওয়ার কারণে মূত্রাশয়ও সংক্রমিত হয়েছে অনেকের।
রাজধানী তাইপের সু-তিয়েন ইউরোলজি অফথালমোলজি ক্লিনিকের মনোবিদ বিভাগের পরিচালক চিয়াং হান-কুয়াং বলেন, টেলিভিশনে নির্বাচনসংক্রান্ত খবরে স্নায়ু-দুর্বল মানুষ সহজেই উত্তেজিত হয়ে থাকেন। ফলে এঁদের স্বাভাবিক ঘুম কঠিন হয়ে পড়ে। তাঁদের মানসিক অবস্থার দ্রুত পরিবর্তন ঘটে। তিনি পরামর্শ দিয়ে বলেন, এসব রোগীর স্বজনদের উচিত টেলিভিশন বন্ধ রেখে তাঁদের মনোযোগ অন্যত্র সরিয়ে নেওয়া অথবা তাঁদের বাইরে নিয়ে গিয়ে বেড়িয়ে আসা।
চিয়াং হান-কুয়াং বলেন, রোগীর প্রাত্যহিক জীবন মারাত্মকভাবে ক্ষতিগ্রস্ত হলে অবশ্যই চিকিৎসকের শরণাপন্ন হতে হবে। রাজনৈতিক সমাবেশে অংশ নিয়ে তাইওয়ানে প্রতিবছর অনেকে এভাবে অসুস্থ হন। স্লোগান ও পতাকা বহন করতে গিয়ে তাঁরা কাঁধ ও গলাব্যথায় ভোগেন।
তাইওয়ানের সাবেক ভাইস প্রেসিডেন্ট অ্যানেত্তি লু সমর্থকদের প্রতি অতি-উৎসাহী না হওয়ার আহ্বান জানিয়ে বলেন, ‘নির্বাচনে জয়-পরাজয় আছে।’ এএফপি ও সিএনএ।
আস্থা ভোট ও শুনানি আজ
পার্লামেন্ট আর সুপ্রিম কোর্টের দিকে তাকিয়ে জারদারি-গিলানি
পাকিস্তানের প্রেসিডেন্ট আসিফ আলী জারদারি ও প্রধানমন্ত্রী ইউসুফ রাজা গিলানি তাঁদের সরকারের ভাগ্য জানার জন্য আজ সোমবার তাকিয়ে থাকবেন দেশের সুপ্রিম কোর্ট ও পার্লামেন্টের দিকে। পার্লামেন্টের নিম্নকক্ষে আজ অনুষ্ঠিত হবে সরকারের ভবিষ্যৎ নির্ধারণে আস্থাভোট।
যুক্তরাষ্ট্রকে পাঠানো বিতর্কিত গোপন চিঠির বিষয়টির তদন্ত এবং প্রেসিডেন্ট জারদারিসহ অন্যদের দুর্নীতি মামলার বিষয়ে আজ শুনানি হবে পাকিস্তানের সুপ্রিম কোর্টে। উভয় শুনানি থেকে জারদারি-গিলানি সরকারের জন্য গুরুত্বপূর্ণ বার্তা আসতে পারে।
সেনাবাহিনী ও বিচার বিভাগের সঙ্গে দ্বন্দ্বের জের ধরে রাজনৈতিক অস্থিতিশীলতার প্রেক্ষাপটে নিজেদের ওপর দেশের জনগণের আস্থার প্রমাণ দিতে পার্লামেন্টে আস্থাভোটের ব্যবস্থা করেছে সরকার নিজেই। এর আগে গত শুক্রবার প্রধানমন্ত্রী গিলানি পার্লামেন্টে বলেছেন, দেশে গণতান্ত্রিক সরকার থাকবে, নাকি আবার সামরিক শাসন শুরু হবে, পার্লামেন্টে সেই সিদ্ধান্ত হবে সোমবার। বিশ্লেষকেরা মনে করছেন, আস্থাভোটে নিজের সরকারকে রক্ষা করতে পারবেন গিলানি।
২০০৭ সালে তৎকালীন প্রেসিডেন্ট পারভেজ মোশাররফের সরকার ন্যাশনাল রিকনসিলেশন অর্ডিন্যান্সের (এনআরও) মাধ্যমে একটি সাধারণ দায়মুক্তি ঘোষণা করে। এর ফলে প্রেসিডেন্ট জারদারিসহ শত শত রাজনৈতিক নেতা দুর্নীতিসহ অন্যান্য অভিযোগ থেকে মুক্তি পান। সবচেয়ে লাভবান হন জারদারি। তিনি সুইজারল্যান্ডের আদালতে দায়ের হওয়া অর্থ পাচার মামলা থেকে অব্যাহতি পান।
কিন্তু এর দুই বছর পরই সুপ্রিম কোর্ট ওই অধ্যাদেশটি খারিজ করে দেন এবং জারদারির বিরুদ্ধে মামলাটি আবার চালু করার জন্য সুইজারল্যান্ড কর্তৃপক্ষকে চিঠি দিতে সরকারকে বলেন। কিন্তু তাতে অস্বীকৃতি জানায় গিলানির পাকিস্তান পিপলস পার্টির (পিপিপি) সরকার। সরকারের বক্তব্য, প্রেসিডেন্টের সাংবিধানিক দায়মুক্তি আছে।
এ অবস্থায় ১০ জানুয়ারি সুপ্রিম কোর্টের একটি বেঞ্চ বলেন, গিলানি সংবিধানের পরিবর্তে নিজের রাজনৈতিক দলের প্রতিই আনুগত্য দেখিয়েছেন। তিনি সম্মানিত মানুষ নন। তিনি তাঁর সাংবিধানিক শপথ ভঙ্গ করেছেন। সুপ্রিম কোর্ট ১৬ জানুয়ারি সময়সীমা বেঁধে দিয়ে জারদারির বিরুদ্ধে মামলাটি আবার চালু করার পদক্ষেপ নিতে বলেন। এ ক্ষেত্রে ব্যর্থ হলে গিলানির বিরুদ্ধে ব্যবস্থা নেবেন আদালত। তাঁকে অযোগ্য ঘোষণা করে প্রধানমন্ত্রীর পদ থেকে সরিয়ে দেওয়া হতে পারে। একই পদক্ষেপ নেওয়া হতে পারে প্রেসিডেন্ট জারদারির বিরুদ্ধেও। ১৬ জানুয়ারি শুনানির দিনে এনআরও বিষয়ে সরকারের বক্তব্য তুলে ধরতে অ্যাটর্নি জেনারেল আনোয়ার-উল-হকের প্রতি নির্দেশ দেন আদালত।
এদিকে সম্ভাব্য সেনা-অভ্যুত্থান প্রতিহত এবং সেনাবাহিনীর ক্ষমতা কাটছাঁট করতে সহযোগিতা চেয়ে যুক্তরাষ্ট্রকে পাঠানো গোপন চিঠির বিষয়টির তদন্ত নিয়েও আজ সুপ্রিম কোর্টে শুনানি হবে। বিষয়টি জাতীয় নিরাপত্তার সঙ্গে সম্পর্কিত অভিহিত করে বিচার বিভাগীয় নিরপক্ষে তদন্তের জন্য সুপ্রিম কোর্টের কাছে সম্প্রতি আবেদন করেন সেনাপ্রধান জেনারেল আশফাক পারভেজ কায়ানি। আদালত তাঁর আবেদন গ্রহণ করে আজ ১৬ জানুয়ারি শুনানির দিন ধার্য করেন।
ফলে সুপ্রিম কোর্টে আজ এই দুটি গুরুত্বপূর্ণ শুনানির ওপর অনেকটাই নির্ভর করছে পাকিস্তানের সেনাবাহিনীর সঙ্গে বেসামরিক নেতৃত্বের সম্পর্কের টানাপোড়েনের ভবিষ্যৎ গতিবিধি। যদিও এই দ্বন্দ্ব প্রশমিত করতে দুই দিন আগে সরকারের পক্ষ থেকে বড় ধরনের উদ্যোগ নেওয়া হয়। শনিবার সেনাপ্রধান কায়ানির সঙ্গে বৈঠক করে প্রেসিডেন্ট জারদারি ও প্রধানমন্ত্রী গিলানি জাতীয় ঐক্যের কথা বলেছেন। প্রশংসা করেছেন সেনাবাহিনীর।
বক্তব্য প্রত্যাহার করবেন না গিলানি: এদিকে প্রধানমন্ত্রী গিলানি সেনাপ্রধান ও গোয়েন্দাপ্রধান সম্পর্কে তাঁর দেওয়া বক্তব্য প্রত্যাহার করবেন না বলে সাফ জানিয়ে দিয়েছেন। এমনকি ওই বক্তব্যের জন্য কোনো ব্যক্তির কাছে জবাবদিহি করতেও রাজি নন তিনি। গতকাল ভিহারি শহরে সাংবাদিকদের কাছে তিনি এ কথা বলেন। গিলানি বলেন, ‘সংবিধানের ৯১ অনুচ্ছেদ অনুযায়ী, প্রধানমন্ত্রী শুধু পার্লামেন্টের কাছেই জবাবদিহি করতে বাধ্য। অন্য কারও কাছে নন।’
এর আগে গত শনিবার প্রেসিডেন্ট জারদারির সঙ্গে বৈঠকে সেনাপ্রধান কায়ানি দেশটির সেনাপ্রধান ও গোয়েন্দা সংস্থা আইএসআইয়ের প্রধানকে নিয়ে প্রধানমন্ত্রীর বক্তব্যে অসন্তোষ প্রকাশ করেন। তিনি বলেন, প্রধানমন্ত্রীকে তাঁর বক্তব্যের ব্যাখ্যা দিতে হবে, তা না হলে তা প্রত্যাহার করে নিতে নির্দেশ দিতে প্রেসিডেন্টকে অনুরোধ জানান কায়ানি।
পিয়ংইয়ংয়ে এপির ব্যুরো অফিস চালু
পশ্চিমা সংবাদ সংস্থা দ্য অ্যাসোসিয়েটেড প্রেস (এপি) উত্তর কোরিয়ার রাজধানী পিয়ংইয়ংয়ে ব্যুরো অফিস চালু করেছে।
এপির প্রধান টম কার্লি বলেন, বিশ্বের অন্যান্য দেশে এপির ব্যুরোগুলোর মতো মান বজায় রেখে এই দপ্তরটিও কাজ করবে।
উত্তর কোরিয়ার সব গণমাধ্যমই রাষ্ট্র-পরিচালিত। দেশের বেশির ভাগ মানুষেরই ইন্টারনেট ব্যবহারের সুযোগ নেই। বিদেশি সাংবাদিকদের নানা সীমাবদ্ধতার মধ্যে কাজ করতে হয়।
এপি জানায়, ব্যুরোতে উত্তর কোরিয়ার দুজন স্থায়ী প্রতিবেদক থাকবেন। আর তাঁদের তত্ত্বাবধান করবেন সিউল-ভিত্তিক দুজন মার্কিন সাংবাদিক।
২০০৬ সালে বার্তা সংস্থাটি একটি ভিডিও ব্যুরো স্থাপনের মধ্য দিয়ে পিয়ংইয়ংয়ে তাদের কার্যক্রম শুরু করে।
বিবিসি জানায়, চীনের রাষ্ট্রীয় বার্তা সংস্থা সিনহুয়ার একটি দপ্তর সেখানে আগে থেকেই রয়েছে।
ইমরানের সঙ্গে জোট করতে প্রস্তুত মোশাররফ!
পাকিস্তানের সাবেক রাষ্ট্রপতি জেনারেল পারভেজ মোশাররফ বলেছেন, তিনি ইমরান খানের সঙ্গে জোট করতে প্রস্তুত। তবে ক্ষমতায় গেলে তাঁর অধীনে কোনো পদে অধিষ্ঠিত হবেন না। সিএনএন-আইবিএনের ‘ডেভিলস অ্যাডভোকেট’ অনুষ্ঠানে তিনি এসব কথা বলেন।
করন থাপারকে দেওয়া ওই সাক্ষাত্কারে মোশাররফ বলেন, ‘ক্ষমতা দখলের ইচ্ছা পাকিস্তান সেনাবাহিনীর আছে বলে আমি মনে করি না। পরিবেশ এখন সেনাবাহিনীর ক্ষমতা দখলের উপযোগী নয়।’
সেনা অভ্যুত্থান ঘটলে কী করবেন জানতে চাইলে সাবেক এই রাষ্ট্রপতি বলেন, ‘আমি নিশ্চিত সেনা অভ্যুত্থান ঘটবে না। তবে তেমনটি ঘটলে আমার সমর্থন অবশ্যই সেনাবাহিনীর সঙ্গে থাকবে। আমি এই বাহিনীর লোক। এর বিরুদ্ধে যাওয়ার কথা চিন্তাই করতে পারি না। আমি সেনাবাহিনীর সঙ্গে আছি, ভবিষ্যতেও থাকব।’
ইমরান খানের দলের সঙ্গে জোট করার সম্ভাবনা বিষয়ে জানতে চাইলে মোশাররফ বলেন, ‘তাঁরা জোট করতে চাইলে আমি অবশ্যই আগ্রহী। তৃতীয় রাজনৈতিক শক্তি হিসেবে আমাদের উত্থান ঘটাতে হবে। কারণ, প্রধান দুটি দল অতীত ও বর্তমানে ব্যর্থ হয়েছে। এখন তৃতীয় শক্তির উত্থানের সময় এসেছে, যারা এই অবস্থা থেকে উত্তরণ ঘটিয়ে পাকিস্তানকে সামনের দিকে নিয়ে যাবে।’
সাবেক এই সেনাপ্রধান বলেন, যারা ইমরান খানের সঙ্গে তাঁর দলের জোট হবে না বলছেন, তাদের প্রতি তিনি নজর রাখছেন। তিনি বলেন, ‘তাদের কোনো লক্ষ্য নেই। তারা জানে না তাঁরা কী বলছে। মাঠে নামলেই তাঁরা প্রকৃত অবস্থা বুঝতে পারবেন এবং তাঁরা হেরে যাবেন।’ তাঁদের জোট ক্ষমতায় আসলে কী হবে—জানতে চাইলে তিনি বলেন, ‘আমি তাঁর (ইমরান) অধীনে কাজ করব না। আমি বাইরেই থাকব। কারও অধীনে আমি কাজ করতে পারব না।’


১০ দিন আগেই ভারতে হামলার ইঙ্গিত ‘মদ্যপ’ ইয়াহিয়ার !
১৯৭১ সালে বাংলাদেশের মুক্তিযুদ্ধ শুরুর প্রায় ১০ দিন আগেই ভারতে হামলা চালানোর ইঙ্গিত দিয়েছিলেন পাকিস্তানের তত্কালীন প্রেসিডেন্ট ইয়াহিয়া খান। মদ্যপ অবস্থায় এক মার্কিন সাংবাদিকে তিনি এ কথা বলেন। ভারতের পররাষ্ট্র মন্ত্রণালয় সম্প্রতি এ-সংক্রান্ত তথ্য প্রকাশ করেছে বলে বার্তা সংস্থা পিটিআই জানিয়েছে।
ওই খবরে বলা হয়েছে, ১৯৭১ সালে বাংলাদেশের মুক্তিযুদ্ধের সময় ভারত ও পাকিস্তানের মধ্যে যুদ্ধ শুরুর প্রায় ১০ দিন আগে মার্কিন সাংবাদিক বব শাপলিকে মদ্যপ অবস্থায় পাকিস্তানের তত্কালীন প্রেসিডেন্ট ইয়াহিয়া খান ভারতে হামলা চালানোর বিষয়ে তাঁর মনোভাবের কথা জানিয়ে একটি ইঙ্গিত দেন।
বৈঠকের সময় ইয়াহিয়া খান ওই মার্কিন সাংবাদিককে বলেছিলেন, তিনি ১০ দিনের মধ্যে ভারতে হামলা চালাবেন।
ইয়াহিয়া খানের এ ইঙ্গিত ১৯৭১ সালের ৩ ডিসেম্বর সত্যে পরিণত হয়। ওই দিন বিকেলে ভারতের উত্তর-পশ্চিমাঞ্চলে সেনা লক্ষ্যবস্তুতে বিমান হামলা চালায় পাকিস্তান।
এ ঘটনার পরপরই ভারতের তত্কালীন প্রধানমন্ত্রী ইন্দ্রিরা গান্ধী পাকিস্তানের এই বিমান হামলাকে যুদ্ধের ঘোষণা বলে উল্লেখ করেন। একই দিন মধ্যরাতে পূর্ব ও পশ্চিম পাকিস্তানে পাকিস্তানি সেনাবাহিনীর বিরুদ্ধে স্থল, নৌ ও বিমানপথে যুদ্ধ ঘোষণা করে ভারত।
পরের দিন দিল্লিতে নিযুক্ত মার্কিন দূত কেনেথ বার্নাড কেটিং ভারতের পররাষ্ট্রসচিব টি এন কাউলকে ইয়াহিয়ার ওই মন্তব্য সম্পর্কে অবহিত করেন। তিনি বলেন, মদ্যপ অবস্থায় ইয়াহিয়া খান মার্কিন সাংবাদিক বব শাপলিকে বলেছিলেন, পাকিস্তান ১০ দিনের মধ্যে ভারতের সঙ্গে যুদ্ধে যাবে।


লেবাননে ভবন ধসে চারজন নিহত 
লেবাননের রাজধানী বৈরুতে একটি আবাসিক ভবন ভেঙে কমপক্ষে চারজন নিহত হয়েছেন। বেশ কয়েকজন ওই ভবনে আটকে আছেন।
রয়টার্সের খবরে বলা হয়, উদ্ধারকর্মীরা আটকে পড়া বাসিন্দাদের নিরাপদে বের করে আনতে চেষ্টা চালিয়ে যাচ্ছেন। এখন পর্যন্ত চারজন নিহত হওয়ার খবর পাওয়া গেছে। আহত হয়েছেন ১৫ জন।
স্থানীয় বাসিন্দা নাদা বলেন, ‘হঠাত্ বিকট শব্দে সবকিছু কেঁপে উঠল। এর পরই নারী ও শিশুদের আর্তচিত্কার শোনা গেল। আমরা জানি না, ওটা কি ভূমিকম্প ছিল, না অন্যকিছু? তারপর চারদিকে ধুলা ছাড়া আর কিছু দেখিনি।’
লেবাননের প্রেসিডেন্ট মিশেল সুলেইমান ঘটনাস্থল পরিদর্শন করেছেন। তিনি বলেন, ‘ভবন নিরাপদ রাখার জন্য অনেক কাজ করতে হবে। দুর্ঘটনা যা হওয়ার হয়ে গেছে। তবে এ ধরনের পুরোনো ভবনগুলোর দেখভালের দায়িত্ব নগর কর্তৃপক্ষের। তাদের ঝুঁকিপূর্ণ বা আশঙ্কাজনক ভবন চিহ্নিত করতে হবে।’
ষাটের দশকে নির্মিত পাঁচতলা ওই আবাসিক ভবনটি বৈরুতের আসরাফিয়েহ জেলায় অবস্থিত।
পদত্যাগ করতে চান গিলানি
আদালত অবমাননার দায়ে অভিযুক্ত হওয়ার পর পাকিস্তানের প্রধানমন্ত্রী ইউসুফ রাজা গিলানি পদত্যাগ করবেন বলে জানিয়েছেন। পাকিস্তানের সুপ্রিম কোর্ট গিলানিকে আজ সোমবার আদালত অবমাননার দায়ে অভিযুক্ত করেন। সেই সঙ্গে এই সপ্তাহের মধ্যেই তাঁকে আদালতে হাজির হতে নির্দেশ দেওয়া হয়। পাকিস্তানের প্রেসিডেন্ট আসিফ আলী জারদারির বিরুদ্ধে দুর্নীতির মামলা পুনরুজ্জীবনে আদালতের আদেশ পালন না করায় গিলানিকে অভিযুক্ত করা হয়েছে।
আজ সুপ্রিম কোর্টের বিচারক নাসির উল মূলক জানান, সুপ্রিম কোর্ট প্রধানমন্ত্রীর প্রতি আদালত অবমাননার নোটিশ জারি এবং ১৯ জানুয়ারি ব্যক্তিগতভাবে তাঁকে আদালতে হাজির হওয়ার নির্দেশ দিয়েছেন।
এদিকে এই আদেশ পাওয়ার পর পাকিস্তান পিপলস পার্টির ঊর্ধ্বতন নেতা এবং ক্ষমতাসীন জোটের নেতাদের সঙ্গে অনুষ্ঠিত এক বৈঠকে গিলানি জানান, তিনি যেকোনো সময় পদত্যাগ করতে প্রস্তুত। জানা গেছে, ওই বৈঠকে পাকিস্তানের প্রেসিডেন্ট আসিফ আলী জারদারিও যোগ দেবেন।
এর আগে পাকিস্তানের প্রেসিডেন্ট আসিফ আলী জারদারি ও প্রধানমন্ত্রী ইউসুফ রাজা গিলানিকে তাঁদের পদে অযোগ্য ঘোষণা করতে দেশটির সর্বোচ্চ আদালতে একটি আবেদন করা হয়।
দেশটির জ্যেষ্ঠ আইনজীবী ওয়াহাব আল খায়রি সুপ্রিম কোর্টে এ আবেদন দাখিল করেন। দ্য ডন পত্রিকার অনলাইন এ খবর জানিয়েছে।
বিদেশি ব্যাংক থেকে পাকিস্তানের জাতীয় সম্পদ ফিরিয়ে আনতে প্রেসিডেন্ট জারদারিকে নির্দেশ দেওয়ার জন্য ওই আবেদনে সুপ্রিম কোর্টের কাছে অনুরোধ করা হয়েছে। আবেদনে দাবি করা হয়েছে, প্রেসিডেন্ট জারদারি ও তাঁর সহযোগীরা দেশে লুটপাট করেছেন।
আইনজীবী খায়রি আরও অভিযোগ করেন, প্রেসিডেন্ট বিদেশে সম্পদ রক্ষণাবেক্ষণ ও বিদেশি ব্যাংকের অ্যাকাউন্টে অর্থ জমাচ্ছেন। খায়রি তাঁর আবেদনে প্রেসিডেন্ট জারদারির কাছে ‘জি হুজুর’ হয়ে ওঠার জন্য প্রধানমন্ত্রী ইউসুফ রাজা গিলানিকেও দোষারোপ করেছেন।
আবেদনে উল্লেখ করা হয়েছে, সেনাপ্রধানের অমর্যাদা পুরো পাকিস্তানি জাতির অবমাননা এবং তা করা হয়েছে দেশটির গোয়েন্দা সংস্থা আইএসআইকে ধ্বংস করার জন্য।


‘বাবরি মসজিদের সঙ্গে খ্যাতি-অখ্যাতির সম্পর্ক নেই’
বাবরি মসজিদ ভাঙাকে একটি ঘটনা বলে মন্তব্য করে ভারতের সুপ্রিম কোর্ট বলেছেন, এর সঙ্গে খ্যাতি বা অখ্যাতির কোনো সম্পর্ক নেই। আজ সোমবার বাবরি মসজিদের এক মামলার শুনানিতে সুপ্রিম কোর্ট এ কথা বলেন।
বিজেপির নেতা লাল কৃষ্ণ আদভানি ও শিবসেনাপ্রধান বাল থাকরেসহ ২১ জনের বিরুদ্ধে কেন্দ্রীয় তদন্ত সংস্থার (সিবিআই) আনা অভিযোগের বিষয়ে শুনানির সময় আদালত এ কথা বলেন। বিচারপতি এইচ এল দত্ত এবং সি কে প্রসাদের সমন্বয়ে গঠিত এক বেঞ্চে ওই শুনানি অনুষ্ঠিত হয়।
শুনানির শুরুতে সরকারি কৌঁসুলি বলেন, ‘এটি বিখ্যাত বাবরি মসজিদ ভাঙা মামলা। এর পরই আদালত বলেন, বাবরি মসজিদ উচ্ছেদ ঘটনার সঙ্গে খ্যাতি বা অখ্যাতির বিষয়টি জড়িত নয়। এটি এমন এক ঘটনা, যা আমাদের সামনেই ঘটেছে।’
আজকের শুনানির পর আগামী মার্চ পর্যন্ত আদালত মূলতবি ঘোষণা করা হয়েছে।
সিবিআইয়ের অভিযোগের পরিপ্রেক্ষিতে দেশটির সর্বোচ্চ আদালত গত বছরের ৪ মার্চ লাল কৃষ্ণ আদভানি, বাল থাকরে, কল্যাণ সিং, উমা ভারতীসহ ২১ জনের বিরুদ্ধে নোটিশ পাঠান। নোটিশে জানতে চাওয়া হয়, কেন তাঁদের বিরুদ্ধে বাবরি মসজিদ ভাঙার মামলায় ফৌজদারি অপরাধের অভিযোগ আনা হবে না। এরই শুনানি দিন নির্ধারিত ছিল আজ।
১৯৯২ সালে ৬ ডিসেম্বর অযোধ্যার বাবরি মসজিদ ভাঙা হয়। এ নিয়ে দুটি মামলা হয়। একটি আদভানির বিরুদ্ধে এবং অন্যটি এক লাখ অজ্ঞাত ব্যক্তির বিরুদ্ধে।


পর্নো ভিডিও ধারণ করে স্ত্রীকে ব্ল্যাকমেইল!
যৌতুক আদায়ের জন্য স্ত্রীকে নির্যাতনের বহু উদাহরণ রয়েছে। কিন্তু স্ত্রীর পর্নো ভিডিও ধারণ করে যৌতুক আদায়ের চেষ্টার কথা খুব একটা শোনা যায়নি। ভারতের বেঙ্গালুরুতে স্ত্রী নির্যাতনের এ কৌশল প্রয়োগের চেষ্টা করে ফেঁসে গেছেন যৌতুকলোভী এক স্বামী।
নির্যাতিত ওই নারী গত শুক্রবার বেঙ্গালুরুর একটি থানায় তাঁর স্বামী মোহাম্মদ বায়াসের বিরুদ্ধে মামলা করেছেন। মামলার এজাহারে তিনি অভিযোগ করেন, তাঁর স্বামী তাঁকে ঘুমের ওষুধ খাইয়ে অচেতন করে আপত্তিকর ভিডিওচিত্র ক্যামেরায় ধারণ করেন। এরপর তাঁর কাছে স্বর্ণালংকার এবং এক লাখ রুপি দাবি করেন। অন্যথায়, ওই ভিডিও ইন্টারনেটে ছড়িয়ে দেওয়ার হুমকি দেন।
দ্য টাইমস অব ইন্ডিয়ার খবরে বলা হয়, ২০১০ সালের ৫ ডিসেম্বর বেঙ্গালুরুর ওই নারীর (২০) সঙ্গে মোহাম্মদ বায়াসের (২৫) বিয়ে হয়। বিয়ের সময় ওই তরুণীর পরিবারের কাছ থেকে প্রচুর স্বর্ণালংকার এবং এক লাখ রুপি যৌতুক নেন বায়াস। বেকার বায়াস পরে ওই গয়নাগুলো বিক্রি করে দেন। কিছুদিন আগে ওই তরুণী মাথা ব্যথার কথা বললে স্বামী বায়াস তাঁকে কৌশলে ঘুমের ওষুধ খাওয়ান। এরপর তিনি অচেতন হলে বায়াস তাঁর এক বন্ধুর সঙ্গে তাঁর স্ত্রীকে শারীরিক সম্পর্ক স্থাপনে বাধ্য করেন। এ সময় তাঁর ভিডিওচিত্র ধারণ করেন বায়াস।
মামলার এজাহার থেকে আরও জানা যায়, আপত্তিকর ভিডিওচিত্র ধারণের পর থেকেই তাঁর স্বামী তাঁকে আবারও যৌতুকের জন্য চাপ দিতে থাকেন। অন্যথায় ওই ভিডিও ইন্টারনেটে ছড়িয়ে দেওয়ার হুমকি দেন। কিন্তু ওই তরুণী যৌতুক দিতে রাজি না হওয়ায় বায়াস তাঁকে ঘরে আটকে রাখতেন। একপর্যায়ে তিনি পালিয়ে ভাইয়ের বাসায় যান। সেখানে গিয়েও বায়াস যৌতুক দাবি করেন।
এ ব্যাপারে রামান্নাথাপুরাম থানা পুলিশের পরিদর্শক মুনিরা বেগম বলেন, ‘আমরা আসামিকে গ্রেপ্তার করার জন্য একটি বিশেষ দল পাঠিয়েছি।’


প্রেসিডেন্ট নির্বাচন থেকে সরে দাঁড়ালেন এলবারাদি
জাতিসংঘের পরমাণু পর্যবেক্ষক সংস্থার (আইএইএ) সাবেক প্রধান ও মিসরের রাজনীতিবিদ মোহাম্মদ এলবারাদি দেশটির আসন্ন প্রেসিডেন্ট নির্বাচন থেকে নিজের নাম প্রত্যাহার করে নিয়েছেন। বিবিসি অনলাইন এ খবর জানিয়েছে।
এলবারাদি জানিয়েছেন, মিসরে প্রকৃত গণতান্ত্রিক ব্যবস্থা না আসা ছাড়া তিনি কোনো ধরনের নির্বাচনে দাঁড়াবেন না। তিনি বলেন, ‘প্রকৃত গণতান্ত্রিক ব্যবস্থার বাইরে প্রেসিডেন্ট বা কোনো আনুষ্ঠানিক পদের জন্য প্রতিদ্বন্দ্বিতা করতে আমার মন সায় দিচ্ছে না।’
মিসরের আসন্ন প্রেসিডেন্ট নির্বাচনে যেসব প্রার্থী প্রতিদ্বন্দ্বিতার ঘোষণা দিয়েছেন, তাঁদের মধ্যে এলবারাদিকে সবচেয়ে উদার ও আইনের শাসনের রক্ষাকর্তা হিসেবে বিবেচনা করা হচ্ছিল।
এলবারাদি জানিয়েছেন, তিনি রাজনৈতিক জীবন থেকে সরে যাবেন না। তবে কোনো পদে না থেকে এবং বর্তমান ক্ষমতাসীন শাসকদের আরোপ করা কাঠামোর বাইরে গিয়ে তিনি সমাজসেবার চেষ্টা করবেন।
সিরিয়ায় সাধারণ ক্ষমা ঘোষণা
সিরিয়ায় গত ১০ মাস ধরে চলা সরকারবিরোধী আন্দোলনের সময় সংঘটিত সব অপরাধের ব্যাপারে সাধারণ ক্ষমা ঘোষণা করেছেন প্রেসিডেন্ট বাশার আল-আসাদ।
বার্তা সংস্থা সানার বরাত দিয়ে বিবিসি জানায়, প্রেসিডেন্টের এ ঘোষণা পক্ষ ত্যাগকারী সেনা, শান্তিপূর্ণ বিক্ষোভকারী এবং অবৈধ অস্ত্রধারীদের জন্য কার্যকর হবে।
বিশ্লেষকেরা বলছেন, বিরোধীদের ক্ষমা ঘোষণা করার ব্যাপারটি প্রেসিডেন্ট আসাদের এটাই প্রথম নয়। গত বছরও তিনি একাজ করেছেন। বিশ্লেষকদের মতে, এবারের ঘোষণাও বিরোধীদের ওপর তেমন প্রভাব ফেলবে না। তাঁরা বলছেন, আগের প্রস্তাবে কতজন সুবিধা নিয়েছেন সেটির কোনো তথ্যপ্রমাণ নেই। বরং ক্ষমা ঘোষণার পরও বিক্ষোভকারীদের ওপর দমন-নিপীড়ন অব্যাহত থাকে।
মানবাধিকার সংগঠনগুলো জানায়, গত বছরে কয়েক হাজার বিক্ষোভকারীকে গ্রেপ্তার এবং নিয়মিতভাবে তাদের নির্যাতন করা হয়েছে। জাতিসংঘ গত মাসে জানিয়েছে, সরকারবিরোধী আন্দোলনে নিহতের সংখ্যা পাঁচ হাজার ছাড়িয়ে গেছে।
মানবাধিকার কর্মীরা জানান, সিরিয়াজুড়ে গতকাল রোববার সহিংসতায় ২৮ জন নিহত হয়েছে।
এদিকে, জাতিসংঘের মহাসচিব বান কি মুন গতকাল রক্তপাত বন্ধ করতে প্রেসিডেন্ট আসাদের প্রতি আহ্বান পুনর্ব্যক্ত করেছেন। লেবাননের রাজধানী বৈরুতে আরব গণতন্ত্র শীর্ষক এক সম্মেলনে তিনি আসাদকে লক্ষ্য করে বলেন, ‘সহিংসতা বন্ধ করুন। আপনার জনগণকে হত্যা বন্ধ করুন।’
তালেবান নেতা হাকিমুল্লাহ মেহসুদ নিহত!
পাকিস্তানের তালেবান নেতা হাকিমুল্লাহ মেহসুদ মার্কিন ক্ষেপণাস্ত্র হামলায় নিহত হয়েছেন। দেশটির চার গোয়েন্দা কর্মকর্তা গতকাল রোববার বার্তা সংস্থা রয়টার্সকে এ তথ্য জানিয়েছেন।
কর্মকর্তারা বলেন, পাকিস্তানি তালেবান যোদ্ধাদের ওয়্যারলেস রেডিওর কথোপকথন থেকে জানা যায়, তাদের নেতা মেহসুদ নিহত হয়েছেন। আফগান সীমান্তবর্তী উত্তর ওয়াজিরিস্তানের উপজাতি এলাকায় একটি বৈঠকে যোগ দিতে যাওয়ার সময় ওই হামলায় নিহত হন।
পাকিস্তানের ওই গোয়েন্দা কর্মকর্তারা বলেন, ‘ছয় থেকে সাতজন তেহরিক-ই তালেবান পাকিস্তানের (টিটিপি) সদস্য নিজেদের মধ্যে ওয়্যারলেস রেডিওর মাধ্যমে কথা বলছিলেন। তাদের ওই আলোচনায় আমরা শুনতে পাই, মিরনশাহর কাছে একটি বৈঠকে যাওয়ার সময় ক্ষেপণাস্ত্র হামলার শিকার হয়েছেন মেহসুদ।’
তালেবান যোদ্ধারা মেহসুদকে সাংকেতিক নামে ডাকছিল বলে উল্লেখ করেন গোয়েন্দারা। তবে তারা সেই সাংকেতিক নাম প্রকাশ করেনি।
তবে পাকিস্তানের এক জ্যেষ্ঠ সামরিক কর্মকর্তা জানান, তালিকাভুক্ত জঙ্গি হাকিমুল্লাহ মেহসুদ নিহত হওয়ার ব্যাপারে তাঁদের কাছে কোনো নিশ্চিত তথ্য নেই। পাকিস্তানি তালেবানরা এ প্রতিবেদন অস্বীকার করেছে।
পাকিস্তানের তালেবান জঙ্গিরা মেহসুদ নিহত হওয়ার খবর অস্বীকার করেছে। তবে তাদের এ অস্বীকৃতির সুর কিছুটা নমনীয়। এ ব্যাপারে টিটিপির মুখপাত্র ইসানুল্লাহ ইসান এক বিবৃতিতে বলেন, ‘তাঁর নিহত হওয়া-সংক্রান্ত প্রতিবেদনের কোনো সত্যতা নেই। তবে তিনি একজন মানুষ। যেকোনো সময় মারা যেতে পারেন। তিনি একজন মহান যোদ্ধা এবং তিনি শহীদ হবেন এমনটাই আমরা কামনা করি।’
টিটিপির বিবৃতিতে আরও বলা হয়, ‘হাকিমুল্লাহ মেহসুদ জীবিত থাকুক আর মারা যান, আমরা আমাদের জিহাদ চালিয়ে যাব। জঙ্গলে অনেক সিংহ আছে। এক সিংহ চলে গেলে তাঁর স্থানে আরেক সিংহ আসবে।’
২০০৯ সালে টিটিপি নেতা বাইতুল্লাহ মেহসুদ মার্কিন ক্ষেপণাস্ত্র হামলায় নিহত হন। এরপর হাকিমুল্লাহ মেহসুদ তাঁর উত্তরসূরি হন। বাইতুল্লাহর মৃত্যুতে তালেবান জঙ্গিরা দুর্বল হয়ে পড়বে বলে ধারণা করা হচ্ছিল; তবে বাস্তবে তা হয়নি।
পাঞ্জাবে ইমরান খান
পাকিস্তান সরকার নিজেই একটি সমস্যা
পাকিস্তানের সাবেক ক্রিকেট তারকা ও বর্তমান রাজনীতিবিদ ইমরান খান বলেছেন, বর্তমান সরকার নিজেই দেশের জন্য একটি সমস্যায় পরিণত হয়েছে। তারা কোনো সংকটের সমাধান দিতে পারবে না।
পাকিস্তান তেহরিক-ই-ইনসাফের (পিটিআই) চেয়ারম্যান ইমরান খান গত রোববার দেশটির পাঞ্জাব প্রদেশের কাহুতা শহরে এক জনসভায় বলেন, পিটিআইয়ের সুনামিতে ভেসে যাবে দেশের সব লুটেরা।
আগামী সাধারণ নির্বাচনে পাকিস্তান মুসলিম লিগ (পিএমএল-এন) ও পাকিস্তান পিপলস পার্টির (পিপিপি) জয়ের কোনো সুযোগ নেই। এমনকি জোট বেঁধে নির্বাচন করলেও তাদের জয়ের আশা নেই।
বিরোধী দল পিএমএল-এনের ভূমিকার সমালোচনা করে ইমরান বলেন, সর্বদলীয় সম্মেলনে তারা প্রতিদিনই নাটক করছে। তারা সত্যি সত্যি সরকারবিরোধী হলে জাতীয় পরিষদ থেকে পদত্যাগ করত।
এ ছাড়া দেশে প্রকৃত গণতন্ত্র থাকলে প্রধানমন্ত্রী আগাম নির্বাচন দিতেন বলে মন্তব্য করেন ইমরান খান। জনসভায় বিভিন্ন রাজনৈতিক দলের স্থানীয় ৪০ নেতা-কর্মী পিটিআইয়ে যোগ দেন।
সশস্ত্র যোদ্ধাদের নিয়ন্ত্রণে কঠিন পরীক্ষায় এনটিসি
গাদ্দাফি প্রশাসনের বিরুদ্ধে লড়াইয়ে অংশ নেওয়া লিবিয়ার সশস্ত্র যোদ্ধাদের নিয়ন্ত্রণে আনতে হিমশিম খাচ্ছে জাতীয় অন্তর্বর্তী পরিষদ (এনটিসি)। দিন যত গড়াচ্ছে, বিভিন্ন গোষ্ঠীর এসব যোদ্ধা ততই অন্তর্বর্তী প্রশাসনের মাথাব্যথার কারণ হয়ে দাঁড়াচ্ছে।
প্রায় প্রতিদিনই নিজেদের মধ্যে দ্বন্দ্ব-সংঘাতে জড়িয়ে পড়ছে সশস্ত্র যোদ্ধাদের পক্ষ। অনেক ক্ষেত্রে তারা সরকারের কর্তৃত্বকেও আমলে নিচ্ছে না। তাদের কর্মকাণ্ড লিবিয়ার স্থিতিশীলতার জন্য বড় হুমকি হয়ে উঠেছে। যোদ্ধাদের পুলিশ ও সেনাবাহিনীতে যোগ দিতে সরকার আহ্বান জানালেও খুব একটা সাড়া মিলছে না।
চলতি মাসেই এনটিসির প্রধান আশঙ্কা প্রকাশ করে বলেন, যোদ্ধারা সরকারকে সহযোগিতা না করলে দেশটি গৃহযুদ্ধের ঝুঁকির মুখে পড়তে পারে। অন্তর্বর্তী সরকার যোদ্ধাদের পুলিশ ও সেনাবাহিনীর সঙ্গে একীভূত করতে চায়।
সরকারের প্রচেষ্টা সত্ত্বেও যোদ্ধারা পুলিশের চাকরিতে যোগ দিতে আগ্রহ দেখাচ্ছেন না। লিবিয়ার পুলিশ বাহিনীতে যোদ্ধাদের কয়েক হাজার সদস্যের নিয়োগ-প্রক্রিয়া শুরু হয়েছে। কিন্তু প্রক্রিয়া চালুর ২৪ ঘণ্টা পর দেখা গেছে, মাত্র ১০০ জন যোদ্ধা চাকরিতে যোগ দিতে আগ্রহ প্রকাশ করেছেন।
স্বরাষ্ট্র মন্ত্রণালয়ের ত্রিপোলি কম্পাউন্ডের প্রধান নিয়োগ কেন্দ্র প্রায় ফাঁকা পড়ে আছে। একজন কর্মকর্তা জানান, শনি ও রোববার কর্মব্যস্ত এই দুই দিনে মাত্র ১০০ জন নিয়োগপত্রে স্বাক্ষর করেছেন।
লিবিয়ায় সশস্ত্র যোদ্ধাদের সংখ্যা কত, তার সঠিক কোনো পরিসংখ্যান নেই। তবে কয়েক হাজার হতে পারে। যাঁরা চাকরিতে যোগ দিচ্ছেন ও দিতে পারেন, তাঁরা অপেক্ষাকৃত দুর্বল জাতিগোষ্ঠীর যোদ্ধা। তাঁদের শক্তি কোনোভাবেই সরকারকে চ্যালেঞ্জ জানানোর মতো নয়।
অন্যদিকে ত্রিপোলির বাইরে থাকা ভারী অস্ত্র এবং দক্ষ ব্যবস্থাপনার যোদ্ধারা চাকরিতে যোগ দিতে মোটেও আগ্রহী নন। স্বরাষ্ট্র মন্ত্রণালয়ের এক কর্মকর্তা জানান, পুলিশে যোগ দেওয়া যোদ্ধারা মাসে ৬০০ দিনার পাবেন। প্রাথমিকভাবে এই নিয়োগ ছয় মাসের জন্য কার্যকর হবে। এরপর কাজের মূল্যায়নের ভিত্তিতে চাকরির স্থায়িত্বের বিষয়টি নির্ভর করবে।
সবচেয়ে শক্তিশালী গোষ্ঠীর যোদ্ধারা সরকারের আহ্বানে সাড়া দিতে অনীহা দেখাচ্ছেন। জিনতান ও মিসরাতার মতো শহরের যোদ্ধাদের সঙ্গে সম্পৃক্ত ইউনিটগুলো অন্যতম। গাদ্দাফির বিরুদ্ধে লড়াইয়ে তারা মুখ্য ভূমিকা পালন করেছে।
জিনতান শহরে এক হাজার ২০০ শক্তিশালী ইউনিটের নেতৃত্ব দিচ্ছেন মোখতার আল আখদার। ত্রিপোলি বিমানবন্দরের নিয়ন্ত্রণ তাঁর হাতে।
প্রাথমিক বাছাই থেকে সরে দাঁড়ালেন জন হান্টসম্যান
মার্কিন প্রেসিডেন্ট নির্বাচনে রিপাবলিকান পার্টির প্রাথমিক বাছাই থেকে সরে দাঁড়িয়েছেন জন হান্টসম্যান (৫১)। হান্টসম্যানের প্রচার বিভাগের এক কর্মকর্তা এ খবর দিয়েছেন।
প্রচার বিভাগের ওই কর্মকর্তা বলেন, মনোনয়ন লড়াই থেকে নাম প্রত্যাহার করে হান্টসম্যান রিপাবলিকান প্রার্থী হিসেবে প্রাথমিক বাছাইয়ে এগিয়ে থাকা মিট রমনিকে সমর্থন জানাবেন।
নিউ হ্যাম্পশায়ারে গত সপ্তাহে অনুষ্ঠিত রিপাবলিকান পার্টির প্রাথমিক বাছাইয়ের ভোটাভুটিতে হান্টসম্যানের অবস্থান ছিল তৃতীয়। ওই অঙ্গরাজ্যে অপ্রত্যাশিত ফলাফলের আশা করেছিলেন তিনি। কিন্তু শেষ পর্যন্ত তাঁর পক্ষে ভোট পড়েছে মাত্র ১৬ দশমিক ৯ শতাংশ।
এমনকি জাতীয় জনমত জরিপগুলোতে হান্টসম্যানের পক্ষে কখনোই ১ বা ২ শতাংশের বেশি সমর্থন দেখা যায়নি। আগামী শনিবার অনুষ্ঠেয় সাউথ ক্যারোলাইনার প্রাথমিক বাছাইয়ের প্রচারণায়ও তিনি ঢের পিছিয়ে আছেন।
পর্যায়ক্রমে আগামী কয়েক মাসে যুক্তরাষ্ট্রের সব অঙ্গরাজ্য ও ককাসে প্রাথমিক বাছাই হবে। পরে আগস্টে দলের কেন্দ্রীয় সম্মেলনে চূড়ান্ত প্রার্থিতা ঘোষণা করা হবে।
হান্টসম্যান যুক্তরাষ্ট্রের ইউটাহ অঙ্গরাজ্যের সাবেক গভর্নর।
কাজাখস্তানের নির্বাচনে ক্ষমতাসীনদের জয়
কাজাখস্তানের পার্লামেন্ট নির্বাচনে ক্ষমতাসীন দল বিশাল ব্যবধানে জয়ী হয়েছে। প্রেসিডেন্ট নুরসুলতান নাজারবায়েভের নেতৃত্বাধীন নুর ওতান পার্টি ৮০ দশমিক ৭ শতাংশ ভোট পেয়েছে।
গত রোববার দেশব্যাপী এ নির্বাচন অনুষ্ঠিত হয়। নির্বাচনে অপর দুটি দল এ কে ঝোল ও পিপলস কমিউনিস্ট পার্টি পেয়েছে মাত্র ৭ শতাংশ করে ভোট। আর কট্টর সরকারবিরোধী দল অল ন্যাশনাল সোশ্যাল ডেমোক্রেটিক পার্টি (ওএসডিপি) পেয়েছে ১ দশমিক ৫৯ শতাংশ ভোট।
১০৭ সদস্যের পার্লামেন্টের প্রতিটি আসন আগে নুর ওতান পার্টির দখলে ছিল। নির্বাচনী কর্মকর্তারা জানান, এবার আরও তিনটি দল প্রথমবারের মতো পার্লামেন্টের কয়েকটি আসনে জয়ী হয়েছে।
নাইজেরিয়ায় পেট্রলের দাম কমানোর ঘোষণা
নাইজেরিয়ার প্রেসিডেন্ট গুডলাক জোনাথন গতকাল সোমবার পেট্রলের দাম কমানোর ঘোষণা দিয়েছেন। দেশটিতে পেট্রলের মূল্যবৃদ্ধির প্রতিবাদে চলমান সংকট সমাধানের লক্ষ্যে তিনি এ ঘোষণা দেন। তবে শ্রমিক ইউনিয়নের নেতারা ধর্মঘট চালিয়ে যাওয়ার ঘোষণা দিয়েছেন।
নাইজেরিয়ায় ধর্মঘট দ্বিতীয় সপ্তাহে গড়ানোর পর গুডলাক জোনাথন গতকাল টেলিভিশনে জাতির উদ্দেশে দেওয়া ভাষণে পেট্রলের দাম ৩০ শতাংশ কমানোর ঘোষণা দেন। এর আগে ইউনিয়নগুলো সমস্যা সমাধানে বৈঠক করেও ব্যর্থ হয়।
প্রেসিডেন্ট বলেন, ‘রাজ্যের গভর্নর ও জাতীয় আইন পরিষদের নেতাদের সঙ্গে পরামর্শের পর সরকার লিটারপ্রতি পেট্রলের দাম কমিয়ে ৯৭ নায়রা (প্রায় ৬০ মার্কিন সেন্ট) করার প্রস্তাব অনুমোদন করেছে।’ 


অ্যান্টার্কটিকায় গভীর বরফের নিচে হ্রদ!
অ্যান্টার্কটিকায় বরফের নিচে হারিয়ে যাওয়া বিশাল হ্রদ আবিষ্কারের পরিকল্পনা অবশেষে বাস্তবে রূপ পেতে যাচ্ছে। প্রকৌশলীদের অগ্রবর্তী একটি দল প্রচণ্ড ঠান্ডা উপেক্ষা করে খাল খননের জন্য সেখানে প্রয়োজনীয় সরঞ্জাম স্থাপন করেছে।
দুই মাইল পুরু বরফ কেটে এ হ্রদ উদ্ধারের চূড়ান্ত কাজ চলতি বছরের শেষদিকে শুরু হতে পারে। অ্যান্টার্কটিকার হিম শীতল পানিতে প্রাণীর অস্তিত্ব ও এখানকার অতীতের জলবায়ু সম্পর্কে ধারণা পেতে সুবিশাল প্রকল্পটি হাতে নেওয়া হয়েছে। উচ্চাভিলাষী প্রকল্পটি বাস্তবায়ন করছেন ব্রিটিশ প্রকৌশলীরা।
যুক্তরাজ্যের বৈজ্ঞানিক চ্যালেঞ্জিং প্রকল্পগুলোর মধ্যে এটি অন্যতম। এটি এতই জটিল যে, প্রস্তুতি শেষ করতে অ্যান্টার্কটিকার দুটি গ্রীষ্ম মৌসুম লেগে যাবে।
প্রস্তুতির প্রথম ধাপে একটি ‘ট্রাক্টর ট্রেন’ প্রায় ৭০ টন সরঞ্জাম নিয়ে ইউনিয়ন গ্ল্যাসিয়রের মধ্য দিয়ে ইলসওয়ার্থ হ্রদের ওই জায়গায় যায়। গভীর তুষার ও কঠিন বরফের মিশ্রণে তৈরি ৪০০ কিলোমিটার (১৫০ মাইল) দীর্ঘ এ পথ পাড়ি দিতে ট্রাক্টরের তিন দিন সময় লাগে। পরে প্রকৌশলীরা সরঞ্জামগুলো মজুদ করে নিম্ন তাপমাত্রার সঙ্গে খাপ খাওয়ানোর মতো করে এগুলোকে স্থাপন করেন। বাতাসে প্রবাহিত তুষারে ট্রাক্টরের গিয়ার ঢেকে যাওয়ার সম্ভাবনা রয়েছে। এ কারণে খননকাজের স্থানে বিশেষ ধরনের চিহ্নের ব্যবস্থা করা হয়েছে, যাতে এটি ঢেকে গেলেও চিহ্নিত করা সম্ভব হয়।
অ্যান্টার্কটিকায় ইলসওয়ার্থ লেকের মতো আরও চার শতাধিক হ্রদ রয়েছে। কিন্তু খননের জন্য এই হ্রদ বেছে নেওয়ার কারণ হলো অন্যগুলোর চেয়ে এখানে যাতায়াতের সুবিধা রয়েছে।
অ্যান্টার্কটিকার বৈরী পরিবেশের কথা বর্ণনা করতে গিয়ে প্রকৌশলীদের অগ্রবর্তী দল ও ব্রিটিশ অ্যান্টার্কটিক সার্ভের সদস্য অ্যান্ডি টেইট বলেন, ‘হাতে পাতলা দস্তানা পরে সরঞ্জাম নিয়ে কাজ করাটা ছিল সত্যিই কঠিন...আসলেই খুব ঠান্ডা।’ তিনি বলেন, ‘অ্যান্টার্কটিকায় গ্রীষ্মেও সর্বোচ্চ তাপমাত্রা থাকে মাইনাস ২০ ডিগ্রি সেলসিয়াস।’
কর্মকর্তারা বলেন, বরফ খননের প্রস্তুতির অংশ হিসেবে কেবল সরঞ্জাম সরবরাহ করা হয়েছে। এর জন্য দরকারি প্রধান প্রধান সরঞ্জাম এখনো তৈরি ও পরীক্ষা করা হচ্ছে। এগুলো সম্পন্ন হলেই খননের স্থলে পাঠানো হবে।


সরকারের বিরুদ্ধে আদালতে ভারতের সেনাপ্রধানের রিট
ভারতের সেনাপ্রধান জেনারেল ভি কে সিং সরকারের বিরুদ্ধে আদালতে একটি রিট আবেদন করেছেন।
তাঁর বয়সসীমা নিয়ে সৃষ্ট বিতর্কের অবসানে সরকার ব্যর্থ হওয়ার পর ভি কে সিং এ পদক্ষেপ নিলেন। প্রয়োজনে তিনি সুপ্রিম কোর্টেও যেতে প্রস্তুত বলে জানিয়েছেন।
ভারতের সেনাপ্রধান টাইমস অব ইন্ডিয়াকে বলেন, ‘এটি আমার সততা ও সম্মানের বিষয়।’ তিনি বলেন, সেনাবাহিনীর স্বার্থে তিনি বিষয়টি নিয়ে কখনো উচ্চবাচ্য করেননি। তবে তিনি সরকারি সিদ্ধান্ত মেনে নেবেন কি না—সাংবাদিকদের এমন প্রশ্ন এড়িয়ে যান। সরকারি সিদ্ধান্ত অনুযায়ী, চলতি বছরের মে মাসে তাঁর অবসরে যাওয়ার কথা।
ভারতের সেনাপ্রধানের দশম শ্রেণীর পরীক্ষার সনদ অনুযায়ী তাঁর জন্মতারিখ ১৯৫১ সালের ১০ মে। কিন্তু তিনি বলছেন, চাকরির ক্ষেত্রে তাঁর প্রকৃত জন্মতারিখ গণ্য করা উচিত। প্রতিরক্ষা মন্ত্রণালয় তাঁর এ দাবি নাকচ করে বলেছে, ইউপিএসসি পরীক্ষা অনুযায়ী তাঁর জন্ম ১৯৫০ সালের ১০ মে।
প্রতিবেশীরা তেল উত্তোলন বাড়ালে পরিণতি ভালো হবে না
ইরানের পরমাণু কর্মসূচি থামাতে তাদের কাছ থেকে তেল আমদানির ওপর নিষেধাজ্ঞার হুমকি দিয়েছে ইউরোপীয় দেশগুলো। জবাবে ইরান বলেছে, এতে তাদের কোনো সমস্যা হবে না।
আবার ইরান প্রতিবেশী আরব দেশগুলোকে হুমকি দিয়ে বলেছে, তাদের ওপর নিষেধাজ্ঞার পর ঘাটতি মেটাতে তেলের উত্তোলন বাড়ালে পরিণতি ভালো হবে না।
ইরানের তেল রপ্তানির ওপর নিষেধাজ্ঞার বিষয়টি সমর্থন করে না চীন। কিন্তু চীনের প্রধানমন্ত্রী ওয়েন জিয়াবাও গত রোববার সৌদি আরব সফরে গিয়ে সে দেশের বিপুল তেল ও গ্যাসসম্পদ কীভাবে আরও বেশি পরিমাণে পাওয়া যায়, সেই চেষ্টা করেছেন। এককভাবে ইরানের তেলের সবচেয়ে বড় ক্রেতা চীন।
ইরানের তেলের ওপর নিষেধাজ্ঞা আরোপের বিষয়টি নিয়ে বেশ কিছুদিন ধরে দ্বিধাদ্বন্দ্বে আছে ইউরোপীয় ইউনিয়ন। তাদের আশঙ্কা, এতে করে বিশ্ববাজারে তেলের দাম আরও বাড়তে পারে। এমনিতে অর্থনৈতিক দুরবস্থা এবং ক্রমাগত বেড়ে চলা বেকরাত্ব নিয়ে ধুঁকতে হচ্ছে ইইউ দেশগুলোকে।
তবে ব্রিটেন সম্প্রতি বেশ আস্থার সঙ্গে জানিয়েছে, ইরান থেকে তেল রপ্তানির ওপর ইইউ শিগগির নিষেধাজ্ঞা আরোপ করবে।
এ ছাড়া নতুন একটি আইনে স্বাক্ষর করেন যুক্তরাষ্ট্রের প্রেসিডেন্ট বারাক ওবামা। ওই আইন অনুযায়ী, কোনো প্রতিষ্ঠান ইরানের কেন্দ্রীয় ব্যাংকের সঙ্গে লেনদেন করলে তাদের সম্পদ জব্দ করা হবে।
ইরানের তেল রপ্তানির অর্থ লেনদেন হয় তাদের কেন্দ্রীয় ব্যাংকের মাধ্যমে। কাজেই যুক্তরাষ্ট্রের নতুন আইন পুরোপুরি কার্যকর হলে অনেক দেশের পক্ষে ইরান থেকে তেল কেনা কঠিন হয়ে পড়বে।
ইরানের কাছ থেকে তেল কিনতে না পারলে বিকল্প হিসেবে অন্যান্য আরব দেশ থেকে তেল পাওয়া যাবে কি না, তা নিয়ে ইতিমধ্যে ভাবতে শুরু করেছে এশিয়ার অনেক দেশ। এসব দেশের নেতারা আরব দেশগুলো সফর করা শুরু করেছেন।
চারদিকে এই দুরবস্থার মধ্যেও ইরান তাদের পরমাণু কর্মসূচি চালিয়ে যাচ্ছে জোরেশোরে। নতুন বছরের শুরু থেকে তারা ভূগর্ভস্থ বাংকারে ইউরেনিয়াম পরিশোধন শুরু করেছে।
ইরান তেল রপ্তানির ওপর নিষেধাজ্ঞার হুমকির জবাবে পাল্টা হুমকি দিয়ে বলেছে, তারা হরমুজ প্রণালি বন্ধ করে দেবে। আন্তর্জাতিক বাণিজ্যসহ উপসাগরীয় দেশগুলোর তেল রপ্তানির জন্য খুবই গুরুত্বপূর্ণ এই নৌপথ।
তেল রপ্তানিকারক দেশগুলোর সংস্থা ওপেকে ইরানের প্রতিনিধি মোহাম্মদ আলী খাতাবি বলেছেন, ‘উপসাগরীয় দেশগুলো যদি বাড়তি তেল রপ্তানির সবুজ সংকেত দেয় এবং এরপর এই অঞ্চলে কিছু ঘটে গেলে তারাই হবে মূল অপরাধী।’
তবে সৌদি আরবের তেলমন্ত্রী আলী আল-নাইমি শনিবার ইঙ্গিত দিয়েছেন, তেলের বাড়তি চাহিদা মেটাতে তাঁরা প্রস্তুত। তিনি ইরানের ওপর নিষেধাজ্ঞার বিষয়টি উল্লেখ করেননি।
আবুধাবিতে চীনের প্রধানমন্ত্রী
এশিয়ার তেলসমৃদ্ধ অঞ্চলে শান্তি রক্ষার অঙ্গীকার
চীনের প্রধানমন্ত্রী ওয়েন জিয়াবাও তেলসমৃদ্ধ পশ্চিম এশিয়ায় শান্তি রক্ষায় জাতিসংঘের মাধ্যমে চেষ্টা চালিয়ে যাওয়ার অঙ্গীকার করেছেন।
গতকাল সোমবার সংযুক্ত আরব আমিরাতের আবুধাবিতে ‘বিশ্বের ভবিষ্যৎ জ্বালানি’বিষয়ক শীর্ষ সম্মেলনে যোগ দেওয়া দেশগুলোর প্রতিনিধিদের উদ্দেশে জিয়াবাও এসব কথা বলেন।
যুক্তরাষ্ট্রসহ পশ্চিমা দেশগুলো ইরান থেকে তেল আমদানি বন্ধ করতে বিশ্বের অন্য দেশগুলোর ওপর চাপ সৃষ্টি করছে। ইরান থেকে ১১ শতাংশ তেল আমদানি করে চীন।
বিশ্বের অন্যতম প্রধান তেল উৎপাদনকারী দেশ ইরানের পরমাণু কর্মসূচি নিয়ে পশ্চিমা দেশগুলোর সঙ্গে সম্পর্কে যখন তুমুল উত্তেজনা বিরাজ করছে, এ সময় চীনা প্রধানমন্ত্রী এশিয়ার তেলসমৃদ্ধ দেশগুলোর মধ্যে শান্তি রক্ষার চেষ্টা চালানোর অঙ্গীকার ব্যক্ত করলেন।
জিয়াবাও এই অঞ্চলের কৌশলগত ও গুরুত্বপূর্ণ অবস্থানের কথা তুলে ধরেন। কারণ, ওই অঞ্চলে বিশ্বের মোট তেলের ৪০ শতাংশ মজুদ রয়েছে। জিয়াবাও এখন মধ্যপ্রাচ্যের উপসাগরীয় অঞ্চল সফরে রয়েছেন। এর অংশ হিসেবে গত রোববার তিনি সৌদি আরবে অবস্থান করেন। এ সময় তিনি বাদশাহ আবদুল্লাহর সঙ্গে সাক্ষাৎ করেন।
জিয়াবাও সৌদিতে অবস্থানকালে দুই দেশের মধ্যে গুরুত্বপূর্ণ কয়েকটি চুক্তি হয়েছে। এর মধ্যে রয়েছে অর্থনৈতিক ও সাংস্কৃতিক চুক্তি। পরমাণু জ্বালানির শান্তিপূর্ণ ব্যবহারে সহযোগিতার বিষয়েও দেশ দুটির মধ্যে চুক্তি হয়। এ ব্যাপারে বিস্তারিত জানা যায়নি।
নিষেধাজ্ঞা কার্যকর করতে: ইরান থেকে তেল আমদানির ওপর নিষেধাজ্ঞা কার্যকর করতে তোড়জোড় শুরু করেছে যুক্তরাষ্ট্র। এর অংশ হিসেবে গতকাল একটি মার্কিন প্রতিনিধিদল দক্ষিণ কোরিয়ার রাজধানী সিউলে পৌঁছেছে।
বৃহস্পতিবার আদালতে যাচ্ছেন
আস্থা ভোটে গিলানির জয়
সেনাবাহিনী ও বিচার বিভাগের কাছ থেকে বিরোধিতার মুখে পড়ে নিজেদের গ্রহণযোগ্যতা প্রমাণে পাকিস্তানে আস্থা ভোট ডেকেছিল প্রধানমন্ত্রী ইউসুফ রাজা গিলানির সরকার। তাদের উদ্দেশ্য প্রাথমিকভাবে সফল হয়েছে। গতকাল শনিবার রাতে আস্থা ভোটে জিতে গেছে সরকার। গিলানি বলেছেন, ‘আজকের দিনটি পাকিস্তানের গণতন্ত্রকে স্বাগত জানানোর দিন।’
পার্লামেন্টের নিম্নকক্ষ জাতীয় পরিষদে ভোটের আগে ভাষণে গিলানি বলেন, ‘নিজেদের নেতা নির্বাচনের ক্ষেত্রে পার্লামেন্ট স্বাধীন। যদি কেউ আমাদের না চান, তাহলে অনাস্থা ভোট দিতে পারেন।’
বিশ্লেষকেরা মনে করছেন, আস্থা ভোটে জিতে গিলানি সরকার অন্তত একটি কৌশলগত অস্ত্র হাতে পেল, যা দিয়ে নৈতিকভাবে তারা সেনাবাহিনী ও বিচার বিভাগের বৈরিতা মোকাবিলার চেষ্টা করতে পারবে। তারা বলতে পারবে, সরকারের পেছনে জনসমর্থন আছে। সরকার ঠিক পথেই চলছে, ঠিক কাজই করছে।
পার্লামেন্টে ভোটের আগে দিনের বেলা, আদালত অবমাননার অভিযোগ এনে গিলানিকে আদালতে তলব করেন দেশটির সুপ্রিম কোর্ট। আদালতের নির্দেশমতো প্রেসিডেন্ট আসিফ আলী জারদারিসহ অন্যদের বিরুদ্ধে দুর্নীতিসহ বিভিন্ন অভিযোগে দায়ের হওয়ার মামলাগুলো পুনরায় চালু করতে সরকার পদক্ষেপ না নেওয়ায় তাঁর বিরুদ্ধে ওই অভিযোগ আনা হয়েছে। তাঁকে আগামী বৃহস্পতিবার আদালতে হাজির হতে বলা হয়েছে।
সুপ্রিম কোর্টের ওই রুলের বিষয়ে প্রধানমন্ত্রী গিলানি পার্লামেন্ট বলেন, ‘আমি আদালতকে সম্মান করি। ১৯ জানুয়ারি আদালতে হাজির হব।’
প্রধানমন্ত্রী আরও বলেন, ‘আমি যখন প্রধানমন্ত্রী হই, আমার প্রথম সিদ্ধান্ত কী ছিল? আমি গৃহবন্দী বিচারকদের মুক্তির নির্দেশ দিয়েছিলাম। আমরা পার্লামেন্টের দায়িত্বশীল সদস্য এবং আমরা গণতন্ত্রের প্রতি প্রতিশ্রুতিবদ্ধ।’
আস্থা ভোটের জন্য জাতীয় পরিষদে উত্থাপিত প্রস্তাবে বলা হয়, ‘রাষ্ট্রীয় প্রতিষ্ঠানগুলোকে সাংবিধানিক বিধিনিষেধের আওতায় থেকে কাজ করতে হবে এবং দেশের রাজনৈতিক নেতৃত্বের প্রতি পূর্ণ আস্থা প্রদর্শন করতে হবে।’ প্রস্তাবে আরও বলা হয়, সংবিধান অনুযায়ী ক্ষমতার তিন স্তর অর্থাৎ আইন বিভাগ বা পার্লামেন্ট, শাসন বিভাগ ও বিচার বিভাগের মধ্যে সবার ওপরে পার্লামেন্ট।
ভোটের পর গিলানি বলেন, প্রস্তাব সর্বসম্মতিক্রমে পাস হওয়ায় এটা প্রমাণিত হয়েছে, পার্লামেন্টই সবার ওপরে ও সার্বভৌম এবং গণতন্ত্র স্থিতিশীল।
তবে আস্থা ভোটের আগে পার্লামেন্ট থেকে ওয়াকআউট করেন প্রধান বিরোধী দল পাকিস্তান মুসলিম লিগ-নওয়াজ (পিএমএল-এন) এবং পাকিস্তান মুসলিম লিগ শেরপাওয়ের সদস্যরা।
পার্লামেন্টে পিএমএল-এন নেতা চৌধুরী নাসির আলী বলেন, ‘বাগাড়ম্বর দিয়ে গণতন্ত্রকে শক্তিশালী করা যায় না। এই অযোগ্য সরকার একটি অসার প্রস্তাবে নিজেদের জনপ্রিয়তা দেখানোর চেষ্টা করছে।’ দলের অপর নেতা এহসান ইকবাল দিনটিকে ‘পার্লামেন্টের ইতিহাসে একটি কালো দিন’ হিসেবে অভিহিত করেন।
আস্থা ভোটের প্রস্তাবে গত শনিবার তিনটি সংশোধনী দিয়েছিল পিএমএল-এন। তাদের সে সংশোধনী গৃহীতও হয়। কিন্তু এর পরও গতকাল দলটি পার্লামেন্ট থেকে ওয়াকআউট করে।
পাকিস্তানে ত্রিমুখী দ্বন্দ্ব
ইসলামাবাদে গতকাল প্রধানমন্ত্রীর বাসভবনে শরিক দলের সঙ্গে বৈঠকের পর পাকিস্তানের প্রেসিডেন্ট আসিফ আলী জারদারি (বাঁয়ে) ও প্রধানমন্ত্রী ইউসুফ রাজা গিলানি
পাকিস্তানে সরকার, সেনাবাহিনী ও বিচার বিভাগের ত্রিমুখী দ্বন্দ্বে রাজনৈতিক অস্থিতিশীলতা ক্রমেই ভয়াবহ পরিস্থিতির দিকে এগোচ্ছে। দেশের সুপ্রিম কোর্ট গতকাল সোমবার আদালত অবমাননার অভিযোগে প্রধানমন্ত্রী ইউসুফ রাজা গিলানির প্রতি রুল জারি করেছেন। ওই ঘটনার পরপরই প্রেসিডেন্ট আসিফ আলী জারদারির সঙ্গে বৈঠক করে পদত্যাগের প্রস্তাব দিয়েছেন গিলানি।
এদিকে, প্রেসিডেন্ট আসিফ আলী জারদারি এবং প্রধানমন্ত্রী গিলানিকে অযোগ্য ঘোষণার দাবি জানিয়ে গতকাল আদালতে আবেদন করেছেন একজন আইনজীবী।
বিশ্লেষকেরা বলছেন, জারদারি-গিলানি সরকারকে আর ক্ষমতায় দেখতে চাইছে না পাকিস্তানের সেনাবাহিনী। তবে আগের চারবারের সামরিক অভ্যুত্থানের মতো তারা সরাসরি বন্দুকের নলের মুখে জোর করে ক্ষমতায়ও আসতে চাইছে না। তারা চাইছে, সাংবিধানিক উপায়েই সরকারকে বিদায় করতে। এ জন্য বন্দুকের নলটি তারা রেখেছে বিচার বিভাগের কাঁধে। বিচার বিভাগও এ ক্ষেত্রে একের পর এক যথাসম্ভব আইনি পদক্ষেপ নিচ্ছেন। আর আদালতের এসব পদক্ষেপের ফলে দিনে দিনে আরও সংকটের মধ্যে তলিয়ে যাচ্ছে সরকার।
হিন্দুস্তান টাইমস জানায়, অবমাননার অভিযোগে সুপ্রিম কোর্ট রুল জারির পরপরই প্রেসিডেন্ট জারদারির সঙ্গে বৈঠক করেন গিলানি। এ সময় তিনি প্রেসিডেন্টকে জানান, পার্লামেন্ট চাইলে তিনি পদত্যাগ করতে রাজি আছেন।
নিজস্ব সূত্রের বরাত দিয়ে এরআরওয়াই নিউজ চ্যানেল জানায়, অবমাননার অভিযোগে আদালতে তলব করার পর ক্ষমতাসীন দল পাকিস্তান পিপলস পার্টি (পিপিপি) ও শরিক দলগুলোর শীর্ষস্থানীয় নেতাদের সঙ্গে বৈঠক করেন গিলানি। এ সময়ও তিনি বলেন, তাঁর পদত্যাগে যদি সরকার ও পার্লামেন্ট শক্তিশালী হয়, তাহলে তিনি পদত্যাগ করতে রাজি আছেন।
পার্লামেন্টে আস্থা ভোটের কয়েক ঘণ্টা আগে পিপিপি ও শরিক দলগুলোর ওই বৈঠক ডেকেছিলেন গিলানি। প্রধানমন্ত্রীর বাসভবনে ওই বৈঠকে প্রেসিডেন্ট জারদারিও উপস্থিত ছিলেন। আদালত অবমাননার অভিযোগসহ দেশের চলমান পরিস্থিতি নিয়ে বৈঠকে আলোচনা হয়। সেনাবাহিনীর সঙ্গে কোনো রকম সংঘাতে না জড়ানোর জন্য বৈঠকে প্রধানমন্ত্রীকে পরামর্শ দেন পিপিপিসহ অন্য দলগুলোর জ্যেষ্ঠ নেতারা। এদিকে গতকাল রাতে পার্লামেন্টের নিম্নকক্ষে আস্থা ভোটে জিতে গেছেন গিলানি। এতে তাঁর এবং তাঁর সরকারের অবস্থান আগের চেয়ে সংহত হয়েছে।
সূত্রের বরাত দিয়ে ভারতীয় বার্তা সংস্থা পিটিআই জানায়, বিচার বিভাগ ও সেনাবাহিনীর সঙ্গে সংঘাত এড়ানোর সম্ভাব্য পদক্ষেপ হিসেবে প্রধানমন্ত্রীর পদত্যাগের বিষয়টি নিয়ে বৈঠকে আলোচনা হয়।
প্রেসিডেন্ট জারদারিসহ অন্যদের বিরুদ্ধে দুর্নীতিসহ বিভিন্ন অভিযোগে দায়ের হওয়া মামলাগুলো পুনরায় চালু করতে আদালতের দেওয়া নির্দেশনা পালন না করায় গতকাল প্রধানমন্ত্রী গিলানিকে আদালত অবমাননার দায়ে অভিযুক্ত করেন সুপ্রিম কোর্ট। তাঁকে আগামী বৃহস্পতিবার আদালতে তলব করা হয়েছে।
বিচারক নাসির উল-মুল্ক আদালতে বলেন, ‘আদালতের নির্দেশ পালন না করায় প্রধানমন্ত্রী গিলানির বিরুদ্ধে আদালত অবমাননার রুল জারি করেছেন সুপ্রিম কোর্ট। তাঁকে সশরীরে ১৯ জানুয়ারি আদালতে হাজির হওয়ার নির্দেশ দেওয়া হয়েছে।’
নাসির উল-মুল্ক আরও বলেন, ‘আদালত অবমাননার অভিযোগে প্রধানমন্ত্রীর বিরুদ্ধে কেন ব্যবস্থা নেওয়া হবে না, তা জানতে চেয়ে রুল জারি করা ছাড়া আমাদের হাতে আর কোনো বিকল্প নেই।’
২০০৭ সালে প্রেসিডেন্ট পারভেজ মোশাররফ সরকার ন্যাশনাল রিকনসিলেশন অর্ডিন্যান্স বা এনআরওর মাধ্যমে একটি সাধারণ দায়মুক্তি ঘোষণা করে। এর ফলে প্রেসিডেন্ট জারদারিসহ আরও শত শত রাজনৈতিক নেতা দুর্নীতিসহ অন্যান্য অভিযোগ থেকে মুক্তি পেয়ে যান। জারদারি অব্যাহতি পান সুইজারল্যান্ডের আদালতে দায়ের হওয়া অর্থ পাচার মামলা থেকে।
পরবর্তী সময়ে ২০০৯ সালে ওই এনআরও সুপ্রিম কোর্ট বাতিল করে এবং সেই থেকে জারদারির বিরুদ্ধে মামলাটি আবার চালু করার জন্য সুইজারল্যান্ড কর্তৃপক্ষকে চিঠি দেওয়ার জন্য সরকারকে বলে আসছেন। কিন্তু সরকার তাতে অস্বীকৃতি জানায়। সরকারের বক্তব্য, প্রেসিডেন্টের সাংবিধানিক দায়মুক্তি আছে।
এই পরিপ্রেক্ষিতে গতকাল প্রধানমন্ত্রীর বিরুদ্ধে আদালত অবমাননার রুল জারি করলেন সুপ্রিম কোর্ট। পাকিস্তানে দ্বিতীয়বারের মতো দায়িত্বে থাকা কোনো প্রধানমন্ত্রীর বিরুদ্ধে আদালত অবমাননার অভিযোগ আনা হলো। আদালতের এই পদক্ষেপের ফলে সেনাবাহিনীর সঙ্গে মুখোমুখি অবস্থানে থাকা দেশটির সামরিক সরকারের ওপর চাপ আরও বেড়ে গেল।
বিশ্লেষকেরা বলছেন, শুধু প্রধানমন্ত্রী গিলানির বিরুদ্ধে রুল জারি করা হলেও আদালতের মূল লক্ষ্য প্রেসিডেন্ট জারদারি।
রুল জারির পর আইনমন্ত্রী মাওলা বক্স চান্দিও সুপ্রিম কোর্টের সামনে সাংবাদিকদের বলেন, ‘এটা কোনো ছোটখাটো ঘটনা নয়, রীতিমতো অস্বাভাবিক। বিষয়টি নিয়ে আমরা আমাদের পরামর্শক কমিটিতে আলোচনা করব। সংবিধান ও আইনের আলোকেই আমরা প্রয়োজনীয় পদক্ষেপ নেব।’
সাবেক আইনমন্ত্রী খালিদ আনোয়ার জানিয়েছেন, আদালত অবমাননার অভিযোগ প্রমাণিত হলে প্রধানমন্ত্রীকে জেলে পাঠানো যায়। তিনি বলেন, ‘তবে আমি মনে করছি না তেমনটি ঘটবে। এখানে আশঙ্কার বিষয় হলো, আদালত অবমাননার দায়ে প্রধানমন্ত্রী দোষী সাব্যস্ত হলে তিনি পার্লামেন্টের সদস্য হিসেবে অযোগ্য হবেন। আর পার্লামেন্টের সদস্যপদ হারালে তিনি আর প্রধানমন্ত্রী পদের যোগ্য নন।’
এ ছাড়া সুপ্রিম কোর্ট গতকাল আরও একটি গুরুত্বপূর্ণ সিদ্ধান্ত দিয়েছেন। সামরিক বাহিনীর বিরুদ্ধে সহযোগিতা চেয়ে যুক্তরাষ্ট্র সরকারকে পাঠানো বিতর্কিত ‘গোপন চিঠি’র বিষয়টি বিচার বিভাগীয় নিরপেক্ষ তদন্ত দাবি করে সেনাপ্রধান জেনারেল আশফাক পারভেজ কায়ানির আবেদন গ্রহণ করেছেন সুপ্রিম কোর্ট। গতকাল এ বিষয়ে শুনানির পর আদালত সেনাপ্রধানের আবেদনটি গ্রহণ করেন।
যুক্তরাষ্ট্রপ্রবাসী ব্যবসায়ী মনসুর ইজাজ গত অক্টোবরে ফিন্যান্সিয়াল টাইমস পত্রিকায় একটি নিবন্ধে জানান, আল-কায়েদার নেতা ওসামা বিন লাদেন হত্যার পর সরকার আশঙ্কা করেছিল সেনাবাহিনী ক্ষমতা দখল করতে পারে। ইজাজের দাবি অনুযায়ী, সেনাবাহিনীর এই সম্ভাব্য অভ্যুত্থান ঠেকাতে এবং সেনাবাহিনীর ক্ষমতা কাটছাঁট করতে সহযোগিতা চেয়ে তখন গোপনে মার্কিন সরকারকে একটি চিঠি দিয়েছিল পাকিস্তান সরকার।
বিতর্কিত ওই চিঠির বিষয়টি ফাঁস হওয়ার পর থেকে মুখোমুখি দাঁড়িয়ে যায় পাকিস্তানের বেসামরিক সরকার ও সেনাবাহিনী। তবে এ বিষয়ে সরকারের সঙ্গে সেনাবাহিনীর একটা সমঝোতাও হয়েছিল। সে মোতাবেক পদত্যাগ করেছিলেন যুক্তরাষ্ট্রে নিযুক্ত মার্কিন রাষ্ট্রদূত হুসেইন হাক্কানি। কিন্তু পরিস্থিতি হঠাৎ উত্তপ্ত হয়ে ওঠে বিষয়টির বিচার বিভাগীয় তদন্ত চেয়ে সেনাপ্রধান কায়ানির সুপ্রিম কোর্টের দ্বারস্থ হওয়া এবং এর মাধ্যমে সেনাপ্রধান সংবিধান লঙ্ঘন করেছেন বলে প্রধানমন্ত্রীর মন্তব্যে। প্রধানমন্ত্রীর ওই মন্তব্যের জবাবে সেনাবাহিনী জানায়, তাঁর এ বক্তব্য দেশের জন্য ভয়াবহ পরিণতি ডেকে আনতে পারে।
এই পরিপ্রেক্ষিতে গত শনিবার সেনাপ্রধান কায়ানির সঙ্গে বৈঠক করে পরিস্থিতি শান্ত করার চেষ্টা করেন জারদারি। কিন্তু সেনাপ্রধান জানিয়ে দেন, প্রধানমন্ত্রীকে তাঁর বক্তব্য প্রত্যাহার কিংবা এ বিষয়ে ব্যাখ্যা দিতে হবে। প্রধানমন্ত্রী এর ব্যাখ্যা কিংবা বক্তব্য প্রত্যাহারে অস্বীকৃতি জানিয়ে বলেন, তিনি সংবিধান অনুযায়ী শুধু পার্লামেন্টের কাছেই জবাবদিহি করতে বাধ্য। অন্য কারও কাছে নয়।
এদিকে, প্রেসিডেন্ট জারদারি ও প্রধানমন্ত্রী গিলানিকে অযোগ্য ঘোষণার দাবি জানিয়ে গতকাল সুপ্রিম কোর্টে আবেদন করেছেন আইনজীবী ওয়াহাব আল খায়েরি।
বিদেশি ব্যাংক থেকে পাকিস্তানের জাতীয় সম্পদ দেশে ফেরত আনার জন্য প্রেসিডেন্টকে নির্দেশ দেওয়ার দাবি জানান খায়েরি। তিনি দাবি করেন, প্রেসিডেন্ট জারদারি ও তাঁর সহযোগীরা দেশের সম্পদ লুটপাট করেছেন। বিদেশে ব্যাংক অ্যাকাউন্ট খুলে সেখানে অর্থ রেখেছেন।
আইনজীবী খায়েরি তাঁর আবেদনে আরও বলেছেন, ‘প্রেসিডেন্ট যদি দাবি করেন সুইজারল্যান্ডে অর্থ পাচার মামলায় তাঁর দায়মুক্তি আছে, তাহলে তিনি ভুল করবেন।’
এ ছাড়া, পাকিস্তান জাতির মর্যাদাহানি করার লক্ষ্যেই সেনাপ্রধানের বিরুদ্ধে সংবিধান লঙ্ঘনের অভিযোগ তোলা হয়েছে বলে জানিয়েছেন খায়েরি। তিনি বলেছেন, সামরিক গোয়েন্দা সংস্থা আইএসআইকে ধ্বংস করার জন্যই এ পরিস্থিতির সৃষ্টি করা হয়েছে।


রাজনীতি নিয়ে নারীর উচ্চাশা নেই!
রাজনীতি সম্পর্কে নারী ও পুরুষের চিন্তাভাবনা এক নয়। রাজনৈতিক কোনো বিষয়ে পুরুষেরা যেভাবে আগ্রহ দেখান, নারীদের বেলায় তেমনটা দেখা যায় না। রাজনীতিতে পুরুষেরা নারীদের চেয়ে বেশি উচ্চাকাঙ্ক্ষী হয়ে থাকেন। তাঁরা প্রতিদ্বন্দ্বিতা করে টিকে থাকতে চান। অন্যদিকে নারীরা এত প্রতিদ্বন্দ্বিতা পছন্দ করেন না। সাম্প্রতিক একটি গবেষণায় এমনটাই দাবি করা হয়েছে।
বার্তা সংস্থা এএনআই জানায়, গবেষণাটি পরিচালনা করেন যুক্তরাষ্ট্রের আমেরিকান ইউনিভার্সিটি স্কুল অব পাবলিক অ্যাফেয়ার্সের সহযোগী অধ্যাপক জেনিফার ললেস এবং লয়োলা ম্যারিমাউন্ট ইউনিভার্সিটির সহযোগী অধ্যাপক রিচার্ড ফক্স। গবেষকেরা প্রায় চার হাজার আইনজীবী, ব্যবসায়ী নেতা, শিক্ষাবিদ এবং রাজনৈতিক কর্মীর ওপর জরিপ করেন।
গবেষকেরা বলেন, এভাবে রাজনীতি সম্পর্কে নারী-পুরুষভেদে ভিন্ন মনোভাবের পেছনে অনেক কারণ আছে। নারীরা নির্বাচনকে খুব প্রতিযোগিতামূলক মনে করেন। এ ছাড়া নির্বাচনকে তাঁরা নারীবান্ধব মনে করেন না। হিলারি ক্লিনটন ও সারাহ পেলিন যুক্তরাষ্ট্রে প্রেসিডেন্ট প্রার্থী হতে ব্যর্থ হওয়ার পর নারীরা মনে করেন, রাজনীতি আসলে পুরুষদের পক্ষপাতী। এ ঘটনাটি নারীদের রাজনীতি বিমুখ করে তুলতে পারে।
রাজনীতি থেকে নারীদের মুখ ফিরিয়ে নেওয়ার আরেকটি কারণ হলো নারীরা মনে করেন, প্রতিদ্বন্দ্বিতা করে রাজনীতি করার মতো যোগ্যতা এখনো তাঁদের হয়নি। এ ছাড়া পুরুষের চেয়ে নারীপ্রার্থীরা কম প্রতিযোগিতাপূর্ণ ও কম আত্মবিশ্বাসী হন বলে তাঁরা গবেষণায় উল্লেখ করেন।
গবেষণায় দেখা গেছে, নারীকে পুরুষ প্রার্থীরাও কম প্রতিদ্বন্দ্বী বলে মনে করেন। গবেষণার ফলাফলে আরও দেখা যায়, রাজনীতি বা নির্বাচনে ব্যবহূত আধুনিক প্রচারাভিযান সম্পর্কে পুরুষদের চেয়ে নারীরা নেতিবাচক ধারণা পোষণ করেন। এটাও নারী-পুরুষভেদে রাজনীতি সম্পর্কে ভিন্ন মনোভাবের অন্যতম কারণ।
গবেষণায় আরও দেখা গেছে, একজন পুরুষ রাজনীতিবিদ বিভিন্ন কাজে বিভিন্নজনের পরামর্শ সহজে গ্রহণ বা বিবেচনা করতে পারেন। অন্যদিকে নারী রাজনীতিবিদ সব সময় তা পারেন না। সর্বোপরি সন্তানদের দেখাশোনা ও গার্হস্থ্য কাজ-কর্ম এখনো নারীদেরই বেশি করতে হয়।


লন্ডন অলিম্পিকে পুতিনের আসতে মানা!
আর কয়েক মাস পরই লন্ডনে বসছে ক্রীড়া-বিশ্বের সবচেয়ে বড় আসর অলিম্পিক। এই ক্রীড়া মহাযজ্ঞে নানা দেশের প্রতিযোগীদের পাশাপাশি উপস্থিত থাকবেন বিভিন্ন দেশের রাষ্ট্রপ্রধানেরাও। আগামী ২৭ জুলাই ব্রিটেনের রানি দ্বিতীয় এলিজাবেথ লন্ডন অলিম্পিকের উদ্বোধন ঘোষণার কথা রয়েছে।
তবে সবকিছু ঠিক থাকলেও লন্ডন অলিম্পিকে রাশিয়ার প্রধানমন্ত্রী ভ্লাদিমির পুতিনের উপস্থিতি নিয়ে কথা তুলেছেন লেবার পার্টির সাংসদ ও ইউরোপ-বিষয়ক সাবেক মন্ত্রী ডেনিস ম্যাকসেন। কারণ, হিসেবে তিনি উল্লেখ করেছেন, ২০০৬ সালে রাশিয়ার কারাগারে ব্রিটিশ নাগরিক আলেকজেন্ডারের বিচার-বহির্ভূত হত্যাকাণ্ডে পুতিনের সম্পৃক্ততা। এ ছাড়া ১৯৮০ সালে অলিম্পিক আয়োজক দেশ হিসেবে রাশিয়া তত্কালীন ব্রিটিশ প্রধানমন্ত্রী মার্গারেট থেচারকে প্রত্যাখ্যান করে। তিনি রাশিয়ার চলমান মানবাধিকার পরিস্থিতির উন্নতি না হওয়া পর্যন্ত পুতিনকে অলিম্পিকে দেখতে চান না বলে মন্তব্য করেছেন।
ডেনিস ম্যাকসেন বলেন, ‘আমরা রাশিয়ার আমলাদের এখানে দেখতে অস্বীকৃতি জানাচ্ছি। কারণ, তাঁরা লন্ডনে পুরো স্বাধীনতা উপভোগ করতে আসেন আবার নিজ দেশে ফিরে সাধারণ মানুষের ন্যূনতম অধিকার রক্ষার তোয়াক্কাও করেন না। পুতিন এই দলের প্রধান হোতা।’ লন্ডনে পুতিনের উপস্থিতি নিয়ে তিনি আজ পার্লামেন্টে জোট সরকারের পরিষ্কার অবস্থান জানতে চাইবেন।
তবে ডেনিস ম্যাকসেনের এই চাওয়ার বিষয়ে সরকারের পক্ষ থেকে কোনো মন্তব্য পাওয়া যায়নি।
রাশিয়ার প্রধানমন্ত্রীর লন্ডন অলিম্পিকে উপস্থিতি বিতর্ক যে দিকেই মোড় নিক না কেন, শীতকালীন অলিম্পিক ২০১৪ এবং মস্কো ফুফা ফুটবল বিশ্বকাপের গর্বিত আয়োজক রাশিয়া। আর তাই শীতকালীন অলিম্পিকের জন্য ব্রিটেনের রানির কাছ থেকে ইতিমধ্যে তাঁর কেনজিংটন প্যালেস গ্রাউন্ড ভাড়া করেছে রাশিয়া; যেখানে আয়োজিত হবে রাশিয়ান সাংস্কৃতিক উত্সব।
কংগ্রেসের কাজে অসন্তুষ্ট অধিকাংশ মার্কিন নাগরিক
কংগ্রেসের কাজ নিয়ে যুক্তরাষ্ট্রের ৮৪ শতাংশ মানুষ অসন্তোষ প্রকাশ করেছে। সন্তুষ্ট মাত্র ১৩ শতাংশ মানুষ। গত সোমবার ওয়াশিংটন পোস্ট ও এবিসি নিউজের প্রকাশিত একটি জনমত জরিপে এ কথা জানা যায়।
কংগ্রেসের প্রতি অসমর্থনের হার অক্টোবরে পরিচালিত জরিপের ফলাফল থেকে দুই শতাংশ বেড়েছে। অক্টোবরের ওই জরিপে অংশগ্রহণকারী ৮২ শতাংশ নাগরিক কংগ্রেসের কাজকে অসমর্থন করে। বিগত ৪০ বছরের জরিপের ইতিহাসে কংগ্রেসকে এত ব্যাপক হারে সমর্থন না করার নজির এটাই প্রথম।
২০১২ সালের কংগ্রেস নির্বাচনে নিজেদের অবস্থান সুবিধাজনক পর্যায়ে নিয়ে যেতে ডেমোক্রেটিক ও রিপাবলিকান উভয় দলই ২০১১ সালের পুরোটা জুড়ে দেশের ঋণ ও বাত্সরিক বাজেটের ঘাটতি নিয়ন্ত্রণে লড়াই করেছে। গত গ্রীষ্মে একটি চুক্তি বারাক ওবামাকে ঋণের বিশাল বোঝা বৃদ্ধিতে সাহায্য করেছে। যা বিতর্ক জন্ম দেয় এবং মার্কিন জনগণকে ক্ষুব্ধ করে।
জরিপে আরও দেখা যায়, সুনির্দিষ্টভাবে মার্কিন কংগ্রেসের ডেমোক্রেটিক দল তাদের কাজের ব্যাপারে জনগণের সমর্থন পেয়েছে শতকরা ৩৩ ভাগ যেখানে রিপাবলিকানদের সমর্থনের হার শতকরা ২১ ভাগ।


সালমান রুশদীকে ভারতে আসতে মানা!
রাজস্থানের জয়পুর সাহিত্য উত্সবে যোগ দেওয়ার কথা ছিল ভারতীয় বংশোদ্ভূত ব্রিটিশ লেখক সালমান রুশদীর। তবে শেষ মুহূর্তে রাজস্থান সরকারের আপত্তির কারণে তাঁকে এই উত্সবে যোগদান থেকে বিরত থাকতে অনুরোধ করা হয়েছে।
সূত্র জানায়, মুসলমানদের কয়েকটি গোষ্ঠী সালমান রুশদীকে প্রতিহত করার হুমকির প্রেক্ষাপটে রাজস্থান সরকার এই অনুরোধ জানায়। সরকারের আশঙ্কা, উত্সবে রুশদীর যোগদান ব্যাপক নিরাপত্তা ঝুঁকি তৈরি করবে।
রাজস্থান পুলিশের নাম প্রকাশে অনিচ্ছুক এক ঊর্ধ্বতন কর্মকর্তা টাইমস অব ইন্ডিয়াকে বলেন, ‘আমাদেরকে জানানো হয়েছে, সালমান রুশদীর সফর বাতিল হয়ে গেছে।’
এ ব্যাপারে আয়োজকদের পক্ষ থেকে কিছু জানানো হয়নি। তবে জয়পুর সাহিত্য উত্সবের ওয়েবসাইটে ২০-২৪ জানুয়ারি পর্যন্ত বুকার পুরস্কারজয়ী রুশদীর পূর্বনির্ধারিত কার্যসূচিগুলো সরিয়ে নেওয়া হয়েছে।
তবে সফর বাতিলের বিষয়ে সালমান রুশদীর পক্ষ থেকে কোনো কিছু জানানো হয়নি।
প্রসঙ্গত, সালমান রুশদীকে ভারতে আসার অনুমতি না দেওয়ার জন্য এ মাসের প্রথম দিকে দেওবন্দের দারুল উলুম বিশ্ববিদ্যালয়ের উপাচার্য কেন্দ্রীয় সরকারের কাছে একটি চিঠি লেখেন। এর কয়েক ঘণ্টার মধ্যেই রুশদী টুইটারে লিখেন, নিজেকে ভারতীয় বংশোদ্ভূত বলে পরিচয় দেওয়ার কোনো প্রয়োজন তাঁর নেই। এমন পরিস্থিতিতে রাজ্য সরকার রুশদীকে এ উত্সবে না আনার জন্য আয়োজকদের নির্দেশ দেয়।
দ্য স্যাটানিক ভার্সেস বইটির জন্য বিতর্কিত হন সালমান রুশদী।


ভারত বাক স্বাধীনতা ও মতামত হরণ করতে পারে না, আদালতে গুগল
আপত্তিকর লেখা ও ছবির কারণে গুগলসহ ২১টি সামাজিক যোগাযোগের ওয়েবসাইট ভারতে ফৌজদারি মামলার মুখোমুখি হয়েছে। দিল্লি হাইকোর্ট এই ওয়েবসাইটগুলোকে সতর্ক করে বলেছেন, অবিলম্বে ওয়েবসাইট থেকে আপত্তিকর ছবি ও লেখা সরিয়ে ফেলতে হবে। এ ব্যাপারে দ্রুত ব্যবস্থা না নিলে চীনের মতো ভারতেও এসব ওয়েবসাইট বন্ধ করে দেওয়া হবে বলেও দিল্লি হাইকোর্ট জানিয়ে দিয়েছে।
আদালতের এই সতর্কতার পরিপ্রেক্ষিতে গুগল ইন্ডিয়ার আইনজীবী এন এন কাউল গতকাল সোমবার আদালতে বলেছেন, ব্লক করে দেওয়া বা ওয়েবসাইট বন্ধ করে দেওয়া কোনো সমাধান হতে পারে না। ভারত একটি গণতান্ত্রিক দেশ ভারতের সঙ্গে চীনের তুলনা হতে পারে না। তিনি আরও বলেন, ‘বিষয়টি বাক স্বাধীনতা ও মতামত প্রকাশের সাংবিধানিক অধিকারের সঙ্গে সংশ্লিষ্ট। কারও বাক স্বাধীনতা ও মতামত হরণ করা যায় না। এই একটি ব্যাপারই গণতান্ত্রিক ভারতকে স্বৈরতান্ত্রিক চীন থেকে আলাদা করেছে।’
সাংবাদিক বিনোদ রাইয়ের আবেদনের পরিপ্রেক্ষিতে দিল্লির মেট্রোপলিটন ম্যাজিস্ট্রেট সুরেশ কুমার ফেসবুক, গুগল, ইয়াহুসহ ২১টি সামাজিক যোগাযোগের ওয়েবসাইটকে সমন জারির নির্দেশ দিয়েছেন। নির্দেশে বলা হয়েছে, আগামী ১৩ মার্চের মধ্যে ওই ২১টি সাইটকে আদালতে হাজিরা দিয়ে তাদের বক্তব্য পেশ করতে হবে। গুগল ইন্ডিয়া ও ফেসবুক নিম্ন আদালতের এই সমন জারির বিরুদ্ধে হাইকোর্টে আপিল করেছে।


কনকর্ডিয়া দুর্ঘটনায় ২৯ যাত্রী এখনো নিখোঁজ
ইতালির প্রমোদতরী কোস্টা কনকর্ডিয়ার নিখোঁজদের খোঁজে উদ্ধারকর্মী ও ডুবুরিরা এখনো অভিযান চালিয়ে যাচ্ছে। বিভিন্ন দেশের ২৯ জন যাত্রী এখনো নিখোঁজ রয়েছে। স্থানীয় কোস্টগার্ড-প্রধান মার্কো ব্রাসকো বলেন, নিখোঁজ যাত্রীদের খুঁজে পাওয়ার আশা ক্ষীণ।
গত শুক্রবার জাহাজটি ডুবে যাওয়ার পর এ পর্যন্ত ছয়জনের লাশ উদ্ধার করা হয়েছে। জাহাজের মালিক এ দুর্ঘটনার জন্য ক্যাপ্টেনকে দায়ী করেছেন। তিনি বলেন, ক্যাপ্টেন জাহাজটির গতিপথ একটি দ্বীপের দিকে ঘুরিয়ে দেন।
জাহাজের ক্যাপ্টেন ফ্রান্সিসকো স্কেতিনোকে হত্যাকাণ্ডের দায়ে অভিযুক্ত করা হয়েছে। তবে ৫২ বছর বয়সী এই ক্যাপ্টেন অভিযোগ অস্বীকার করেন।
তাঁর পক্ষের আইনজীবী ব্রুনো লেপোরাত্তি বলেন, ক্যাপ্টেন এই দুর্ঘটনায় শোকাহত। তিনি এই ভয়ংকর বিপদ থেকে যাত্রীদের রক্ষার ব্যাপারে আন্তরিক ছিলেন।
দুর্ঘটনার ফলে পরিবেশ দূষণের আশঙ্কা করেন দেশটির পরিবেশ মন্ত্রী। তিনি বলেন, জাহাজ থেকে একধরনের তরল পদার্থ নির্গত হচ্ছে। এটা জ্বালানি তেল কি না, এটা বোঝা যাচ্ছে না।
চারর হাজার ২০০ জন যাত্রী নিয়ে জাহাজটি গত শুক্রবার ডুবে যায়। সর্বশেষ সংবাদে জানা গেছে, ১২ জন জার্মান, দুজন মার্কিন, ছয়জন ইতালীয়, দুই ফরাসি দম্পতি এবং একজন পেরুর নাগরিক এখনো নিখোঁজ।
লোদীর বহিষ্কারাদেশ প্রত্যাহারে সুপ্রিম কোর্টের নির্দেশ
পাকিস্তানের সুপ্রিম কোর্ট গতকাল সোমবার দেশটির সাবেক প্রতিরক্ষাসচিব লেফটেন্যান্ট জেনারেল (অব.) নাঈম খালিদ লোদীর বহিষ্কারাদেশ প্রত্যাহারের জন্য প্রধানমন্ত্রী ইউসুফ রাজা গিলানিকে নির্দেশ দিয়েছেন। দ্য ডন পত্রিকার অনলাইন এ খবর জানিয়েছে।
আলোচিত ‘গোপন চিঠি’ কেলেঙ্কারি বিষয়ে বিচার বিভাগীয় কমিশনের তদন্ত শেষ না হওয়া পর্যন্ত লোদীকে তাঁর পদে বহাল রাখতে বলেছেন আদালত। দেশটির এক সাবেক সেনা কর্মকর্তার আবেদনের পরিপ্রেক্ষিতে সুপ্রিম কোর্ট এ আদেশ দিয়েছেন।
পাকিস্তানের সেনাপ্রধান ও গোয়েন্দা সংস্থা আইএসআইয়ের মহাপরিচালকের বিরুদ্ধে বেআইনি পন্থায় কোনো পদক্ষেপ গ্রহণ করা থেকে প্রধানমন্ত্রী ইউসুফ রাজা গিলানিকে বিরত রাখতে মেজর (অব.) আবদুল মজিদের পক্ষে আইনজীবী তারিক আসাদ সুপ্রিম কোর্টে ওই আবেদন করেন।
১১ জানুয়ারি গুরুতর অসদাচরণের অভিযোগে পাকিস্তানের প্রতিরক্ষাসচিব লোদীকে বহিষ্কার করেন প্রধানমন্ত্রী গিলানি। এ ঘটনায় সেনাবাহিনীর সঙ্গে বেসামরিক সরকারের সম্পর্ক আরও তিক্ত হয়ে ওঠে। লোদী সেনাবাহিনীর ঘনিষ্ঠ বলে পরিচিত।
গিলানির আদালত অবমাননার আদেশের বিরুদ্ধে আবেদন
পাকিস্তানের প্রধানমন্ত্রী ইউসুফ রাজা গিলানির বিরুদ্ধে দেশটির সুপ্রিম কোর্টের জারি করা আদালত অবমাননার আদেশ চ্যালেঞ্জ করে আজ মঙ্গলবার সুপ্রিম কোর্ট রেজিস্ট্রির কাছে এক আবেদন হয়েছে। দ্য ডন পত্রিকার অনলাইন এ খবর জানিয়েছে।
গতকাল সোমবার আদালত অবমাননার অভিযোগে প্রধানমন্ত্রী ইউসুফ রাজা গিলানির প্রতি রুল জারি করেছেন সুপ্রিম কোর্ট। প্রেসিডেন্ট জারদারিসহ অন্যদের বিরুদ্ধে দুর্নীতিসহ বিভিন্ন অভিযোগে দায়ের হওয়া মামলাগুলো পুনরায় চালু করতে আদালতের দেওয়া নির্দেশনা পালন না করায় গতকাল প্রধানমন্ত্রী গিলানিকে আদালত অবমাননার দায়ে অভিযুক্ত করেন সুপ্রিম কোর্ট।
এ আদেশ চ্যালেঞ্জ করে আজ লাহোরে সুপ্রিম কোর্টের রেজিস্ট্রারের কাছে ব্যারিস্টার জাফরুল্লাহ একটি আবেদন করেছেন। জাফরুল্লাহ তাঁর আবেদনে যুক্তি দেন, সংবিধানের ২৪৮ ধারার অধীনে প্রেসিডেন্টের মতো প্রধানমন্ত্রীও দায়মুক্তি পাবেন।
ব্যারিস্টার জাফরুল্লাহ বলেছেন, প্রেসিডেন্টের দুর্নীতির বিষয়ে তথ্য চেয়ে সুইজারল্যান্ডের কর্তৃপক্ষকে চিঠি লেখা প্রধানমন্ত্রীর কাজ নয়। আবেদনে বলা হয়েছে, প্রধানমন্ত্রীকে সশরীরে ১৯ জানুয়ারি আদালতে হাজির হওয়ার নির্দেশ দেওয়ার আগে আদালতের উচিত আইনসচিব ও আইনমন্ত্রীকে তলব করা।
২০০৭ সালে প্রেসিডেন্ট পারভেজ মোশাররফ সরকার ন্যাশনাল রিকনসিলেশন অর্ডিন্যান্স বা এনআরওর মাধ্যমে একটি সাধারণ দায়মুক্তি ঘোষণা করে। এর ফলে প্রেসিডেন্ট জারদারিসহ আরও শত শত রাজনৈতিক নেতা দুর্নীতিসহ অন্যান্য অভিযোগ থেকে মুক্তি পেয়ে যান। জারদারি অব্যাহতি পান সুইজারল্যান্ডের আদালতে দায়ের হওয়া অর্থ পাচার মামলা থেকে।
পরবর্তী সময়ে ২০০৯ সালে ওই এনআরও সুপ্রিম কোর্ট বাতিল করেন এবং সেই থেকে জারদারির বিরুদ্ধে মামলাটি আবার চালু করার জন্য সুইজারল্যান্ড কর্তৃপক্ষকে চিঠি দেওয়ার জন্য সরকারকে বলে আসছেন। কিন্তু সরকার তাতে অস্বীকৃতি জানায়। সরকারের বক্তব্য, প্রেসিডেন্টের সাংবিধানিক দায়মুক্তি আছে। এই পরিপ্রেক্ষিতে গতকাল প্রধানমন্ত্রীর বিরুদ্ধে আদালত অবমাননার রুল জারি করলেন সুপ্রিম কোর্ট।
রাজনীতিতে ফের সক্রিয় হচ্ছেন প্রিয়াঙ্কা গান্ধী
উত্তর প্রদেশের নির্বাচন সামনে রেখে রাজনীতির মাঠে সক্রিয় হচ্ছেন ক্ষমতাসীন কংগ্রেসের সভানেত্রী সোনিয়া গান্ধীর মেয়ে প্রিয়াঙ্কা গান্ধী ভদ্র। গান্ধী পরিবারের নির্বাচনী আসন হিসেবে পরিচিত আমেথি ও রায়বেরেলির কংগ্রেস কর্মীদের সঙ্গে গতকাল সোমবার তিনি ১০ ঘণ্টারও বেশি সময় কাটান।
আর এর মধ্য দিয়ে দুই বছরেরও বেশি সময় পর রাজনীতির মাঠে দেখা গেল প্রিয়াঙ্কাকে। সর্বশেষ ২০০৯ সালে লোকসভার নির্বাচনে আমেথিতে তিনি সক্রিয়ভাবে জনসংযোগ করেন। তবে মাঝে দুই বছরের এ অনুপস্থিতির কোনো ছায়া গতকাল দেখা যায়নি। মুন্সিগঞ্জ গেস্টহাউসে তিনি ছিলেন আগের মতোই হাসিখুশি ও প্রাণোচ্ছল। কর্মীরাও ফিরে পান সেই পুরোনো প্রিয়াঙ্কাকে।
টাইমস অব ইন্ডিয়া জানিয়েছে, আমেথি ও রায়বেরেলির প্রার্থী বাছাই চূড়ান্ত করতে দুই দিনের সফরে গেছেন প্রিয়াঙ্কা। তিনি ১৯৯৯ সাল থেকেই এ দায়িত্ব পালন করে আসছেন। সেবার তিনি মা সোনিয়া গান্ধীর পক্ষে নির্বাচনী প্রচারণা চালিয়ে বাজিমাত্ করেন। ২০০৪ ও ২০০৯ সালে লোকসভা নির্বাচনে তিনি কংগ্রেসের সাধারণ সম্পাদক ও ভাই রাহুল গান্ধীর পক্ষেও প্রচার চালান।
গতকাল প্রিয়াঙ্কার আসার খবর শুনে কংগ্রেসের দুই হাজারেরও বেশি কর্মী সেখানে সমবেত হলে তিনি তাদের সঙ্গে দেখা করেন।
নির্মলা দেবী নামে কংগ্রেসের এক কর্মী বলেন, ‘তিনি (প্রিয়াঙ্কা) এখন এখানে। সবকিছুই ঠিক হয়ে যাবে।’ রাজনীতিতে প্রিয়াঙ্কার অনুপস্থিতির বিষয়ে জানতে চাইলে তিনি বলেন, ‘এটা তাঁর জীবন, তাঁর সিদ্ধান্ত। এ ব্যাপারে সিদ্ধান্ত দেওয়ার আমরা কে?’


কাল দেখা যাবে না উইকিপিডিয়াকে !
কাল বুধবার উন্মুক্ত বিশ্বকোষ উইকিপিডিয়ার ইংরেজি ভাষার সাইটটি দেখা যাবে না। যুক্তরাষ্ট্রে প্রস্তাবিত ‘অ্যান্টি-পাইরেসি’ আইনের প্রতিবাদে কাল সাইটটি বন্ধ রাখার সিদ্ধান্ত নিয়েছে উইকিপিডিয়া কর্তৃপক্ষ। ইউজার জেনারেটেড সংবাদ সাইট রেড্ডিট ও বোয়িং বোয়িং ব্লগ সাইটও উইকিপিডিয়ার এ সিদ্ধান্তের সঙ্গে একাত্মতা প্রকাশ করেছে।
বিবিসির খবরে বলা হয়, উইকিপিডিয়াসহ আরও কিছু সাইটের স্বত্বাধিকারীরা বলছেন, তাঁরা মার্কিন কংগ্রেসে প্রস্তাবিত ‘স্টপ অনলাইন পাইরেসি অ্যাক্ট’ (সোপা) ও ‘প্রটেক্ট ইনটেলেকচুয়াল প্রোপার্টি অ্যাক্ট’-এর (পিপা) বিরুদ্ধে প্রতিবাদ জানাতে সাইট বন্ধ রাখার সিদ্ধান্ত নিয়েছেন। কাল বুধবার মধ্যরাত থেকে উইকিপিডিয়া অফলাইনে থাকবে।’
উইকিপিডিয়ার প্রতিষ্ঠাতা জিমি ওয়েলস বিবিসিকে বলেন, ‘সোপার মাধ্যমে পাইরেসি খুব একটা বন্ধ করা যাবে না। এ ছাড়া সোপায় প্রস্তাবিত বিধি-নিষেধগুলো বেশ বিস্তৃত এবং তা খুব একটা কার্যকর হবে বলে মনে হয় না।’
এদিকে সোপার সমর্থনকারী মার্কিন প্রতিনিধি পরিষদের সদস্যরা বলেছেন, আপত্তিকর তথ্যসংবলিত সাইটগুলোর আয় বন্ধ করতে সোপার বিধি-বিধানগুলো সহায়ক হবে। তাঁরা বলেন, এতে করে ওয়েবসাইটের মালিকেরা এবং মার্কিন সরকার পাইরেসির সঙ্গে যুক্ত সাইটগুলো বন্ধ করে দেওয়ার জন্য আইনের আশ্রয় নিতে পারবে। এ ছাড়া আইনটি যুক্তরাষ্ট্রভিত্তিক ইন্টারনেট সরবরাহকারী প্রতিষ্ঠান (আইএসপি), সার্চ ইঞ্জিন, বিজ্ঞাপন-সংশ্লিষ্ট নেটওয়ার্কগুলোর জন্যও সহায়ক হবে।
এদিকে হোয়াইট হাউস বলেছে, অনলাইন পাইরেসি ঠেকাতে অবশ্যই কার্যকর আইনের প্রয়োজন আছে। কিন্তু তা যেন মতপ্রকাশের স্বাধীনতায় বাধা না হয়ে দাঁড়ায় এবং সাইবার নিরাপত্তার জন্য ঝুঁকিপূর্ণ না হয়। আর ওই আইন বিশ্বব্যাপী ইন্টারনেটের অবাধ গতিশীলতায়ও যেন বাধা না দেয়।
তার পরও উইকিপিডিয়া মনে করছে, প্রস্তাবিত বিলটি বিশ্বব্যাপী একটি উন্মুক্ত ওয়েব জগেক ধ্বংসের মুখে ঠেলে দেবে।
এদিকে মিডিয়া মুঘল রুপার্ট মারডকসহ সংশ্লিষ্ট শীর্ষস্থানীয় ব্যক্তিরা এই অ্যান্টি পাইরেসি আইনের সমর্থন করছেন।


বৈরুতে ভবন ধসে নিহতের সংখ্যা বেড়ে ২৫ 
লেবাননের রাজধানী বৈরুতে পাঁচতলা একটি আবাসিক ভবন ধসে পড়ে অন্তত ২৫ জন নিহত হয়েছেন। আসরাফিয়েহ জেলায় ধসে পড়া এ ভবনে এখনো ১৬ জন চাপা পড়ে আছেন বলে ধারণ করা হচ্ছে। তাই জরুরি উদ্ধারকর্মীরা সেখানে উদ্ধারকাজ চালিয়ে যাচ্ছেন। গত রোববার সন্ধ্যায় ভবনটি বিকট শব্দে ধসে পড়ে।
বিবিসি ধ্বংসস্তূপের আশপাশে জড়ো হওয়া স্থানীয় লোকজনের বরাত দিয়ে জানায়, এ দুর্ঘটনায় অন্তত ১২ জন নিহত হয়েছেন।
দেশটির সরকারি কর্মকর্তারা জানান, নিহতের বেশির ভাগই বিদেশি শ্রমিক। তাঁদের মধ্যে সুদানের আটজন, ফিলিপাইনের দুজন, মিসরের দুজন এবং জর্ডানের দুজন রয়েছেন। তবে ভবন ধসের কারণ জানা যায়নি।
স্থানীয় গণমাধ্যমগুলো অনুমান করছে, প্রচণ্ড বৃষ্টির কারণে ভবনে ফাটল ধরেছিল অথবা এই ভবনের আশপাশে অন্যান্য ভবন নির্মাণ হওয়ায় এ ভবনটি ক্ষতিগ্রস্ত হয়।
স্থানীয় বাসিন্দা নাদা রয়টার্সকে বলেন, ‘হঠাত্ বিকট শব্দে সবকিছু কেঁপে উঠল। এর পরই নারী ও শিশুদের আর্তচিত্কার শোনা গেল। আমরা জানি না, ওটা কি ভূমিকম্প ছিল, না অন্যকিছু? তারপর চারদিকে ধুলা ছাড়া আর কিছু দেখিনি।’
লেবাননের প্রেসিডেন্ট মিশেল সুলেইমান ঘটনাস্থল পরিদর্শন করেছেন। তিনি বলেন, ‘ভবন নিরাপদ রাখার জন্য অনেক কাজ করতে হবে। দুর্ঘটনা যা হওয়ার হয়ে গেছে। তবে এ ধরনের পুরোনো ভবনগুলোর দেখভালের দায়িত্ব নগর কর্তৃপক্ষের। তাদের ঝুঁকিপূর্ণ বা আশঙ্কাজনক ভবন চিহ্নিত করতে হবে।’


হাঙরের আক্রমণ, কেড়ে নিল প্রাণ 
সাঁতার জানা থাক আর না থাক, সমুদ্রচরে গিয়ে পানিতে না নামলে তৃপ্তিটা যেন পরিপূর্ণ হয় না। অনেকে আবার পানিতে নেমে চোরাবালিতে বা স্রোতের টানে ভেসে গিয়ে সমুদ্রের পানিতে তলিয়েও যান। হারিয়ে যান চিরদিনের জন্য। মুহূর্তেই শেষ হয়ে যায় সব আনন্দ। সাগরের অগভীর জলে সাঁতার কাটতে গিয়ে গত রোববার চিরদিনের জন্য হারিয়ে গেলেন দক্ষিণ আফ্রিকার এক ব্যক্তি। কিন্তু কোনো চোরাবালি বা স্রোতের টানে তিনি মারা যাননি। এবারের ঘটনাটি একটু অন্য রকম।
দক্ষিণ আফ্রিকার পূবাঞ্চলীয় সেন্ট জোন্স বন্দরের সমুদ্র উপকূলে অগভীর জলে সাঁতার কাটছিলেন ওই ব্যক্তি। আচমকা কোত্থেকে একটি হাঙর এসে তাঁকে আক্রমণ করে। রয়টার্সের স্থির চিত্রে দেখা যায়, সমুদ্রচরে বেড়াতে যাওয়া কিছু লোক এবং লাইফ গার্ডের কয়েকজন সদস্য উদ্ধারকর্মী মৃত অবস্থায় তাকে সমুদ্র তীরে নিয়ে আসছেন।


আর মাত্র এক বছর বাঁচবেন চাভেজ!
ভেনেজুয়েলার প্রেসিডেন্ট হুগো চাভেজ আর বেশিদিন বাঁচবেন না বলে মন্তব্য করেছেন চিকিৎসকেরা। লন্ডনে চাভেজকে পরীক্ষা-নিরীক্ষা করে চিকিৎসকেরা বলেছেন, এক বছরেরও কম সময় বাঁচার সম্ভাবনা আছে তাঁর। চাভেজ দীর্ঘদিন ধরে ক্যানসারে ভুগছেন।
৫৬ বছর বয়সী চাভেজের শরীর থেকে টিউমার অপসারণের জন্য কিউবাতে একটি অস্ত্রোপচার করা হয়। অস্ত্রোপচারের পর চাভেজ ঘোষণা দেন, তাঁর শরীরে ক্যানসার নেই এবং শরীরে ক্ষতিকর কিছু পাওয়া যায়নি।
চাভেজের চিকিৎসকদের একটি ঘনিষ্ঠ সূত্র থেকে জানা যায়, অসুস্থতা সত্ত্বেও চাভেজ নিজেকে সুস্থ দাবি করছেন। তবে তিনি ভাগ্যবান যে আগামী অক্টোবর মাসে প্রেসিডেন্ট নির্বাচনে অংশ নেওয়ার সময় পর্যন্ত বেঁচে থাকার সম্ভাবনা রয়েছে তাঁর।
ব্রাজিলের ভেজা সাময়িকীতে প্রকাশিত প্রতিবেদনে দাবি করা হয়, ডাক্তারি পরীক্ষায় চাভেজের শরীরে ক্যানসার ধরা পড়েছে। এটি নিশ্চিত যে তাঁর শরীরে ক্যানসার দানা বেঁধেছে। ক্যানসার তাঁর শরীরের হাড়সহ অন্যান্য অংশে ছড়িয়ে পড়েছে।
লন্ডনের চিকিৎসকেরা আরও দাবি করেন, কিউবার চিকিৎসকেরা ক্যানসারে আক্রান্ত কোষ অপসারণের জন্য দায়সারাভাবে অস্ত্রোপচার করেছেন চাভেজের শরীরে। এ কারণেই হয়তো শরীরের অন্যান্য অংশে আরও দ্রুত ক্যানসার ছড়িয়ে পড়েছে।
ভেজা সাময়িকীর ভাষ্য অনুযায়ী, ভেনেজুয়েলার চিকিৎসকেরা গত বছরের আগস্টে চাভেজকে জানান যে তাঁকে দেওয়া কেমোথেরাপি, রেডিওথেরাপি ও অস্ত্রোপচারটি সফল হয়নি। তাঁরা চাভেজকে ইউরোপে উন্নত হাসপাতালে চিকিৎসা নেওয়ার পরামর্শ দেন। কিন্তু চাভেজ সেটি তখন প্রত্যাখ্যান করেন।
চিকিৎসকেরা দাবি করেছেন, চাভেজ খুব ভালোভাবেই জনসমক্ষে আসছেন এবং বিভিন্ন বক্তৃতা-বিবৃতি দিয়ে যাচ্ছেন। কিন্তু তিনি গুরুতর অসুস্থ। এমনকি চাভেজও ভালোভাবেই জানেন, তাঁর আয়ু আর মাত্র কয়েক মাস। চিকিৎসকেরা জানান, অধিক সময় ধরে চিকিৎসা নিয়ে জনগণের দায়িত্ব পালন থেকে দূরে সরে যেতে চাচ্ছেন না তিনি। তাই আর কোনো ধরনের শারীরিক চিকিৎসা নিচ্ছেন না চাভেজ। এনডিটিভি।


শুক্র গ্রহে প্রাণের অস্তিত্ব!
প্রাণের অস্তিত্ব নিয়ে এবার খবরের শিরোনাম হয়েছে শুক্র গ্রহ। এত দিন মঙ্গল গ্রহ নিয়ে মাতামাতি থাকলেও এই প্রথম রাশিয়ার বিজ্ঞানীরা আভাস দিয়েছেন, শুক্রে প্রাণের অস্তিত্ব থাকতে পারে। সম্ভাবনার প্রমাণ হিসেবে কিছু আলোকচিত্রও হাজির করেছেন বিজ্ঞানীরা।
সোলার সিস্টেম রিসার্চ ম্যাগাজিনে প্রকাশিত এক প্রবন্ধে শুক্রে প্রাণের অস্তিত্বের সম্ভাবনার কথা জানানো হয়েছে। প্রবন্ধে বলা হয়েছে, ১৯৮২ সালে শুক্র মিশনে রাশিয়ান ল্যান্ডিং প্রোব (অনুসন্ধানী যান) থেকে তোলা ছবিতে এমন বেশ কিছু বস্তু ধরা পড়েছে, যার সঙ্গে জীবিত সত্তার মিল আছে।
রাশিয়ার একাডেমি অব সায়েন্সের মহাকাশ গবেষণা প্রতিষ্ঠানের বিজ্ঞানী লিওনিদ কাসানফোমালিতি গবেষণা প্রবন্ধটি প্রকাশ করেছেন। এতে শুক্র মিশনে সোভিয়েত ল্যান্ডিং প্রোব থেকে তোলা আলোকচিত্রের ব্যাখ্যা দেওয়া হয়েছে।
কাসানফোমালিতি বলেন, ‘এসব আলোকচিত্রে অনেকগুলো বিষয় ধরা পড়েছে, যার সঙ্গে “ডিস্ক” (সমতল থালার মতো বস্তু), “কালো লেজ” এবং “বিচ্ছু”র মিল আছে।’ তিনি বলেন, স্থান এবং ভূমির অবস্থান পরিবর্তনের কারণে বিভিন্ন আলোকচিত্রে ভিন্ন ভিন্ন বৈশিষ্ট্য ধরা পড়েছে।
এর আগে বিজ্ঞানীদের কোনো গবেষণায়ই শুক্র গ্রহে প্রাণের অস্তিত্বের সম্ভাবনার কথা জানানো হয়নি। এখন পর্যন্ত শুক্র গ্রহ সম্পর্কে যেসব তথ্য পাওয়া গেছে সেসব তথ্যের কোনোটাই শুক্র গ্রহে প্রাণের অস্তিত্ব থাকার বিষয়টি সমর্থন করে না। সেখানে তাপমাত্রা ৪৬৪ ডিগ্রি সেলসিয়াস। ওই তাপমাত্রায় প্রাণের অস্তিত্ব টিকে থাকার সম্ভাবনা নেই বলেই মনে করেন বিজ্ঞানীরা। পিটিআই অনলাইন।


ইয়েমেনের প্রেসিডেন্ট সালেহকে দায়মুক্তি দিয়ে আইন পাস
ইয়েমেনের বিদায়ী প্রেসিডেন্ট আলী আবদুল্লাহ সালেহকে দায়মুক্তি দিয়ে গতকাল শনিবার আইন পাস করেছে দেশটির পার্লামেন্ট। এর ফলে পদত্যাগের পর সালেহকে বিচারের মুখোমুখি হতে হবে না।
গত ২৩ নভেম্বর প্রতিবেশী দেশগুলোর নেতাদের মধ্যস্থতায় শর্তসাপেক্ষে ক্ষমতা ছাড়তে রাজি হন প্রেসিডেন্ট সালেহ। তাঁর মূল শর্তই ছিল, ক্ষমতা ছাড়ার পর তিনি ও তাঁর ঘনিষ্ঠ সহযোগীদের বিচারের মুখোমুখি করা যাবে না।
নতুন আইনে বলা হয়েছে, সালেহর কোনো কাজের জন্য বিচারের মুখোমুখি করা যাবে না। তবে তাঁর ঘনিষ্ঠ সহযোগীরা কেউ ‘সন্ত্রাসী কর্মকাণ্ডে’ জড়িত থাকলে তাঁদের বিচারের আওতায় আনা হবে। ঘনিষ্ঠ সহযোগীরা অবশ্য ‘রাজনৈতিক উদ্দেশ্যপ্রণোদিত কোনো অভিযোগ বা দায়িত্ব পালন করতে গিয়ে যা করতে হয়েছে’ এমন কর্মকাণ্ডের জন্য বিচারের মুখোমুখি হওয়া থেকে রেহাই পাবেন।
ইয়েমেনে প্রায় ৩৩ বছর ধরে ক্ষমতাসীন প্রেসিডেন্ট আলী আবদুল্লাহ সালেহ। তাঁকে হটানোর দাবিতে গত জানুয়ারিতে আন্দোলন শুরু হয়।
তুষারঝড়ে শিকাগোয় ৭০০ ফ্লাইট বাতিল
দুর্যোগপূর্ণ আবহাওয়ার কারণে শুক্রবার যুক্তরাষ্ট্রের অন্যতম বড় নগর শিকাগোর ব্যস্ততম দুটি বিমানবন্দরের ৭০০ ফ্লাইট বাতিল করা হয়েছে। শীতকালীন ঝড়ের কারণে ভারী তুষারপাতে বিমান চলাচলে এ বাধার সৃষ্টি হয়।
শিকাগোর ও’হেয়ার ও মিডওয়ে আন্তর্জাতিক বিমানবন্দরে শুক্রবার স্থানীয় সময় বেলা সাড়ে তিনটা পর্যন্ত এসব ফ্লাইট বাতিল করা হয়।
শিকাগোর অ্যাভিয়েশন বিভাগ জানায়, উভয় বিমানবন্দরে ফ্লাইট বাতিল ও বিলম্বিত হওয়ার খবর পাওয়া গেছে। ও’হেয়ার বিমানবন্দরে ৬০০ ও মিডওয়ে বিমানবন্দরে ১০০ ফ্লাইট বাতিল করা হয়।
যুক্তরাষ্ট্রের দুটি বড় বিমান সংস্থা ইউনাইটেড এয়ারলাইনস ও আমেরিকান এয়ারলাইনসের বিমান চলাচলের অন্যতম বড় বন্দর ও’হেয়ার। সাউথওয়েস্ট এয়ারলাইনসের বিমান চলাচলের প্রধান কেন্দ্র মিডওয়ে বিমানবন্দর।
যুক্তরাষ্ট্রের শিকাগোয় প্রায় এক কোটি মানুষের বাস। শীতকালীন ঝড়টি যুক্তরাষ্ট্রের মধ্যাঞ্চল থেকে শুক্রবার মধ্যরাতে শিকাগোতে আঘাত হানে। শহরের সড়কগুলো পরিষ্কার করতে ২৮০টি তুষার সরানোর যন্ত্র ব্যবহার করা হয়। পুলিশ ও দমকল বাহিনীর কর্মীরা তুষারে ঢাকা সড়কে নিয়ন্ত্রণ হারানো বেশ কয়েকজন গাড়িচালককে উদ্ধার করেছেন। তবে হতাহতের খবর পাওয়া যায়নি।
জাতীয় আবহাওয়া দপ্তরের জরুরি পূর্বাভাসে জানানো হয়, ঝড়টি শিকাগোর ওপর দিয়ে বয়ে যাওয়ার সময় ১০ থেকে ১৫ সেন্টিমিটার পর্যন্ত তুষারপাত হতে পারে। স্থানীয় আবহাওয়াবিদদের মতে, শিকাগোয় ২৩ সেন্টিমিটার পর্যন্ত বরফ পড়তে পারে। 
ইতালির প্রমোদতরী থেকে জীবিত ব্যক্তিদের উদ্ধারের শেষ চেষ্টা
ইতালিতে ডুবে যাওয়া প্রমোদতরীতে এখনো কেউ আটকা পড়ে আছে কি না, তা খুঁজে দেখছেন উদ্ধারকর্মীরা। যদিও ঘটনার পর এক সপ্তাহ পেরিয়ে যাওয়ায় সে সম্ভাবনা এখন প্রায় নেই বললেই চলে।
নৌবাহিনীর ডুবুরিরা জাহাজটির বিলাসবহুল অংশে নতুন করে পথ তৈরি করে নিয়ে সেখানে খুঁজে দেখছেন। পানির নিচে থাকা ওই অংশে আগে খোঁজ করা হয়নি। জাহাজটি যখন ডুবে যাচ্ছিল, তখন আতঙ্কগ্রস্ত যাত্রীরা সেখানে আশ্রয় নিতে পারে।
ইতালির উপকূলরক্ষী বাহিনীর মুখপাত্র কসিমো নিকাস্ত্রো বলেন, ‘অলৌকিক কিছু ঘটতেও পারে। জাহাজটি কাত হয়ে যাওয়ায় ওই অংশে একটি বায়ুগহ্বর সৃষ্টি হয়েছিল। তার পরও এই হিমশীতল পানি ও আবহাওয়ার মধ্যে এখন আর কাউকে জীবিত অবস্থায় পাওয়ার সম্ভাবনা এক রকম নেই। এর পরও শেষ আশা থাকা পর্যন্ত আমরা তল্লাশি চালিয়ে যাব।’
আবহাওয়ার তথ্য অনুযায়ী, সমুদ্রের ওই অংশে বড় বড় ঢেউ হতে পারে। এতে আংশিক ডুবে থাকা জাহাজটি পুরোপুরি ডুবে যেতে পারে। তবে বন্দরের কর্মকর্তারা জানিয়েছেন, সমুদ্র আপাতত শান্ত আছে।
নিখোঁজ পাঁচ বছর বয়সী শিশু ডায়ান অরলত্তির মা গত শুক্রবার মনে করেছিলেন, জাহাজের ধ্বংসাবশেষের ওপর মেয়ের স্মৃতির জন্য ফুল রেখে যাবেন। কিন্তু পরে তিনি সে সিদ্ধান্ত পরিবর্তন করেন।
সুসি আলবার্তিনি নামের ওই মা বলেন, ‘এখনো আশা আছে। আমি আশা ছাড়তে পারছি না।’ তবে নিখোঁজ অপর ২১ জনের আত্মীয়স্বজন প্রিয়জনের উদ্দেশে সাগরে ফুল ভাসিয়ে দেয়।
কিন্তু সুসি আলবার্তিনি উদ্ধারকর্মীদের কাছে আর্তি জানান, ‘ডায়ানকে ফিরিয়ে এনে দিন। তাঁকে উদ্ধারের জন্য তল্লাশি চালিয়ে যান, আশা ছাড়বেন না।’
ইউরোপের সর্ববৃহৎ এই প্রমোদতরীটি ডুবে যায় ১৩ জানুয়ারি রাতে। এ সময় সেটিতে প্রায় ৬০টি দেশের চার হাজার ২২৯ জন যাত্রী ছিল। 


সেই খুদে শিশু বাড়ি গেছে
মায়ের কোলে মেলিন্ডা। পাশে তার বাবা
হাসপাতাল ছেড়েছে বিশ্বের তৃতীয় ক্ষুদ্রতম শিশু মেলিন্ডা স্টার গুইডো। গত শুক্রবার যুক্তরাষ্ট্রের লস অ্যাঞ্জেলেসের হাসপাতাল থেকে তাকে আনুষ্ঠানিকভাবে ছেড়ে দেওয়া হয়।
মেলিন্ডার জন্ম হয় গত বছরের ৩০ আগস্ট। জন্মের পরই সে গণমাধ্যমের শিরোনাম হয়েছিল। কারণ, তখন শিশুটির ওজন ছিল মাত্র সাড়ে নয় আউন্স! মেট্রিক ওজনে ২৭০ গ্রামের মতো। মেলিন্ডা এত পুঁচকে ছিল যে চিকিৎসকের হাতের তালুতেই ওর জায়গা হতো। ওর ওই খুদে শরীরের ছবি আন্তর্জাতিক গণমাধ্যমে প্রচারিত হলে বেশ সাড়া পড়ে যায়।
মেলিন্ডার হাসপাতাল থেকে বাড়ি যাওয়ার মুহূর্তটিও গণমাধ্যমের নজর কাড়ে সমানভাবে। এ দৃশ্য ক্যামেরাবন্দী করতে হাসপাতালের বাইরে ভিড় জমান বহু সংবাদকর্মী।
মেলিন্ডাকে গত পাঁচ মাস ইনকিউবেটরে রেখে চিকিৎসা দেওয়া হয়েছে। ওকে নিয়ে বাড়ি যাওয়ার সময় মা হাইডি ইবারা (২২) অনুভূতি প্রকাশ করতে গিয়ে বলেন, ‘ভালো লাগছে যে শেষমেশ ওকে বাড়ি নিতে পারছি। আমরা এই মুহূর্তটির জন্যই গত পাঁচ মাস প্রতীক্ষা করেছি। আমার সোনামণি বেঁচে আছে। একটু একটু করে ওর শরীরের উন্নতি হচ্ছে। এ জন্য আমরা কৃতজ্ঞ।’
এখন মেলিন্ডার ওজন প্রায় সাড়ে চার পাউন্ড বা দুই কিলোর মতো। সারা বিশ্বে জন্মের পর বেঁচে থাকা অতি খুদে শিশুদের মধ্যে ও রয়েছে তৃতীয় স্থানে; যুক্তরাষ্ট্রে দ্বিতীয়।
চিকিৎসকেরা বলছেন, গত কয়েক মাসে মেলিন্ডার শরীরের অনেক উন্নতি হয়েছে। তবে বাড়িতেও ওকে কৃত্রিম উপায়ে অক্সিজেন দিতে হবে। মস্তিষ্ক স্ক্যানসহ বেশ কিছু পরীক্ষায় মেলিন্ডার সবকিছু স্বাভাবিক পাওয়া গেছে। তবে ভবিষ্যতে ওর শারীরিক ও মানসিক বিকাশ কেমন হবে, সে সম্পর্কে এখনই নিশ্চিত করে বলতে পারছেন না চিকিৎসকেরা। ওকে আরও অন্তত ছয় বছর পর্যবেক্ষণ করবেন তাঁরা। চিকিৎসক রঙ্গস্বামী রামানাথন বলেছেন, ‘আমি তো আশাবাদী, শিশুটির স্বাস্থ্যের উন্নতি হবে। তবে কোনো নিশ্চয়তা দেওয়া যায় না।’
যুক্তরাষ্ট্রে প্রতিবছর এক পাউন্ডেরও কম ওজনের প্রায় সাড়ে সাত হাজার শিশু জন্ম নেয়। এদের মধ্যে বেঁচে থাকে মাত্র ১০ শতাংশ।
মেলিন্ডা গর্ভে থাকার সময় ওর মা ভুগছিলেন অতি উচ্চ রক্তচাপে। মা ও শিশু উভয়ের জন্য তা ছিল অত্যন্ত বিপজ্জনক। একপর্যায়ে ২৪ সপ্তাহের মাথায় অস্ত্রোপচারের মাধ্যমে মেলিন্ডার জন্ম হয়। অনেক জটিলতা পেরিয়ে তাকে বাঁচিয়ে রাখতে পারাকে একটা বিরল সাফল্য হিসেবেই দেখছেন বিশেষজ্ঞরা। 


বোকো হারামের দায়িত্ব স্বীকার
নাইজেরিয়ায় বোমা হামলা বন্দুকযুদ্ধে ১৬২ জন নিহত
নাইজেরিয়ার কানো শহরে নিরাপত্তাকর্মীদের লক্ষ্য করে সমন্বিত বোমা হামলা ও বন্দুকযুদ্ধে গত শুক্রবার সন্ধ্যায় কমপক্ষে ১৬২ জন নিহত হয়েছেন। নিহত ব্যক্তিদের মধ্যে রয়েছেন বেসামরিক লোক, সাংবাদিক, সেনাসদস্য ও পুলিশ কর্মকর্তা। হামলার দায়িত্ব স্বীকার করেছে ইসলামি জঙ্গিগোষ্ঠী বোকো হারাম। হামলার পর সেখানে সান্ধ্য আইন জারি করা হয়েছে।
কানো শহরটি নাইজেরিয়ার উত্তরাঞ্চলে অবস্থিত। দেশের এই দ্বিতীয় বৃহত্তম শহরটি মূলত মুসলিম-অধ্যুষিত। কানো শহরের যে আটটি লক্ষ্যবস্তুতে বোমা হামলা চালানো হয়েছে, তার মধ্যে রয়েছে পুলিশ সদর দপ্তর, তিনটি পুলিশ কেন্দ্র, গোয়েন্দা সদর দপ্তর এবং অভিবাসনবিষয়ক প্রধান কার্যালয়।
পুলিশ জানায়, শহরে মোট ২০টি বড় ধরনের বোমা বিস্ফোরণের শব্দ শোনা গেছে। এর মধ্যে একজন আত্মঘাতী হামলাকারী আঞ্চলিক পুলিশ কার্যালয়ে বোমার বিস্ফোরণ ঘটায়। আর রাজ্যের পুলিশ সদর দপ্তরের বাইরে একটি গাড়িবোমার বিস্ফোরণ ঘটানো হয়। হামলাকারীদের অনেকেই পালিয়ে যায় এবং কয়েকজন নিরাপত্তাকর্মী গুলিতে নিহত হন।
পুলিশ সূত্র জানায়, পুলিশ সদর দপ্তরে একজন সম্ভাব্য আত্মঘাতী হামলাকারী বিস্ফোরকভর্তি গাড়ি নিয়ে পুলিশ কমিশনারের গাড়িবহরে ঢুকে পড়ার চেষ্টা করে। তবে পুলিশ কর্মকর্তারা তাঁকে লক্ষ্য করে গুলি ছুড়লে হামলাকারী গাড়ি থেকে লাফ দিয়ে বের হয়ে পালানোর চেষ্টা করে। তবে গুলিতে সে নিহত হয়।
প্রত্যক্ষদর্শীরা জানান, বোমা বিস্ফোরণের পর পুলিশ সদর দপ্তর ও গোয়েন্দা সদর দপ্তর থেকে ধোঁয়ার কুণ্ডলী উড়তে দেখা যায়। হামলায় জানালা ভেঙে চুরমার হয়ে যায়, ছাদ ধসে পড়ে এবং সেখানে আগুন লেগে যায়। পরে দমকল কর্মীরা আগুন নিয়ন্ত্রণে আনেন।
বোমা হামলার পাশাপাশি শহরের বিভিন্ন এলাকায় গুলির শব্দও পাওয়া গেছে। স্থানীয় একটি টেলিভিশনের সাংবাদিক সহিংসতার খবর সংগ্রহের সময় গুলিবিদ্ধ হয়ে মারা গেছেন। এ ছাড়া নিহত ব্যক্তিদের মধ্যে কমপক্ষে ১১ জন পুলিশ কর্মকর্তা বলে ধারণা করা হচ্ছে।
কানো শহরের প্রধান মর্গের একজন কর্মকর্তা নাম প্রকাশ না করার শর্তে জানান, মর্গে এ মুহূর্তে ১৬২ জনের লাশ রয়েছে। এই সংখ্যা আরও বাড়তে পারে। রেডক্রসের একটি সূত্র জানায়, তারা ১২১টি লাশ গুনতে পেরেছে।
রাজ্যের পুলিশ সদর দপ্তরের কাছাকাছি বসবাসকারী নাজিরু মুহাম্মদ বলেন, তিনি তাঁর বাড়ি থেকে পুলিশ সদর দপ্তর পর্যন্ত হেঁটে যাওয়ার পথে অন্তত ১৬টি মৃতদেহ রাস্তায় পড়ে থাকতে দেখেছেন, যার মধ্যে ছয়টি ছিল পুলিশ সদস্যের। একটি মেডিকেল সূত্র বলেছে, একই হামলায় একজন সেনাসদস্য ও একটি মেয়ের মৃত্যু হয়েছে।
স্থানীয় সংবাদমাধ্যম জানিয়েছে, হামলার দায়িত্ব স্বীকার করে ইসলামি গোষ্ঠী বোকো হারামের পক্ষে বিবৃতি দিয়েছে একজন মুখপাত্র। বিবৃতিতে বলা হয়েছে, কারাগার থেকে তাদের সহযোগীদের মুক্তি দিতে কর্তৃপক্ষের অস্বীকৃতির জবাবে এই হামলা চালানো হয়েছে।
হামলার পর কানো শহরজুড়ে সান্ধ্য আইন জারি করেছে কর্তৃপক্ষ। পরবর্তী ঘোষণা না দেওয়া পর্যন্ত এই সান্ধ্য আইন বলবৎ থাকবে।
অন্যদিকে কানো শহরে হামলার পরপরই দেশটির দক্ষিণাঞ্চলীয় বায়েলসা প্রদেশের রাজধানী ইয়েনাগোয়া শহরে পর পর দুটি শক্তিশালী বোমার বিস্ফোরণ ঘটানো হয়। তবে কেউ হতাহত হয়নি। নাইজেরিয়ার প্রেসিডেন্ট জনাথন গুডলাকের নিজ শহর ইয়েনাগোয়া।


বারবি পুতুলের দোকান বন্ধ করে দিয়েছে ইরান
ইরানে বারবি পুতুল বিক্রি করায় কয়েকটি খেলনার দোকান বন্ধ করে দেওয়া হয়েছে। পশ্চিমা সংস্কৃতির প্রচারণার বিরুদ্ধে কয়েক দশক ধরে চলা অভিযানের অংশ হিসেবে এ পদক্ষেপ নেওয়া হয়েছে। গত শুক্রবার দেশটির আধাসরকারি বার্তা সংস্থা মেহের এ কথা জানায়।
সাধারণত বারবি পুতুলের পরনে থাকে সাঁতারের পোশাক ও মিনি স্কার্টের মতো পোশাক। তবে ইরানের রক্ষণশীল সমাজব্যবস্থায় প্রকাশ্য স্থানে মেয়েদের মাথায় স্কার্ফ পরা বাধ্যতামূলক।
অজ্ঞাতনামা পুলিশ কর্মকর্তাদের বরাত দিয়ে বার্তা সংস্থা মেহের জানায়, তেহরানের কয়েকটি দোকান থেকে কর্তৃপক্ষ বারবি পুতুল বাজেয়াপ্ত করেছে। ইরানে নব্বইয়ের দশকের মাঝামাঝি সময়ে বারবি পুতুল বিক্রির ওপর নিষেধাজ্ঞা দেওয়া হয়।
১৯৯৬ সালে ইরানের সরকার-সমর্থিত একটি শিশুবিষয়ক সংস্থা বারবি পুতুলকে ‘ট্রোজান হর্স’ (কম্পিউটারের একটি ভাইরাসের নাম) হিসেবে আখ্যায়িত করে। বারবি পুতুলের সাজ ও পোশাকে পশ্চিমা সংস্কৃতির প্রভাব থাকে বলে এ আখ্যা দেওয়া হয়।
২০০২ সালে ইরানের কর্তৃপক্ষ নিজেদের প্রচলিত মূল্যবোধ আর শালীন পোশাকের সমন্বয়ে তৈরি দারা ও সারা নামের পুতুল বাজারে ছাড়ে। তবে সেগুলো বারবি পুতুলের জনপ্রিয়তাকে কমাতে পারেনি। এপি অনলাইন।


তবে ড্রোন হামলার অনুমতি দেওয়া হবে না
মার্কিন সেনা প্রশিক্ষকদের ফিরিয়ে আনবে পাকিস্তান
মার্কিন সেনা প্রশিক্ষকদের আগামী এপ্রিল বা মে মাসের দিকে আবার পাকিস্তানে ফিরিয়ে আনার আমন্ত্রণ জানানো হতে পারে। তবে দেশের অভ্যন্তরে কোনোভাবেই আর চালকবিহীন বিমান (ড্রোন) হামলার অনুমতি পাবে না সিআইএ। পাকিস্তানি জ্যেষ্ঠ কর্মকর্তার উদ্ধৃতি দিয়ে গত শুক্রবার রাতে এ কথা জানিয়েছে টেলিভিশন চ্যানেল ফক্স নিউজ।
গত বছর ২৬ নভেম্বর মার্কিন নেতৃত্বাধীন ন্যাটো বাহিনীর বিমান হামলায় ২৪ জন পাকিস্তানি সেনা নিহত হওয়ার পর দেশ দুটির মধ্যে সম্পর্ক সর্বকালের সর্বনিম্ন পর্যায়ে রয়েছে। যুক্তরাষ্ট্রের সঙ্গে সম্পর্কের গতি-প্রকৃতি পর্যালোচনায় বর্তমানে কাজ করছে পাকিস্তানের সাংসদদের সমন্বয়ে গঠিত একটি কমিটি। রাজনীতিকেরা যুক্তরাষ্ট্রের সঙ্গে সহযোগিতা পুনরায় শুরুর ব্যাপারে বেশকিছু শর্তসংবলিত একটি তালিকা ৩০ জানুয়ারি প্রকাশ করতে পারেন। এর ভেতরে থাকবে, পাকিস্তানের ভূখণ্ডে সিআইএ বা গোপন সামরিক অভিযান বন্ধ করা এবং অনুমতি ছাড়া আকাশসীমা লঙ্ঘন না করা।
পাকিস্তানের একজন জ্যেষ্ঠ কর্মকর্তা বলেন, শামসি ঘাঁটি বা দেশের অন্য যেকোনো স্থানে কোনোমতেই চালকবিহীন বিমানকে অনুমতি দেওয়া হবে না।
পাকিস্তান ও আফগানিস্তানের সীমান্তবর্তী উপজাতি-অধ্যুষিত দুর্গম এলাকায় জঙ্গি দমনে মার্কিন গোয়েন্দা সংস্থা সিআইএর সবচেয়ে বড় অস্ত্র ছিল এই চালকবিহীন বিমান। এগুলোর বেশির ভাগই মোতায়েন ছিল ওই শামসি ঘাঁটিতে। তবে ন্যাটো হামলায় পাকিস্তানি সেনা হতাহতের ঘটনায় শামসি ঘাঁটি ছাড়তে যুক্তরাষ্ট্রকে বাধ্য করা হয়।
ফক্স নিউজের খবরে বলা হয়, ড্রোন হামলার অনুমতি দেওয়া না হলেও মার্কিন প্রশিক্ষকদের ফেরার অনুমতি দেওয়া হবে এবং জঙ্গি দমনে সিআইএর সঙ্গে আবার ঘনিষ্ঠ সম্পর্ক স্থাপন করা হবে। এ ছাড়া পাকিস্তানের ভেতর দিয়ে ন্যাটোর রসদ সরবরাহ রুট পুনরায় খুলে দেওয়া হতে পারে।
ওই জ্যেষ্ঠ পাকিস্তানি কর্মকর্তা বলেন, এসব বিষয় যুক্তরাষ্ট্রের কাছে উপস্থাপনের পর সম্পর্কোন্নয়নের প্রশ্নে খুব তাড়াতাড়িই অনেক কিছু ঘটতে পারে।
এ ছাড়া মার্কিন পদস্থ কূটনীতিকদের জন্য পাকিস্তানের দরজা উন্মুক্ত করে দেওয়া হবে বলে ইঙ্গিত দিয়েছে দেশটি। চলতি সপ্তাহে মার্কিন প্রেসিডেন্ট বারাক ওবামার বিশেষ দূত মার্ক গ্রসম্যান তাঁর দক্ষিণ এশিয়া সফরের অংশ হিসেবে পাকিস্তান সফরের চেষ্টা করে প্রত্যাখ্যাত হন। পাকিস্তান বলছে, তারা ওয়াশিংটনের সঙ্গে কাজ করার উপযুক্ত পরিবেশ চায়। যে পরিবেশ জাতি হিসেবে তাদের সম্মান দেবে, দেশের সার্বভৌমত্বের প্রতি শ্রদ্ধাশীল থাকবে, যেখানে উভয় পক্ষের সমান সহযোগিতা থাকবে।
এসব বিষয়ে পেন্টাগনের মুখপাত্র জন কিরবি বলেন, ‘আমরা উপলব্ধি করেছি, পাকিস্তান সরকার মার্কিন-পাকিস্তান সম্পর্ক পর্যালোচনার ওপর এখনো কাজ করছে। তবে এ বিষয়ে আমরা দেশটির সরকারের কাছ থেকে আনুষ্ঠানিক কোনো ঘোষণা পাইনি।’ তিনি আরও বলেন, সামরিক ক্ষেত্রে পাকিস্তানের সঙ্গে ঘনিষ্ঠ সম্পর্ক রাখার ইচ্ছা পোষণ করে যুক্তরাষ্ট্র। কারণ ওই অঞ্চলে স্থিতিশীলতা আনতে এ ক্ষেত্রে উভয় দেশেরই স্বার্থ রয়েছে।
‘পারস্পরিক শ্রদ্ধাশীল সম্পর্কের প্রতি যুক্তরাষ্ট্র প্রতিশ্রুতিবদ্ধ’: যুক্তরাষ্ট্রের পররাষ্ট্র দপ্তরের মুখপাত্র নুল্যান্ড ভিক্টোরিয়া গত শুক্রবার বলেছেন, ইসলামাবাদ ও ওয়াশিংটনের মধ্যে শক্তিশালী ও পারস্পরিক শ্রদ্ধাশীল সম্পর্কের প্রতি যুক্তরাষ্ট্র এখনো প্রতিশ্রুতিবদ্ধ।
গত নভেম্বরে ন্যাটোর বিমান হামলায় পাকিস্তানি সেনা হতাহত হওয়ার পর উভয় দেশের মধ্যে সম্পর্কের ব্যাপক অবনতি ঘটে। ওই ঘটনার জের ধরে যুক্তরাষ্ট্র পাকিস্তানকে প্রতিশ্রুত মোটা অঙ্কের অর্থ-সহায়তা আটকে দেয়।
তবে মুখপাত্র নুল্যান্ড বলেন, পাকিস্তানকে যুক্তরাষ্ট্রের বেসামরিক সহায়তা অব্যাহত রয়েছে। নভেম্বরের ওই দুঃখজনক ঘটনার পরও সেটা বিঘ্নিত হয়নি। ডন ও এপিপি।
বেনগাজিতে এনটিসির সদর দপ্তরে হামলা
লিবিয়ার পূর্বাঞ্চলীয় শহর বেনগাজিতে গত শনিবার দেশটির অন্তর্বর্তীকালীন সরকার ন্যাশনাল ট্রানজিশনাল কাউন্সিলের (এনটিসি) স্থানীয় সদর দপ্তরে হামলা চালিয়েছে বিক্ষোভকারীরা। তারা সদর দপ্তরের ভবনে পাথর নিক্ষেপ করে এবং জোর করে ভেতরে ঢুকে পড়ে।
সাবেক নেতা মুয়াম্মার গাদ্দাফির বিরুদ্ধে গণ-আন্দোলন বেনগাজি থেকেই শুরু হয়েছিল। কয়েক সপ্তাহ ধরে সেখানকার জনগণ গাদ্দাফির সময়কার কর্মকর্তাদের বরখাস্ত এবং দেশটির সম্পদ এনটিসি কীভাবে খরচ করছে, তা আরও স্বচ্ছ করার দাবিতে বিক্ষোভ করছে।
শনিবার কয়েক শ তরুণ ও যুদ্ধাহত ব্যক্তি এনটিসির ওই সদর দপ্তরের বাইরে শোভাযাত্রা বের করে। এনটিসির চেয়ারম্যান আবদুল জলিল যখন উপস্থিত জনতার উদ্দেশে ভাষণ দেওয়ার জন্য বের হন, তখন বিক্ষোভকারীদের কেউ কেউ তাঁকে লক্ষ্য করে প্লাস্টিকের খালি বোতল নিক্ষেপ করে। এ সময় নিরাপত্তা বাহিনী টিয়ার গ্যাসের শেল নিক্ষেপ করে।
আবদুল জলিল কথা বলতে শুরু করলে বিক্ষোভকারীরা ‘দূর হও, দূর হও’ বলে ধ্বনি তুলতে থাকে। একপর্যায়ে তারা সদর দপ্তরের ভবন লক্ষ্য করে পাথর ও ধাতব পদার্থ ছুড়তে থাকে। এতে ভবনের বেশ কিছু জানালা ভেঙে যায়। লাউডস্পিকার হাতে এক বিক্ষোভকারী ‘যুদ্ধের জঞ্জাল’ বলে চিৎকার করতে থাকে।
বিক্ষোভকারীরা আবদুল জলিলের একটি গাড়িও ধ্বংস করে দেয়।
বিক্ষোভকারীদের অনেকেই নয় মাসব্যাপী গাদ্দাফির বিরুদ্ধে যুদ্ধে অংশ নেয়। সরকারের দেওয়া নগদ ক্ষতিপূরণের আশ্বাসে তারা ক্ষুব্ধ। তারা বলছে, এতে তাদের মৌলিক চাহিদাই পূরণ হবে না। গত অক্টোবরে গাদ্দাফিকে হত্যার মধ্য দিয়ে যুদ্ধের অবসান হয়।
গাদ্দাফির পতনের পর মিলিশিয়া গোষ্ঠীগুলো ভেঙে দেওয়ার চেষ্টাসহ এনটিসি বেশ কিছু সমস্যা সমাধানের চেষ্টা করে যাচ্ছে। ওই গোষ্ঠীগুলোই কার্যত দেশটি নিয়ন্ত্রণ করছে। নিরাপত্তা বাহিনীর কর্মকর্তারা চান তাঁদের পুলিশ ও সামরিক বাহিনীতে অন্তর্ভুক্ত করতে।
এর আগে গত বৃহস্পতিবার এনটিসির ভাইস প্রেসিডেন্ট আবদুল হাফিজ বেনগাজিতে বিশ্ববিদ্যালয়ের শিক্ষার্থীদের আক্রোশের মুখে পড়েন। বিক্ষোভকারী শিক্ষার্থীরা তাকে ঘিরে ফেলে। এ সময় ধাক্কাধাক্কির ঘটনা ঘটে। একপর্যায়ে নিরাপত্তার জন্য তাঁকে সেখান থেকে সরিয়ে নেওয়া হয়।
জীবনাবসান
কুয়েতের সাবেক তেলমন্ত্রী শেখ সউদ নাসের আল-সাবাহ (৬৮) আর নেই। গত শনিবার রাতে কুয়েতের একটি হাসপাতালে তিনি মারা যান। শেখ সউদ আশির দশকে যুক্তরাজ্যে এবং পরে যুক্তরাষ্ট্রে কুয়েতের রাষ্ট্রদূত ছিলেন। ১৯৯০-৯১ সালে ইরাকের হাত থেকে কুয়েতকে মুক্ত করতে শেখ সউদ যুক্তরাষ্ট্রের নেতৃত্বাধীন আন্তর্জাতিক জোট গঠনে গুরুত্বপূর্ণ কূটনৈতিক ভূমিকা পালন করেন। তিনি ১৯৯৮-২০০১ সাল পর্যন্ত কুয়েতের তেলমন্ত্রী ছিলেন। এএফপি।
ভারতীয় জেলে আটক
পাকিস্তান ১৪টি মাছ ধরার নৌকাসহ ৩১ জন ভারতীয় জেলেকে আটক করেছে। আরব সাগরে পাকিস্তানের জলসীমা থেকে তাদের আটক করা হয়। গতকাল রোববার পাকিস্তান ম্যারিটাইম সিকিউরিটি এজেন্সি (পিএমএসএ) এক বিবৃতিতে এ কথা জানিয়েছে। এতে বলা হয়, ঘটনাটি তদন্তের জন্য ওই জেলেদের পুলিশের কাছে হস্তান্তর করা হয়।
নাইজেরিয়ার কানো শহরে কারফিউ শিথিল
নাইজেরিয়ার উত্তরাঞ্চলীয় কানো শহরে কারফিউ শিথিল করা হয়েছে। ২৪ ঘণ্টার পরিবর্তে সন্ধ্যা থেকে ভোর পর্যন্ত এ আইন বলবদ রাখার ঘোষণা দিয়েছে কর্তৃপক্ষ। রাজ্য সরকারের মুখপাত্র ফারুক জাব্রিল গতকাল রোববার এ তথ্য জানান।
গত শুক্রবার সন্ধ্যায় দেশটির মুসলিম-অধ্যুষিত এই কানো শহরে নিরাপত্তাকর্মীদের লক্ষ্য করে সমন্বিত বোমা হামলা ও বন্দুকযুদ্ধে সেনাসদস্য, পুলিশ, গণমাধ্যমকর্মী ও বেসামরিক নাগরিকসহ কমপক্ষে ১৬২ জন নিহত হয়েছেন।
দিনের বেলা কারফিউ প্রত্যাহার করা হলেও গতকাল সকাল থেকে শহরের রাস্তাগুলো ছিল প্রায় ফাঁকা, জনশূন্য। আবারও অনাকাঙ্ক্ষিত হামলা প্রতিহত করতে শহরের গুরুত্বপূর্ণ এলাকাগুলোতে সেনা ও পুলিশ টহল দেয়।
ইসলামি জঙ্গিগোষ্ঠী বোকো হারাম এ হামলার দায়িত্ব স্বীকার করে বলেছে, তাদের বন্দী সদস্যের মুক্তির দাবি সরকার প্রত্যাখ্যান করায় এর প্রতিবাদে ওই হামলা চালানো হয়েছে।
পুলিশ জানায়, ওই দিন শহরে অন্তত ২০টি বড় ধরনের বিস্ফোরণের শব্দ শোনা যায়। এর মধ্যে একজন আত্মঘাতী হামলাকারী আঞ্চলিক পুলিশ কার্যালয়ে বোমার বিস্ফোরণ ঘটায়। রাজ্যের পুলিশ সদর দপ্তরের বাইরে একটি গাড়িবোমার বিস্ফোরণ ঘটানো হয়। এরপর পরিস্থিতি নিয়ন্ত্রণে আনতে শহরে কারফিউ জারি করা হয়। 
পাকিস্তানে আগাম নির্বাচনের সম্ভাবনা
জারদারিকে সরাতে সচেষ্ট সেনাবাহিনী ও বিচার বিভাগ
আস্থা ভোটে বিজয়ী হওয়ায় পাকিস্তানের বর্তমান সরকার আপাতত কোনোক্রমে টিকে থাকার ফুরসত পেয়েছে। তবে দেশে আগাম নির্বাচনের সম্ভাবনা বেশি। কেননা, ‘অজনপ্রিয়’ প্রেসিডেন্ট আসিফ আলী জারদারিকে সরিয়ে দিতে এখনো সচেষ্ট রয়েছে দেশের বিচার বিভাগ ও সামরিক বাহিনী। এমনটিই বলছেন বিশ্লেষকেরা।
বিশ্লেষকদের মতে, পরমাণু অস্ত্রের অধিকারী পাকিস্তান সংকটের একেবারে চূড়ান্ত সীমায় উপনীত হওয়া সত্ত্বেও সেখানে প্রেসিডেন্ট আসিফ আলী জারদারি সরকারের সঙ্গে বিচারালয় এবং সেনাবাহিনীর মধ্যে বোঝাপড়া হয়নি।
এ পর্যন্ত পাকিস্তানের কোনো নির্বাচিত সরকারই তার মেয়াদ শেষ করে যেতে পারেনি। আর প্রেসিডেন্ট জারদারির নেতৃত্বাধীন পাকিস্তান পিপলস পার্টির (পিপিপি) বর্তমান সরকার দায়িত্ব নেওয়ার শুরু থেকেই ঘুরছে সংকটের আবর্তে। বিশ্লেষকদের মতে, বুদ্ধি ও চতুরতার সুযোগে সরকার আপাতত টিকে গেলেও ২০১২ সালে আগাম নির্বাচন দেওয়া হলেই কেবল তা দেশের হতাশ সেনাবাহিনীকে সন্তুষ্ট করতে কিছুটা সক্ষম হবেন প্রেসিডেন্ট জারদারি।
রাজনৈতিক বিশ্লেষক ও লেখক ইমতিয়াজ গুলের মতে, ২০১২ সাল নির্বাচনের বছর। এ ক্ষেত্রে সবচেয়ে বেশি সময় ধরে দেশের প্রধানমন্ত্রীর দায়িত্বে থাকা ইউসুফ রাজা গিলানি আদালত অবমাননার অভিযোগ থেকে রেহাই পাবেন কি না, তা কোনো বিবেচ্য বিষয় নয়।
দেশের ভোটাররা এখন জ্বালানিসংকট, মুদ্রাস্ফীতি ও বেকারত্বের অভিশাপে পুড়ছে। একই সঙ্গে যুক্তরাষ্ট্রের সঙ্গে পাকিস্তানের অজনপ্রিয় মিত্রতা নিয়েও তারা বিরক্ত। তাদের অভিযোগ, যুক্তরাষ্ট্রের সঙ্গে জোট গড়ার কারণেই দেশের ভেতরে আল-কায়েদা সংশ্লিষ্ট সব সহিংস ঘটনা ঘটছে। বিশ্লেষক গুলের মতে, এখন সব রাজনৈতিক দলই আগাম নির্বাচন চায়। দেশের চলমান অর্থনৈতিক সংকট ও সামাজিক অস্থিরতার এ প্রেক্ষাপটে সরকার আগাম নির্বাচনকেই মুক্তির একমাত্র উপায় হিসেবে বেছে নেবে।
দেশের সুপ্রিম কোর্টের বিচারকেরা চাচ্ছেন, প্রেসিডেন্ট জারদারির বিরুদ্ধে সুইজারল্যান্ডে দুর্নীতির মামলা পুনরুজ্জীবিত হোক। যেটা হলে চূড়ান্তভাবে প্রধানমন্ত্রী গিলানি আদালত অবমাননার দায়ে দোষী সাব্যস্ত হয়ে জেলে যাবেন। পরিণামে জারদারি ও গিলানি উভয়ই তাঁদের পদ হারাবেন।
এর বাইরে আলোচিত গোপন চিঠি কেলেঙ্কারির ঘটনায় বিচার বিভাগীয় তদন্ত হওয়ায় চাপে মুখে রয়েছেন প্রেসিডেন্ট জারদারি।
মার্কিন বিশেষ বাহিনীর অভিযানে গত মে মাসে আল-কায়েদা নেতা ওসামা বিন লাদেন নিহত হওয়ার পর দেশের সেনাবাহিনীর নেতৃত্বস্থানীয় ব্যক্তিদের সরিয়ে দিতে সহায়তা চেয়ে যুক্তরাষ্ট্রকে ওই চিঠি দেওয়া হয় বলে অভিযোগ রয়েছে।
১৯৪৭ সালে স্বাধীন হওয়ার পর থেকে এ পর্যন্ত প্রায় অর্ধেকটা সময় জুড়েই পাকিস্তান রাষ্ট্রটি সামরিক শাসনের আওতায় ছিল। তবে ক্ষমতা দখলের পরিবর্তে এখন পেছনে থেকে কলকাঠি নাড়ানোর দিকেই দেশের সেনাবাহিনীর ঝোঁক বেশি বলে মনে করছেন বিশ্লেষকেরা। সেনাবাহিনী চাচ্ছে চাপপ্রয়োগের মাধ্যমে জারদারিকে বিদায় দিয়ে আগাম নির্বাচন অনুষ্ঠান। সাম্প্রতিক সময়ে অত্যন্ত জনপ্রিয় হয়ে ওঠা রাজনৈতিক সাবেক ক্রিকেটার ইমরান খানকে ক্ষমতায় আনতে সেনাবাহিনীর প্রচেষ্টা থাকবে বলেও গুজব রয়েছে।
যেটা দেখার বাকি রয়েছে, সেটা হচ্ছে চলতি সংকটময় পরিস্থিতি উতরে সরকার কত দিন ক্ষমতায় টিকে থাকতে পারে এবং চূড়ান্তভাবে কখন নতুন নির্বাচনের ঘোষণা দিতে বাধ্য হয়। তবে সেটা ২০১৩ সালের শুরুর আগে নয়।
বিশ্লেষক এ এইচ নায়ারের মতে, সরকার আগামী মার্চে সিনেট নির্বাচনের আগপর্যন্ত টিকে থাকার প্রচেষ্টা চালাচ্ছে। ওই নির্বাচনে সংখ্যাগরিষ্ঠতা পেলে, সরকারের প্রচেষ্টা থাকবে, সেটাকে পুঁজি করে যত দিন ক্ষমতা আঁকড়ে থাকা যায়।


প্রাণনাশের ‘মনগড়া’ গল্প ফেঁদেছিল পুলিশ: রুশদি
ভারতীয় বংশোদ্ভূত ব্রিটিশ লেখক সালমান রুশদি বলেছেন, ‘আমাকে উৎসবে যোগ দেওয়া থেকে বিরত রাখতেই “মনগড়া” প্রাণনাশের হুমকির গল্প ফেঁদেছিল রাজস্থানের পুলিশ। বিষয়টি আমি খতিয়ে দেখেছি। এখন আমার মনে হচ্ছে, আমাকে মিথ্যা তথ্য দেওয়া হয়েছিল।’
গতকাল রোববার টুইটার-বার্তায় এসব কথা লেখেন সাহিত্যের সম্মানজনক বুকার পুরস্কার বিজয়ী লেখক রুশদি।
গত শুক্রবার ভারতের রাজস্থানে জয়পুর সাহিত্য উৎসবে যোগ দেওয়ার কথা ছিল রুশদির। কিন্তু গোয়েন্দা তথ্যের বরাত দিয়ে রাজস্থানের পুলিশ জানায়, রুশদিকে হত্যার উদ্দেশ্যে আন্ডারওয়ার্ল্ডের ভাড়াটে একদল খুনি রওনা হয়ে গেছে।
এই তথ্যের বিষয়ে সংশয় ছিল রুশদির। এর পরও একে উড়িয়ে দেওয়া দায়িত্বজ্ঞানহীন কাজ হবে মন্তব্য করে শুক্রবারই ভারত সফর বাতিলের সিদ্ধান্ত আয়োজকদের জানিয়ে দেন তিনি। এবার বিষয়টি খতিয়ে দেখে খেপেছেন তিনি। টুইটার-বার্তায় রুশদি বলেন, ‘আমার প্রতি নিষ্ঠুর আচরণ করা হয়েছে। আমার এখন ভীষণ রাগ হচ্ছে।’
রুশদি লিখেছেন, কার প্ররোচনায় পুলিশ এ রকম ‘মিথ্যা’ তথ্য দিয়েছিল, এ বিষয়ে তিনি কিছু জানেন না।
রুশদির টুইটার-বার্তায় ক্ষোভ প্রকাশের মাত্র এক দিন আগে গত শনিবার মুম্বাই পুলিশ দাবি করে, রুশদিকে হত্যার উদ্দেশ্যে আন্ডারওয়ার্ল্ডের ভাড়াটে খুনিরা রওনা হয়ে যাওয়ার কোনো গোয়েন্দা তথ্য তারা সরবরাহ করেনি।
তবে রাজস্থানের পুলিশ এখনো দাবি করে আসছে, রুশদির প্রাণনাশের ওই হুমকির বিষয়ে গোয়েন্দা তথ্য কেন্দ্র থেকেই সরবরাহ করা হয় তাদের।
বুকারসহ বহু আন্তর্জাতিক পুরস্কারজয়ী লেখক রুশদির নিরাপত্তা দিতে ব্যর্থ হওয়ায় সরকারের সমালোচনায় ফেটে পড়েছেন লেখক ও সাহিত্য উৎসবের আয়োজকেরা।
পাকিস্তানি লেখক মুহাম্মদ হানিফ ক্ষোভ প্রকাশ করে বলেছেন, ‘আমার কাছে এই ঘটনা উদ্ভট মনে হয়েছে। এটি (ভারত) বিশ্বের সবচেয়ে গণতান্ত্রিক দেশ। এখানে সবচেয়ে বেশি বহু সংস্কৃতির দেখা মিলবে। এ দেশের নাগরিক ও এই দেশ পরিদর্শনে আসা ব্যক্তিদের নিরাপত্তা দেওয়া রাষ্ট্রের দায়িত্ব। আমার বিবেচনায় রাষ্ট্র এখানে মৌলিক কর্তব্য পালনে ব্যর্থ হয়েছে।’
এদিকে একটি সূত্রে জানা গেছে, রুশদিকে ভারতে আসতে না দেওয়ার প্রতিবাদে শনিবার একটি অধিবেশনে লেখক অমিতাভ কুমার, হরি কান্জরু, জিত থাইল ও রুচির যোশী স্যাটানিক ভার্সেস উপন্যাসের অংশবিশেষ পাঠ করেন।
রুশদির লেখা উপন্যাস স্যাটানিক ভার্সেস ভারতসহ বেশ কয়েকটি দেশে নিষিদ্ধ ঘোষণা করা হয়েছে।
নিষিদ্ধঘোষিত উপন্যাসের অংশবিশেষ পাঠের এই অভিযোগ খতিয়ে দেখতে আয়োজকদের কাছে ভিডিও ফুটেজ চেয়েছে রাজস্থানের পুলিশ।


গিলানির গাড়িতে ভুয়া নম্বরপ্লেট ব্যবহার!
পাকিস্তানের প্রধানমন্ত্রী ইউসুফ রাজা গিলানি নিজের গাড়িতে ভুয়া নম্বরপ্লেট ব্যবহার করেছেন বলেজানা গেছে। গত ১৯ জানুয়ারি সুপ্রিম কোর্টে যাওয়ার সময় তিনি গাড়িতে ওই ভুয়া নম্বরপ্লেট ব্যবহার করেন।
ওই দিন কালো স্যুট পরা গিলানি(৫৯) একটি সাদা ল্যান্ড ক্রুজারে চড়ে আদালতে আসেন। তিনি নিজেই গাড়ি চালান। এ গাড়ির নম্বর ছিল এলআরজেড-৭৮৬।
দ্য এক্সপ্রেস ট্রিবিউন-এর বরাত দিয়ে দেশটির প্রচারমাধ্যমগুলো জানায়, নম্বরটির সঙ্গে বিস্ময়করভাবে লাহোরের বাসিন্দা মুহাম্মদ রিয়াজ আহসানের গাড়ির নম্বরের মিল রয়েছে।
তবে বিষয়টি জানতে পেরে প্রধানমন্ত্রীর দপ্তর থেকে তাৎক্ষণিক জানানো হয়েছে, নিরাপত্তার স্বার্থেই গিলানির গাড়ির নম্বর প্লেট পরিবর্তন করা হয়েছিল। অন্যকোনো কারণে নয়।
কঠোর নিরাপত্তা ব্যবস্থার মধ্য দিয়ে ওই দিন প্রধানমন্ত্রী গিলানি আদালতে আসেন। প্রেসিডেন্ট আসিফ আলী জারদারির বিরুদ্ধে দুর্নীতির পুরোনো মামলাগুলো পুনরুজ্জীবিত করতে ব্যর্থ হওয়ায় গিলানিকে কেন অভিযুক্ত করা হবে না, সে বিষয়ে শুনানিতে অংশ নিতেই তিনি আদালতে আসেন। এ সময়তাঁর সঙ্গে ছিলেন তাঁর আইনজীবী আইতজাজ আহসান ও পাকিস্তান পিপলস পার্টির কয়েকজন নেতা।
আগামী ১ ফেব্রুয়ারি পর্যন্ত সুপ্রিম কোর্ট শুনানি মুলতবি ঘোষণা করেন। পিটিআই অনলাইন।
রিপাবলিকানদের মনোনয়ন-দৌড়
সাউথ ক্যারোলাইনায় বিজয়ী গিংরিচ, হোঁচট খেলেন রমনি
যুক্তরাষ্ট্রের আসন্ন প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী নিউট গিংরিচ জনতার উদ্দেশে হাত নাড়ছেন। পাশে স্ত্রী ক্যালিস্টা। গত শনিবার সাউথ ক্যারোলাইনায় রিপাবলিকান পার্টির প্রাইমারিতে জয়ী হওয়ার পর তোলা ছবি
আগামী নভেম্বরে মার্কিন প্রেসিডেন্ট নির্বাচনের জন্য রিপাবলিকান দলের প্রার্থী বাছাই-প্রক্রিয়া নতুন মোড় নিয়েছে। সাউথ ক্যারোলাইনা অঙ্গরাজ্যে শনিবার অনুষ্ঠিত প্রাইমারি বা প্রাথমিক বাছাই ভোটে হোঁচট খেয়েছেন প্রতিদ্বন্দ্বিতায় এগিয়ে থাকা বলে বিবেচিত মিট রমনি। সেখানে বড় ব্যবধানে বিজয়ী হয়েছেন নিউট গিংরিচ। এ ফল ইঙ্গিত দিচ্ছে, রিপাবলিকান দলের প্রার্থিতার লড়াইটি দীর্ঘ ও তীব্র প্রতিদ্বন্দ্বিতামূলক হবে।
সাউথ ক্যারোলাইনা প্রাইমারির চূড়ান্ত ফলে দেখা গেছে, নিউট গিংরিচ পেয়েছেন ৪০ দশমিক ৪ শতাংশ ভোট। মিট রমনি পেয়েছেন মাত্র ২৭ দশমিক ৯ শতাংশ। এ ছাড়া প্রথম বাছাই আইওয়া অঙ্গরাজ্যের ককাসে বিজয়ী হয়ে চমক জাগানো পেনসিলভানিয়ার সিনেটর রিক স্যান্টোরাম ১৭ শতাংশ এবং টেক্সাসের কংগ্রেস সদস্য রন পল ১৩ শতাংশ ভোট পেয়েছেন।
প্রার্থিতার দৌড় থেকে নিজের নাম প্রত্যাহার করে নেওয়া ব্যবসায়ী হারম্যান কেইন পেয়েছেন ১ দশমিক ১ শতাংশ ভোট। অন্য প্রার্থীদের ঝুলিতে গেছে শূন্য দশমিক ৭ শতাংশ।
এক সপ্তাহ আগেও জনমত জরিপে অনেকখানি পিছিয়ে ছিলেন সাবেক স্পিকার নিউট গিংরিচ। তাঁর প্রতি সমর্থন জানিয়ে গত বৃহস্পতিবার প্রতিদ্বন্দ্বিতা থেকে সরে দাঁড়ান টেক্সাস অঙ্গরাজ্যের গভর্নর রিক পেরি।
প্রেসিডেন্ট নির্বাচনের প্রার্থী বাছাইয়ের ক্ষেত্রে যুক্তরাষ্ট্রের দক্ষিণ-পূর্বাঞ্চলের এই অঙ্গরাজ্যটির প্রাইমারি বেশ গুরুত্বপূর্ণ। ১৯৮০ সাল থেকে সব প্রেসিডেন্ট নির্বাচনেই সাউথ ক্যারোলাইনা অঙ্গরাজ্যের প্রাইমারিতে জয়লাভকারীই বছর শেষে দলের চূড়ান্ত প্রেসিডেন্ট প্রার্থী হতে পেরেছেন।
বিজয়ী ভাষণে ওবামাকে তুলাধোনা: সাউথ ক্যারোলাইনায় সাফল্যের পর দেওয়া প্রথম ভাষণে প্রতিপক্ষ ডেমোক্র্যাট দলের প্রেসিডেন্ট বারাক ওবামাকে তুলাধোনা করেছেন নিউট গিংরিচ। ওবামার বিরুদ্ধে তাঁর প্রথম মেয়াদে ‘মৌলবাদ’ ও ‘সর্বনাশা’ কর্মকাণ্ডের অভিযোগ তোলেন তিনি।
রাজ্যের রাজধানী কলাম্বিয়াতে হাজারো সমর্থকের উদ্দেশে গিংরিচ বলেন, এই নির্বাচনী প্রচারণার কেন্দ্রীয় বিষয় হচ্ছে যুক্তরাষ্ট্রের বিশিষ্টতার তত্ত্ব বনাম সল আলিনস্কির মৌলবাদ। সল আলিনস্কি যুক্তরাষ্ট্রের এক ইহুদিবাদী সংগঠক ও লেখক। মনে করা হয়, প্রেসিডেন্ট ওবামার ওপর তাঁর ব্যাপক প্রভাব রয়েছে।
গিংরিচ বলেন, ‘এই দুর্যোগের পরও যদি বারাক ওবামা পুনর্নির্বাচিত হন, তাহলে চিন্তা করে দেখুন, দ্বিতীয় মেয়াদে তিনি কতটা মৌলবাদী হবেন।’ এ সময় হাজারো সমর্থক সমস্বরে আওয়াজ তোলেন, ‘নিউট বিজয় হতে পারবেন। নিউট বিজয়ী হতে পারবেন।’
যুক্তরাষ্ট্রের ইতিহাসে ‘ফুড স্ট্যাম্প’ প্রেসিডেন্ট হিসেবে বারাক ওবামার নাম চিহ্নিত হয়ে থাকবে বলে মন্তব্য করেন গিংরিচ। তিনি বলেন, ‘আমেরিকার জনগণ যদি তাদের সন্তানদের ফুড স্ট্যাম্পের (সরকারি খাদ্য সাহায্য) ওপর নির্ভরশীল দেখতে না চায়, তাহলে বারাক ওবামাকে বিদায় করতে হবে।’
এদিকে নিউট গিংরিচকে অভিনন্দন জানিয়ে মিট রমনি বলেছেন, প্রতিযোগিতা ক্রমশ চাঞ্চল্যকর হয়ে উঠছে। নির্বাচনী প্রচারণা আরও জোরদার করার প্রত্যয় ঘোষণা করেন মিট রমনি। শেষ পর্যন্ত তিনিই রিপাবলিকান দলের চূড়ান্ত টিকিট পাবেন—এমন আশাবাদ ব্যক্ত করে তিনি বলেন, ‘আগামী নভেম্বরে আমরা অবশ্যই প্রেসিডেন্ট বারাক ওবামাকে হারাতে সক্ষম হব।’
রক্ষণশীল রিপাবলিকানদের সমর্থন: সাউথ ক্যারোলাইনায় গিংরিচের বিজয়ের পর বিশ্লেষকেরা বলছেন, রিপাবলিকানদের রক্ষণশীল শিবির হঠাৎ করেই গিংরিচের দিকে ঝুঁকে পড়ছে। স্পিকার থাকা অবস্থায় পরকীয়া সম্পর্ক, বিবাহবিচ্ছেদ, অধস্তন কর্মীকে বিয়ে করাসহ নানা কেলেঙ্কারির ধাক্কা ক্রমেই সামলে উঠতে সক্ষম হয়েছেন তিনি। টি-পার্টি ও কট্টর খ্রিষ্টানদের সমর্থনের পাল্লাও তাঁর দিকে ক্রমশ ভারী হচ্ছে। অপরদিকে সাবেক ম্যাসাচুসেটস গভর্নর মিট রমনি ব্যক্তিগত অর্থবিত্তের হিসাব নিয়ে চাপের মুখে পড়েছেন। কট্টর রিপাবলিকদের মতে, মিট রমনি যথেষ্ট রক্ষণশীল নন। তারা বলছে, অভিবাসন, স্বাস্থ্যবিমা, সমলিঙ্গ বিয়ের মতো ইস্যু নিয়ে মিট রমনির অবস্থান যথেষ্ট স্বচ্ছ নয়।
প্রচারণার ঢেউ ফ্লোরিডামুখী: ফ্লোরিডা অঙ্গরাজ্য রিপাবলিকান প্রার্থীদের পরবর্তী যুদ্ধক্ষেত্র। গুরুত্বপূর্ণ এ অঙ্গরাজ্যে ৩১ জানুয়ারি অনুষ্ঠিত হবে বাছাই পর্ব। সাউথ ক্যারোলাইনা থেকে সব রিপাবলিকান প্রচারণার ঢেউ এখন তাই ফ্লোরিডামুখী। নির্বাচনী তহবিল ও সাংগঠনিক কাঠামোর দিক থেকে শক্তিশালী মিট রমনি এক সপ্তাহ আগে থেকেই ফ্লোরিডায় আগাম প্রচারণা শুরু করেছেন বলে জানা গেছে।
ইরানে বড় ধরনের হামলার প্রস্তুতি নিচ্ছে ইসরায়েল!
ইরানের পরমাণু স্থাপনাগুলোতে একতরফাভাবে হামলা চালাতে পারে ইসরায়েল। তেলআবিব থেকে পাওয়া এক তথ্যে এ ইঙ্গিত দেওয়া হয়েছে বলে বার্তা সংস্থা টিএনএন জানিয়েছে।
ইসরায়েলের প্রতিরক্ষামন্ত্রী এহুদ বারাক মার্কিন সামরিক বাহিনীর জয়েন্ট চিফ অব স্টাফ জেনারেল মার্টিন ডেম্পসিকে বলেছেন, ইরানের পরমাণু স্থাপনা গুঁড়িয়ে দেওয়ার আগে তারা যুক্তরাষ্ট্রকে ১২ ঘণ্টার বেশি সময়ের নোটিশ দেবে না।
বারাকের এ বক্তব্যের পর চলতি বছরের এপ্রিলে অনুষ্ঠেয় যৌথ ক্ষেপণাস্ত্র বিধ্বংসী সামরিক মহড়া বাতিল করে যুক্তরাষ্ট্র।
এর আগে মার্কিন প্রেসিডেন্ট বারাক ওবামাকেও একই ধরনের মনোভাবের ইঙ্গিত দিয়েছিলেন ইসরায়েলের প্রধানমন্ত্রী বেনিআমিন নেতা নিয়াহু। ওবামাকে তিনি জানান, ইরানের পরমাণু স্থাপনায় যেকোনো সময় সামরিক অভিযানের প্রস্তুতির জন্য ইসরায়েলি সেনাবাহিনীর এলিট দল ৩৫ ছত্রীসেনা ব্রিগেড বড় মাপের প্রশিক্ষণ নিচ্ছে।
রাহুল না বরুণ—কে বেশি যোগ্য?
ভারতের রাজনীতিতে প্রভাব বিস্তারকারী গান্ধী পরিবারের দুই উত্তরসূরি রাহুল গান্ধী ও বরুণ গান্ধী। এই দুজনের মধ্যে কে বেশি যোগ্য—সেই তুলনা উঠে এসেছে দুই ভারতীয় সাংবাদিক যতীন গান্ধী ও ভীনু সাধুর লেখা সম্প্রতি প্রকাশিত ‘রাহুল’ বইটিতে।
অবশ্য রাহুল না বরুণ—কে বেশি যোগ্য? এ প্রশ্নের উত্তর খোঁজার আগে বইয়ে তুলে ধরা হয়েছে ভারতের রাজনীতিতে গান্ধী পরিবারের সুদীর্ঘ ঐতিহ্যের কথা। কে, কখন কতটা যোগ্যতার সঙ্গে কংগ্রেসের হাল ধরেছেন, রাজনীতিতে নিজেদের অবস্থান গড়ে তুলেছেন—বইটিতে সেসব বিষয় নিয়েও আলোচনা রয়েছে।
ভারতের দীর্ঘদিনের ঐতিহ্যবাহী দল ক্ষমতাসীন কংগ্রেস। ১৮৮৫ সালে প্রতিষ্ঠিত এ দলের নেতৃত্বে ছিলেন ইংরেজ ও ভারতীয় অনেকেই। তবে ১৯৪৭ সালে ভারত-পাকিস্তান ভাগের পর থেকে বেশির ভাগ সময় কংগ্রেসের নেতৃত্বে থেকেছে নেহরু-গান্ধী পরিবার।
ভারতের প্রথম প্রধানমন্ত্রী জওহরলাল নেহরুর পর কংগ্রেসের দায়িত্ব নেন তাঁর মেয়ে ইন্দিরা গান্ধী। তিনি ক্ষমতায় থাকাকালে রাজনীতিতে এক ধরনের প্রভাব বিস্তার শুরু করেন তাঁরই ছোট ছেলে সঞ্জয় গান্ধী। নানা কারণে আলোচিত-সমালোচিত হন সঞ্জয়। দুর্ঘটনায় তিনি নিহত হওয়ার পর ইন্দিরা গান্ধী তাঁর বড় ছেলে রাজীব গান্ধীকে রাজনীতির মাঠে আনেন। শিখ দেহরক্ষীর গুলিতে ইন্দিরা গান্ধীর মৃত্যুর পর কংগ্রেসের হাল ধরেন রাজীব গান্ধী। আততায়ীর হামলায় রাজীব গান্ধীর মৃত্যুর পর বেশ কয়েক বছর গান্ধী পরিবারের কেউ রাজনীতিতে না জড়ালেও শেষ পর্যন্ত সেই দূরে থাকা আর হয়ে ওঠেনি। রাজীবের স্ত্রী সোনিয়া গান্ধী বর্তমানে কংগ্রেসের সভানেত্রী। তবে সঞ্জয় গান্ধীর মৃত্যুর পর তাঁর স্ত্রী মেনকা গান্ধী কংগ্রেসের সঙ্গে না থেকে ভাব জমান বিজেপির সঙ্গে।
রাজীব-সোনিয়ার ছেলে রাহুল আর সঞ্জয়-মেনকার ছেলে বরুণ—এই দুজনের তুলনা করতে গিয়ে বইয়ে লেখা হয়েছে, তাঁদের (রাহুল ও বরুণ) মা-বাবা তাঁদের যেভাবে গড়ে তুলেছেন, তাঁরা তেমনই হয়েছেন। রাজীবের সুনামের পাশাপাশি ছিল সঞ্জয়ের বদনাম।
বইয়ের বরাত দিয়ে টাইমস অব ইন্ডিয়ার খবরে বলা হয়েছে, রাহুল যখন উদারপন্থী মনোভাব নিয়ে নিজেকে রাজনীতিতে প্রতিষ্ঠিত করছেন, বরুণ তখন রক্ষণশীল বিজেপির সঙ্গে জোট পাকাচ্ছেন। কংগ্রেস রাহুলকে ভারতের ভবিষ্যত্ প্রধানমন্ত্রী হিসেবে দেখতে চাচ্ছে। আর বরুণের ব্যাপারে বিজেপির মূল্যায়ন তিনি ‘অবিশ্বস্ত’, কারণ সব কিছুর পরও তাঁর শরীরে বইছে গান্ধী পরিবারের রক্ত।
সবাই যখন পরবর্তী প্রধানমন্ত্রী হিসেবে রাহুলকে দেখার ব্যাপারে আগ্রহ প্রকাশ করছেন, বরুণ তখন নিজের দল বিজেপি থেকেই বিচ্ছিন্ন।
২০০৯ সাল থেকে ২০১১ সাল পর্যন্ত বিভিন্ন রাজ্য ও কেন্দ্রীয় পর্যায়ের নির্বাচনে রাহুলের নেতৃত্বে কংগ্রেসের সাফল্যের কথা তুলে ধরা হয়েছে বইটিতে। অবশ্য দুজনের মধ্যে রাহুলকে প্রত্যক্ষভাবে সেরা বলা হয়নি; তবে শেষটা হয়েছে এভাবে, তাঁর (রাহুল) তুলনা কেবল তাঁর সঙ্গেই চলে।
অঘটন ছাড়াই পারস্য উপসাগরে মার্কিন রণতরী
যুক্তরাষ্ট্রের বিমানবাহী রণতরী ইউএসএস আব্রাহাম লিংকন গতকাল রোববার কোনো অঘটন ছাড়াই হরমুজ প্রণালি পাড়ি দিয়ে পারস্য উপসাগরে প্রবেশ করেছে। মার্কিন ও ইরানের সামরিক কর্মকর্তাদের বরাত দিয়ে বার্তা সংস্থা রয়টার্স এ খবর জানিয়েছে।
মার্কিন পঞ্চম নৌবহরের মুখপাত্র লেফটেন্যান্ট রেবেকা রেবারিচ জানান, আব্রাহাম লিংকন কোনো অঘটন ছাড়াই হরমুজ প্রণালি পাড়ি দিয়েছে।
গত বছরের ডিসেম্বরে ইউএসএস জন সি স্টেনিস উপসাগর ত্যাগ করার পর এ প্রথম কোনো মার্কিন নৌতরী সেখানে প্রবেশ করল।
জন সি স্টেনিস উপসাগর ত্যাগ করার পর ইরান সতর্ক করে বলেছিল, কৌশলগত এ নৌপথে কোনো মার্কিন রণতরী ফিরে এলে কড়া ব্যবস্থা নেবে তেহরান। ইরানের সেনাপ্রধান আয়াতুল্লাহ সালেহি হুঁশিয়ারি উচ্চারণ করে বলেছিলেন, ‘যুক্তরাষ্ট্রের রণতরীকে পারস্য উপসাগরে না আসার ব্যাপারে আমি জোর পরামর্শ দিচ্ছি। একবারের বেশি সতর্ক করার অভ্যাস আমাদের নেই।’
এ ঘটনা দুই ওয়াশিংটন ও তেহরানের মধ্যে চরম কূটনৈতিক উত্তেজনার জন্ম দিয়েছিল। তবে পরে ইরান তাদের এ কঠোর অবস্থান থেকে সরে আসে।
মার্কিন সামরিক কর্মকর্তারা জানিয়েছেন, নিয়মিত পরিবর্তন প্রক্রিয়ার অংশ হিসেবে পারস্য উপসাগরে মার্কিন রণতরী ইউএসএস জন সি স্টেনিসের স্থলাভিষিক্ত হবে ইউএসএস আব্রাহাম লিংকন।
সার্কের মহাসচিব দিয়ানার পদত্যাগ
সার্কের মহাসচিবের পদ থেকে সরে দাঁড়ালেন মালদ্বীপের সাবেক অ্যাটর্নি জেনারেল ফাতিমাত দিয়ানা সায়িদ। ‘মালদ্বীপের অভ্যন্তরীণ রাজনীতিতে দিয়ানা হস্তক্ষেপ করছেন’—আহমেদ নাশিদ সরকারের এমন অভিযোগের পর তিনি পদত্যাগ করেছেন বলে কাঠমান্ডুর একটি কূটনৈতিক সূত্র খবরটি নিশ্চিত করেছে।
১৯৮৫ সালে প্রতিষ্ঠার পর থেকে আট জাতির দক্ষিণ এশীয় আঞ্চলিক সহযোগিতা সংস্থার (সার্ক) প্রধান নির্বাহীর পদ থেকে ইস্তফা দেওয়ার কোনো নজির নেই। তা ছাড়া সার্কের সনদেও মহাসচিব তাঁর মেয়াদকাল শেষ হওয়ার আগেই সরে দাঁড়ালে কী হবে, সেটিরও কোনো ব্যাখ্যা নেই। তাই পরবর্তী পদক্ষেপ ঠিক করতে শিগগিরই সার্ক দেশগুলোর পররাষ্ট্রমন্ত্রী কিংবা পররাষ্ট্রসচিবদের জরুরি ভিত্তিতে আলোচনায় বসতে হবে।
কাঠমান্ডুতে সার্ক সচিবালয়ের একজন জ্যেষ্ঠ কর্মকর্তা গত শনিবার প্রথম আলোকে মুঠোফোনে বলেন, দিয়ানা সায়িদ গত শুক্রবার মালদ্বীপের পররাষ্ট্রমন্ত্রী আহমেদ নাসিমের কাছে পদত্যাগপত্র জমা দিয়েছেন। আহমেদ নাসিম বর্তমানে সার্কের পররাষ্ট্রমন্ত্রীদের ফোরাম সার্ক কাউন্সিল অব মিনিস্টার্সের চেয়ারম্যান হিসেবে পদত্যাগের চিঠিটি গ্রহণ করেন।
এক প্রশ্নের জবাবে ওই কূটনীতিক বলেন, পরবর্তী মহাসচিব নির্বাচিত হওয়ার আগপর্যন্ত অন্তর্বর্তী সময়ে দায়িত্ব পালন করবেন সার্ক সচিবালয়ে শ্রীলঙ্কার প্রতিনিধিত্বকারী পরিচালক রাজাপাকসে দামিয়ান্তি।
ঢাকা ও কাঠমান্ডুর কূটনৈতিক সূত্রগুলো জানায়, দায়িত্ব গ্রহণের ১০ মাসের মাথায় সার্কের মহাসচিবের পদ থেকে সরে দাঁড়ালেন দিয়ানা সায়িদ। সার্ক প্রতিষ্ঠার পর থেকে তিনিই ছিলেন এ পদে রাজনৈতিক বিবেচনায় নিয়োগপ্রাপ্ত অপেশাদার কূটনীতিক। সার্কের প্রথম নারী মহাসচিবও ছিলেন মালদ্বীপের সাবেক এই অ্যাটর্নি জেনারেল। ভুটানের রাজধানী থিম্পুতে ২০১০ সালের এপ্রিলে তাঁর নাম ঘোষণা করা হয়। আর তাঁর নিয়োগ-প্রক্রিয়া চূড়ান্ত হয় গত বছরের ফেব্রুয়ারিতে।
মালদ্বীপের একজন কূটনীতিক এই প্রতিবেদককে বলেন, সম্প্রতি স্থানীয় বিরোধী দলের নেতার পাশাপাশি ফৌজদারি আদালতের প্রধান বিচারপতি আবদুল্লাহ মোহাম্মদকে গ্রেপ্তার করা হয়েছে। এর প্রতিবাদে ১৮ জানুয়ারি মালদ্বীপে অনুষ্ঠিত আইনজীবীদের এক সমাবেশে সরকারের সমালোচনা করেন দিয়ানা সায়িদ। তিনি বলেন, মালদ্বীপের প্রেসিডেন্ট আহমেদ নাশিদের সরকার আইনের তোয়াক্কা করছে না। তাঁর এ মন্তব্যের পর সরকারের পক্ষ থেকে অভিযোগ আনা হয়, দিয়ানা সায়িদ অভ্যন্তরীণ রাজনীতি নিয়ে কথা বলে সার্ক সনদের লঙ্ঘন করছেন। ওই মন্তব্যের এক দিন পর সার্কের মহাসচিবের পদ থেকে আনুষ্ঠানিকভাবে সরে দাঁড়ান দিয়ানা সায়িদ।
প্রসঙ্গত, মালদ্বীপের প্রেসিডেন্ট মোহাম্মদ নাশিদ দায়িত্ব নেওয়ার পর থেকেই তাঁর বিরুদ্ধে সমালোচনায় মুখর ছিলেন দিয়ানা সায়িদ। এতে রুষ্ট হন নাশিদ। অন্যদিকে, দিয়ানা সায়িদের স্বামী আবদুল্লাহ জাবির হচ্ছেন সরকারি দলের তহবিলের প্রধান জোগানদাতা। এ অবস্থায় দিয়ানাকে দেশের বাইরে রাখার পদক্ষেপ হিসেবে তাঁকে সার্কের মহাসচিব পদে মনোনয়ন দেন মোহাম্মদ নাশিদ।
কৃতকর্মের জন্য ক্ষমা চাইলেন সালেহ
দীর্ঘ ৩৩ বছরের শাসনামলে কৃতকর্মের জন্য জনগণের কাছে ক্ষমা চেয়েছেন ইয়েমেনের বিদায়ী প্রেসিডেন্ট আলী আবদুল্লাহ সালেহ। গতকাল রোববার দেশটির সরকার ও দলীয় জ্যেষ্ঠ কর্মকর্তাদের উদ্দেশে এক টেলিভিশন ভাষণে তিনি ক্ষমার প্রসঙ্গটি তোলেন। এরপর যুক্তরাষ্ট্র রওনা দেন সালেহ। বার্তা সংস্থা রয়টার্স এ কথা জানিয়েছে।
সদ্য বিদায়ী প্রেসিডেন্ট সালেহ উপসাগরীয় কয়েকটি দেশের মধ্যস্থতায় শর্ত সাপেক্ষে ক্ষমতা ত্যাগ করতে রাজি হয়েছেন। ২১ ফেব্রুয়ারি তাঁর ক্ষমতা হস্তান্তর প্রক্রিয়া শেষ হবে। চিকিত্সার কথা বলা হলেও ক্ষমতা হস্তান্তর প্রক্রিয়া সহজ করতেই সালেহ যুক্তরাষ্ট্র যাচ্ছেন বলে জানা গেছে।
সালেহ বলেন, ‘সৃষ্টিকর্তার ইচ্ছায় চিকিত্সার জন্য আমি যুক্তরাষ্ট্রে যাব এবং জেনারেল পিপলস কংগ্রেস পার্টির প্রধান হিসেবে আমি সানায় ফিরে আসব।’
ক্ষমতা হস্তান্তর চুক্তি অনুযায়ী পার্লামেন্ট দায়মুক্তি অনুমোদনের এক দিন পর গতকাল টেলিভিশনে ভাষণ দেন সালেহ। বিদায়ী ভাষণে তাঁর সুর ছিল আপসমূলক। তিনি বলেন, ‘আমি ইয়েমেনের সব নারী ও পুরুষের কাছে আমার ৩৩ বছরের শাসনামলে সংঘটিত সব ধরনের ভুলত্রুটির জন্য ক্ষমা চাচ্ছি।’
সালেহকে ভিসা দেওয়ার বিষয়টি যুক্তরাষ্ট্রের পররাষ্ট্র দপ্তর নিশ্চিত করেছে। মার্কিন পররাষ্ট্র দপ্তর জানিয়েছে, তাঁর এই সফরের একমাত্র উদ্দেশ্য হলো স্বাস্থ্যগত চিকিত্সা এবং আমরা আশা করি, তিনি তাঁর চিকিত্সার জন্য প্রয়োজনীয় যে সময়ের কথা জানিয়েছেন, সেই সীমিত সময়ের জন্যই এখানে অবস্থান করবেন।
সালেহর এক সহযোগী জানান, তিনি পার্শ্ববর্তী দেশ ওমানে দুই বা তিন সপ্তাহ সময় কাটাতে পারেন। তবে ওমানের এক কর্মকর্তা জানিয়েছেন, সালেহ মাত্র কয়েক ঘণ্টার জন্য ওমানে যাত্রাবিরতি করতে পারেন।
এদিকে গতকাল রোববার হাজার হাজার বিক্ষোভকারী সালেহর দায়মুক্তির বিরুদ্ধে বিক্ষোভ করেছে। গত বছর সরকারবিরোধী বিক্ষোভকারীদের হত্যার জন্য তাঁরা সালেহকে বিচারের আওতায় আনার দাবি জানিয়েছে।
লিবিয়ায় এনটিসির উপপ্রধানের পদত্যাগ
লিবিয়ার ক্ষমতাসীন ন্যাশনাল ট্রানজিশনাল কাউন্সিলের (এনটিসি) উপপ্রধান আবদুল হাফিজ ঘোগা গতকাল রোববার পদত্যাগ করেছেন। আল-জাজিরা টেলিভিশনের অনলাইন এ খবর জানিয়েছে।
মুয়াম্মার গাদ্দাফিবিরোধী আন্দোলনের জন্মস্থান বেনগাজিতে এনটিসির বিরুদ্ধে বৃহত্ ও সহিংস বিক্ষোভের পর আবদুল হাফিজ ঘোগা এ পদক্ষেপ নিলেন।
বেনগাজি শহরে গত শনিবার এনটিসির সদর দপ্তরে বিক্ষোভকারীরা হামলা চালায়। এ সময় এনটিসির চেয়ারম্যান মুস্তফা আবদেল জলিল সদর দপ্তরের ভেতরেই ছিলেন। পরে তিনি পেছনের দরজা দিয়ে বেরিয়ে যান।
দেশটির বর্তমান সরকার থেকে গাদ্দাফি আমলের কর্মকর্তাদের বহিষ্কার ও লিবিয়ার জাতীয় সম্পদ ব্যয়ের স্বচ্ছতা নিশ্চিত করার দাবিতে বেনগাজির জনগণ কয়েক সপ্তাহ ধরে বিক্ষোভ করছে।
গতকাল রোববার পদত্যাগের ঘোষণা দিয়ে হাফিজ ঘোগা আল-জাজিরাকে বলেন, ‘জাতির মঙ্গলের জন্যই আমার পদত্যাগ এবং এ পর্যায়ে এটা দরকার।’ তিনি এনটিসির মুখপাত্রের দায়িত্বও পালন করেন। গাদ্দাফির পক্ষ ত্যাগে বিলম্ব করায় বিক্ষোভকারীরা তাঁকে সুবিধাবাদী হিসেব অভিহিত করছিলেন। এ কারণ গত সপ্তাহে বেনগাজি বিশ্ববিদ্যালয়ে তিনি বিক্ষোভকারীদের হামলার শিকার হন।
বেনগাজির কোনো কোনো বিক্ষোভকারী পুরো এনটিসির পদত্যাগ দাবি করেছে।
হাফিজ ঘোগার পদত্যাগের পর গতকাল লিবিয়ার আল হুরা টেলিভিশনে দলটির চেয়ারম্যান মুস্তফা আবদেল জলিল সতর্ক করে বলেন, এনটিসির পদত্যাগ লিবিয়াকে গৃহযুদ্ধের মুখে ঠেলে দেবে।
আরব লিগের প্রস্তাব প্রত্যাখ্যান সিরিয়ার
সিরিয়ায় রক্তপাত বন্ধে প্রেসিডেন্ট বাশার আল-আসাদকে তাঁর অধীনস্তের কাছে ক্ষমতা হস্তান্তরের আহ্বানসংবলিত আরব লিগের একটি প্রস্তাব প্রত্যাখ্যান করেছেন দেশটির কর্মকর্তারা। রাষ্ট্রীয় টেলিভিশন আজ সোমবার এক কর্মকর্তার উদ্ধৃতি দিয়ে এ কথা জানিয়েছে।
পশ্চিমা একটি বার্তা সংস্থা জানায়, ওই কর্মকর্তা টেলিভিশনকে বলেন, ‘বহিরাগত আরব লিগের পরিকল্পনাকে সিরিয়ার জাতীয় সার্বভৌমত্ব ও অভ্যন্তরীণ বিষয়ে সরাসরি হস্তক্ষেপ হিসেবে বিবেচনা করছে।’
আরব লিগ গতকাল রোববার সিরিয়ার সংকট নিরসনে নতুন ওই পরিকল্পনাকে সমর্থন করতে জাতিসংঘের প্রতি আহ্বান জানায়। পরিকল্পনায় প্রেসিডেন্ট আসাদকে ক্ষমতা হস্তান্তরের পাশাপাশি দুই মাসের মধ্যে জাতীয় ঐকমত্যের সরকার গঠনের কথা বলা হয়েছে।
মিসরের রাজধানী কায়রোতে আরব লিগ দেশভুক্ত পররাষ্ট্রমন্ত্রীদের বৈঠক শেষে কাতারের প্রধানমন্ত্রী শেখ হামাদ বিন জসিম আল-থানি এক বিবৃতিতে বলেন, ‘আসাদের উচিত জাতীয় ঐকমত্যের সরকার গঠন করতে ভাইস প্রেসিডেন্টের কাছে ক্ষমতা হস্তান্তর করা।’ বৈঠকে সিরিয়ায় আরব লিগের পর্যবেক্ষক মিশনের প্রতিবেদন নিয়ে আলোচনা করা হয়।
সিরিয়ার ওই কর্মকর্তা প্রতিক্রিয়ায় বলেন, আরব লিগের উচিত সন্ত্রাসীদের অর্থায়ন ও অস্ত্র সরবরাহ বন্ধ করতে দায়িত্ব নেওয়া। সিরিয়ার কর্তৃপক্ষ বলে আসছে, সহিংসতার জন্য ‘সশস্ত্র সন্ত্রাসীরা’ দায়ী।
জাতিসংঘের হিসাব মতে, গত মার্চে শুরু সিরিয়ার সরকারবিরোধী বিক্ষোভে পাঁচ হাজার চার শর বেশি মানুষ নিহত হয়েছে।
ইরানের তেল না কেনার সিদ্ধান্ত নিতে পারে ইইউ
ইউরোপীয় ইউনিয়ন (ইইউ) ইরান থেকে তেল কেনার ওপর নিষেধাজ্ঞা আরোপের ঘোষণা দিতে পারে। আজ সোমবার ব্রাসেলসে ইইউয়ের পররাষ্ট্রমন্ত্রীদের এক বৈঠক থেকে এ ঘোষণা আসতে পারে। আর এটি হলে তা হবে ইইউয়ের পক্ষ থেকে ইরানের পরমাণু কর্মসূচির পাল্টা জবাব। ইরানের রপ্তানিযোগ্য তেলের ২০ শতাংশই কেনে ইইউভুক্ত দেশগুলো।
তবে তেহরান বরাবরই বলে আসছে তারা শান্তিপূর্ণ উদ্দেশ্যে ব্যবহারের জন্য পরমাণু সমৃদ্ধকরণ কর্মসূচি চালাচ্ছে। তাদের উদ্দেশ্য পারমাণবিক অস্ত্র সমৃদ্ধ করা নয়। তারা মনে করে, কোনো ধরনের নিষেধাজ্ঞা আরোপ না করা এবং আলোচনার মধ্য দিয়ে এ বিতর্কের অবসান ঘটতে পারে।
ইইউয়ের পররাষ্ট্রনীতি-বিষয়ক প্রধান ক্যাথরিন অ্যাস্টন গত শুক্রবার বলেন, ইরানের ওপর নিষেধাজ্ঞা আরোপ করা হলেও ইউরোপের দেশগুলো এখনো ইরানের সঙ্গে কূটনৈতিক সম্পর্ক রাখতে চায়।
বিবিসি অনলাইন জানিয়েছে, ইইউয়ের কূটনীতিকেরা গত বৃহস্পতিবার ইরানের কেন্দ্রীয় ব্যাংকের ওপর নিষেধাজ্ঞা আরোপে একমত হন। কিন্তু তাঁদের কাছে মনে হয়েছে, ইরান থেকে তেল কেনার ওপর নিষেধাজ্ঞা আরোপ করলে তা দেশটির ওপর আরও বেশি চাপ সৃষ্টি করবে।
ইরান তার তেলসম্পদের বেশির ভাগ অংশই বিক্রি করে এশিয়ায়। বর্তমানে ইইউ ও যুক্তরাষ্ট্র চাইছে না, এশিয়ার দেশগুলো ইরান থেকে তেল কিনুক।
এদিকে ইইউ ইরান থেকে তেল কেনার ওপর নিষেধাজ্ঞা আরোপ করবে—এমন আশঙ্কায় এরই মধ্যে ইউরোপসহ বিশ্ববাজারে তেলের দাম বাড়তে শুরু করেছে।
এবার রাহুলের দিকে জুতা নিক্ষেপ 
ভারতের উত্তরখণ্ড রাজ্যের বিকাশনগরে এক জনসভায় ভাষণ দিচ্ছিলেন কংগ্রেসের সাধারণ সম্পাদক রাহুল গান্ধী। হঠাত্ করেই তাঁর দিকে জুতা ছুড়ে মারেন এক ব্যক্তি। তবে সেই জুতা মঞ্চ পর্যন্ত পৌঁছতে পারেনি। আইনশৃঙ্খলা রক্ষাকারী বাহিনীর সদস্যদের হাতে আটক হন ওই ব্যক্তি। আকস্মিক এই ঘটনায় একটুও বিচলিত হননি কংগ্রেসের সভানেত্রী সোনিয়া গান্ধীর ছেলে রাহুল। বরং যখন জুতা ছুড়ে মারা ওই ব্যক্তিকে জনসভাস্থল থেকে সরিয়ে নেওয়া হয়, তখন ঠান্ডা গলায় রাহুল তাঁকে মারধর না করার অনুরোধ করেন।
এর আগে যুক্তরাষ্ট্রের সাবেক প্রেসিডেন্ট জর্জ ডব্লিউ বুশের দিকে জুতা ছুড়ে মারেন ইরাকি এক সাংবাদিক। এর পর থেকেই বিভিন্ন দেশে দেশে রাজনৈতিক নেতাদের জুতো ছুড়ে মারার প্রবণতা শুরু হয়। ভারতের প্রধানমন্ত্রী মনমোহন সিংকেও জুতা ছুড়ে মারা হয়।
উত্তরখণ্ডে ভারতীয় জনতা পার্টির (বিজেপি) শক্তিশালী ঘাঁটি। বিজেপি ক্ষমতায় যাওয়ার জন্য জোর প্রচারণা চালাচ্ছে সেখানে। এর মধ্যেই রাহুল সেখানে প্রচারণা চালাচ্ছেন। কিছুদিন আগে সোনিয়া গান্ধীও পাহাড়ি ওই এলাকায় প্রচারণা চালিয়েছেন।


কুমিরের পেটে কন্যা, দাঁড়িয়ে দেখলেন অসহায় বাবা
মেয়ের মৃত্যু অসহায়ভাবে দাঁড়িয়ে দেখতে হলো একজন বাবাকে। মেয়েকে নিয়ে নদীতে নামার পর একটি কুমির কেড়ে নিয়ে যায় ১০ বছর বয়সী জুরাইদাকে। কেড়ে নিয়ে টুকরো টুকরো করে খেয়ে ফেললেও কিছুই করা সম্ভব হয়নি তাঁর পক্ষে। ঘটনাটি ঘটেছে ইন্দোনেশিয়ায়।
এর কিছু সময় পর উদ্ধারকর্মীর একটি দল ঘটনাস্থলে এসে পৌঁছে। কিন্তু উদ্ধারকর্মীরা শুধু শিশুটির পোশাক ও চুলের ফিতা ছাড়া আর কিছু খুঁজে পাননি।
ইন্দোনেশিয়ার একজন কর্মকর্তা ভিক্টর মাদো ওয়াটনের বরাত দিয়ে জাকার্তা পোস্ট জানায়, নদীর অল্প পানিতে (আধা মিটার) নামার পরপরই কুমিরটি তাকে (জুবাইদা) টেনে নিয়ে যায়। গত মাসেও একই স্থানে কুমিরের আক্রমণে একটি শিশু মারা গেছে।
এ ঘটনার কয়েক দিন আগে স্থানীয় বাসিন্দারা, নদীর তীরে কিছু কুমিরকে রোদ পোহাতে দেখে কর্তৃপক্ষকে বিষয়টি জানান। এ ছাড়া তাদের গৃহপালিত অনেক প্রাণী কুমিরের শিকার হয়েছে বলে অভিযোগ করেন স্থানীয় বাসিন্দারা।
নোনা পানির কুমির হচ্ছে পৃথিবীতে সবচেয়ে বড় সরীসৃপ প্রজাতি। অস্ট্রেলিয়া, ভারতের পূর্ব-উপকূলে এবং দক্ষিণ এশিয়ার কিছু অঞ্চলে এদের দেখতে পাওয়া যায়। ডেইলি মেইল।


ক্ষমতার রাজনীতিতে তৃতীয় অবস্থানে সু চি!
মিয়ানমারের রাজনীতিতে অং সান সু চির গুরুত্ব ক্রমেই বাড়ছে। সরকারে না থাকলেও এ মুহূর্তে তাঁকে দেশটির ক্ষমতাবলয়ের তৃতীয় গুরুত্বপূর্ণ ব্যক্তিত্ব হিসেবে মূল্যায়ন করছেন পর্যবেক্ষকেরা। তাঁদের বক্তব্য, আন্তর্জাতিক গ্রহণযোগ্যতা এবং সাধারণ মানুষের ওপর সু চির ব্যাপক প্রভাবকে কাজে লাগাতে চায় সরকার। এ কারণেই নীতিনির্ধারকেরা তাঁকে গুরুত্ব দিচ্ছেন।
উর্দি (সামরিক পোশাক) ছেড়ে নির্বাচনের মাধ্যমে ‘বেসামরিক’ পরিচয়ে আসা দেশটির ক্ষমতাসীন সরকার সু চির স্বচ্ছ ভাবমূর্তিকে অর্থনৈতিক সংস্কার কর্মসূচি বাস্তবায়ন এবং পশ্চিমা রাষ্ট্রের সঙ্গে সম্পর্ক উন্নয়নের কাজে ব্যবহার করতে চায়। শিগগিরই তাঁকে সরকারের দায়িত্বশীল পদে দেখা যেতে পারে এমন গুঞ্জনও রয়েছে। সু চি নিজেও সে সম্ভাবনা একেবারে উড়িয়ে দেননি।
পর্যবেক্ষকদের বক্তব্য অনুযায়ী, এই মুহূর্তে দেশটির ক্ষমতাকেন্দ্রে সু চির রয়েছে ব্যাপক প্রভাব। সামরিক জান্তা থেকে সংস্কারপন্থীতে পরিণত হওয়া দেশটির বর্তমান প্রেসিডেন্ট থেইন সেইন এবং আইনসভার নিম্নকক্ষের স্পিকার সাবেক জেনারেল শোয়ে মান এই দুজনের মধ্যে ক্ষমতার ভারসাম্য বিরাজ করছে। এরপরই ক্ষমতাবলয়ে তৃতীয় শক্তি হিসেবে আবির্ভূত হচ্ছেন সু চি।
স্পিকার শোয়ে মান এর আগে বিভিন্ন অনুষ্ঠানে বহুবার বলেছেন, সু চিকে আইনসভায় স্বাগত জানানো হবে। তাঁর এ বক্তব্যেই শান্তিতে নোবেলজয়ী মিয়ানমারের গণতান্ত্রিক আন্দোলনের নেত্রীর রাজনীতিতে নাটকীয় পুনর্জন্মের ইঙ্গিত ছিল। এর প্রতিফলন ঘটতে খুব বেশি সময় লাগেনি। আগামী ১ এপ্রিল দেশটির আইনসভার উপনির্বাচনে লড়তে যাচ্ছেন সু চি।
দেশটির ক্ষমতাসীন সরকার পাশ্চাত্যের সমর্থন আদায়ের চেষ্টা করছে। একই সঙ্গে মিয়ানমারের ওপর আরোপিত আন্তর্জাতিক অবরোধ তুলে নেওয়ার চেষ্টা চালাচ্ছে। আন্তর্জাতিক অঙ্গনে সু চির ব্যাপক গ্রহণযোগ্যতাকে এই প্রক্রিয়ায় ব্যবহার করতে চায় সরকার।
দেশের অভ্যন্তরে সরকার অর্থনৈতিক সংস্কারের যে কর্মসূচি নিয়ে এগোচ্ছে, তার জন্য চাই বিদেশি বিনিয়োগ। পাশাপাশি দরকার মানুষের সমর্থন ও স্থিতিশীলতা। এ কাজেও সু চির দেশজুড়ে ব্যাপক জনসমর্থন রয়েছে। সু চির এই গ্রহণযোগ্যতাকেই কাজে লাগাতে চায় সরকার।
সু চির সঙ্গে নিয়মিত যোগাযোগ আছে—এমন একজন পর্যবেক্ষক বলেছেন, ‘ঝুঁকি এবং বৈপরীত্য সত্ত্বেও শ্রদ্ধার প্রতিমূর্তি থেকে সু চি এখন পরিপূর্ণ রাজনীতিবিদে পরিণত হয়েছেন।’ এএফপি।
সিরিয়ার সমস্যা সমাধানে আরব লিগ
বাশারকে ক্ষমতা হস্তান্তরের নতুন প্রস্তাব প্রত্যাখ্যান
একজন অধস্তন কর্মকর্তার কাছে প্রেসিডেন্ট বাশার আল আসাদের ক্ষমতা হস্তান্তর ও নতুন ঐক্যের সরকার গঠনে আরব লিগের প্রস্তাব গতকাল সোমবার নাকচ করেছে সিরিয়া। তারা বলেছে, এটি সিরিয়ার বিরুদ্ধে ষড়যন্ত্রেরই অংশ। একজন কর্মকর্তার উদ্ধৃতি দিয়ে রাষ্ট্রীয় টেলিভিশন ও বার্তা সংস্থা সানায় প্রচারিত খবরে এ কথা জানানো হয়।
একই দিন সরকারবিরোধী আন্দোলনের আয়োজক সংগঠনের কর্মকর্তারা বলেছেন, সিরিয়ায় সহিংসতা বন্ধে আরব লিগের নতুন পরিকল্পনা ‘বাস্তবায়নযোগ্য’ নয়। এতে বরং রক্তক্ষয়ী অভিযান চালাতে আরও সময় পাবে বাশারের সরকার।
ওই কর্মকর্তার উদ্ধৃতি দিয়ে বলা হয়, ‘আরব লিগের মন্ত্রিপরিষদের ওই প্রস্তাব নাকচ করেছে সিরিয়া। এসব সিদ্ধান্ত সিরিয়ার জাতীয় সার্বভৌমত্বের লঙ্ঘন ও অভ্যন্তরীণ বিষয়ে প্রকাশ্যে হস্তক্ষেপ বলে মনে করে সিরিয়া।’
ওই বিবৃতিতে আরব লিগের পর্যবেক্ষকদের মিশনের সময়সীমা বাড়ানোর বিষয়টি উল্লেখ করা হয়নি। গত মাসে আরব লিগের পর্যবেক্ষকেরা সহিংসতা অবসানের মাধ্যমে শান্তিপূর্ণ সমাধানের লক্ষ্যে অভ্যন্তরীণ পরিস্থিতি পর্যবেক্ষণে সিরিয়া সফর করেন। সম্প্রতি তাঁদের এই মিশন শেষ হয়। কিন্তু সিরিয়ায় সহিংসতা বন্ধে আরব লিগের এ মিশন কোনো অবদান রাখতে না পারায় পর্যবেক্ষকেরা কঠোরভাবে সমালোচিত হন।
গত রোববার আরব পরারাষ্ট্রমন্ত্রীরা একজন ডেপুটির কাছে ক্ষমতা হস্তান্তরে বাশারের প্রতি আহ্বান জানান। একই সঙ্গে একটি নতুন ঐক্যের সরকার গঠনেরও আহ্বান জানান তাঁরা। দেশটির পার্লামেন্ট ও প্রেসিডেন্ট নির্বাচনের আগে গণতন্ত্রের পথে উত্তরণের প্রথম পদক্ষেপ হিসেবে এ প্রস্তাব করেন আরব পররাষ্ট্রমন্ত্রীরা।
ওই কর্মকর্তার উদ্ধৃতি দিয়ে বিবৃতিতে বলা হয়, সিরিয়া তাঁদের এ প্রস্তাবের নিন্দা জানায়। কারণ, এটি সিরিয়ার বিরুদ্ধে ষড়যন্ত্রেরই অংশ।
দেশটিতে সরকারবিরোধী আন্দোলনের আয়োজক লোকাল কো-অর্ডিনেশন কমিটির (এলসিসি) নেতারা এক বিবৃতিতে আরব লিগের নতুন পরিকল্পনার কঠোর সমালোচনা করেছেন। সাইপ্রাসের রাজধানী নিকোসিয়ায় প্রকাশিত এক বিবৃতিতে বলা হয়, আরব লিগের প্রস্তাবের সবচেয়ে দুর্বল অংশ হচ্ছে কীভাবে এই প্রস্তাব বাস্তবায়িত হবে তার নির্দেশনা নেই। সিরিয়ায় চলমান সহিংসতা বন্ধে আরব লিগের ক্ষমতার ওপর আস্থা হারিয়ে ফেলেছে সে দেশের মানুষ। এটি পরিষ্কার যে, বর্তমান সরকার যেখানে দেশকে বিশৃঙ্খলা ও ধ্বংসের দিকে নিয়ে যাচ্ছে, সেখানে আরব লিগ নিষ্ক্রিয় ভূমিকা পালন করছে।
এলসিসির তথ্যমতে, আরব লিগের মিশনের প্রথম মাসেই সিরিয়ায় ৭৯৫ জন নিহত হয়। এতে তাঁদের মিশনের ব্যর্থতার প্রমাণ মেলে। এএফপি ও রয়টার্স।


ফিতাযুক্ত জুতা পায়ে দেবেন না ভারতের সেই মন্ত্রী!
ভারতের মধ্যপ্রদেশ রাজ্যের সমবায়মন্ত্রী গৌরী শংকর আর ফিতাযুক্ত জুতা ব্যবহার করবেন না বলে ঘোষণা দিয়েছেন। গত শুক্রবার জনসমাবেশে এক শিশুকে দিয়ে নিজের জুতার ফিতা বাঁধানোর পর সমালোচনার মুখে তিনি এ ঘোষণা দিলেন।
ওই ঘটনার জন্য দুঃখ প্রকাশ করে মন্ত্রী গৌরী শংকর সাংবাদিকদের বলেন, ‘আমি স্বীকার করছি এটা ভুল ছিল, আমি এর জন্য দুঃখিত। এখন থেকে আমি প্রতিজ্ঞা করছি, আমি আর ফিতাযুক্ত জুতা পরব না। আমি পুনে থেকে ছয় জোড়া ফিতাহীন জুতা বিশেষভাবে আনিয়েছি।’
গৌরী শংকর দাবি করেন, সম্প্রতি তাঁর শরীরে একটি অস্ত্রোপচারের পর চিকিৎসকেরা তাঁকে সামনের দিকে ঝুঁকে কোনো কাজ করতে নিষেধ করেছেন।
গত শুক্রবার মধ্যপ্রদেশের ছিন্ডওয়ারায় একটি সরকারি সড়ক প্রকল্পের উদ্বোধনের সময় ওই ঘটনা ঘটে। প্রতিবেদনের তথ্য অনুসারে, অনুষ্ঠান চলাকালে গৌরী শংকর ওই শিশুকে দিয়ে দুবার তাঁর জুতার ফিতা বাঁধান। তবে গণমাধ্যমকর্মীদের উপস্থিতির কথা ভেবে ভারতীয় জনতা পার্টির ওই মন্ত্রীর সমর্থকেরা শিশুটিকে ঘটনাস্থল থেকে সরিয়ে নেন।
ওই ঘটনার ভিডিও বিভিন্ন চ্যানেলে সম্প্রচার হওয়ার পর মন্ত্রী বলেন, ওই অনুষ্ঠানে তাঁর সঙ্গে তাঁরই বন্ধুর দুই ছেলে ছিল। তিনি মঞ্চে বসা অবস্থায় জুতার ফিতা ঢিলা হয়ে গেলে সেটি দেখতে পেয়ে তাদেরই একজন তাঁর জুতার ফিতা বেঁধে দেয়। তিনি অভিযোগ করেন, জুতার ফিতা বেঁধে দেওয়া ওই বালক একটি আদিবাসী গোষ্ঠীর বলে মিথ্যাচার করে রাজ্যের বিরোধী দল কংগ্রেস পার্টি বিষয়টিকে রাজনৈতিক ইস্যু বানাচ্ছে। 


যুক্তরাষ্ট্রের উদ্দেশে দেশত্যাগ
দেশবাসীর কাছে ক্ষমা চাইলেন সালেহ
ইয়েমেনের প্রেসিডেন্ট আলী আবদুল্লাহ সালেহ গতকাল রোববার চিকিৎসার উদ্দেশে যুক্তরাষ্ট্র রওনা দিয়েছেন। এর আগে তীব্র গণ-আন্দোলনের মুখে পদত্যাগ না করলেও তিনি তাঁর সহকারীর কাছে ক্ষমতা হস্তান্তর করেন। দেশ ছাড়ার আগে গত ৩৩ বছরের শাসনামলে সংঘটিত ত্রুটিবিচ্যুতির জন্য তিনি দেশবাসীর কাছে ক্ষমা প্রার্থনা করেন।
প্রেসিডেন্ট সালেহর এই আপাত দেশত্যাগকে ইয়েমেনের রাজনৈতিক সংকট প্রশমনে দেশটির উপসাগরীয় প্রতিবেশী দেশ ও যুক্তরাষ্ট্রের কয়েক মাস ধরে চালানো কূটনৈতিক প্রচেষ্টার কিঞ্চিত সফলতা হিসেবে দেখছেন বিশ্লেষকেরা। প্রায় বছরজুড়ে চলা সহিংসতার সুযোগ নিয়ে ইতিমধ্যে আন্তর্জাতিক সন্ত্রাসী সংগঠন আল-কায়েদার জঙ্গিরা আরব বিশ্বের দরিদ্রতম দেশটিতে তাদের অভিযান জোরদার ও এর বিভিন্ন এলাকায় নিয়ন্ত্রণ প্রতিষ্ঠা করেছে।
বিশ্লেষকদের মতে, ইয়েমেনের শীর্ষ ক্ষমতাধর ব্যক্তি হিসেবে সালেহর ভূমিকা এখনই শেষ হয়ে যাওয়ার কোনো লক্ষণ তাঁরা দেখছেন না। দেশত্যাগের আগে প্রেসিডেন্ট সালেহ বলেছেন, বিদেশ থেকে ফিরে আসার পর আগামী মাসে আনুষ্ঠানিকভাবে ক্ষমতা ছাড়ার আগ পর্যন্ত তিনি তাঁর দল জেনারেল পিপলস কংগ্রেসের (জিপিসি) প্রধান হিসেবে দায়িত্ব পালন করে যাবেন।
পদত্যাগের জন্য দেশের অভ্যন্তরে ব্যাপক বিক্ষোভ আর সহিংসতা অবসানে আন্তর্জাতিক চাপের মুখে গত নভেম্বরে সালেহ নিজেকে বিচারের কাঠগড়ায় দাঁড় করানো থেকে মুক্তির শর্তে ভাইস প্রেসিডেন্টের কাছে ক্ষমতা হস্তান্তরে এক চুক্তিতে সই করেন। কিন্তু এই দৃশ্যের আড়ালে এখনো পর্যন্ত তিনি যেভাবে ক্ষমতা ব্যবহার করে চলেছেন, তাতে তিনি চুক্তি লঙ্ঘন করে ক্ষমতা আঁকড়ে থাকার পাঁয়তারা চালাচ্ছেন বলে অভিযোগ দানা বাঁধছে। তবে চিকিৎসার জন্য হলেও তাঁর দেশ ছাড়ার বিষয়টি এ চুক্তিকে সামনের দিকে এগিয়ে নিতে পারে, এমনটি মনে করা হচ্ছে।
এবার রাহুলের দিকে জুতা নিক্ষেপ
ভারতের উত্তরাখন্ড রাজ্যের বিকাশনগরে গতকাল সোমবার এক জনসভায় ভাষণ দিচ্ছিলেন কংগ্রেসের সাধারণ সম্পাদক রাহুল গান্ধী। হঠাৎ করেই তাঁর দিকে জুতা ছুড়ে মারেন এক ব্যক্তি। তবে সেই জুতা মঞ্চ পর্যন্ত পৌঁছাতে পারেনি। এর আগেই আইনশৃঙ্খলা রক্ষাকারী বাহিনীর হাতে আটক হন ওই ব্যক্তি।
আকস্মিক এই ঘটনায় একটুও বিচলিত হননি কংগ্রেসের সভানেত্রী সোনিয়া গান্ধীর ছেলে রাহুল। বরং যখন জুতা ছুড়ে মারা ওই ব্যক্তিকে জনসভাস্থল থেকে সরিয়ে নেওয়া হয়, তখন ঠান্ডা গলায় রাহুল তাঁকে মারধর না করার অনুরোধ করেন।
উত্তরাখন্ডে ভারতীয় জনতা পার্টির (বিজেপি) শক্তিশালী ঘাঁটি। বিজেপি ক্ষমতায় যাওয়ার জন্য জোর প্রচারণা চালাচ্ছে সেখানে। এর মধ্যেই রাহুল সেখানে প্রচারণা চালাচ্ছেন। কিছুদিন আগে সোনিয়া গান্ধীও ওই এলাকায় প্রচারণা চালিয়েছেন।
ইরানে হামলার প্রস্তুতি নিচ্ছে ইসরায়েল
ইরানের পরমাণু স্থাপনাগুলোতে যেকোনো সময় একতরফাভাবে হামলা চালাতে পারে ইসরায়েল। হামলার প্রস্তুতি নিতে বড় ধরনের প্রশিক্ষণ শুরু করেছে ইসরায়েলি বাহিনীর একটি এলিট ব্রিগেড।
ইসরায়েলের প্রতিরক্ষামন্ত্রী এহুদ বারাক মার্কিন বাহিনীর জয়েন্ট চিফ অব স্টাফ জেনারেল মার্টিন ডিম্পসেকে জানিয়েছেন, ইরানে হামলা শুরুর ১২ ঘণ্টার আগে তারা বিষয়টি যুক্তরাষ্ট্রকে জানাবে না।
ইসরায়েলের এমন ঘোষণায় নাখোশ হয়ে তাদের সঙ্গে একটি যৌথ মহড়া বাতিল করেছে যুক্তরাষ্ট্র। ক্ষেপণাস্ত্র-প্রতিরোধী ওই মহড়া আগামী এপ্রিলে অনুষ্ঠিত হওয়ার কথা ছিল।
তবে ইসরায়েলি নেতারা ইঙ্গিত দিয়েছেন, চলতি বছর যুক্তরাষ্ট্রের প্রেসিডেন্ট নির্বাচনে তাঁরা প্রেসিডেন্ট বারাক ওবামাকে সমর্থন করবেন, যাতে তিনি পুনর্নির্বাচিত হতে পারেন। এ জন্য তাঁরা মার্কিন ইহুদি ভোটারদের ওবামাকে ভোট দেওয়ার আহ্বান জানাবেন।
যেকোনো সময় ইরানের পরমাণু স্থাপনায় দীর্ঘমেয়াদি হামলা চালানোর প্রস্তুতি নিতে প্রশিক্ষণ শুরু করেছে ইসরায়েলি বাহিনীর অভিজাত দল ৩৫ ছত্রীসেনা ব্রিগেড।
এদিকে মার্কিন বিমানবাহিনী রণতরী ইউএসএস আব্রাহাম লিংকন কোনো অঘটন ছাড়াই হরমুজ প্রণালি পাড়ি দিয়ে ভূমধ্যসাগরে প্রবেশ করেছে। তাদের দেশ থেকে তেল আমদানির ওপর নিষেধাজ্ঞা আরোপে পশ্চিমা দেশগুলোর হুমকির পরিপ্রেক্ষিতে ইরান ওই প্রণালি বন্ধের হুমকি দিয়েছে।
মার্কিন প্রতিরক্ষা দপ্তর পেন্টাগনের মুখপাত্র জন কিরবি গত রোববার বলেন, ‘নৌপথের নিরাপত্তা পর্যবেক্ষণের নিয়মিত ট্রানজিটের অংশ হিসেবে ইউএসএস আব্রাহাম লিংকন হরমুজ প্রণালি অতিক্রম করেছে। এ সময় কোনো অঘটন ঘটেনি।’
বিমানবাহী রণতরী আব্রাহাম লিংকনে সর্বোচ্চ ৮০টি বিমান ও হেলিকপ্টার থাকতে পারে। হরমুজ প্রণালি অতিক্রম করার সময় এর পাহারায় ছিল ক্ষেপণাস্ত্রবাহী রণতরী ইউএসএস কেপ সেন্ট জর্জ ও আরও দুটি ডেসট্রয়ার।
এর আগে ব্রিটিশ প্রতিরক্ষা মন্ত্রণালয় থেকে জানানো হয়, মার্কিন ওই নৌবহরের সঙ্গে ব্রিটিশ রাজকীয় নৌবাহিনীর একটি জাহাজ ও একটি ফরাসি জাহাজ একই সময় হরমুজ প্রণালি অতিক্রম করেছে।
নিষেধাজ্ঞা অনুমোদন: ইরান থেকে তেল আমদানি নিষিদ্ধ করার প্রস্তাবে চূড়ান্তভাবে সম্মত হয়েছে ইউরোপীয় ইউনিয়নের (ইইউ) দেশগুলো। ব্রাসেলসে গতকাল রোববার পররাষ্ট্রমন্ত্রীদের বৈঠকে বিষয়টি চূড়ান্ত হয়।
ইরান থেকে তেল আমদানির ওপর নিষেধাজ্ঞা আরোপ নিয়ে বেশ কিছু দিন ধরে সিদ্ধান্তহীনতায় ছিল ইইউর কয়েকটি দেশ। তাদের আশঙ্কা, এতে করে বিশ্ববাজারে তেলের দাম বেড়ে যাবে। অবশেষে ইইউ নিষেধাজ্ঞায় সম্মত হয়েছে এবং এ দিনই তেলের দাম বেড়ে গেছে।
ইইউ জানিয়েছে, এ নিষেধাজ্ঞা এখনই কার্যকর হবে। তবে ইরান থেকে তেল আমদানির যেসব চুক্তি ইতিমধ্যে হয়ে গেছে, সে ক্ষেত্রে আগামী ১ জুলাই পর্যন্ত ছাড় দেওয়া হবে।
ইরান আগেই হুমকি দিয়ে রেখেছে, ইইউ যদি তাদের তেল রপ্তানিতে নিষেধাজ্ঞা জারি করে, তাহলে তারা হরমুজ প্রণালি বন্ধ করে দেবে। ইরানসহ উপসাগরীয় অঞ্চলের দেশগুলোতে উৎপাদিত তেল পরিবহন ও আন্তর্জাতিক বাণিজ্যের জন্য এ পথটি খুবই গুরুত্বপূর্ণ।
গোপন চিঠি কেলেঙ্কারি
নিরাপত্তার আশ্বাসেও পাকিস্তানে আসছেন না ইজাজ
সরকারের পক্ষ থেকে নিশ্ছিদ্র নিরাপত্তার আশ্বাস দেওয়া হলেও পাকিস্তানে আসছেন না পাকিস্তানি বংশোদ্ভূত বিতর্কিত মার্কিন ব্যবসায়ী মানসুর ইজাজ। গোপন চিঠি কেলেঙ্কারির ঘটনায় গঠিত বিচার বিভাগীয় তদন্ত কমিশনের সামনে আজ মঙ্গলবার তাঁর হাজির হওয়ার কথা।
ইজাজের আইনজীবী আকরাম শেখ গতকাল সোমবার বলেছেন, নিরাপত্তা নিয়ে উদ্বেগের পরিপ্রেক্ষিতে তিনি পাকিস্তানে আসতে পারবেন না। যদিও পাকিস্তানের স্বরাষ্ট্রমন্ত্রী রেহমান মালিক বলেছেন, ইজাজের জন্য সব ধরনের নিরাপত্তা নিশ্চিত করা হবে।
আকরাম শেখ বলেন, ফাঁদ পাতা হয়ে গেছে। দেশে ফেরার সঙ্গে সঙ্গে তাঁর মক্কেলকে গ্রেপ্তার করা হবে। তিনি আরও জানান, ইজাজের জন্য নেওয়া নিরাপত্তাসংক্রান্ত বিষয়ে অ্যাটর্নি জেনারেল মৌলভী আনোয়ারুল হকের চিঠির জবাব দেওয়া হয়েছে। নিরাপত্তা পদক্ষেপকে ‘অসন্তোষজনক’ আখ্যায়িত করে তিনি কর্তৃপক্ষকে বলেছেন, তাঁর মক্কেল অব্যাহতভাবে হুমকি পাচ্ছেন।
আইনজীবী আকরাম জানান, ইজাজ লন্ডন বা জুরিখে তাঁর বক্তব্যের ভিডিও রেকর্ড করে পাকিস্তানের সুপ্রিম কোর্টের তদন্ত কমিশনের কাছে পাঠাতে ইচ্ছুক।
ব্যবসায়ী ইজাজের বিরুদ্ধে পাকিস্তানের জাতীয় নিরাপত্তাসংক্রান্ত পার্লামেন্টারি কমিশনও (পিসিএনএস) ২৬ জানুয়ারি সমন জারি করেছে।
অন্যদিকে পাকিস্তানে ইজাজের জন্য নিশ্ছিদ্র নিরাপত্তার আশ্বাস দিয়ে স্বরাষ্ট্রমন্ত্রী মালিক বলেছেন, প্রয়োজনে সেনাবাহিনীর সহযোগিতাও নেওয়া হবে। অবশ্য দেশে এলে ইজাজকে গ্রেপ্তারের সম্ভাবনা তিনি উড়িয়ে দেননি। এর আগে গত রোববার প্রধানমন্ত্রী ইউসুফ রাজা গিলানিও ইজাজকে নিরাপত্তা দেওয়ার আশ্বাস দেন।
পাকিস্তানে সম্ভাব্য সামরিক অভ্যুত্থান ঠেকাতে সহায়তা চেয়ে যুক্তরাষ্ট্রের কাছে পাঠানো ওই গোপন চিঠির বিষয়টি পাকিস্তানি বংশোদ্ভূত মার্কিন ব্যবসায়ী ইজাজ ফাঁস করে দিলে দেশে বেসামরিক সরকার ও সেনাবাহিনীর মধ্যে সম্পর্কের টানাপোড়েন শুরু হয়। যদিও স্বাক্ষরবিহীন ওই চিঠির প্রকৃত প্রেরক কে তা আজ পর্যন্ত স্পষ্ট নয়। এনডিটিভি ও জি নিউজ।


ভিডিও কনফারেন্সও করবেন না রুশদি
রাজস্থানের জয়পুর সাহিত্য উত্সবে ভারতীয় বংশোদ্ভূত ব্রিটিশ লেখক সালমান রুশদির উপস্থিতি নিয়ে কয়েক দিন ধরেই বিতর্ক চলছে। আজ মঙ্গলবার সকালে আয়োজকেরা জানিয়েছিলেন, তিনি সশরীরে এই উত্সবে যোগ দিতে না পারলেও পাঠক-ভক্তদের কাছে হাজির হচ্ছেন ভিডিও কনফারেন্সের মাধ্যমে। তবে দিন শেষে তাঁরাই জানালেন, উগ্রপন্থীদের আপত্তির মুখে তাঁর ভিডিও কনফারেন্সও বাতিল করা হয়েছে।
আয়োজকদের পক্ষে সঞ্জয় রায় জানান, রুশদীর ভিডিও কনফারেন্সটি বাতিল করা হয়েছে। ওই কনফারেন্সের খবর শুনে ৩০ জন উগ্রপন্থী মুসলিম উত্সবস্থলে আসেন। পুলিশ কর্মকর্তারা আয়োজকদের জানান, নগরের পার্কে বহু লোক জমায়েত হয়েছেন, তাঁরা মিছিল নিয়ে এদিকেই আসছেন। এমন পরিস্থিতিতে রুশদীর ভিডিও কনফারেন্সটি বাতিল করা হয়েছে।
এর আগে রাজস্থান পুলিশ জানায়, মুম্বাই আন্ডারওয়ার্ল্ডের ভাড়াটে খুনিরা রুশদিকে হত্যা করতে পারে বলে তাদের কাছে তথ্য আছে। এরই পরিপ্রেক্ষিতে গত শুক্রবার রুশদি জানান, তিনি জয়পুর সাহিত্য উত্সবে যোগ দিচ্ছেন না।
পরে বিতর্কিত এই লেখক টুইটারে লেখেন, ‘আমি খবর নিয়ে জেনেছি, রুশদিকে দূরে রাখতেই রাজস্থান পুলিশ এই ষড়যন্ত্র আবিষ্কার করেছে। আমি বিশ্বাস করি, এটা ছিল মিথ্যা। আমি নির্মম আচরণের শিকার এবং খুবই ক্ষুব্ধ।’ রুশদি দাবি করেন, ‘মহারাষ্ট্র ও রাজস্থানের গোয়েন্দা সূত্রে আমি জেনেছি যে জয়পুরে আমাকে আসতে না দেওয়ার জন্য তারা সম্ভবত ভাড়াটে সন্ত্রাসীর গল্প ফেঁদেছে।’
তবে মহারাষ্ট্র পুলিশ পরে জানায়, ভারত সফরের সময় সালমান রুশদিকে হত্যা করা হবে—এমন হুমকির যথোপযুক্ত কোনো তথ্য নেই পুলিশের কাছে।
জয়পুর সাহিত্য উত্সব এশিয়ার মধ্যে সবচেয়ে বড় সাহিত্য উত্সব। আর ২০-২৫ জানুয়ারি পাঁচ দিনব্যাপী এ উত্সবের প্রথম দিনেই ৬৫ বছর বয়সী লেখক সালমান রুশদির বক্তৃতা করার কথা ছিল।
স্যাটানিক ভার্সেস উপন্যাসটির জন্য সালমান রুশদি বিতর্কিত হন।


ইরানের ওপর ইইউয়ের নিষেধাজ্ঞা অন্যায্য
ইরানের তেল রপ্তানির ওপর ইউরোপীয় ইউনিয়নের (ইইউ) নিষেধাজ্ঞা আরোপের বিষয়টি ‘অন্যায্য’ এবং তা ব্যর্থতায় পর্যবসিত হবে। ইইউয়ের এই পদক্ষেপ ইরানের মৌলিক অধিকার আদায়ের ক্ষেত্রে বাধা সৃষ্টি করতে পারবে না। ইরানের পররাষ্ট্র মন্ত্রণালয়ের মুখপাত্র রামিন মেহমানপারাস্ত এ কথা বলেছেন।
গতকাল ব্রাসেলসে ইইউভুক্ত দেশগুলোর পররাষ্ট্রমন্ত্রীরা বৈঠক করে ইরান থেকে তেল কেনার ওপর আনুষ্ঠানিকভাবে নিষেধাজ্ঞা আরোপ করেন।
বিবিসি জানায়, নিষেধাজ্ঞার ফলে ইরানের সঙ্গে নতুন সম্পাদিত তেল চুক্তিগুলো বাতিল করা হয়েছে। সেই সাথে ইইউভুক্ত দেশগুলোতে রক্ষিত ইরানের কেন্দ্রীয় ব্যাংকের সম্পদ জব্দ করা হয়েছে।
বৈঠক শেষে ব্রিটিশ প্রধানমন্ত্রী ডেভিড ক্যামেরুন, ফ্রান্সের প্রেসিডেন্ট নিকোলাস সারকোজি এবং জার্মান চ্যান্সেলর অ্যাঙ্গেলা মেরকেল এক যৌথ বিবৃতিতে বলেন, ‘ইরান আন্তর্জাতিক আস্থা ফিরিয়ে আনতে ব্যর্থ হয়েছে। তারা শান্তিপূর্ণ উদ্দেশে ব্যবহারের জন্য পরমাণু কর্মসূচি চালিয়ে যাচ্ছে, তা বোঝাতেও ব্যর্থ হয়েছে।’
বর্তমানে ইরানের মোট তেল রপ্তানির ২০ শতাংশই ক্রয় করে ইইউ।
মেহমানপারাস্ত বলেন, ‘যুক্তরাষ্ট্রের রাজনৈতিক চাপের মুখে রয়েছে এমন দেশগুলোর এবং ইউরোপীয় কর্মকর্তাদের নিজেদের জাতীয় স্বার্থের কথা ভাবা উচিত। যুক্তরাষ্ট্রের গোপন লক্ষ্য অর্জনে সহায়তা করতে গিয়ে ইরানের তেল সম্পদ ক্রয় থেকে নিজেদের বঞ্চিত করা ঠিক হবে না।’
তিনি অভিযোগ করেন, যুক্তরাষ্ট্র তার অর্থনৈতিক প্রতিদ্বন্দ্বী রাষ্ট্রগুলোর মধ্যে জ্বালানি সরবরাহ নিয়ে সমস্যা তৈরির চেষ্টা করছে।
এদিকে যুক্তরাষ্ট্রের প্রেসিডেন্ট বারাক ওবামা ইইউয়ের নিষেধাজ্ঞাকে স্বাগত জানিয়েছেন। তিনি বলেন, ইরানের পরমাণু কর্মসূচির বিরুদ্ধে আন্তর্জাতিক বিশ্ব যে একসঙ্গে রয়েছে তা প্রমাণ হয়েছে।
যুক্তরাষ্ট্রের অর্থমন্ত্রী টিমোথি গেইদনার এবং পররাষ্ট্রমন্ত্রী হিলারি ক্লিনটন এক বিবৃতিতে বলেন, নতুন করে আন্তর্জাতিক অঙ্গনের এ কঠোর নিষেধাজ্ঞা ইরানের ওপর আরও চাপ সৃষ্টি করবে।
ইইউয়ের পররাষ্ট্রনীতি-বিষয়ক প্রধান ক্যাথরিন অ্যাস্টন বলেন, ইরানকে আলোচনার টেবিলে ফিরিয়ে আনার জন্যই এ নিষেধাজ্ঞা আরোপ করা হয়েছে।
তবে রাশিয়ার পররাষ্ট্রমন্ত্রী ইইউয়ের এ পদক্ষেপকে বড় ধরনের ভুল বলে মন্তব্য করেছেন।
ইতিমধ্যে আন্তর্জাতিক আণবিক শক্তি সংস্থা (আইএইএ) ২৯ থেকে ৩১ জানুয়ারির মধ্যে ইরানে একটি দল পাঠাবে বলে সিদ্ধান্ত নিয়েছে। দলটি সেখানকার পরমাণু কর্মসূচি নিয়ে বিতর্কিত সব বিষয়ের সমাধানের চেষ্টা করবে।
গত নভেম্বরে ইরানের পরমাণু কার্যক্রমের সম্ভাব্য সামরিক তত্পরতা নিয়ে উদ্বেগ প্রকাশ করে সংস্থাটি।
বিএসএফের নির্যাতনে নয়াদিল্লির ক্ষমা চাওয়া উচিত: দ্য হিন্দু
ভারতীয় সীমান্তরক্ষী বাহিনীর (বিএসএফ) হাতে বাংলাদেশি যুবক হাবিবুর রহমান ওরফে হবুর নির্মম নির্যাতনের ঘটনায় নয়াদিল্লির নিঃশর্ত ক্ষমা চাওয়া উচিত বলে মন্তব্য করেছে ভারতের প্রভাবশালী পত্রিকা দ্য হিন্দু।
আজ মঙ্গলবার পত্রিকাটিতে প্রকাশিত ‘সীমান্তে বর্বরতা’ শীর্ষক এক সম্পাদকীয়তে এ মন্তব্য করা হয়েছে।
ওই সম্পাদকীয়তে বলা হয়, সম্প্রতি এক ভিডিওতে প্রকাশিত বাংলাদেশি যুবকের ওপর বিএসএফ সদস্যদের বর্বর আচরণের জন্য বাংলাদেশের কাছে নয়াদিল্লির নিঃশর্ত ক্ষমা প্রার্থনা করা উচিত। খুব স্বাভাবিকভাবেই এই করুণ ভিডিও বাংলাদেশে ব্যাপক ক্ষোভের সৃষ্টি করেছে।
সম্পাদকীয়তে উল্লেখ করা হয়, বাংলাদেশের কোনো মন্ত্রী এই ঘটনা অতিরঞ্জিত করবেন না—অর্থমন্ত্রী প্রণব মুখার্জির এমন মন্তব্য ক্ষোভ বৃদ্ধিতে উসকানি দিয়েছে এবং শেখ হাসিনা সরকারের বিরুদ্ধে ভারতপন্থী হওয়ার অভিযোগ পরিপূর্ণ করেছে। এ পরিস্থিতিতে নয়াদিল্লির এমন কিছু করা উচিত নয়, যা দেশটিতে অস্থিতিশীলতা তৈরি করে।
সম্পাদকীয়তে বলা হয়, গত মাসে সীমান্তে বিএসএফের হাতে পৃথক দুটি ঘটনায় তিন বাংলাদেশি নিহত হওয়ার পর দেশটিতে ভারতবিরোধী মনোভাব চরম আকার ধারণ করে। সীমান্তে অবৈধ কার্যকলাপ ঠেকাতে গুলি ব্যবহার না করার বিষয়ে ২০১১ সালের মার্চে দুই দেশের মধ্যে একটি সমঝোতা হয়েছে। এই সমঝোতার পর প্রাণহানির ঘটনা কমে এসেছে। তবে সম্প্রতি প্রকাশ হওয়া এই ভিডিও এটাই প্রমাণ করে যে বিএসএফ খেয়াল-খুশিমতো অন্যভাবে সহিংস আচরণ করছে।
ফিলিপাইনে বন্দুকধারীদের গুলিতে ১৫ জেলে নিহত
দক্ষিণ ফিলিপাইনে বন্দুকধারীদের গুলিতে ১৫ জেলে নিহত ও তিনজন আহত হয়েছে। বন্দুকধারীরা জেলেদের নৌকায় গুলি চালালে এ হতাহতের ঘটনা ঘটে। সামরিক কর্মকর্তারা এ কথা জানিয়েছেন।
সোমবার বাসিলান প্রদেশের মুসলিম বিদ্রোহীদের একটি শক্ত ঘাঁটিতে এ ঘটনা ঘটে। এক সামরিক মুখপাত্র বলেন, মাছ ধরাকে কেন্দ্র করে এ ঘটনা ঘটতে পারে। এ ঘটনায় জড়িত সন্দেহে পুলিশ কয়েকজনকে সনাক্ত করেছে।
সামরিক বাহিনীর আঞ্চলিক মুখপাত্র লে. কর্নেল র্যান্ডলফ কাবাংবাং জানান, হতাহতেরা প্রতিপক্ষের এলাকায় মাছ ধরছিল। তিনি বলেন, এ ঘটনায় ইসলামপন্থী মিলিশিয়া বা মুসলিম গেরিলারা জড়িত থাকতে পারে। হতাহত ব্যক্তিরা পাগাদিয়ান শহরের অধিবাসী।


পাষণ্ড বাবার কাণ্ড!
দীর্ঘ ১০ বছর বাথরুমে আটক থাকার পর উদ্ধার করা হয়েছে প্যালেস্টাইনের এক নারীকে। শনিবার পশ্চিম তীরের কালকিলিয়া সিটির একটি বাড়ির ছোট্ট একটি বাথরুম থেকে ওই নারীকে উদ্ধার করে প্যালেস্টাইন পুলিশ। ২১ বছর বয়সী বারা মেহেম কর্তৃপক্ষকে অভিযোগ করে বলেন, প্রায় এক দশক ধরে তাঁর বাবা তাঁকে বাথরুমে আটক করে রেখেছেন।
মেহেমের বয়স যখন মাত্র ১১ বছর, তখন থেকেই বাবা তাঁকে বাথরুমে আটকে রাখতেন। কখনো কখনো মোটা লাঠি ও ধাতব তার দিয়ে তাঁকে মারা হতো। তিনি মেহেমকে স্কুলে যেতে দিতেন না, এমনকি তাঁর মায়ের সঙ্গেও দেখা করতে দিতেন না। তাঁর বাবার সঙ্গে মায়ের ইতিমধ্যে বিবাহ বিচ্ছেদ হয়েছে।
ভয়েস অব প্যালেস্টাইনকে দেওয়া সাক্ষাত্কারে মেহেম জানান, বাবাই তাঁর চুল ও ভ্রূ কেটে দিতেন। মাসে মাত্র একবার তাঁকে গোসল করতে দিতেন এবং প্রতিদিন ঘরবাড়ি পরিষ্কার করার জন্য রাত একটা থেকে রাত চারটা পর্যন্ত তাঁকে বাথরুম থেকে বের করতেন।
বাথরুমটি ছোট্ট একটি খোপের মতো। এটি লম্বায় মাত্র এক মিটার আর চওড়ায় অর্ধমিটার। বললেন, সমাজকর্মী হালা শ্রেইম। মেহেমের বাবা তাঁকে প্রায়ই আত্মহত্যা করতে প্ররোচিত করতেন। দীর্ঘ ১০ বছর ধরে বহির্বিশ্বের সঙ্গে তাঁর যোগাযোগের একমাত্র মাধ্যম ছিল রেডিও।
মেহেমের বাবা জন্মসূত্রে একজন ইসরাইলের নাগরিক। মেহেমকে উদ্ধারের পর পুলিশ তাঁর বাবাকে গ্রেপ্তার করে ইসরাইল কর্তৃপক্ষের কাছে হস্তান্তর করেছে। আর মেহেম থাকছেন মায়ের সঙ্গে।


ইরাকে গাড়িবোমা হামলায় নিহত ১০
ইরাকের রাজধানী বাগদাদের শিয়া অধ্যুষিত একটি এলাকায় আজ মঙ্গলবার দুটি পৃথক গাড়িবোমা হামলায় কমপক্ষে ১০ ব্যক্তি নিহত ও ৩১ জন আহত হয়েছে। পুলিশ ও চিকিত্সা সূত্রের বরাত দিয়ে বার্তা সংস্থা রয়টার্স এ খবর জানিয়েছে।
বাগদাদের উত্তর-পশ্চিমাঞ্চলীয় শিয়া অধ্যুষিত সদর সিটিতে এ হামলার ঘটনা ঘটে। সংশ্লিষ্ট কর্মকর্তারা জানিয়েছেন, সদর সিটিতে কাজের জন্য অপেক্ষমাণ শ্রমিকদের কাছে প্রথম গাড়িবোমাটি বিস্ফোরিত হয়। আর একই শহরে দ্বিতীয় গাড়িবোমাটি বিস্ফোরিত হয় একটি ট্রাফিক সিগন্যালে।
ইরাকে শিয়া-সুন্নি রাজনৈতিক সংকটের প্রেক্ষাপটে শিয়াদের ওপর বোমা হামলার ঘটনা বেড়েই চলেছে। এতে দেশটির রাজনৈতিক সংকট ঘনীভূত হওয়ার আশঙ্কা দেখা দিয়েছে।
দুবাইয়ে মোশাররফ-আইএসআই প্রধানের গোপন বৈঠক!
পাকিস্তানের সাবেক প্রেসিডেন্ট জেনারেল পারভেজ মোশাররফের সঙ্গে দেশটির গোয়েন্দা সংস্থা আইএসআইয়ের প্রধান লে. জেনারেল আহমেদ সুজা পাশা দুবাইয়ে গোপন বৈঠক করেছেন। ওই বৈঠকে আইএসআই প্রধান পারভেজ মোশাররফকে পাকিস্তানে না আসার পরামর্শ দিয়েছেন বলে একটি সূত্র দ্য ডনকে গতকাল সোমবার জানিয়েছে।
নাম প্রকাশ না করার শর্তে পারভেজ মোশাররফের ঘনিষ্ঠ ওই সূত্রটি বলেছে, ‘মোশাররফ তাঁর খুবই ঘনিষ্ঠ জেনারেল পাশার সঙ্গে দুবাইয়ে একটি বৈঠক করেছেন। পাকিস্তানের পরিস্থিতি অনুকূল না থাকায় মোশাররফকে দেশে না ফেরার পরামর্শ দিয়েছেন পাশা ।’
এদিকে গতকাল সোমবার পাকিস্তানের সিনেটে দেশটির সাবেক সেনাশাসক মোশাররফের দেশে আসার পর গ্রেপ্তারের দাবি জানিয়ে একটি প্রস্তাবনা পাস করেছে। স্বরাষ্ট্রমন্ত্রী রেহমান মালিক ঘোষণা করেছেন, পাকিস্তানে আসা মাত্র মোশাররফকে গ্রেপ্তার করা হবে।
তবে ক্ষমতাসীন পাকিস্তান পিপলস পার্টির নির্দেশনায় নাকি ব্যক্তিগত উদ্যোগে দুবাইয়ে মোশাররফ-পাশার এই বৈঠক হয়েছে, তা পরিষ্কার নয়। সূত্রটি বলছে, এটা ছিল পাশার ব্যক্তিগত বৈঠক।
এদিকে আজ মঙ্গলবার গোপন চিঠি কেলেঙ্কারির বিষয়ে পাকিস্তানি বংশোদ্ভূত আমেরিকান নাগরিক মনসুর ইজাজ বিচার বিভাগীয় তদন্ত কমিশনের সামনে হাজির হচ্ছেন না। তিনি নিরাপত্তাহীনতার কারণে পাকিস্তান আসতে অস্বীকৃতি জানিয়েছেন বলে গতকাল সোমবার তাঁর আইনজীবী জানান। লন্ডন বা জুরিখ থেকে টেলিকনফারেন্সের মাধ্যমে ইজাজ তাঁর বক্তব্য গ্রহণের জন্য সংশ্লিষ্ট কর্তৃপক্ষের প্রতি অনুরোধ জানিয়েছেন।
জনতার কাছে আসতে টুইটারে মনমোহন
ভারতের প্রধানমন্ত্রী মনমোহন সিং সামাজিক যোগাযোগের মাধ্যম টুইটারে আত্মপ্রকাশ করছেন। এর মাধ্যমে তিনি তাঁর কার্যালয়ের বিভিন্ন কার্যক্রম সম্পর্কে জনগণকে অবহিত করবেন বলে প্রধানমন্ত্রীর কার্যালয়ের এক কর্মকর্তা বিবিসিকে জানান।
মনমোহন সিংয়ের টুইটার অ্যাকাউন্ট হচ্ছে অ্যাট পিএমওইন্ডিয়া(@PMOIndia)। মনমোহনের যোগাযোগ কর্মকর্তাদের একটি দল এটি পরিচালনা করবে। এর ফলে টুইটারের মাধ্যমে ভারতের প্রধানমন্ত্রীর কার্যালয়ের বিভিন্ন কার্যক্রম জানতে পারবে জনগণ।
গত সোমবার টুইটারে যোগদানের পর মোট চারবার টুইট করেন মনমোহন সিং। এবং তারই মধ্যে টুইটারের ১২ হাজারেরও বেশি সদস্য তাঁকে অনুসরণ করেন।
ভারতের গণমাধ্যমগুলোর সঙ্গে দূরত্বের কারণে অনেক দিন ধরেই সমালোচিত হয়ে আসছেন মনমোহন সিং। ভারতের গণমাধ্যমগুলোতে খুব কম সময়ই সাক্ষাত্কার দিতে দেখা যায় মনমোহনকে।
প্রধানমন্ত্রীর কার্যালয় একজন কর্মকর্তার বরাত দিয়ে বিবিসি জানায়, প্রধানমন্ত্রীর কার্যালয়ে প্রতিদিন বিভিন্ন ধরনের সিদ্ধান্ত নেওয়া হচ্ছে। বিভিন্ন কাজে বছরে ৩০ থেকে ৪৫ বার বিদেশ ভ্রমণ করছেন মনমোহন। কিন্তু এসব কার্যক্রমের কোনোটিই খুব ভালোভাবে জনসমক্ষে প্রচারিত হচ্ছে না। মানুষকে এসব তথ্য জানাতে সহায়তা করবে টুইটার। বিশেষ করে তরুণ-তরণীদের খুব কাছে পৌঁছতে পারবেন মনমোহন।
এর মধ্যেই দেশটির জনগণ টুইটারেই তাদের প্রশ্নের উত্তর খুঁজতে শুরু করেছে মনমোহনের কাছ থেকে। একজন টুইটার ব্যবহারকারী মনমোহনের কাছে জানতে চেয়েছেন, তিনি (মনমোহন) নির্বাচনী সংস্কার-সংক্রান্ত কার্যক্রম কবে থেকে শুরু করবেন।


ফুডিস্তানে ভারত-পাকিস্তান যুদ্ধ 
ভারত-পাকিস্তানের মধ্যে আবার যুদ্ধ শুরু। না এবার অস্ত্র নিয়ে সীমান্তের লড়াই নয়। লড়াইটা হলো রান্নার স্বাদ নিয়ে। কাদের রান্নায় স্বাদ বেশি? ভারত না পাকিস্তানের? নিজেদের রান্নাকে বেশি সুস্বাদু প্রমাণ করতে এবার যুদ্ধে নেমেছে দুই দেশ। যুদ্ধক্ষেত্র হলো রান্নাঘর। আয়োজন করেছে ভারতের টিভি চ্যানেল এনডিটিভি। রান্নার এই যুদ্ধে দুই দেশ থেকে আটজন বাবুর্চি (শেফ) অংশ নিয়েছেন। আর তাঁরা জমিয়ে লড়ছেন রান্না নিয়ে।
এনডিটিভিতে প্রতি সোমবার রাতে ‘ফুডিস্তান’ নামে ওই অনুষ্ঠানটি প্রচারিত হচ্ছে। এনডিটিভির লাইফস্টাইল-বিষয়ক প্রধান নির্বাহী কর্মকর্তা স্মিতা চক্রবর্তী বলেন ভারত ও পাকিস্তানের দুই দেশের মানুষই খাদ্যরসিক। তাই প্রতিযোগিতাটি হবে খুবই উত্তেজনাকর। দুই দেশের জনপ্রিয় রান্নাগুলো প্রতিযোগিতায় স্থান পেয়েছে। যেমন মোগলাই খাবার বা বিরিয়ানি। ভারতের শেফ সিমিশ ভাটিয়া বলেন, সীমান্তের ওপারের মানুষদের সঙ্গে রান্নায় অংশ নেওয়াটা ছিল খুবই উত্তেজনাকর। এটা ছিল দারুণ মজার। তিনি বলেন, দুই দেশের রান্না ও সংস্কৃতি প্রায় এক। শুধু সীমান্তের পার্থক্য।
ফুডিস্তানে বিচারকের এসেছিলেন ভারত, পাকিস্তান ও ইংল্যান্ড থেকে। লাহোরের বিখ্যাত শেফ মোহাম্মদ ইকরাম বলেন, ‘ভারতে তাঁদের যথেষ্ট সমাদর করা হচ্ছে। বিচারকেরা তাঁর রান্না খুবই পছন্দ করেছেন। বিশেষ করে মাছের টিক্কা কাবাব ও বিরিয়ানি। বিচারকেরা তাঁর রসমালাইও পছন্দ করেছেন বলে তিনি জানান। তবে পাকিস্তানের আরেক শেফ মোহাম্মদ ইকরাম বলেন ভিন্ন কথা। তিনি বলেন, বিচারকেরা তাঁর রান্না খুব বেশি পছন্দ করেননি। এর কারণ হলো ভারতের ঝোল হয় মসলাদার। আর আমরা মাখন ও ঘি ব্যবহার করে মাংস রান্না করি ভিন্ন পদ্ধতিতে। এ কারণে তাঁদের কাছে স্বাদটা অন্য রকম মনে হতে পারে।’
ভারতের বিখ্যাত খাদ্যসমালোচক ভির সাংভি বলেন, পাকিস্তানে রান্নার বৈচিত্র্য কম। সিন্ধি, আফগানি , বালোচি ও পাঞ্জাবি রান্নাই তাঁরা বেশি করেন। কিন্তু ভারতে প্রায় ২৬ ধরনের রান্না হয়। ভারতের রান্নায় যেমন নারকেল ব্যবহার হয়, পাকিস্তানে তেমনটা হয় না।
এদিকে এই অনুষ্ঠানকে ঘিরে কিছু উত্তেজনাকর পরিস্থিতিও হয়েছে। বিচারকদের মধ্যে একজন ছিলেন ব্রিটিশ মেরিলেস পার্কার। তিনি এক শোতে পাকিস্তানের অভিনেত্রী সোনিয়া জেহানকে একবার অপমানিত করেছিলেন। এই ক্ষোভ থেকে পাকিস্তানের কয়েকজন শেফ তাঁর সঙ্গে খারাপ ব্যবহার করেন। তবে সবকিছু মিলে জমে উঠেছে দুই দেশের রান্নার লড়াই। 
বালুচরে আটকা পড়েছে ৯৯টি তিমি (ভিডিও)
নিউজিল্যান্ডের সমুদ্রসৈকতে বহু তিমি আটকা পড়েছে। আটকেপড়া তিমিগুলোকে বাঁচাতে স্বেচ্ছাসেবকেরা আপ্রাণ চেষ্টা চালিয়ে যাচ্ছেন।
বার্তা সংস্থা রয়টার্সের খবরে বলা হয়, গতকাল সোমবার নিউজিল্যান্ডের উত্তর উপকূলীয় অঞ্চল ফেয়ারওয়েল স্পিটে ৯৯টি পাইলট তিমি আটকা পড়ে। তিমিগুলোকে আবারও পানিতে ভাসানোর জন্য চেষ্টা করছেন স্বেচ্ছাসেবকেরা। তাঁরা তিমিগুলোকে অগভীর পানিতে নিয়ে যেতে চাইছেন।
একজন স্বেচ্ছাসেবক রয়টার্সকে বলেন, তিমিগুলোর চারপাশে শুধু বালু আর বালু। কোনো পানি নেই। তাই প্রাথমিকভাবে তাদের পানির সংস্পর্শে রাখার চেষ্টা চলছে। এ জন্য কিছুক্ষণ পর পর পানি দিয়ে তিমিগুলোকে ভিজিয়ে দেওয়া হচ্ছে। এরপর জোয়ার এলে তাদের সমুদ্রে চলে যাওয়ার ব্যবস্থা করে দেওয়া হবে।
স্বেচ্ছাসেবকেরা জানান, এরই মধ্যে ৩৪টি তিমি বালুচরে মারা গেছে। কিছু তিমি জোয়ারে ভেসে সমুদ্রে চলে গিয়েছিল। পরে তারা আবারও তীরে ফিরে আসে এবং আটকা পড়ে। স্বেচ্ছাসেবকেরা পরিকল্পনা করেছেন, যেকোনো একটি তিমিকে তাঁরা পানিতে ভাসানোর চেষ্টা করবেন। আর এতে করে অন্য তিমিগুলোও পানিতে ফিরে যেতে চাইবে।
তিমিদের সাহায্যার্থে কাজ করা একটি সংগঠন প্রজেক্ট জোনাহর প্রধান নির্বাহী কিম্বার্লি মুনকাস্টার বলেন, পন্টুন নামে বিশেষ একটি ফাঁপা ধাতব কাঠামোর ওপর একটি তিমিকে রেখে অগভীর পানিতে ভাসিয়ে সমুদ্রের দিকে নিয়ে যাওয়া হবে। আর এই দৃশ্য দেখে আটকেপড়া অন্যান্য তিমিও সমুদ্রের দিকে চলে যাবে।
এই নিয়ে চলতি গ্রীষ্মে তৃতীয়বারের মতো তিমি আটকেপড়ার ঘটনা ঘটল। তবে এবার স্বেচ্ছাসেবকেরা তিমিদের বাঁচানোর ব্যাপারে অনেক আশাবাদী। গত মাসে ১৮টি তিমিকে সমুদ্রে ফিরিয়ে নিতে সক্ষম হয়েছিলেন স্বেচ্ছাসেবকেরা।


নিজেদের দেশেই সফরে গেলেন ফিলিস্তিনিরা! (ভিডিও)
মাতৃভূমি পশ্চিম তীরে ঐতিহাসিক সফরে গিয়ে আবেগপ্রবণ হয়ে পড়েন বিভিন্ন দেশে আশ্রয় নেওয়া ফিলিস্তিনের কিছু শরণার্থী। সিরিয়া, লেবানন ও জর্দানে থাকা এই ফিলিস্তিনি শরণার্থীরা এক ঐতিহাসিক সফরে পশ্চিম তীর যান। তাঁদের অনেকেই এবারই প্রথম মাতৃভূমির মাটিতে পা রাখতে পেরে আরও আবেগপ্রবণ হয়ে যান। বহুদিন পরে আত্মীয়স্বজন ও বন্ধুবান্ধবকে পেয়ে তাঁরা একে অপরকে জড়িয়ে ধরেন। পুরো এলাকা যেন মিলনমেলায় পরিণত হয়।
এ সময় জেরিকোর বাসিন্দারা সফরকারীদের উষ্ণ অভ্যর্থনা দেন। সিরিয়া থেকে আগত এক ফিলিস্তিনি শরণার্থী রাওয়ান-আল-বেশ বলেন, ‘প্রথমবারের মতো নিজের দেশে আসতে পেরে আমি খুব খুশি। এখানে আসার আগে আমি একধরনের মোহে আচ্ছন্ন ছিলাম কিন্তু দেশের অবস্থা সম্পূর্ণ বিপরীত দেখে আমি বিস্মিত হয়েছি।’
এই সফরে শরণার্থীরা বেথেলহেমও দেখতে যান। তাঁদের কাছে বেথেলহেম শুধুই একটি পর্যটন স্থান নয়। মূলত বেথেলহেমই হচ্ছে ফিলিস্তিনিদের শিকড়।
এরপর তাঁরা যান প্রাচীন শহর হেবরনে। পশ্চিম তীরের দক্ষিণাঞ্চলে অবস্থিত এই শহরটি খ্রিষ্টান, ইহুদি ও মুসলমানদের কাছে অত্যন্ত পবিত্র।
হেবরনে দেড় লাখের মতো ফিলিস্তিনিদের সঙ্গে ৪০০ ইহুদি পরিবারও বাস করছে। এতে করে হেবরনের পরিস্থিতি অনেকটা থমথমে হয়ে আছে।
ফার্স্ট রিটার্ন ইয়ুথ ফোরামের সংগঠকেরা সারা বিশ্বব্যাপী ছড়িয়ে থাকা ফিলিস্তিনি যুবকদের মধ্যে যোগাযোগ স্থাপনের লক্ষ্যে কাজ করে যাচ্ছে।
উল্লেখ্য, ফিলিস্তিনি ভূখণ্ড থেকে প্রায় সাড়ে সাত লাখ ফিলিস্তিনিকে বহিষ্কার করা হয়। এ ছাড়া ১৯৪৭ থেকে ১৯৪৮—এই সময়ে ফিলিস্তিন ও ইসরায়েলের মধ্যে যুদ্ধের সময় বহু ফিলিস্তিনি পার্শ্ববর্তী দেশে পালিয়ে যান।
বর্তমানে প্রায় ৪০ লাখের মতো ফিলিস্তিনি শরণার্থী ও তাঁদের বংশধরেরা পশ্চিম তীর, গাজা ও বিদেশে বাস করছেন। তাঁদের মধ্যে প্রায় সবাই এখনো তাঁদের প্রিয় মাতৃভূমিতে ফিরে আসার স্বপ্ন দেখছেন। যদিও ওই এলাকা ইসরায়েলের দখলে রয়েছে। রয়টার্স।
জন্মসূত্রে নাগরিকত্ব প্রশ্নে ওবামাকে আদালতে তলব
মার্কিন প্রেসিডেন্ট বারাক ওবামার রাষ্ট্রপ্রধান হওয়ার যোগ্যতা নিয়ে প্রশ্ন উঠেছে। এই যোগ্যতা অর্জনে তিনি জন্মসূত্রে মার্কিন নাগরিক কি না, তা যাচাইয়ের একটি মামলায় তাঁকে সশরীরে আদালতে হাজির হতে নির্দেশ দেওয়া হয়েছে।
ওবামার নাগরিকত্ব চ্যালেঞ্জ করে নতুন মামলাটি করেছে তথাকথিত ‘বার্থার’ আন্দোলন। তাদের দাবি, ওবামার জন্ম হয়েছে বিদেশে। এর পরিপ্রক্ষিতে যুক্তরাষ্ট্রের জর্জিয়া অঙ্গরাজ্যের একজন বিচারক চলতি সপ্তাহে ওবামাকে আদালতে হাজির হতে নির্দেশ দিয়েছেন।
যুক্তরাষ্ট্রের প্রচলিত আইনে একজন ক্ষমতাসীন প্রেসিডেন্টকে আদালতে সশরীরে হাজির করানোর বিধান আছে কি না, তা পরিষ্কার নয়। তবে আদালতের এ নির্দেশ রদ করার ব্যাপারে প্রেসিডেন্টের আইনজীবীর পক্ষ থেকে কোনো পদক্ষেপ নেওয়া হয়নি বলে জানান জর্জিয়ার উপপ্রধান বিচারক মাইকেল মালিহি।
ওই আন্দোলনের পক্ষে জর্জিয়ার একজন বাসিন্দা মামলাটি করেন। তাঁর লক্ষ্য, ওই রাজ্যে আগামী মার্চ মাসে প্রেসিডেনশিয়াল প্রাইমারিতে ভোট পাওয়ার সুযোগ থেকে ওবামাকে বঞ্চিত করা।
ক্যালিফোর্নিয়ার অ্যাটর্নি ওর্লি তাইতজ ওবামার বিরুদ্ধে এ আইনগত চ্যালেঞ্জ আদালতে উত্থাপন করেন। তিনি আশা করছেন, ওবামার আইনজীবীরা এ ব্যাপারে পদক্ষেপ নেবেন। তবে এতে ওবামার ক্ষতি হবে বলে তিনি মনে করছেন। ওবামার প্রচারণার কাজে নিয়োজিত একজন কর্মকর্তা বলেন, এ মামলা খুব বেশি দূর এগোবে না। 


মা চান মেয়ে, বাবা ছেলে
প্রথম সন্তানটি কী হলে ভালো হয়— ছেলে না মেয়ে? কাঙ্ক্ষিত সন্তান দুই বা ততোধিকের ক্ষেত্রে কোনটি বেশি হলে ভালো—ছেলে না মেয়ে? যদি কেবল একটি সন্তান হয়, তাহলে কী হলে ভালো— ছেলে না মেয়ে?
এসব প্রশ্নের উত্তর একটু ভেবে দেখুন। তারপরে মিলিয়ে নিন এই জরিপের সঙ্গে। জরিপটি পরিচালনা করেছে কানাডার কুইন্স বিশ্ববিদ্যালয়ের একদল গবেষক। দুই হাজার শিক্ষার্থী ও কর্মকর্তার ওপর পরিচালিত জরিপটি জার্নাল অব এনথ্রোপলজিতে প্রকাশিত হয়েছে। ফলাফলে দেখা গেছে, বেশির ভাগ পুরুষই চান ছেলে সন্তান। আর নারী চান মেয়ে সন্তান।
এর কারণও ব্যাখ্যা করেছেন গবেষকেরা। তাঁদের মতে, পুরুষ চায় বংশ রক্ষা করতে। চেতন বা অবচেতন মনে পুরুষের মধ্যে এই আকাঙ্ক্ষা কাজ করে। আর প্রথাগত সমাজব্যবস্থায় প্রচলিত ধারণা হলো, মেয়েসন্তান কখনই কোনো বংশের উত্তরাধিকারী নয়। তাই পুরুষের পছন্দের তালিকায় থাকে ছেলেসন্তান।
আর অন্যদিকে নারী সব সময়ই মেয়েসন্তান পছন্দ করেন। কারণ তাঁরা মনে করেন, মেয়েসন্তান তাঁর ভালো বন্ধু হতে পারবে। তাঁকে বুঝতে পারবে। এ ছাড়া আরও যে বড় কারণ তা হলো, জীবনে ও সমাজে প্রতিষ্ঠিত হওয়ার জন্য নারীর যে আকাঙ্ক্ষা থাকে, তা অনেক সময়ই নানামুখী চাপের কারণে পূরণ হয় না। আর সেই অপূর্ণ বাসনা নারী পূরণ করতে চান তাঁর মেয়েসন্তানের মধ্য দিয়ে। চিকিত্সক রাজেন্দ্র কালে জানান, ছেলেসন্তানের আকাঙ্ক্ষা বেশি বলেই গর্ভপাতের ঘটনা বেশি ঘটে। এ কারণে ৩০ সপ্তাহের আগে সন্তান ছেলে না মেয়ে, হবু মা-বাবাকে তা জানানোর ব্যাপারে নিষেধাজ্ঞা জারি করা হয়েছে। টাইম অবলম্বনে।


জারদারির গণমাধ্যম উপদেষ্টার পলায়ন
পাকিস্তানের প্রেসিডেন্ট আসিফ আলী জারদারির গণমাধ্যম উপদেষ্টা ও যুক্তরাষ্ট্রে নিযুক্ত দেশটির সাবেক রাষ্ট্রদূত হুসাইন হাক্কানির স্ত্রী ফারাহনাজ ইস্পাহানি আইএসআইয়ের হাতে অপহরণের ভয়ে পাকিস্তান থেকে পালিয়েছেন।
লন্ডন থেকে জিয়ো নিউজ এ খবর জানিয়েছে বলে বার্তা সংস্থা আইএএনএসয়ের খবরে বলা হয়েছে।
খবরে বলা হয়েছে, ফারাহনাজ ইস্পাহানি পাকিস্তান থেকে পালিয়ে ওয়াশিংটনে গেছেন।
ইস্পাহানি দাবি করেছেন, গোয়েন্দা সংস্থা আইএসআইয়ের হাতে অপহূত হওয়ার আশঙ্কায় ভীত হয়ে তিনি পাকিস্তান থেকে পালিয়েছেন। তিনি দাবি করেছেন, আলোচিত গোপন চিঠির বিষয়ে তাঁর স্বামীকে দিয়ে জোর করে স্বীকারোক্তি আদায়ে এবং জারদারিকে এ কেলেঙ্কারির সঙ্গে জড়ানোর জন্য তাঁকে অপহরণ করা হতে পারে বলে তিনি আশঙ্কা করছিলেন।
ফারাহনাজ ইস্পাহানি সানডে টাইমসের লেখক ক্রিস্টিনা ল্যাম্বকে এসব কথা জানিয়েছেন। ইস্পাহানি দাবি করেছেন, চিঠি কেলেঙ্কারিতে তাঁর স্বামী হাক্কানিকে তুরুপের তাস হিসেবে ব্যবহার করা হয়েছে।
এদিকে ইস্পাহানির উদ্ধৃতির বরাত দিয়ে ক্রিস্টিনা ল্যাম্ব তাঁর নিবন্ধে উল্লেখ করেছেন, হাক্কানির জীবন বিপদগ্রস্ত এবং আইএসআইয়ের হাতে অপহূত হওয়ার ভয়ে তিনি পালিয়ে ওয়াশিংটন এসেছেন। জোর করে একটি স্বীকারোক্তিতে স্বাক্ষর এবং জারদারিকে এই কেলেঙ্কারিতে জড়ানোর জন্য তাঁকে অপহরণ করতে পারে আইএসআই।
ইস্পাহানি আশঙ্কা প্রকাশ করে বলেছেন, ‘আমি সন্ত্রস্ত, পাকিস্তান সরকার নিজেকেও রক্ষা করতে পারবে না।’
বনি ওয়ালিদ শহর গাদ্দাফি অনুগতদের নিয়ন্ত্রণে
লিবিয়ার সাবেক নেতা কর্নেল মুয়াম্মার গাদ্দাফির অনুগত সেনারা গতকাল সোমবার দেশটির বনি ওয়ালিদ শহরের নিয়ন্ত্রণ নিয়েছে। বার্তা সংস্থা রয়টার্স এ খবর জানিয়েছে।
এর আগে শহরটিতে গাদ্দাফির সমর্থক সশস্ত্র যোদ্ধাদের সঙ্গে ক্ষমতাসীন ন্যাশনাল ট্রানজিশনাল কাউন্সিলের (এনটিসি) অনুগত সেনাদের ব্যাপক যুদ্ধ হয়। এতে এনটিসির চার সেনা নিহত ও ২০ জন আহত হয়। বনি ওয়ালিদের এক অধিবাসী এ কথা জানিয়েছেন।
গাদ্দাফির সমর্থক যোদ্ধারা এই শহরের কেন্দ্রস্থলে গ্রিন পতাকা ওড়াচ্ছে। এই পতাকা গাদ্দাফির ৪২ বছরের শাসনের প্রতীক।
প্রত্যক্ষদর্শীরা জানিয়েছে, বনি ওয়ালিদ শহরে গাদ্দাফির সমর্থক যোদ্ধারা এনটিসির অনুগত যোদ্ধাদের ব্যারাকে হামলা চালিয়ে তাদের হটিয়ে দিয়েছে। এনটিসির এক সেনাসদস্য বলেছেন, গাদ্দাফির সমর্থকেরা এখন শহরটি নিয়ন্ত্রণ করছে। তারা শহরে ঘুরে বেড়াচ্ছে।
যুদ্ধের সময় বনি ওয়ালিদ গাদ্দাফির অন্যতম শক্ত ঘাঁটি বলে পরিচিত ছিল। এ শহরের নিয়ন্ত্রণ নিতে এনটিসিকে বেশ বেগ পেতে হয়েছিল।


‘মারো, আরও জুতা মারো’
রাহুল গান্ধীর দিকে জুতা নিক্ষেপের ঘটনায় কংগ্রেস নেতারা দারুণ ক্ষুব্ধ হয়েছেন। তবে আকস্মিক এই ঘটনায় একটুও বিচলিত হননি কংগ্রেস সভানেত্রী সোনিয়া গান্ধীর এই ছেলে। ঘটনার পরপরই বেশ প্রসন্ন ভঙ্গিতে পুলিশের উদ্দেশে তিনি ওই ব্যক্তিকে মারধর ও গ্রেপ্তার না করার অনুরোধ করেন।
ভারতের উত্তরাখণ্ড রাজ্যের বিকাশনগরে গতকাল সোমবার এক জনসভায় ভাষণ দেওয়ার সময় রাহুল গান্ধীর দিকে জুতা ছুড়ে মারেন এক ব্যক্তি। তবে সেই জুতা মঞ্চ পর্যন্ত পৌঁছাতে পারেনি। এর আগেই আইনশৃঙ্খলা রক্ষাকারী বাহিনী ওই ব্যক্তিকে গ্রেপ্তার করে। এ সময় পুলিশের উদ্দেশে রুহুল বলেন, ‘ওই ব্যক্তিকে ছেড়ে দিন। আমার প্রতি তাঁকে আরও জুতা নিক্ষেপ করতে দিন।’ জুতা নিক্ষেপকারীর উদ্দেশে ঠান্ডা গলায় রাহুল বলেন, ‘মারো মারো, আরও জুতা মারো।’
তবে পুলিশের উপমহাপরিদর্শক (ডিআইজি) সঞ্জয় গাঞ্জাল জানিয়েছেন, জুতা নিক্ষেপকারী কুলদীপ সিংকে গ্রেপ্তার করা হয়েছে। কুলদীপ নিজেকে বাবা রামদেবের একজন সমর্থক বলে দাবি করেছেন। রামদেবের একটি আয়ুর্বেদিক দোকানে তিনি বিক্রয়কর্মী হিসেবে কাজ করেন।
রামদেবের কালো টাকা বিরোধী আন্দোলনের পরিপ্রেক্ষিতে ইউপিএ সরকার তাঁর বিরুদ্ধে মামলা শুরুর প্রতিবাদে রাহুলের প্রতি কুলদীপ জুতা নিক্ষেপ করে বলে দাবি করেছে।
জুতা নিক্ষেপকারীর প্রতি রাহুলের এ ধরনের মনোভাবের প্রশংসা করেছেন জম্মু ও কাশ্মীরের মুখ্যমন্ত্রী ওমর আবদুল্লাহ।


ইউসুফের সারা শরীরে ক্ষতচিহ্ন
নির্যাতনের শিকার এক গাদ্দাফি অনুসারী
মিলাদ মোহাম্মেদ ইউসুফের সারা শরীরে ক্ষতচিহ্ন। জ্বলন্ত সিগারেট দিয়ে ছ্যাকা দেওয়া হয়েছে। আছে জায়গায় জায়গায় শিকলের আঘাত।
লিবিয়ার পশ্চিমাঞ্চলীয় শহর মিসরাতার একটি কারাগারে বন্দী ইউসুফ। তিনি ছিলেন গাদ্দাফি বাহিনীর যোদ্ধা। গত ২৮ অক্টোবর থেকে তিনি এই কারাগারেই আছেন। কারাগারটি পরিচালনা করছে সেনাবাহিনী।
নিজের জামা ও পাজামা উঁচিয়ে গায়ের ক্ষত চিহ্ন দেখিয়ে ইউসুফ বলেন, ‘শিকল ও লাঠি দিয়ে আমার পিঠ ও পায়ে কয়েক দিন ধরে পেটানো হয়েছে। আমার বাড়ি তুয়ার্গাতে হওয়ায় আমাকে টার্গেট করা হয়েছে।’
মিসরাতার প্রতিবেশী শহর হচ্ছে তুয়ার্গা। মিসরাতা ছিল সাবেক নেতা মুয়াম্মার গাদ্দাফির অনুসারীদের ঘাঁটি। তুয়ার্গা বাসিন্দাদের বিরুদ্ধে গাদ্দাফিবিরোধীদের অভিযোগ, তারা গাদ্দাফি বাহিনীর হয়ে লড়াই করেছে। তারা নারীদের ধর্ষণ করেছে।
ইউসুফ (৫২) বলেন, ‘আমি কোনো ধর্ষণ করিনি। আমি শুধু গাদ্দাফির হয়ে লড়াই করেছি। আমি তাঁর বাহিনীর সঙ্গে থাকায় তাঁর হয়ে আমাকে যুদ্ধ করতে হয়েছে।’ তিনি বলেন, ‘আমাকে তারা মারধর, নির্যাতন ও অসম্মান করছে।’
গাদ্দাফি অনুসারী আরেক যোদ্ধা সালেহ মুস্তাফা আবদুল্লাহ সিশান (২৫) বলেন, ত্রিপলিতে আটকের পর তাঁকে অব্যাহতভাবে রড ও অন্যান্য ধাতুর বস্তু দিয়ে পেটানো হয়েছে। তিনি বলেন, ‘তারা তার দিয়ে আমাকে বারবার পিটিয়েছে। তারা আমাকে বৈদ্যুতিক শক দেয়নি ঠিকই; কিন্তু বৈদ্যুতিক তার দিয়ে বেদম পিটিয়েছে।’
মিসরাতার অধিকাংশ বন্দী জানিয়েছে, তাদের বিরুদ্ধে কী অভিযোগ, তাই তারা জানেন না। এমনকি এখন পর্যন্ত তারা কোনো আইনজীবী নিয়োগেরও সুযোগ পাননি। তবে কর্মকর্তারা বলছেন, বন্দীদের মামলাগুলো প্রস্তুত করা হচ্ছে।
বিদ্রোহীদের নির্যাতনে গাদ্দাফি বাহিনীর কয়েকজন সদস্য বন্দী অবস্থায় মারা গেছেন—মানবাধিকার সংস্থাগুলোর এমন প্রতিবেদনের পরই বন্দী নির্যাতনের বিষয়টি সবার সামনে চলে আসে। আন্তর্জাতিক মানবাধিকার সংগঠন অ্যামনেস্টি ইন্টারন্যাশনাল গত সপ্তাহে বলেছে, তাদের প্রতিনিধিরা ত্রিপোলি, মিসরাতা ও ঘারিয়ানের মতো ছোট ছোট শহরেও বন্দী নির্যাতনের অকাট্য প্রমাণ পেয়েছেন।
এদিকে আন্তর্জাতিক চিকিৎসা সেবাদানকারী প্রতিষ্ঠান ডক্টরস উইদাউট বর্ডারস তাদের স্বাস্থ্যসেবার কাজ বন্ধ করে দিয়েছে। প্রতিষ্ঠানটির মহাপরিচালক ক্রিস্টোফার স্টোকস বলেন, ‘জিজ্ঞাসাবাদের মাঝখানে চিকিৎসার জন্য আহত বন্দীদের আমাদের কাছে নিয়ে আসা হচ্ছে। এরপর কিছুটা সুস্থ করে তুলে আবার তাঁদের জিজ্ঞাসাবাদ করা হচ্ছে। এটা কোনোভাবেই মেনে নেওয়া যায় না।’
বিচারমন্ত্রী আলী এইচ মিদা আমুর তাঁর মন্তব্যে বন্দী নির্যাতনের বিষয়টি স্বীকার করেননি, আবার অভিযোগ অস্বীকারও করেননি। তবে তিনি বলেন, কয়েকজন বন্দী মিলিশিয়াদের নিয়ন্ত্রণে রয়েছে।
মিসরাতা কারাগারের প্রধান ইব্রাহিম বায়তুলমালও বন্দী নির্যাতনের বিষয়টি অস্বীকার করেছেন। তিনি বরং অ্যামনেস্টি ও ডক্টরস উইদআউট বর্ডারসের প্রতিবেদনে বিস্ময় প্রকাশ করেন। এএফপি।


মহাত্মা গান্ধীর সাজে শিশু-কিশোরেরা
মাথায় ত্বকরঙা টুপি। নাকের ওপর গোল কাচের চশমা। নাকের নিচে সফেদ গোঁফ। এমন চেহারা একজন বুড়োর হওয়াই স্বাভাবিক। কিন্তু তারা কেউ বুড়ো নয়, শিশু-কিশোর। এদের সংখ্যা প্রায় ৪৮৫।
একসঙ্গে এত শিশু-কিশোরের এই চেহারা হওয়ার কারণ কী? সবাই ভারতের অহিংস আন্দোলনের মহান প্রবাদপুরুষ মহাত্মা গান্ধী সেজেছে। তাঁর ৬৪তম মৃত্যুবার্ষিকীর প্রাক্কালে গত রোববার পশ্চিমবঙ্গের কলকাতায় সুবিধাবঞ্চিত এসব শিশু-কিশোরকে এই বেশে দেখা যায়। গতকাল সোমবার ছিল মহাত্মা গান্ধীর ৬৪তম মৃত্যুবার্ষিকী।
রোববার ধুতি ও শাল পরে ছড়ি হাতে আধা কিলোমিটার পথ হেঁটে যায় শিশু-কিশোররা। তাদের এই শোভাযাত্রায় মূর্ত হয়ে ওঠে ১৯৩০ সালে অনুষ্ঠিত গান্ধীর সেই ঐতিহাসিক ‘ডান্ডি পিস মার্চ’।
শোভাযাত্রায় অংশ নেওয়া শিশু-কিশোরদের গড় বয়স ছিল ১০ থেকে ১৬ বছর। তারা বেশির ভাগই এক মায়ের এক ছেলে। বিশ্বে একসঙ্গে এত শিশু-কিশোরের সমাবেশের দিক দিয়ে এটি বিশ্ব রেকর্ডও বটে। এর আগে তামিলনাড়ুতে ২০১০ সালের ১৩ জুন তামিলনাড়ুর কোইমবাটোর জেলায় ২৫৫ জন শিশু এভাবে মহাত্মা গান্ধী সেজেছিল।
গান্ধীর নাতনি ঊষা গোকানি শিশুদের এই শোভাযাত্রা প্রত্যক্ষ করেন। যুক্তরাষ্ট্রভিত্তিক প্রতিষ্ঠান ট্রেনিং রিকোর্স অ্যান্ড কেয়ার ফর কিডস এই শোভযাত্রার আয়োজন করে। প্রতিষ্ঠানের কর্মকর্তা মাইকেল অ্যান্টনি বলেন, ‘আমরা চাই না সুবিধাবঞ্চিত শিশু-কিশোররা গান্ধীর মতাদর্শ ভুলে থাকুক। এ জন্য এমন আয়োজন।’ ডেইলি মেইল অনলাইন।


সুরম্য বাড়িতে উঠলেন মাওবাদী নেতা প্রচণ্ড!
নেপালের মাওবাদীদের শীর্ষনেতা পুষ্প কোমল দহল প্রচণ্ড গতকাল সোমবার কাঠমান্ডুর একটি সুরম্য বাড়িতে উঠেছেন। অবশ্য বাড়িটি তিনি ভাড়া নিয়েছেন। ভোগবিলাসে মত্ত রাজপরিবার ও অভিজাত শ্রেণীর বিরুদ্ধে কয়েক দশকের ‘গণযুদ্ধে’ নেতৃত্ব দেওয়া প্রচণ্ড সাধারণ জীবন ছেড়ে বিলাসবহুল বাড়িতে ওঠায় অনেক মাওবাদীর মনে ক্ষোভের সঞ্চার হয়েছে।
প্রচণ্ডর দপ্তর সূত্রে জানা গেছে, কাঠমান্ডুর ব্যস্ততম এলাকার যে ১৫ কক্ষের ভাড়াবাড়িতে তিনি উঠেছেন, সেটা ১৬ হাজার বর্গফুটবিশিষ্ট। বাড়িটিতে এক ডজনেরও বেশি গাড়ি পার্কিং করার ব্যবস্থা ছাড়াও রয়েছে টেবিল টেনিস খেলার একটি কক্ষ। নতুন এই বাড়ির জন্য ভাড়া গুনতে হবে মাসে এক লাখ রুপিরও বেশি। অনেক দেশের জন্য এটা খুব একটা বেশি না হলেও এই পরিমাণটা দারিদ্র্যপীড়িত নেপালের বার্ষিক গড় মাথাপিছু আয়ের তিন গুণ। স্থানীয় গণমাধ্যমের খবরে বলা হয়েছে, বাড়িটির নিরাপত্তায় নিয়োজিত রয়েছেন সরকার প্রদত্ত ৭০ জন নিরাপত্তাকর্মী।
রাজনৈতিক বিশ্লেষক ও সাবেক মাওবাদী নেতা মুমারাম খানালের মতে, মাওবাদীরা তাদের লক্ষ্য-আদর্শ থেকে বিচ্যুত হয়ে পড়েছে। তারা সমাজতন্ত্রের লেবাস পরে থাকে। অথচ তারাই আবার বুর্জোয়া রাষ্ট্রীয় ক্ষমতার কাছে আত্মসমর্পণ করেছে। এখন তারা মুখে মুখেই বিপ্লবী, কাজে নয়।
মাওবাদী নেতা প্রচণ্ড বেড়ে ওঠেন দক্ষিণ নেপালের প্রত্যন্ত একটি গ্রামের দরিদ্র এক কৃষক পরিবারে। আশপাশের মানুষের দারিদ্র্যের সঙ্গে সংগ্রামের বাস্তব চিত্র কাছে থেকে প্রত্যক্ষ করেন তিনি। পরে তাদের পাশে দাঁড়ানোর সংকল্প থেকেই দীক্ষিত হন মাওবাদী মন্ত্রে। ১৯৯৬ সালে তিনি মাওবাদীদের বিচ্ছিন্নতাবাদী আন্দোলনের হাল ধরেন। ওই আন্দোলনই ২০০৮ সালে ক্ষমতাচ্যুত করে নেপালের শাহ রাজপরিবারকে। বুর্জোয়াবিরোধী কয়েক দশকের দীর্ঘ এ সংগ্রামে প্রাণ হারিয়েছে অন্তত ১৬ হাজার মানুষ।
প্রচণ্ড পরে স্বল্প সময়ের জন্য দেশের প্রধানমন্ত্রী নির্বাচিত হন। বর্তমানে তিনি ক্ষমতাসীন মাওবাদী দলের চেয়ারম্যান এবং কাঠমান্ডুর একটি আসনের এমপি।
প্রচণ্ডর ব্যক্তিগত সহকারী সমির দহল বলেন, আগের বাড়িটি অনেক ছোট ছিল। বিশ্বনেতারা এলে সেখানে জায়গার সংকুলান হতো না। এ ছাড়া আগের বাড়িতে নিরাপত্তাসংক্রান্ত উদ্বেগ দেখা দেওয়ায় ওই বাড়ি ছেড়ে নতুন এই বাড়িতে উঠেছেন প্রচণ্ড। এএফপি।
পারিবারিক সম্মান রক্ষার নামে হত্যা
কানাডায় আফগান পরিবারের ৩ জনের যাবজ্জীবন কারাদণ্ড
তথাকথিত পারিবারিক সম্মান রক্ষার নামে চার নারীকে হত্যার (অনার কিলিং) দায়ে কানাডায় এক অভিবাসী আফগান মুসলিম পরিবারের তিন সদস্যকে দোষী সাব্যস্ত করা হয়েছে। রোববার তাঁদের যাবজ্জীবন কারাদণ্ডাদেশ দিয়েছেন কানাডার একটি আদালত।
দণ্ডাদেশ পাওয়া ব্যক্তিরা হলেন: ওই অভিবাসী পরিবারটির কর্তা মোহাম্মদ শাফিয়া (৫৮), তাঁর ৪২ বছর বয়স্ক স্ত্রী তুবা মুহাম্মদ ইয়াহিয়া ও তাঁদের ২১ বছর বয়স্ক ছেলে হামিদ মোহাম্মদ শাফিয়া। মামলার কৌঁসুলিরা জানিয়েছেন, তিন মেয়ে জয়নব শাফিয়া (১৯), শাহার শাফিয়া (১৭) ও গীতি শাফিয়া (১৩) এবং প্রথম স্ত্রী রুনা আমিরকে (৫০) হত্যার ঘটনায় এই তিনজনের সম্পৃক্ততা খুঁজে পেয়েছেন আদালত। তবে কানাডায় মৃত্যুদণ্ডের বিধান না থাকায় তাঁদের যাবজ্জীবন অর্থাৎ দেশের আইন অনুসারে ২৫ বছর করে কারাদণ্ড ভোগ করতে হবে।
অন্টারিও প্রদেশের কিংস্টোন শহরের একটি খালের ভেতরে ডুবে থাকা গাড়ির ভেতর থেকে ২০০৯ সালে ওই চার নারীর লাশ উদ্ধার করা হয়। নায়াগ্রা জলপ্রপাত পরিদর্শন শেষে মন্ট্রিলে নিজ বাসায় ফেরার পথে রাতে কিংস্টোনে থেকে যাওয়ার পর তাঁরা ওই হত্যাকাণ্ডের শিকার হন।
চাঞ্চল্যকর ওই হত্যাকাণ্ড নিয়ে আদালতের বিচার প্রক্রিয়ায় কয়েক ডজন প্রত্যক্ষদর্শীর সাক্ষ্য নেওয়া হয়। আদালত জানতে পারেন, হত্যাকাণ্ডের শিকার তিন মেয়ের মধ্যে বড় দুজনের ছেলে বন্ধু ছিল। এটা মেনে নিতে পারতেন না বাবা শাফিয়া। আর প্রথম স্ত্রী মেয়েদের পক্ষ নেন এবং স্বামী শাফিয়ার কাছে তালাক চান। এতে ক্ষিপ্ত হয়েই এ হত্যাকাণ্ড ঘটিয়েছেন দণ্ডাদেশ পাওয়া ব্যক্তিরা।
আদালতের বিচারক রবার্ট মারানজার ওই হত্যাকাণ্ডকে ‘জঘন্য’ আখ্যা দিয়ে বলেছেন, প্রাপ্ত তথ্য-প্রমাণাদি এ দণ্ডাদেশকে স্পষ্টভাবেই সমর্থন করে। দণ্ড ঘোষণার সময় তিনি বলেন, তথাকথিত পারিবারিক সম্মানহানির ধুয়া তুলে সম্পূর্ণ ঠান্ডা মাথায় জঘন্যভাবে ওই চার নিরপরাধ নারীকে হত্যা করা হয়েছে। সভ্য সমাজে এই ভ্রান্ত ধারণার কোনো স্থান নেই।
তবে আদালতে রায় ঘোষণার পর সাজা পাওয়া মোহাম্মদ শাফিয়া চিৎকার দিয়ে বলেন, ‘আমরা অপরাধী নই। আমরা খুনি নই। আমরা ওই খুন করিনি। এটা অবিচার।’ স্ত্রী তুবা ইয়াহিয়া বলেন, ‘আমি খুনি নই। আমি একজন মা।’
আদালতের এ আদেশের বিরুদ্ধে আপিল করা হবে বলে জানিয়েছেন দণ্ডাদেশ পাওয়া ব্যক্তিদের আইনজীবী। এএফপি, রয়টার্স ও বিবিসি।
বিজেপি নেতা রবি শঙ্কর বললেন
রাহুলকে প্রধানমন্ত্রী হতে দিন, তারপর দেখা যাবে
ভারতের উত্তর প্রদেশে নির্বাচনের বাকি আছে আর মাত্র এক সপ্তাহ। নির্বাচনে প্রধান প্রতিদ্বন্দ্বী দুই পক্ষই কংগ্রেসের সাধারণ সম্পাদক রাহুল গান্ধীকে নিয়ে বিতর্কে মেতেছে। প্রধান বিরোধী দল ভারতীয় জনতা পার্টির (বিজেপি) নেতা রবি শঙ্কর প্রসাদ বলেছেন, ‘রাহুল গান্ধীকে প্রধানমন্ত্রী হতে দিন, তারপর দেখা যাবে।’
রবি শঙ্কর বলেন, ‘রাহুলকে একবারের জন্য প্রধানমন্ত্রী হতে দিন। দুই বছরের মধ্যেই জনগণ বুঝতে পারবে দেশ চালানোর ক্ষমতা তাঁর কতটুকু আছে এবং দেশের সমস্যা তিনি কতটুকু বোঝেন।’
বিজেপি নেতা আরও বলেন, প্রধানমন্ত্রী হতে হলে রাহুলকে প্রথমেই যা করতে হবে তা হলো প্রধানমন্ত্রী মনমোহন সিংকে সরে দাঁড়াতে বলতে হবে।
উত্তর প্রদেশে নির্বাচন সামনে রেখে সেখানে জোরালো প্রচারণা চালাচ্ছেন রাহুল গান্ধী। সেখানে মায়াবতীর ক্ষমতাসীন বহুজন সমাজবাদী পার্টির সরকারের দুর্নীতি ও ভূমি অধিগ্রহণের জোর সমালোচনা করছেন তিনি। বিশ্লেষকেরা বলছেন, এই নির্বাচন রাহুল গান্ধীর জন্য একটি বড় রাজনৈতিক পরীক্ষা। তিনি যদি ওই প্রদেশে কংগ্রেসকে ক্ষমতায় আনতে পারেন তাহলে প্রধানমন্ত্রী হওয়ার ক্ষেত্রেও তিনি এগিয়ে যাবেন।
তবে রাহুল গান্ধীর যোগ্যতা নিয়ে বিজেপির সমালোচনায় কংগ্রেস বরং খুশিই হয়েছে। দলটি বলেছে, এর মাধ্যমে বিজেপি পরাজয় মেনে নিল এবং কংগ্রেস যে ২০১৪ সালে আবার ক্ষমতায় আসছে, সেই বাস্তবতা তারা মেনে নিয়েছে।
কংগ্রেসের মুখপাত্র অভিষেক মনু সিংভি বলেন, ‘তারা (বিজেপি) বাস্তবতা স্বীকার করে নিয়েছে, তারা বুঝতে পেরেছে, ২০১৪ সালে কেন্দ্রে এবং ২০১২ সালে উত্তর প্রদেশে কংগ্রেস আবার ক্ষমতায় আসছে। দেশের মানুষকে তারা যাই বলুক না কেন, এর কোনো ব্যত্যয় তারা ঘটাতে পারবে না।’ এনডিটিভি।


আগামী শতকে জাপানের জনসংখ্যা দুই-তৃতীয়াংশ কমতে পারে
জাপানের জনসংখ্যা আগামী শতকে দুই-তৃতীয়াংশ কমতে পারে। গতকাল সোমবার দেশটির স্বাস্থ্য ও জনকল্যাণ মন্ত্রণালয়ের এক প্রতিবেদনে এ কথা বলা হয়েছে।
প্রতিবেদনে বলা হয়, জাপানের বর্তমান জনসংখ্যা ১২ কোটি ৭৭ লাখ হলেও ২০৬০ সালের মধ্যে তা আট কোটি ৬৭ লাখে নেমে আসতে পারে এবং এভাবে চলতে থাকলে ২১১০ সালে জনসংখ্যা চার কোটি ২৯ লাখে নেমে আসবে।
স্বাস্থ্য ও জনকল্যাণ মন্ত্রণালয়ের ন্যাশনাল ইনস্টিটিউট অব পপুলেশন এবং সোশ্যাল সিকিউরিটি রিসার্চ প্রতিবেদনে বলেছে, জাপানে বর্তমানে শিশুর গড় জন্মহার ১ দশমিক ৩৫, যা ৫০ বছরে বর্তমান জনসংখ্যাকে স্থিতিশীল রাখার জন্য প্রয়োজনীয় গড় জন্মহারের চেয়েও অনেক কম।
প্রতিবেদনে আরও বলা হয়, গত বছর জাপানের উত্তর-পূর্বাঞ্চলে ভূমিকম্প ও সুনামিতে ১৯ হাজারেরও বেশি মানুষ নিহত এবং নিখোঁজ হয়েছে। এ ঘটনায় মানুষের প্রত্যাশিত গড় আয়ু ধাক্কা খেলেও গড় আয়ু বৃদ্ধির প্রবণতা অব্যাহত রয়েছে।
উচ্চ গড় আয়ুর দিক দিয়ে জাপান বিশ্বের অন্যতম দেশ। গত বছর দেশটিতে নারীদের গড় আয়ু ৮৬ দশমিক ৩৯ এবং পুরুষদের ৭৯ দশমিক ৬৪ বছর ছিল। ধারণা করা হচ্ছে, ২০৬০ সালে নারীদের গড় আয়ু ৯০ দশমিক ৯৩ এবং পুরুষদের ৮৪ দশমিক ১৯ বছর হবে।
জাপানে বহু তরুণ-তরুণী সন্তান নেওয়া থেকে বিরত থাকায় দেশটির জনসংখ্যা কমে যাচ্ছে। ধারণা করা হচ্ছে, জীবন পদ্ধতি ও ক্যারিয়ারের জন্য ক্ষতিকর মনে করে তাঁরা এমনটি করছে। এ ছাড়া মন্দা অর্থনীতিও মানুষকে সন্তান নেওয়া থেকে বিরত থাকতে উৎসাহিত করছে। এএফপি।


দামেস্কের কিছু এলাকায় সিরীয় বাহিনীর নিয়ন্ত্রণ পুনঃপ্রতিষ্ঠা
সিরিয়ার রাজধানী দামেস্কের পূর্বাঞ্চলের কিছু এলাকায় বিদ্রোহীদের হটিয়ে পুনরায় নিজেদের নিয়ন্ত্রণ প্রতিষ্ঠা করেছে সরকারি বাহিনী। যদিও বিদ্রোহীদের দাবি, কৌশলগত কারণে তারা সেখান থেকে সরে এলেও সার্বিকভাবে তাদের উপস্থিতি এখনো অব্যাহত রয়েছে। গত দুই দিনের রক্তক্ষয়ী অভিযানের পর এসব স্থানে নিয়ন্ত্রণ প্রতিষ্ঠা করল সেনারা।
মানবাধিকারকর্মীরা জানান, দেশটি থেকে পর্যবেক্ষকদের সরিয়ে নেওয়ার আরব লিগের ঘোষণার এক দিন পর রোববার বিক্ষোভকারীদের সঙ্গে সেনাদের সংঘর্ষে ৬০ জনের মতো নিহত হয়েছেন।
মানবাধিকারকর্মীরা জানান, সিরিয়ার প্রেসিডেন্ট বাশার আল-আসাদের অনুগত সেনারা ব্যাপক অভিযান চালিয়ে রোববার রাতে দামেস্কের কেন্দ্রস্থল থেকে মাত্র কয়েক কিলোমিটার দূরে শহরতলির কয়েকটি এলাকা পুনরায় নিয়ন্ত্রণে নিতে সমর্থ হয়েছে। ইতিপূর্বে সরকারি বাহিনীর পক্ষত্যাগী সেনাদের দল ‘ফ্রি সিরিয়ান আর্মি’র সদস্যরা গণতন্ত্রকামী বিক্ষোভকারীদের সহায়তায় ওই এলাকাগুলো দখল করে নেয়।
মানবাধিকারকর্মীরা আরও জানান, পক্ষত্যাগী সেনাদের দখলে থাকা দামেস্কের শহরতলির কাফার বাতনা, জিসরিন, আরবিল ও সাকবার পুনর্নিয়ন্ত্রণ নিতে সরকারি বাহিনী শনিবার সর্বশেষ ওই অভিযান শুরু করে। রোববার প্রায় অর্ধশত ট্যাঙ্ক ও ভারী অস্ত্রশস্ত্র নিয়ে দুই হাজারের বেশি সেনা এ অভিযানে শরিক হয়। কাফার বাতনা এলাকা থেকে এক মানবাধিকারকর্মী বলেন, ‘এটি একটি নগরযুদ্ধ। সড়কগুলোতে পড়ে আছে লাশের সারি।’
ব্রিটেন-ভিত্তিক মানবাধিকার সংস্থা সিরিয়ান অবজারভেটরি ফর হিউম্যান রাইটসের প্রধান রামি আবদুল রহমান বলেন, ‘রাজধানীর প্রান্তে দুই পক্ষে প্রচণ্ড লড়াই চলছে। সেনারা কিছু এলাকার ভেতরে প্রবেশে সক্ষম হলেও অন্য অংশে এখনো তীব্র বাধার সম্মুখীন হচ্ছে।’ এ লড়াইকে তিনি সরকারবিরোধী বিক্ষোভ শুরু হওয়ার পর রাজধানীর কাছে সবচেয়ে ভয়াবহ সংঘর্ষের ঘটনা হিসেবেও উল্লেখ করেন।
রাজধানীর উপকণ্ঠে সাকবা এলাকায় গতকাল সোমবারও গোলাগুলি ও বোমাবর্ষণ অব্যাহত ছিল বলে জানা গেছে। বিদ্রোহী ফ্রি সিরিয়ান আর্মি দখল করা এলাকা থেকে রোববার পিছু হটলেও তারা এখনো সেখানে তাদের অবস্থান বজায় রাখার দাবি করছে। ১০ মাস ধরে সরকারবিরোধী বিক্ষোভ চলাকালে রোববারই রাজধানীতে সবচেয়ে রক্তক্ষয়ী সহিংস ঘটনা ঘটে। সেনাবাহিনী ও বিদ্রোহীদের তুমুল সংঘর্ষে কেবল দামেস্কেই এ দিন নিহত হন কমপক্ষে ২৬ জন। আর দেশব্যাপী এ সংখ্যা প্রায় ৬০ জন। গত এক সপ্তাহের সহিংস ঘটনায় প্রায় অর্ধশত সেনাও নিহত হয়েছেন।
গণমাধ্যমের প্রতিবেদন ও মানবাধিকারকর্মীদের বরাত দিয়ে বিবিসি জানিয়েছে, সরকারবিরোধী আন্দোলনের অন্যতম কেন্দ্র রাজধানীর পূর্বাঞ্চলীয় উপকণ্ঠের ঘাওতা এলাকায় রোববার প্রেসিডেন্ট আসাদের অনুগত বাহিনী ঝোড়ো অভিযান চালায়। এক মানবাধিকারকর্মী জানান, শহরতলির বিভিন্ন স্থান থেকে ফ্রি সিরিয়ান আর্মি সরে গেছে। পাশাপাশি আসাদ বাহিনী বাড়ি বাড়ি তল্লাশি চালিয়ে গণগ্রেপ্তার শুরু করেছে।
তবে পার্শ্ববর্তী লেবানন থেকে বিবিসির জিম মুর বলেন, এ ধরনের বড় অভিযান সিরিয়ার হোমস, হামা, ইদলিব, দেরাসহ অপরাপর অংশে বিদ্রোহ দমাতে ব্যর্থ হয়েছে। সাম্প্রতিক দিনগুলোতে এই স্থানগুলোয় পরিচালিত অভিযানে অসংখ্য বেসামরিক লোক নিহত হন। রাজধানীর কেন্দ্রস্থল থেকে বাসিন্দারা জানান, দামেস্কের প্রধান প্রধান স্থাপনায় সেনা ও পুলিশ মোতায়েন করা হয়েছে।
অপ্রত্যাশিতভাবে সহিংসতা বেড়ে যাওয়ার প্রেক্ষাপটে শনিবার দেশটি থেকে পর্যবেক্ষক মিশন প্রত্যাহার করে নেওয়ার সিদ্ধান্ত গ্রহণ করে আরব লিগ। সিরিয়া পরিস্থিতি নিয়ে আগামী ৫ ফেব্রুয়ারি এ জোটের নেতারা আবার বৈঠকে বসবেন। আরব শান্তি পরিকল্পনার ওপর সমর্থন আদায়ের লক্ষ্যে জোটের প্রধান নাবিল এলআরাবির আজ মঙ্গলবার নিরাপত্তা পরিষদে এক সংক্ষিপ্ত ভাষণ দেওয়ার কথা। সিরিয়ার সহিংসতার ওপর নিরাপত্তা পরিষদে এক খসড়া নিন্দা প্রস্তাব পাশে বেইজিং ও মস্কোর বাধা অপসারণে সম্মত হবেন বলে ইতিমধ্যে আশা প্রকাশ করেছেন তিনি। বিবিসি।
ইরান থেকে তেল আমদানি কমাবে না ভারত: প্রণব মুখার্জি
যুক্তরাষ্ট্র ও ইউরোপীয় ইউনিয়নের নিষেধাজ্ঞা সত্ত্বেও ইরান থেকে তেল আমদানি কমাবে না ভারত। দেশটির অর্থমন্ত্রী প্রণব মুখার্জি গত রোববার যুক্তরাষ্ট্রের শিকাগোতে এ কথা বলেছেন।
ভারতে মার্কিন বিনিয়োগ আকর্ষণের লক্ষ্যে দুই দিনব্যাপী যুক্তরাষ্ট্র সফর করেন প্রণব মুখার্জি। সফরের শেষ পর্যায়ে সাংবাদিকদের উদ্দেশে তিনি বলেন, ইরানের তেল ছাড়া চলতে পারবে না ভারত।
যুক্তরাষ্ট্রের আহ্বানে ইরান থেকে তেল আমদানি কমানোর ব্যাপারে সাংবাদিকদের প্রশ্নের জবাবে প্রণব মুখার্জি বলেন, ইরান থেকে তেল আমদানি কমিয়ে দেওয়ার ব্যাপারে আকস্মিক কোনো সিদ্ধান্ত নেওয়া ভারতের পক্ষে সম্ভব নয়। কারণ, উদীয়মান অর্থনীতির দেশটির চাহিদা অনুযায়ী তেল সরবরাহকারী দেশগুলোর মধ্যে ইরান অন্যতম গুরুত্বপূর্ণ। ভারতের মোট চাহিদার ১২ শতাংশ তেল ইরান থেকে আমদানি করা হয়।
ইরানের পরমাণু কর্মসূচি ঠেকাতে যুক্তরাষ্ট্র ও ইউরোপীয় ইউনিয়ন (ইইউ) তেহরানের ওপর নিষেধাজ্ঞা আরোপ করেছে। ইরানের তেলের সবচেয়ে বড় বাজার এশিয়া। ইরানের ওপর চাপ সৃষ্টির লক্ষ্যে তৎপর রয়েছে যুক্তরাষ্ট্র। এশিয়ার বিভিন্ন দেশ যাতে ইরান থেকে তেল আমদানি কমিয়ে দেয় সেই লক্ষ্যেই তৎপরতা চালাচ্ছে ওয়াশিংটন। এদিকে, ইইউ চলতি মাসে ইরান থেকে তেল আমদানির ওপর নিষেধাজ্ঞা আরোপ করেছে।
তেহরান পরমাণু অস্ত্র তৈরির চেষ্টা করছে বলে সন্দেহ করছে ওয়াশিংটন ও তার মিত্ররা। তবে এ অভিযোগ নাকচ করে দিয়ে তেহরান দাবি করেছে, তাদের পরমাণু কর্মসূচির উদ্দেশ্য সম্পূর্ণ শান্তিপূর্ণ।
ভারতীয় অর্থমন্ত্রী বলেন, তাঁর দেশে উচ্চ প্রবৃদ্ধির হার ফিরিয়ে আনার পরিকল্পনা নেওয়া হয়েছে। ইউরোপের ঋণসংকটসহ উন্নত দেশগুলোর অর্থনৈতিক সংকটের প্রভাবে চলতি বছর ভারতের অর্থনৈতিক প্রবৃদ্ধি সাত শতাংশে নেমে যায়। গত বছর প্রবৃদ্ধি ছিল আট দশমিক পাঁচ শতাংশ। রয়টার্স।
কিউবায় একদলীয় ব্যবস্থা বহাল থাকবে: রাউল কাস্ত্রো
কিউবার প্রেসিডেন্ট রাউল কাস্ত্রো দেশটির একদলীয় রাজনৈতিকব্যবস্থার প্রতি নিজের অবস্থান পুর্নব্যক্ত করেছেন। রোববার কিউবার ক্ষমতাসীন কমিউনিস্ট পার্টির সম্মেলনে তিনি বলেন, যুক্তরাষ্ট্রের সাম্রাজ্যবাদ ঠেকানো এবং সমাজতান্ত্রিক শাসনব্যবস্থা চালু রাখার জন্য একদলীয় ব্যবস্থা বহাল থাকবে।
রাউল বলেন, একাধিক রাজনৈতিক দলকে কার্যক্রম পরিচালনার সুযোগ দিলে কিউবার স্বাধীনতা ও সমাজতান্ত্রিক কাঠামো হুমকির মুখে পড়তে পারে। তবে ক্ষমতাসীন কমিউনিস্ট পার্টির ভেতরে আরও বেশি গণতান্ত্রিক চর্চা এবং খোলামেলা বিতর্কের প্রয়োজন আছে বলে তিনি মনে করেন।
সম্মেলনে দেওয়া বক্তব্যে তিনি উল্লেখ করেন, একের অধিক দলকে রাজনীতি করার সুযোগ দিলে যুক্তরাষ্ট্রের অযাচিত হস্তক্ষেপের দরজা খুলে যেতে পারে।
১৯৫৯ সালে বিপ্লবের মাধ্যমে দেশটিতে কমিউনিস্ট শাসন প্রতিষ্ঠার পর এবারই প্রথম বড় ধরনের অর্থনৈতিক সংস্কারের ঘোষণা দেওয়া হয়েছে। এর ফলে কিউবানরা এখন ছোট পরিসরে ব্যবসা শুরু করতে পারবে। একই সঙ্গে গাড়ি বেচাকেনার অধিকারও নাগরিকেরা পাবে।
২০০৮ সালে অসুস্থতার কারণে কিউবার অবিসংবাদিত নেতা ও সাবেক প্রেসিডেন্ট ফিদেল কাস্ত্রো তাঁর ছোট ভাই রাউলের কাছে ক্ষমতা হস্তান্তর করেন। দায়িত্ব নেওয়ার পর থেকেই রাউল কাস্ত্রো দেশে ব্যাপক অর্থনৈতিক সংস্কার শুরু করেন।
তবে রোববারের সম্মেলনে রাজনৈতিক সংস্কারের কোনো তাৎপর্যপূর্ণ পরিবর্তনের ঘোষণা দেওয়া হয়নি। সম্মেলনের আগে সরকারে তরুণ নেতৃত্বের অন্তর্ভুক্তি ও দলীয় পদে বয়সের ব্যাপারে নিষেধাজ্ঞা আরোপের বিষয়ে আলোচনা হলেও শেষ পর্যন্ত ওই বিষয়ে কোনো সিদ্ধান্ত হয়নি।
তবে প্রেসিডেন্ট রাউল শীর্ষস্থানীয় নেতাদের দলীয় পদে দায়িত্ব পালনের সময়সীমা কমানোর ঘোষণা দিয়েছেন। বিদ্যমান ব্যবস্থায় পাঁচ বছর করে ধারাবাহিকভাবে দুই মেয়াদের জন্য একই সঙ্গে রাষ্ট্রের ও দলের দায়িত্ব পালন করেন শীর্ষস্থানীয় নেতারা।
কিন্তু দুই মেয়াদের দৈর্ঘ্য নতুন করে কত বছর করা হবে এবং ঠিক কবে থেকে এ বিধান কার্যকর হবে, সে বিষয়ে স্পষ্ট করে কিছু জানাননি তিনি। অবশ্য এর আগে গত বছর এপ্রিলেও রাউল কাস্ত্রো দলীয় নেতাদের মেয়াদকালের সময়সীমা কমানোর পরিকল্পনার কথা জানান।
কমিউনিস্ট পার্টি কিউবার একমাত্র বৈধ রাজনৈতিক দল। একটি জাতীয় সংবিধানের আওতায় ১৯৭৬ সাল থেকে এটি কার্যকর রয়েছে। ওই দলটি কিউবার সমাজ ও রাষ্ট্রের পথনির্দেশনাকারী সর্বোচ্চ শক্তি। রয়টার্স ও বিবিসি।


লাল-সবুজের পাশে
গাছে কাঁঠাল, মুখে টাইল্স
আইভরি কোস্টের দালোয়া শহরের পথে বাংলাদেশের শান্তিরক্ষীদের এপিসি
লাইবেরিয়া সীমান্তের কাছে দানানে। এখানে একটা বৃক্ষনীড় আছে। দুটো বিশাল গাছ পাশাপাশি। তাতে পাটাতন বেঁধে একটা শখের ঘর বানিয়েছেন বাংলাদেশের শান্তিরক্ষীরা। এটাকে বলা হয় ব্যানব্যাট-৩। এর খুব কাছে ‘ইতি’ সোনার খনি। ১৫ দিনে ১০০ কেজি অশোধিত সোনার বার উৎপাদিত হয় এখানে। একেকটা বারের আকার হয় ইটের সমান। হাতে ধরে তোলাও কঠিন।
সুইজারল্যান্ড থেকে হেলিকপ্টার আসে। সেই সোনা সোজা সুইজারল্যান্ডে চলে যায়। মাটি খুঁড়েই তোলা হয় আকর। কাঁচা সোনা গলানো হয় এক হাজার ডিগ্রি তাপে। তারপর আকার পায় সোনা। এই গল্প করেন লে. কর্নেল গোলাম রসুল। মানে পাঁচ শয্যার হাসপাতালে কর্মরত তিনি।
আইভরি কোস্ট সেই সোনার ৫ কি ১০ ভাগ পেয়ে থাকে। বাকি পুরোটাই চলে যায় ইউরোপে। ফ্রান্সের বার্ষিক বাজেটের অনেকটাই নাকি যায় আইভরি কোস্ট থেকে!
৩০ জানুয়ারি মান থেকে আমরা চলে আসি বোয়াফ্লে নামের বাংলাদেশ ক্যাম্পে। দুপুরের খাবার খেতে খেতে ক্যাপ্টেন রহমতের কাছে শোনা হয় তাঁদের নানা অভিযানের গল্প। সেখান থেকে আমরা চলে এসেছি জেনুলা।
জেনুলা বাংলাদেশি ব্যাটালিয়নের সদর দপ্তর (ব্যানব্যাট-১)। কর্নেল সুলতানুজ্জামানের কন্টিনজেন্ট কমান্ডার। সাড়ে ৭০০ শান্তিরক্ষী থাকেন এখানে। অনেক বড় জায়গা নিয়ে এই শিবির। গাছপালায় ঢাকা। বিকেলে এসে পৌঁছার সঙ্গে সঙ্গে পাকা কাঁঠাল খেয়ে আপ্যায়িত হতে হলো। ‘স্যার দেখেছেন, গাছে কত কাঁঠাল!’ ব্রিগেডিয়ার মোহাম্মদ সেলিম রসিকতা করে বললেন, ‘এ জন্য তোমাদের গোঁফে গোঁফে তেল।’
ছোটবেলায়, যখন হামাগুড়ি দিতে কেবল শিখেছি, গ্রামের বাড়িতে একদিন আমি নাকি হারিয়ে গিয়েছিলাম। খুঁজে পাওয়া গিয়েছিল একটা চৌকির নিচে; সেখানে বসে পাকা কাঁঠাল ভেঙে খাচ্ছিলাম। এই গল্প বলে বড় ভাইবোনেরা যে আমাকে কত খেপিয়েছে! দেশে আজকাল আর কাঁঠাল খাওয়াই হয় না। আইভরি কোস্টে এসে কাঁঠাল খেতে হচ্ছে।
এই কাঁঠাল কিন্তু গত মার্চ-এপ্রিলের গৃহযুদ্ধের সময় আমাদের সৈনিকদের বড় উপকার করেছিল। বাগবো-সমর্থক সেনারা জাতিসংঘ বাহিনীকে খাদ্য সরবরাহকারী লরিতে হামলা করে। ফলে শিবিরে খাদ্য সরবরাহ বন্ধ হয়ে যায়। প্যাকেট করা শুকনো খাবার ছিল একমাত্র সম্বল। সেই খাবার সৈন্যদের মুখে জুটতে চাইত না। বিস্কুটের নাম তাঁরা দিয়েছেন ‘টাইলস’। খাবারের প্যাকেটের নাম ‘জুতার বাক্স’। তখন গাছের যত কাঁঠাল, যত এঁচোড়—সব খেয়েছেন বাঙালি সৈনিকেরা। ২৪ দিন এভাবে কেটেছে তাঁদের।
জেনুলা শিবিরে বিকেলবেলা বসি সৈনিকদের সঙ্গে গল্পগুজব করতে। মাথার ওপরে আম-কাঁঠাল গাছ তো আছেই, হয়তো নিমগাছও দেখা যাচ্ছে। আমার সঙ্গে আছেন লে. ক. তৌফিক আর মেজর মাসুদ।
সৈনিকেরা তাঁদের অভিজ্ঞতা শোনাচ্ছেন। ল্যান্স করপোরাল সুভাষ শোনালেন যুদ্ধকালে আবিদজানের গল্প। তিনি এপিসি (আর্মার্ড পারসোনেল ক্যারিয়ার) চালাচ্ছিলেন। বাগবোর সৈন্যরা রাস্তায় ব্যারিকেড দিয়েছে। সব ভেঙেচুরে যাচ্ছেন তিনি। এ সময় সামনে দেখলেন লাশ দিয়ে বানানো ব্যারিকেড! সেসব ভেঙে সরিয়ে বেরিয়ে এল তাঁদের যান। দুপাশ থেকে আসছে গুলি। দাঁড়ানোর উপায় নেই। গলফ হোটেলে যখন ডাক্তার সুমন গুলিবিদ্ধ হন, তখন বাংলাদেশের মর্টার প্লাটুনের সঙ্গে ছিলেন ওয়ারেন্ট অফিসার শওকত। এই হোটেলেই ছিলেন প্রেসিডেন্ট ওয়াতারা। কীভাবে দিনরাত যুদ্ধ হয়েছে, তার বর্ণনা শোনা গেল শওকত সাহেবের মুখে। তাঁর সাক্ষাৎকার অবশ্য ওই সময়ে সিএনএন-বিবিসির মাধ্যমে সারা পৃথিবীই দেখতে পেয়েছে। ডা. সুমন গুলিবিদ্ধ হলে সৈনিক মামুন তাঁকে কাঁধে করে হাসপাতাল নিয়ে যান। সার্জেন্ট কুদ্দুস তাঁর সঙ্গে ছিলেন।
দালোয়া বিমানবন্দরে এপিসি নিয়ে যাচ্ছিলেন বাংলাদেশের শান্তিরক্ষীরা। বাগবোর বাহিনী ফ্যানসি গাড়ি নিয়ে তাঁদের পিছু নেয়। ক্যাপ্টেন তৌহিদ আপত্তি করেন, ‘তোমরা আমাদের ফলো করছ কেন? গাড়ি ঘোরাও।’ ওরাও ঘোরাবে না। দুই পক্ষের সৈন্যরা তাড়াতাড়ি অস্ত্র হাতে অবস্থান নিয়ে নিল। মেজর মাসুদ খবর পেয়ে ছুটে এলেন। দূরে গাড়ি রেখে তিনি গেলেন খালি হাতে। ওদের বললেন, ‘দেখো, তোমরাও নিয়মিত সৈন্য, আমরাও সৈন্য। আমি অফিসার, আমার কথা তোমাকে শুনতে হবে। তোমাদের গাড়ি ঘোরাও।’ এর মধ্যে সার্জেন্ট তাজুল খবর পেয়ে আরেকটা এপিসি নিয়ে ফ্যানসির পেছনে অবস্থান নিয়েছেন। দুই পাশ থেকে ঘেরাও হওয়ার পর ফ্যানসি নিজেদের সরিয়ে নিতে সম্মত হয়। রক্তপাত এড়ানো যায়। এমনই কত গল্প করেন সৈন্যরা। তাঁরা ফিরে যাচ্ছেন দেশে, ফেব্রুয়ারিতে তাঁদের এক বছরের মেয়াদ শেষ হবে। আইভরি কোস্টের ইতিহাসের সবচেয়ে নৃশংস দিনগুলোতে মিশন করলেন তাঁরা। এটা তাঁরা জীবনেও ভুলবেন না।
এসব স্মৃতি একত্র করে একটা ভিডিওচিত্র বানিয়েছেন লে. কর্নেল তৌফিক। শিরোনাম ‘ফিরে দেখা’। শান্তিরক্ষীরা দেশে ফিরে যাবেন, সঙ্গে নিয়ে যাবেন এই স্মৃতিগুলো। মেজর আলীমুল করিম চৌধুরী যেমন দিন গুনছেন—২৪ ফেব্রুয়ারি তাঁর ফেরার ফ্লাইট, সাত বছরের মেয়ে আরিয়ার জন্য চকলেট আর জামা কিনে রেখেছেন তিনি।
একদিকে যুদ্ধ, আরেকদিকে স্থানীয় মানুষকে নানাভাবে সেবা করা। ডাক্তাররা বিনা পয়সায় তাদের চিকিৎসা করেছেন। খাওয়ার পানি দেওয়া হয়েছে। খাবারও। স্থানীয় মানুষের অনেকেই বাংলা জানে। যেমন জানে টগবগে যুবক এমি। সে ডিগ্রি পাস, অনুবাদকের কাজ করে এই ব্যাটালিয়নে। তাঁকে বললাম, ‘গান শোনাও।’ সে গান ধরল, ‘বন্ধু তিন দিন তোর বাড়ি গেলাম দেখা পাইলাম না...’।
প্রতিরক্ষা মন্ত্রণালয়ের উপসচিব জাহিদুল ইসলাম এ ব্যাপারগুলো খুবই গুরুত্বপূর্ণ মনে করেন। বলেন, ‘যে গ্রামেই যাচ্ছি, কেউ না কেউ এসে বাংলায় কথা বলছে, সবাই হাত নেড়ে বিদায় জানায়। এই যে মানুষের সঙ্গে মানুষের সুসম্পর্ক, এটাকে রাষ্ট্রের সঙ্গে রাষ্ট্রের সম্পর্কে উন্নীত করতে হবে।’
এই মত আমাদের অনেকেরই। বাংলাদেশ সরকারের উচিত এসব দেশের সঙ্গে ন্যূনতম পর্যায়েও হলেও কূটনৈতিক সম্পর্ক স্থাপন করা।


মধ্যপ্রাচ্যে মরিয়মই প্রথম!
নারীদের পর্দার অন্তরালে রাখতে মধ্যপ্রাচ্যে রয়েছে কঠোর আইন। আর নারীর স্বাধীনতার নিয়ে এ অঞ্চলে চলছে নানা বিতর্ক। কিন্তু সব বিতর্ক ও প্রতিকূলতাকে জয় করে নিজের লক্ষ্যে পৌঁছে সবার কাছে অনুকরণীয় হয়ে উঠেছেন সংযুক্ত আরব আমিরাতের (ইউএই) এক তরুণী।
দুবাইতে জন্ম নেওয়া ২৮ বছর বয়সী এই তরুণীর নাম মরিয়ম আল সাফার। সব প্রতিকূলতাকে পাশ কাটিয়ে তিনি ইউএই’র মেট্রোট্রেনের চালক হিসেবে চাকরি পেয়েছেন। শুধু ইউএইতেই নয়, পুরো মধ্যপ্রাচ্যেই তিনিই প্রথম নারী ট্রেনচালক।
অত্যন্ত দক্ষতার সঙ্গেই সংযুক্ত আরব আমিরাতের বিভিন্ন শহরে ট্রেন চালিয়ে যাচ্ছেন মরিয়ম। যদিও এই পেশায় আসার আগে পরিবারের কাছ থেকে অনেক সমস্যার মুখোমুখি হতে হয়েছিল তাঁকে।
প্রথম নারী হিসেবে ট্রেন চালনার সুযোগ পেয়ে নিজেকে খুব সৌভাগ্যবতী মনে করছেন মরিয়ম। মধ্যপ্রাচ্যের অনেক দেশে নারীদের গাড়ি চালানোরও অনুমতি নেই। সম্প্রতি সৌদি আরবে নারীদের গাড়ি চালানোর বিষয়টি নিয়ে বিতর্ক চলছে। সে জায়গায় তিনি বিশাল একটি ট্রেন নিয়ে ছুটছেন শহরের এ প্রান্ত থেকে ও প্রান্তে।
গালফ নিউজকে দেওয়া এক সাক্ষাত্কারে মরিয়ম বলেন, ‘আমি সব সময়ই চ্যালেঞ্জ নিতে পছন্দ করি। কোনো কিছুতেই আমি ভয় পাই না। আমি কঠোর পরিশ্রম করতে রাজি আছি এবং আমার পেশাই আমার কাছে সবকিছু।’
মরিয়ম আরও বলেন, ‘এই পেশায় এসে মানুষের সঙ্গে কীভাবে আচরণ করতে হয়, সেটি বুঝতে পারছি। বিভিন্ন ধরনের মানুষের সঙ্গে আমার পরিচয় হয়েছে। এ ছাড়া বিভিন্ন পরিস্থিতি কীভাবে মোকাবিলা করতে হবে, সে বিষয়টিও আমার আয়ত্তে চলে আসছে।’ অবিবাহিত মরিয়ম বলেন, ‘প্রত্যেকের একটি লক্ষ্য থাকা উচিত এবং সেই লক্ষ্যে পৌঁছানোর জন্য কঠোর পরিশ্রমের মাধ্যমে এগিয়ে যাওয়া উচিত।’


মিশেলের কারণে বিকিকিনির হিড়িক!
বিশ্বখ্যাত অভিজাত বুটিক হাউস এজেন্ট প্রভোকেটার বিকিকিনি হঠাত্ করেই বহুগুণ বেড়ে গেছে। আর তাদের ক্রেতাদের তালিকায় যুক্ত হয়েছেন মার্কিন ফার্স্ট লেডি মিশেল ওবামা। ডেইলি সানের প্রতিবেদনে বলা হয়েছে, যুক্তরাজ্যভিত্তিক এই বুটিক হাউস থেকে সম্প্রতি ফার্স্ট লেডি প্রায় ৫০ হাজার মার্কিন ডলার মূল্যে বিভিন্ন অন্তরীয় কেনেন। আর এ কারণেই এক লাফে তাদের বিক্রি বেড়ে গেছে প্রায় ১২ শতাংশ।
ডেইলি মেইলের আরেক প্রতিবেদনে বলা হয়, নিউইয়র্কের মেডিসন এভিনিউ এলাকায় মিশেল সম্প্রতি ওই কেনাকাটা করেন। এ সময় তাঁর সঙ্গে ছিলেন কাতারের রানি শেখ মোজাহ। মিশেলের কেনাকাটা উপলক্ষে সেদিন মেডিসন এভিনিউ এলাকার কিছু অংশ বন্ধও রাখা হয়।
এজেন্ট প্রভোকেটার কর্তৃপক্ষ বলেছে, গত ৪৩ সপ্তাহ পর্যন্ত তাদের বেচা-বিক্রি সাড়ে ১২ শতাংশ পর্যন্ত বেড়ে গেছে। এমনকি বড়দিনের সময়েও এমনটা ছিল না। ডেইলি সানের খবরে বলা হয়, ওই শোরুমে মিশেলের কেনাকাটার পর সেখান থেকে অন্তরীয় কেনার হিড়িক পড়ে গেছে।
তবে এজেন্ট প্রভোকেটারের প্রধান নির্বাহী গ্যারি হোগার্থ তাঁদের ক্রেতার তালিকায় মিশেল ওবামা আছেন কি না, তা পরিষ্কার করে বলেননি। অবশ্য তিনি ডেইলি মেইলকে বলেন, তাঁদের ব্র্যান্ডের ক্রেতার মধ্যে নামীদামি বহু বিখ্যাত মার্কিন সেলিব্রেটি আছেন।


তৃতীয় কন্যাশিশু জন্ম দেওয়ায় মাকে হত্যা
আফগানিস্তানের উত্তর-পূর্বাঞ্চলে তৃতীয়বারের মতো কন্যাশিশু জন্ম দেওয়ায় পুত্রবধূকে গলা টিপে হত্যার অভিযোগে এক শাশুড়িকে গ্রেপ্তার করা হয়েছে। নিহতের স্বামীকে এ ঘটনায় জড়িত বলে সন্দেহ করা হচ্ছে। তিনি স্থানীয় একটি মিলিশিয়া বাহিনীর সদস্য। ঘটনার পরই তিনি পালিয়ে গেছেন। কুন্দুজ প্রদেশের খানাবাদ জেলার মাহফালায় গ্রামে গত মঙ্গলবার এ ঘটনা ঘটে। বিবিসি অনলাইনে এ খবর প্রকাশ করা হয়েছে।
খানাবাদের পুলিশপ্রধান সুফি হাবিব জানান, দুই মাস আগে স্তরি নামের ওই ২২ বছর বয়সী মা তাঁর তৃতীয় কন্যাসন্তানের জন্ম দেন। কিন্তু পরপর তিনটি কন্যাশিশু জন্ম দেওয়ায় ক্ষিপ্ত হয়ে ওই নারীর স্বামী এবং শাশুড়ি তাঁকে গলা টিপে হত্যা করেছে।
পুলিশের ওই কর্মকর্তা আরও জানান, স্তরির স্বামী তাঁর গলা টিপে ধরেন এবং শাশুড়ি দড়ি দিয়ে কষে পা বেঁধে দেন।
স্তরির এক প্রতিবেশী জানান, তিনি (স্তরি) বাড়িতে নয় যেন একটি দোজখে বাস করতেন। তাঁর স্বামী স্থানীয় একটি মিলিশিয়া বাহিনীর সদস্য। স্তরি প্রায়ই তাঁর স্বামীকে অস্ত্র ছেড়ে বাড়িতে থাকার অনুরোধ করতেন।
দুই মাস বয়সী তৃতীয় কন্যাশিশুটি ভাল আছে। আফগানিস্তানে ছেলে শিশুর জন্ম হলে আনন্দ উত্সব করা হয়, আর কন্যাশিশুদের বোঝা মনে করা হয়।
কুন্দুজ ওমেনস অ্যাফেয়ার্সের পরিচালক সাদিরা গেই এ ঘটনার তীব্র নিন্দা জানিয়ে বলেন, ‘একজন নিরপরাধ নারীর ওপর এটি নির্মম অন্যায়।’
স্থানীয় ধর্মপ্রাণ এবং আদিবাসী জ্যেষ্ঠ নেতারাও এ হত্যাকাণ্ডের তীব্র নিন্দা জানিয়েছেন। তাঁরা এ হত্যাকাণ্ডকে ইসলাম, মানবতা ও নারীর বিরুদ্ধে ‘অপরাধ’ বলে মন্তব্য করে দ্রুত বিচার চেয়েছেন।
আফগানিস্তানে ছেলেশিশু জন্ম দিতে না পারলে অনেক নারীকেই বিভিন্ন নির্যাতন সইতে হয়। গত বছর প্রকাশিত এক ভিডিওতে দেখা যায়, ১৫ বছর বয়সী এক কিশোরী বধূকে তাঁর স্বামী আটকে রেখে নির্মম নির্যাতন করছে।
এদিকে, আফগানিস্তানে নারী অধিকার কর্মীরা বিষয়টি গণমাধ্যমে তুলে ধরেছেন।


ড্রোন হামলার কথা স্বীকার করলেন ওবামা
মার্কিন প্রেসিডেন্ট বারাক ওবামা এই প্রথম প্রকাশ্যে পাকিস্তানের উপজাতি অধ্যুষিত এলাকায় নিয়মিত ড্রোন হামলার বিষয়টি নিশ্চিত করেছেন। গতকাল সোমবার গুগল প্লাসে এক ঘণ্টাব্যাপী সরাসরি ভিডিও আলাপে ওবামা এ বিষয়টি স্বীকার করেন। বিবিসি অনলাইন এ খবর জানিয়েছে।
ওবামার এই ভিডিও আলাপটি ইউটিউবে সরাসরি সম্প্রচার করা হয়। এ অনুষ্ঠানে এক লাখ ৩০ হাজারেরও বেশি প্রশ্ন জমা পড়ে। তবে সেখান থেকে মাত্র ছয়জনকে প্রেসিডেন্টের সঙ্গে আলোচনার জন্য আমন্ত্রণ জানানো হয়। আমন্ত্রিত ব্যক্তিরা অনলাইনে ওবামার কাছে তাঁদের প্রশ্নের সম্পূরক উত্তর জানতে সক্ষম হন।
এক প্রশ্নের জবাবে ওবামা বলেন, পাকিস্তানের কেন্দ্রশাসিত উপজাতি এলাকায় সন্দেহভাজন আল-কায়েদা ও তালেবানদের লক্ষ্য করে নিয়মিতভাবে অসংখ্য ড্রোন হামলা চালানো হয়।
এ প্রসঙ্গে ওবামা বলেন, সন্ত্রাসী কর্মকাণ্ডের তালিকায় যাদের নাম আছে, তাদের লক্ষ্য করেই এ হামলা চালানো হয়।
এর আগে কখনোই পাকিস্তানে নিয়মিত ড্রোন হামলার বিষয়টি প্রকাশ্যে স্বীকার করেননি ওবামা।
আগাম নির্বাচনের ইঙ্গিত দিলেন গিলানি
পাকিস্তানের প্রধানমন্ত্রী ইউসুফ রাজা গিলানি গতকাল সোমবার দেশটিতে আগাম সাধারণ নির্বাচনের ইঙ্গিত দিয়েছেন। বার্তা সংস্থা পিটিআই এ খবর জানিয়েছে।
দেশটির ক্ষমতাসীন পাকিস্তান পিপলস পার্টির সহযোগী পিএমএল-কিউ দলের সাংসদ মুহাম্মদ আসিম নাজিরের সঙ্গে এক বৈঠকে গিলানি এ ইঙ্গিত দিয়েছেন বলে প্রধানমন্ত্রীর দপ্তরের এক বিবৃতিতে জানানো হয়েছে।
ওই বিবৃতিতে বলা হয়েছে, ‘আগাম নির্বাচনের সুযোগ খোলা থাকার বিষয়টি তিনি পরিষ্কার করেছেন।’
গিলানি বলেছেন, ‘যেসব রাজনৈতিক দল আগাম নির্বাচন চায়, মে মাসে অনুষ্ঠিত বাজেট অধিবেশনের পর তারা আমার সঙ্গে কথা বলতে পারে।’
এর আগে গত রোববার সুইজারল্যান্ডের দাভোস থেকে ফিরে তিনি পাকিস্তানের সাংবাদিকদের সঙ্গে আলাপকালে একই ধরনের ইঙ্গিত দেন।
সাংবাদিকদের গিলানি জানান, আগাম নির্বাচনের বিষয়ে তিনি ক্ষমতাসীন জোটের অন্যান্য দল ও বিরোধীদের সঙ্গে আলোচনা করবেন। তিনি জানান, মে মাসে বাজেট পাসের পর যেকোনো সময় সাধারণ নির্বাচন অনুষ্ঠিত হতে পারে।
২০১৩ সালের মার্চে পাকিস্তানে সাধারণ নির্বাচন অনুষ্ঠিত হওয়ার কথা রয়েছে। তবে দেশকে সংকটের থেকে রক্ষা করতে পিএমএল-এন, জামিয়াত উলেমা-ই ইসলামসহ বেশ কয়েকটি বিরোধী দল আগাম নির্বাচন দাবি করেছে।


মুসলিম অনুভূতিতে আঘাতের অধিকার নেই রুশদির: ইমরান
পাকিস্তানের জনপ্রিয় রাজনীতিবিদ ইমরান খান বলেছেন, মুসলমানদের অনুভূতিতে আঘাত হানার কোনো অধিকার (ভারতীয় বংশোদ্ভূত ব্রিটিশ নাগরিক) সালমান রুশদির নেই। পাশাপাশি মুসলমানেরা নিজেদের ধর্মীয় আবেগ-অনুভূতি ব্রিটিশ জনগণকে বোঝাতে ব্যর্থ হয়েছেন বলেও তিনি মন্তব্য করেছেন।
সাবেক ক্রিকেট তারকা ও পাকিস্তানের বিরোধীদলীয় এই রাজনীতিক বলেন, ‘সালমান রুশদি কী লিখেছেন (তাঁর উপন্যাস‘দ্য স্যাটানিক ভার্সেস’-এ) তা ইস্যু নয়। প্রকৃত ইস্যু হলো, একটি সমাজকে আঘাত করার অধিকার কারও নেই সে বিষয়টি।’ তিনি বলেন, ‘আমাদের একে অপরকে সম্মান করা উচিত। তাহলেই কেবল আমরা শান্তিতে বসবাস করতে পারব।’
সম্প্রতি সালমান রুশদিকে ভারত সফরে আসতে না দেওয়াকে ঘিরে যে বিতর্ক তৈরি হয়েছে, সে বিষয়ে জানতে চাওয়া হলে ‘কলকাতা লিটারারি মিট’কে ইমরান খান বলেন, সংশ্লিষ্ট সম্প্রদায়ই কেবল জানেন, কোন কোন বিষয় তাদের আহত করে কিংবা বিরক্তির উদ্রেগ ঘটায়। সাবেক এই ক্রিকেটার আরও বলেন, এমনকি একটি পরিবারেও দেখা যায়, কোনো একজন সদস্য অপর সদস্যদের অনুভূতিতে ব্যথা দিয়ে (শান্তিতে) বসবাস করতে পারেন না। ইমরান বলেন, অপরের চিন্তাচেতনা কিংবা অনুভূতির প্রতি আমাদের সংবেদনশীল হওয়া উচিত। একই সঙ্গে যে বিষয় অন্যের বেদনার কারণ হতে পারে তা এড়িয়ে চলা প্রয়োজন।
তেহরিক-ই-ইনসাফ দলের প্রধান ইমরান আরও বলেন, ‘ব্রিটিশ মুসলমানদের অনুভূতি বোঝাতে ব্যর্থ হওয়ায় আমি মুসলিম নেতৃত্বকে দোষ দিতে চাই। কেননা, আমাদের ধর্মীয় বিশ্বাস ও আচার-আচরণ পশ্চিমাদের থেকে পৃথক। (আর এ কারণেই) ইংল্যান্ডের কিছু চলচ্চিত্রে এমনকি যিশুকে নিয়ে মজা করা হলেও আমাদের ক্ষেত্রে এর স্থান নেই।’
প্রসঙ্গত, রুশদির ‘দ্য স্যাটানিক ভার্সেস’ উপন্যাসে ইসলাম ধর্মকে হেয় করা হয়েছে বলে ইরানের সর্বোচ্চ ধর্মীয় নেতা আয়াতুল্লাহ খোমেনি দাবি করার পর থেকে ২০ বছর ধরে বিশ্বের অনেক দেশে বইটি নিষিদ্ধ। মুসলিমদের অনুভূতিতে আঘাত হানার জন্য তাঁর ওপর হামলা হতে পারে—এমন আশঙ্কায় গত মাসের শুরুতে রুশদিকে ভারত সফরের অনুমতি দেয়নি ইউপিএ সরকার। ইন্দো-এশিয়ান নিউজ সার্ভিস।


ইরানে পর্যবেক্ষকেরা আরও সময় নিতে পারেন
আন্তর্জাতিক আণবিক শক্তি সংস্থার (আইএইএ) পর্যবেক্ষকেরা চাইলে ইরানে তাঁদের সফরের সময়সীমা বাড়াতে পারেন। আফ্রিকান ইউনিয়নের সম্মেলনে যোগ দিতে গিয়ে তুরস্কের সম্প্রচার মাধ্যম টিআরটিকে গতকাল সোমবার এক সাক্ষাত্কারে ইরানের পররাষ্ট্রমন্ত্রী আলী আকবর সালেহি এ কথা বলেন। বার্তা সংস্থা ইরনা এসব তথ্য জানায়।
ডন ডট কম জানায়, মন্ত্রী ওই সাক্ষাত্কারে বলেন, ‘আমরা আইএইএয়ের পর্যবেক্ষক দলের সফরের ফলাফল নিয়ে আশাবাদী। দলটি এখানে তিন দিনের সফরে এসেছে। তারা চাইলে এ সময়সীমা আরও বাড়াতে পারেন।’
মন্ত্রী বলেন, ‘পরমাণু বিস্তার নিয়ন্ত্রণ চুক্তির অধীনে পরমাণু সমৃদ্ধকরণ আমাদের অধিকার। তাই এ কর্মসূচি স্থগিত রাখার কথা বলার কোনো বৈধ অধিকার কারো নেই।’ একই সঙ্গে তিনি বলেন, ইরান আইএইএয়ের নীতিমালার সঙ্গে পুরোপুরি একমত এবং স্বচ্ছতা বজায় রেখেই পরমাণু কর্মসূচি চালিয়ে যাচ্ছে। তাই পর্যবেক্ষক দলটি চাইলে ইরানের যেকোনো পরমাণু স্থাপনা পরিদর্শন করতে পারে।
আইএইএয়ের ছয় সদস্যের একটি পর্যবেক্ষক দল গত রোববার তিন দিনের সফরে ইরানে গেছে। তেহরানের পরমাণু কর্মসূচির আসল উদ্দেশ্য জানার জন্য তারা এ সফর করছে।
পরমাণু ইস্যুতে তেহরান ও পশ্চিমা দেশগুলোর উত্তেজনার মধ্যেই পর্যবেক্ষকেরা ইরান সফর করছেন।
আসাদের পতন অনিবার্য: যুক্তরাষ্ট্র
হোয়াইট হাউস বলেছে, সিরিয়ার প্রেসিডেন্ট বাশার আল আসাদ নিজ দেশের ওপর নিয়ন্ত্রণ হারিয়ে ফেলেছেন। তাই তাঁর পতন অনিবার্য হয়ে উঠেছে। আল-জাজিরা টেলিভিশনের অনলাইন এ খবর জানিয়েছে।
হোয়াইট হাউসের মুখপাত্র জিম কার্নি গতকাল সোমবার বলেন, ‘আসাদ দেশের ওপর নিয়ন্ত্রণ হারিয়ে ফেলেছেন। তাঁর পতন অনিবার্য।’
তবে সিরিয়ার বর্তমান পরিস্থিতি নিয়ে পশ্চিমাদের এ সমালোচনা নাকচ করে দিয়েছে দামেস্কো। দেশটির পররাষ্ট্র মন্ত্রণালয়ের একটি সূত্র বলেছে, সিরিয়ায় সংঘাত ছড়িয়ে দেওয়ার যেকোনো বিদেশি চেষ্টা তারা দমন করবে।
সিরিয়ার সরকারবিরোধীরা দাবি করেছে, গতকাল সোমবার দেশটিতে ১০০ জন নিহত হয়েছে।
এদিকে, সিরিয়া সরকারের বিরুদ্ধে ব্যবস্থা নিতে জাতিসংঘের নিরাপত্তা পরিষদে আজ মঙ্গলবার একটি খসড়া প্রস্তাবনা উত্থাপন করা হবে।
ইউরোপীয় ইউনিয়ন ও আরব দেশের এই খসড়া প্রস্তাবনায় সিরিয়ার সংকট সমাধানে প্রেসিডেন্ট বাশার আল আসাদকে ক্ষমতা হস্তান্তর করতে বলা হয়েছে। এ প্রস্তাবনায় রাশিয়া ভেটো দিতে পারে বলে দেশটির উপপররাষ্ট্রমন্ত্রী ইঙ্গিত দিয়েছেন। প্রস্তাবের বিপক্ষে ভোট না দেওয়ার জন্য রাশিয়াকে বোঝানোর চেষ্টা অব্যাহত রেখেছে ওয়াশিংটন ও তার মিত্ররা।
জাতিসংঘের তথ্য অনুযায়ী, গত বছরের মার্চে সিরিয়ায় সরকারবিরোধী বিক্ষোভ শুরু হওয়ার পর এ পর্যন্ত প্রায় পাঁচ হাজার ৪০০ বেসামরিক নাগরিক নিহত হয়েছে।
যুক্তরাজ্যে ২৫ অবৈধ বাংলাদেশি শ্রমিক গ্রেপ্তার
যুক্তরাজ্যে বাংলাদেশের ২৫ অবৈধ শ্রমিককে গ্রেপ্তার করা হয়েছে। গত সাত সপ্তাহে দেশটির বিভিন্ন শহর থেকে পুলিশ তাঁদের গ্রেপ্তার করে। ঢাকায় নিযুক্ত ব্রিটিশ দূতাবাসের এক প্রেসবিজ্ঞপ্তিতে আজ মঙ্গলবার এ কথা জানানো হয়েছে।
দূতাবাস আরও জানায়, অবৈধ ওই শ্রমিকদের যত তাড়াতাড়ি সম্ভব ফেরত দেওয়া হবে। ওই শ্রমিকেরা তাঁদের ভিসার মেয়াদের চেয়ে বেশিদিন যুক্তরাজ্যে অবস্থান করছেন। এর মাধ্যমে তাঁরা অভিবাসন আইন ভঙ্গ করেছেন।
বাংলাদেশি ওই শ্রমিকেরা যুক্তরাজ্যের রেস্তোরাঁগুলোতে অবৈধভাবে কাজ করতেন। অবৈধভাবে ওই শ্রমিকদের নিয়োগ দেওয়ার জন্য ব্যবসা প্রতিষ্ঠানগুলোকেও জরিমানা করা হয়েছে। প্রত্যেক শ্রমিকের জন্য তাঁদের ১০ হাজার পাউন্ড জরিমানা দিতে হবে।
ইউকে বর্ডার এজেন্সির মুখপাত্র বলেন, ‘আমরা এ ধরনের অবৈধ কাজ সহ্য করব না।’ যারা তাঁদের চাকরি দিয়েছে তারাও অন্যায় করেছে বলে তিনি জানান। ওয়েস্ট লন্ডনের সাউথহিল, ডেভন, সাউথ ওয়েলসসহ বিভিন্ন শহরে অভিযান চালিয়ে পুলিশ অবৈধ শ্রমিকদের গ্রেপ্তার করেছে।


পাকিস্তানে ৫৮ শতাংশ শিশু উর্দুতে পড়তে পারে না
পাকিস্তানের ৫৮ শতাংশ শিশু উর্দু বা তাদের আঞ্চলিক ভাষায় লেখা একটি বাক্যও পড়তে পারে না। আর ইংরেজি পড়তে পারে না ৭৫ শতাংশ শিশু। গত বৃহস্পতিবার প্রকাশিত এক জরিপ প্রতিবেদনে এ তথ্য জানানো হয়।
ডন ডট কম জানায়, ইদারা তালিম-ও-আগাহির ব্যবস্থাপনায় সাউথ এশিয়া ফোরাম ফর এডুকেশন ডেভেলপমেন্ট জরিপটি চালায়। এতে সহযোগিতা করে ফাউন্ডেশন ওপেন সোসাইটি ইনস্টিটিউট, ডিপার্টমেন্ট ফর ইন্টারন্যাশনাল ডেভেলপমেন্ট, ন্যাশনাল কমিশন ফর হিউম্যান ডেভেলপমেন্ট ও অক্সফাম।
প্রতিবেদনে দেখা যায়, পাকিস্তানের প্রত্যন্ত ৮৫টি জেলায় ৫-১৬ বছর বয়সী ছেলেমেয়েদের মধ্যে বেশির ভাগই উর্দু ভাষায় লিখিত দ্বিতীয় শ্রেণীর পাঠ্যবই, আঞ্চলিক ভাষা বা ইংরেজি কোনো ভাষাতেই পড়তে পারে না। তারা অঙ্কও করতে পারে না। মাত্র ৪১ দশমিক ৮ শতাংশ শিশু কোনো রকমে উর্দু বা তাদের নিজস্ব আঞ্চলিক ভাষায় পড়তে পারে। আর ২৫ দশমিক ৮ শতাংশ শিক্ষার্থী ইংরেজি পড়তে পারে।
গণিতের ক্ষেত্রে তাদের অবস্থা আরও ভয়াবহ। মাত্র ৪১ দশমিক এক শতাংশ শিশু দুই সংখ্যার বিয়োগ করতে পারে। আর ২৩ দশমিক ৬ শতাংশ শিক্ষার্থী ৩ সংখ্যার ভাগ করতে পারে।
পাঞ্জাব ও বেলুচিস্তানের ২৮টি জেলা, খাইবার ও পাখতুনখাওয়ার ১৫টি জেলা, সিন্ধু প্রদেশের ১৪টি, জম্মু ও কাশ্মীরের ১৭টি, গিলগিত-বালতিস্তানের চারটি, ফাতা প্রদেশের তিনটি এবং ইসলামাবাদের দুটি জেলায় এ জরিপ চালানো হয়।
জরিপে আরও দেখা যায়, তিন-পাঁচ বছর বয়সী শিশুদের মধ্যে ৫৭ দশমিক ৩ শতাংশ শিশুকে প্রাক-স্কুল শিক্ষার জন্য অন্তর্ভুক্ত করা হয়নি। অন্যদিকে পাঁচ বছর বয়সী শিশুদের মধ্যে ৩২ দশমিক ৩ শতাংশই স্কুলে যায় না। যা প্রাদেশিক সরকারকে একটি বড় চ্যালেঞ্জের মুখে ঠেলে দিয়েছে।
ছয় থেকে ১৬ বছর বয়সী তালিকাভুক্ত শিক্ষার্থীদের সংখ্যা ৭৯ দশমিক ৯ শতাংশ। এর মধ্যে ৩৬ শতাংশ মেয়ে এবং ৬৪ শতাংশ ছেলে। আর ওই বয়সী ২০ দশমিক ১ শতাংশ শিশুরা স্কুলে যায় না। এর মধ্যে ঝরে পড়া শিক্ষার্থীর হার ৫ শতাংশ।
প্রতিবেদনে আরও জানানো হয়, ১৫ দশমিক ১ শতাংশ শিশু কখনই কোনো স্কুলে যায়নি। এদের মধ্যে ৫২ দশমিক ৭ শতাংশই মেয়ে।
আর স্কুলে অধ্যয়নরত শিক্ষার্থীদের মধ্যে ৭৪ শতাংশ শিক্ষার্থী সরকারি, ২৩ দশমিক ১ শতাংশ বেসরকারি স্কুলে এবং ২ দশমিক ৯ শতাংশ শিক্ষার্থী মাদ্রাসা ও অন্যান্য বিষয়ে পড়াশোনা করছে।
জরিপে দেখা যায়, দেশের সরকারি প্রাথমিক বিদ্যালয়ের ৫৫ দশমিক ৪ শতাংশ ও বেসরকারি প্রাথমিক বিদ্যালয়ের ৭৯ দশমিক ৯ শতাংশে পানির সুবিধা আছে। আর শৌচাগারের সুবিধা আছে যথাক্রমে ৪৩ শতাংশ ও ৭৪ দশমিক ৪ শতাংশ স্কুলে।
ওই অনুষ্ঠানে উপস্থিত প্রফেশনাল ও টেকনিক্যাল ট্রেনিং-বিষয়ক কেন্দ্রীয় মন্ত্রী রিয়াজ হোসেন পিরজাদা বলেন, মিলেনিয়াম ডেভেলপমেন্ট গোলস (এমডিজি) এবং এডুকেশন ফর অলের (ইএফএ) লক্ষ্যমাত্রা পূরণে শিক্ষাক্ষেত্রে পিছিয়ে থাকা এলাকায় কাজ করছে সরকার।
ইউনেস্কোর হিসাব অনুযায়ী, দক্ষিণ এশিয়ার দেশগুলোর মধ্যে স্কুলে না যাওয়া শিশুদের সংখ্যা পাকিস্তানে সবচেয়ে বেশি। আর এর মধ্যে মেয়েদের প্রাধান্য বেশি। দেশটির সংবিধান অনুয়ায়ী ৫ থেকে ১৬ বছর বয়সী শিশুদের জন্য শিক্ষা মৌলিক অধিকার।


এগিয়ে আসছেন তরুণেরা
বয়সের ভারে অনেকটাই ক্লান্ত সু চির দল। দলটির শীর্ষ নেতাদের গড় বয়স ৮০-৯০ বছর। এসব বুড়ো নেতাকে নিয়ে সমসাময়িক চ্যালেঞ্জ মোকাবিলায় সু চিও যেন কিছুটা চিন্তিত।
কিন্তু মিয়ানমারের যুবারা প্রস্তুত। তাঁরা বুড়োদের জায়গা নিতে মুখিয়ে আছেন। একসময় রাষ্ট্রীয় নির্যাতন ও সামরিক শাসনের বিরুদ্ধে সংগ্রামকারী তরুণেরাই আজ দলে দলে এনএলডিতে যোগ দিচ্ছেন। জানান দিচ্ছেন, তাঁরা আর ছায়া হিসেবে নন, রাজনীতিতে সরাসরিই অংশ নিতে চান।
আগামী ১ এপ্রিলের উপনির্বাচন নিয়ে দারুণ আশাবাদী সু চির দল ন্যাশনাল লিগ ফর ডেমোক্রেসি (এনএলডি)। আশা করা হচ্ছে, এই নির্বাচনের মধ্য দিয়েই অং সান সু চি ও তাঁর দলের বেশ কয়েকজন নেতা প্রথমবারের মতো পার্লামেন্টে প্রবেশ করতে যাচ্ছেন। এনএলডির এই সম্ভাব্য বিজয় উৎসব থেকে নিজেদের দূরে রাখতে চান না তরুণেরা। তাঁরা এনএলডির রাজনীতিতে সক্রিয়ভাবে অংশ নিতে চাইছেন।
‘আমি সত্যের জন্য লড়াই করতে চাই।’ বলছিলেন এনএলডির সদস্য থুজার লুইন (২৫)। ইয়াঙ্গুনে দলীয় সদর দপ্তরে তিনি সদস্যদের নাম নিবন্ধন করছিলেন। থুজার বলেন, ‘আমি আমার নেতা অং সান সু চিকে বিশ্বাস করি।’
১৯৮৮ সালের পর সামরিক শাসন ও নির্যাতনের বিরুদ্ধে মিয়ানমারের তরুণদের অতীতে কমই সোচ্চার হতে দেখা গেছে। কিন্তু সাম্প্রতিক সময়ে তাঁরা অনেক বেশি বলিষ্ঠ ভূমিকা রাখছেন। এখন তাঁরা অন্যায়ের বিরুদ্ধে প্রকাশ্যে কথা বলতে অনেক বেশি সাহস পাচ্ছেন।
২১ বছরের ছাত্র জার ইয়ার ফিও বলেন, ‘তাঁরা (সেনাবাহিনী) সব সময়ই আমাদের সন্দেহ করত। কিন্তু এখন আর করে না। আমরা এখন আবারও স্বাধীন।’
১৯৮৮ সালে মিয়ানমারের সামরিক শাসনবিরোধী আন্দোলনে ছাত্ররাই ছিল অগ্রণী সেনা। দেশটির ইতিহাসে সবচেয়ে বড় এই বিক্ষোভে অন্তত তিন সহস্রাধিক লোক নিহত হয়। সেই থেকে ছাত্রদের সব সময়ই চোখে দেখে আসছিল জান্তা সরকার।
এ ঘটনার প্রায় দুই দশক পর ২০০৭ সালে বিক্ষোভকারীরা আবারও রাস্তায় নেমে আসে। কিন্তু বুদ্ধভিক্ষুদের নেতৃত্বাধীন ওই বিক্ষোভ জান্তা সরকার কঠোর হস্তে দমন করে।
এনএলডির যুব ফোরামের মুখপাত্র মিও নিয়ান্ত বলেন, ‘১৯৮৮ সালে ছাত্র আন্দোলনের সময় আমরা যেমন তরুণ ছিলাম, সেই অবস্থা এখন আর নেই। আমাদের বয়স চল্লিশের ঘরে পৌঁছে গেছে। আমরা এখন নতুন প্রজন্মের সঙ্গে মিলেমিশে কাজ করতে চাই।’ তিনি বলেন, ‘এখন অনেক তরুণ আমাদের এনএলডিতে যোগ দিতে চায়।’
তবে সব তরুণই যে এনএলডিতে যোগ দিচ্ছেন তা নয়, অনেকে ‘জেনারেশন ওয়েভ’-এও যোগ দিচ্ছেন। গোপনে আন্দোলনকারী এই সংগঠন তাদের আন্দোলনের ক্ষেত্রে সংগীত, কবিতাসহ অন্যান্য অহিংস পন্থা অবলম্বন করে। রাজনীতির পাশাপাশি মানবাধিকার নিয়েও কাজ করে সংগঠনটি।
জেনারেশন ওয়েভে যোগ দেওয়া বো বো (২৩) বলেন, ‘আমি আমার দেশের জন্য কিছু একটা করতে চাই।’ এএফপি।
সিরিয়ায় সহিংসতায় আরও ১০০ জন নিহত
সিরিয়ায় আবারও বড় ধরনের সহিংসতা ঘটেছে। গত সোমবার এক দিনেই সেখানে ৯৬ জন নিহত হয়েছে, যার মধ্যে ৫৫ জনই বেসামরিক লোক। প্রবাসী সিরীয়দের একটি মানবাধিকার সংগঠন এ কথা জানিয়েছে।
যুক্তরাজ্যভিত্তিক সিরিয়ান অবজারভেটরি ফর হিউম্যান রাইটস গতকাল মঙ্গলবার এক বিবৃতিতে বলেছে, সহিংসতায় হোমস শহরে ৪০ জন, দক্ষিণাঞ্চলীয় দেরা শহরে নয়জন, রাজধানী দামেস্কের আশপাশের এলাকায় পাঁচজন ও উত্তর-পশ্চিমাঞ্চলীয় ইদলিবে একজন বেসামরিক লোক নিহত হয়েছে। সহিংসতায় নিরাপত্তা বাহিনীর ৩১ জন সদস্যও নিহত হয়। এ ছাড়া পক্ষত্যাগী ১০ জন সেনা নিহত হয়েছে।
বিবৃতিতে বলা হয়, এই হিসাবের বাইরে গত বৃহস্পতিবার হোমস শহরের কাছে এক স্থানে একই পরিবারের ছয় সদস্যের লাশ উদ্ধার করা হয়।
মানবাধিকার সংগঠনটি বলেছে, এর আগে গত রোববার সহিংসতায় অন্তত ৮০ জন নিহত হয়।
সিরিয়ায় গত বছর মার্চ থেকে প্রেসিডেন্ট বাশার আল আসাদবিরোধী বিক্ষোভ শুরু হয়। ধীরে ধীরে তা সহিংসতায় রূপ নেয়। বাশার সরকারও কঠোর হাতে বিক্ষোভ দমন করছে। এএফপি।
পূর্ব তিমুরের প্রেসিডেন্ট দ্বিতীয় মেয়াদের জন্য লড়বেন
পূর্ব তিমুরের প্রেসিডেন্ট হোসে রামোস হোর্তা দ্বিতীয় মেয়াদের জন্য নির্বাচনে প্রতিদ্বন্দ্বিতা করবেন। গতকাল মঙ্গলবার প্রেসিডেন্টের কার্যালয়ের ওয়েবসাইটে এ কথা বলা হয়েছে।
ওয়েবসাইটে বলা হয়, ‘শান্তিতে নোবেল বিজয়ী প্রেসিডেন্ট রামোস হোর্তা ঘোষণা দিয়েছেন, দেশটির আগামী ১৭ মার্চ অনুষ্ঠেয় প্রেসিডেন্ট নির্বাচনে তিনি প্রতিদ্বন্দ্বিতা করবেন।’ তবে গত বছর রামোস হোর্তা ঘোষণা দিয়েছিলেন, দেশটির পরবর্তী প্রেসিডেন্ট নির্বাচনে তিনি প্রতিদ্বন্দ্বিতা করবেন না।
পূর্ব তিমুরের আসন্ন প্রেসিডেন্ট নির্বাচনে সম্ভাব্য ১০ জন প্রার্থী প্রতিদ্বন্দ্বিতা করবেন। তাঁদের মধ্যে রয়েছেন বিরোধীদলীয় ফ্রাঁসোয়া লু ওলো গুতিরেস ও সশস্ত্র বাহিনীর সাবেক প্রধান মেজর জেনারেল তউর মতর রুয়াক। বিশ্লেষকদের ধারণা, নির্বাচনে রামোস হোর্তা, লু ওলো ও রুয়াকের মধ্যে ত্রিমুখী প্রতিদ্বন্দ্বিতা হবে।
পূর্ব তিমুর থেকে জাতিসংঘের শান্তিরক্ষীদের যখন প্রত্যাহারের প্রস্তুতি নেওয়া হয়েছে, তখনই দেশটিতে এই প্রেসিডেন্ট নির্বাচন অনুষ্ঠিত হতে যাচ্ছে। পর্তুগালের প্রায় ৪০০ বছরের উপনিবেশ শেষে ১৯৭৫ সালে ইন্দোনেশিয়া পূর্ব তিমুরকে নিজেদের ভূখণ্ডে অন্তর্ভুক্ত করে একে ২৭তম প্রদেশ হিসেবে ঘোষণা করে। পরে ১৯৯৯ সালে ইন্দোনেশিয়ার ২৪ বছরের দখলদারির অবসান ঘটে। ওই বছর পূর্ব তিমুরের স্বাধীনতার জন্য ঐতিহাসিক ভোট অনষ্ঠিত হয়। তখন থেকেই জাতিসংঘের শান্তিরক্ষীরা সেখানে অবস্থান করছে। ২০০২ সালের ২০ মে পূর্ব তিমুর স্বাধীন হয়।
২০০৭ সালে পূর্ব তিমুরের প্রেসিডেন্ট নির্বাচনে রামোস হোর্তা স্বতন্ত্র প্রার্থী হিসেবে প্রতিদ্বন্দ্বিতা করলেও তাঁর প্রতি প্রধানমন্ত্রী সানানা গুসমাও ও তাঁর ন্যাশনাল কংগ্রেস ফর দ্য রিকনস্ট্রাকশন অব ইস্ট তিমুর (সিএনআরটি) দলের সমর্থন ছিল। তখন রামোস হোর্তা দ্বিতীয় দফার নির্বাচনে ৬৯ শতাংশ ভোট পেয়ে লু ওলোকে পরাজিত করেন। এএফপি।
পারমাণবিক অস্ত্র সংগ্রহ করছে না মিয়ানমার
মিয়ানমারের প্রেসিডেন্ট থেইন সেইন বলেছেন, তাঁর দেশ উত্তর কোরিয়ার কাছ থেকে পারমাণবিক অস্ত্র সংগ্রহের চেষ্টা করছে না। গতকাল মঙ্গলবার সিঙ্গাপুরের স্ট্রেইট টাইমস পত্রিকাকে দেওয়া এক সাক্ষাৎকারে তিনি এ কথা বলেন। তিনি বলেন, এ ধরনের অভিযোগ ভিত্তিহীন। কিছু পশ্চিমা দেশের সন্দেহের ভিত্তিতে এই অভিযোগ তোলা হয়।
চার দিনের সফরে সিঙ্গাপুরে রয়েছেন প্রেসিডেন্ট থেইন সেইন। গত রোববার তিনি সিঙ্গাপুর পৌঁছান। আগামীকাল তাঁর সফর শেষ হবে।
২০১০ সালে জাতিসংঘের এক প্রতিবেদনে বলা হয়, মিয়ানমার, ইরান ও সিরিয়ায় নিষিদ্ধ পারমাণবিক ও দূরপাল্লার ক্ষেপণাস্ত্র তৈরির সরঞ্জামাদি সরবরাহ করছে পিয়ংইয়ং।
যুক্তরাষ্ট্রের পররাষ্ট্রমন্ত্রী হিলারি ক্লিনটন গত ডিসেম্বরে মিয়ানমার সমফরকালে দুই দেশের সম্পর্কোন্নয়নের আহ্বান জানান। সে সময় হিলারি বলেন, উত্তর কোরিয়ার যেসব অস্ত্র রপ্তানির ওপর জাতিসংঘের নিষেধাজ্ঞা বলবৎ আছে, সেসব অস্ত্র আমদানি না করার দৃঢ় প্রতিজ্ঞা ব্যক্ত করেছেন থেইন সেইন।
২০১০ সালের জুনে তৎকালীন ক্ষমতাসীন সামরিক জান্তার এক বিবৃতিতে বলা হয়, পারমাণবিক বোমা তৈরির কোনো মতলব থেকে উত্তর কোরিয়ার সঙ্গে সম্পর্ক বজায় রাখছে না মিয়ানমার।
গত বছরের নভেম্বরে যুক্তরাষ্ট্রের পক্ষ থেকে বলা হয়, মিয়ানমারে বড় ধরনের কোনো পারমাণবিক প্রকল্প থাকার প্রমাণ মেলেনি। কিন্তু এর আগে অভিযোগ ওঠে, উত্তর কোরিয়ার সঙ্গে যৌথভাবে উন্নততর পারমাণবিক অস্ত্র তৈরির চেষ্টা চালাচ্ছে মিয়ানমার।
মিয়ানমার বলে আসছে, দেশটি সব সময়ই জাতিসংঘের বিধিবিধান মেনে চলে। আন্তর্জাতিক সম্প্রদায়ের উদ্বেগের কারণে রাশিয়া-সমর্থিত একটি শান্তিপূর্ণ পারমাণবিক গবেষণা প্রকল্প বন্ধ রাখে ইয়াঙ্গুন।
গত সোমবার এক রাষ্ট্রীয় ভোজে থেইন সেইন আবারও তাঁর দেশে ‘সুস্থ গণতন্ত্র’ প্রতিষ্ঠার অঙ্গীকার ব্যক্ত করেন। ভোজে অংশগ্রহণকারী নেতাদের উদ্দেশে থেইন বলেন, ‘আমাদের দেশের ইতিহাসের পাতা আমরা উল্টে দিয়েছি। জনগণের উজ্জ্বল ভবিষ্যৎ গড়ার চেষ্টা করছি। আমরা চাই জনগণ গণতান্ত্রিক সংস্কারের প্রক্রিয়ায় যুক্ত হোক। গণতন্ত্রের পথে উত্তরণে আন্তরিক প্রচেষ্টা চালিয়ে যাচ্ছি আমরা। আপনাদের আশ্বস্ত করতে চাই, মিয়ানমারে সুস্থ গণতন্ত্র প্রতিষ্ঠা পেতে যাচ্ছে।’
মিয়ানমারে প্রায় ৫০ বছর ধরে সামরিক জান্তা শাসন করে। ১৯৯০ সালে অনুষ্ঠিত নির্বাচনে সে দেশের গণতন্ত্রপন্থী নেত্রী অং সান সু চির নেতৃত্বাধীন ন্যাশনাল লিগ ফর ডেমোক্রেসি (এনএলডি) নিরঙ্কুশ বিজয় লাভ করে। কিন্তু এই ফল মেনে নেয়নি জান্তা। সু চিসহ তাঁর দলের শীর্ষ নেতাদের কারাবন্দী করে রাখা হয়। ২০১০ সালের নভেম্বরে সু চিকে মুক্তি দেওয়া হয়। নভেম্বরে অনুষ্ঠিত নির্বাচন জান্তার পাতানো—এই অভিযোগ এনে নির্বাচন বর্জন করে এনএলডি। সেনা-সমর্থিত বেসামরিক সরকারের প্রেসিডেন্ট থেইন সেইন ঘোষণা দেন, তাঁর সরকার নানা গণতান্ত্রিক সংস্কার করবে। এর অংশ হিসেবে সু চির রাজনৈতিক চলাফেরার ওপর কড়াকড়ি প্রত্যাহার করা হয়েছে।
পার্লামেন্টের উপ-নির্বাচন সামনে রেখে গত রোববার মিয়ানমারের উপকূলীয় দাওয়েই শহরে রাজনৈতিক সফর শুরু করেন সু চি। এএফপি।
মুম্বাইয়ে সন্ত্রাসী হামলা
কাসাবের আপিলের শুনানি শুরু
ভারতের মুম্বাইয়ে ২০০৮ সালের সন্ত্রাসী হামলার ঘটনায় করা মামলার আসামি মোহাম্মদ কাসাবের করা আপিলের শুনানি গতকাল মঙ্গলবার দিল্লিতে শুরু হয়েছে।
এর আগে ২০১০ সালে ভারতের বিরুদ্ধে যুদ্ধে লিপ্ত হওয়া, হত্যা ও সন্ত্রাসী তৎপরতাসহ ধারাবাহিক অপরাধমূলক কর্মকাণ্ডে জড়িত থাকার দায়ে হাইকোর্টের মামলার রায়ে কাসাবকে (২৪) মৃত্যুদণ্ডাদেশ দেওয়া হয়। তিনি এই রায়ের বিরুদ্ধে সুপ্রিম কোর্টে আপিল করেন।
কাসাব মুম্বাই হামলার ঘটনায় জড়িত ১০ জন বন্দুকধারীর একজন। তিন দিনব্যাপী ওই সন্ত্রাসী হামলার ঘটনায় ১৬৬ জন নিহত হয়।
গতকাল আদালতের নিযুক্ত কাসাবের আইনজীবী তাঁর বিবৃতি পড়ে শোনান। এতে বলা হয়, ‘বিচার নিরপেক্ষ হয়নি বলে উল্লেখ করার পরও আমাকে দোষী সাব্যস্ত করা ভুল হয়েছে। আমাকে পরামর্শ নেওয়ার জন্য আইনজীবীও দেওয়া হয়নি।’
বিবৃতিতে বলা হয়, ‘বিচারে আমার বিরুদ্ধে আনা সব অভিযোগ সন্দেহাতীতভাবে প্রমাণ করা যায়নি। আমি হত্যার দায়ে দোষী সাব্যস্ত হতে পারি, আমার বিরুদ্ধে সন্ত্রাসী কর্মকাণ্ড চালানোর অভিযোগেও আনা হতে পারে। কিন্তু একটি রাষ্ট্রের বিরুদ্ধে যুদ্ধে লিপ্ত থাকার দায় আমার কাঁধে চাপানো যাবে না।’
সকালে আপিলের শুনানি শুরু হলে অল্প সময়ের জন্য আদালতের কার্যক্রম মুলতবি হয়ে যায়। এ সময় শুনানির জন্য নিয়োগপ্রাপ্ত দুজন বিচারকের একজন সুপ্রিম কোর্টের আরেকটি মামলার বিচারকাজে ব্যস্ত ছিলেন।
মুম্বাই হামলার ঘটনায় ভারতের অভিযোগ, এই হামলায় অংশ নেওয়া জঙ্গিদের প্রশিক্ষণ, অস্ত্রসহ সরঞ্জাম ও অর্থ সরবরাহে পাকিস্তানভিত্তিক জঙ্গি সংগঠন লস্কর-ই-তাইয়েবার হাত রয়েছে। এএফপি।


সাক্ষাৎকারে উইলিয়াম
খ্যাতি নিয়ে মাথা ঘামান না রানি দ্বিতীয় এলিজাবেথ
‘নিজের খ্যাতি নিয়ে মাথা ঘামান না তিনি। বরং নিজেকে রাখঢাকের ভেতর রাখতেই তাঁর পছন্দ।’
যুক্তরাজ্যের রানি দ্বিতীয় এলিজাবেথ সম্পর্কে এই মন্তব্য করেছেন তাঁর নাতি ডিউক অব কেমব্রিজ প্রিন্স উইলিয়াম।
আর তাঁর ভাই প্রিন্স হ্যারি বলেছেন, রানি এখনো এমন সব দায়িত্ব পালন করছেন, যা এ বয়সে করে যাওয়া উচিত নয়। ডিউক অব এডিনবরা (এলিজাবেথের স্বামী প্রিন্স ফিলিপ) পাশে আছেন বলেই তিনি এসব কাজ করতে পারছেন।
সম্প্রতি এক সাক্ষাৎকারে দাদি সম্পর্কে এসব মন্তব্য করেন যুক্তরাজ্যের দুই প্রিন্স। রানির সিংহাসনে আরোহণের ৬০তম বর্ষপূর্তি উপলক্ষে বিবিসি ওয়ানের প্রামাণ্যচিত্রের জন্য এ সাক্ষৎকার নেওয়া হয়। আগামী সোমবার এটি প্রচার করা হবে।
এই প্রামাণ্যচিত্র নির্মাণে বিবিসির অ্যান্ড্রু মার প্রায় এক বছর ধরে রানির দৈনন্দিন কাজকর্ম পর্যবেক্ষণ করছেন। একই সঙ্গে রানির ব্যক্তিগত জীবনের অনেক অজানা তথ্য তুলে ধরতে তিনি রাজপরিবারের সদস্যদের সাক্ষাৎকার নিচ্ছেন।
অ্যান্ড্রু মারের বর্ণনা অনুযায়ী, রানি অনুকরণীয় আদর্শ, বিচক্ষণ ও আচারনিষ্ঠ, অর্থসংক্রান্ত বিষয়ে অত্যন্ত সাবধানী এবং খুব রসবোধসম্পন্ন ব্যক্তি। অলস লোক পছন্দ করেন না তিনি।
রানিকে নিয়ে ওই প্রামাণ্যচিত্রের জন্য যুক্তরাজ্যের সাবেক প্রধানমন্ত্রী টনি ব্লেয়ার ও বর্তমান প্রধানমন্ত্রী ডেভিড ক্যামেরনের সাক্ষাৎকারও নেওয়া হয়েছে।
ক্যামেরন বলেন, রানি এমনভাবে প্রশ্ন করেন মনে হয়, বিষয়টি সম্পর্কে তাঁর ভালো জানা আছে। তাঁর প্রশ্নের ঢংও এমন, একজনকে ভাবিয়ে তোলে যে সে কী করছে।
ব্লেয়ার বলেছেন, সাপ্তাহিক বৈঠকের দিনগুলোতে রানি সব সময় মনোযোগ দিয়ে শুনতেন। ব্লেয়ারের মতে, উপস্থিত লোকজনের সঙ্গে খোলামেলা ও তথ্যবহুল কথাবার্তা বলার জন্য রানি সব সময় প্রস্তুতি নিয়ে থাকতেন। দ্য টেলিগ্রাফ।


বাংলাদেশি নির্যাতন
চিদাম্বরমের দুঃখ প্রকাশ
ভারতীয় সীমান্তরক্ষী বাহিনীর (বিএসএফ) হাতে বাংলাদেশের একজন যুবক নির্যাতনের ঘটনায় ভারতের কেন্দ্রীয় সরকারের স্বরাষ্ট্রমন্ত্রী পি চিদাম্বরম দুঃখ প্রকাশ করেছেন।
গতকাল মঙ্গলবার ভারতের রাজধানী নয়াদিল্লিতে সাংবাদিকদের ব্রিফিংকালে চিদাম্বরম এই দুঃখ প্রকাশ করেন। তিনি বলেন, সীমান্তে যে ঘটনা ঘটেছে, তা সত্যি দুঃখজনক। খবর বাসসের।
ওই ঘটনা নিয়ে বাংলাদেশ সরকারের সঙ্গে আলোচনার কথা উল্লেখ করে ভারতের স্বরাষ্ট্রমন্ত্রী বলেন, ‘আমি বাংলাদেশকে বলেছি, তদন্ত করে দোষী ব্যক্তিদের কঠোর শাস্তির ব্যবস্থা করা হবে। ইতিমধ্যে ঘটনার সঙ্গে জড়িত সন্দেহে কয়েকজনকে সাময়িক বরখাস্ত করা হয়েছে।’
চিদাম্বরম বলেন, বিভিন্ন বিষয়ে বাংলাদেশের সঙ্গে তাঁর ইতিবাচক আলোচনা হয়েছে। এর পর থেকে সীমান্তে গোলাগুলির ঘটনা ঘটেনি। সীমান্তে এখন শান্তি বিরাজ করছে।
এদিকে বিএসএফের হাতে বাংলাদেশের যুবক নির্যাতনের ঘটনার পরিপ্রেক্ষিতে ভারতে জাতীয় মানবাধিকার কমিশন চার সপ্তাহের মধ্যে ঘটনা সম্পর্কে প্রতিবেদন দিতে সরকারকে চিঠি দিয়েছে। চলতি ফেব্রুয়ারি মাসের শেষ সপ্তাহে এ সময় শেষ হবে।


লাল-সবুজের পাশে
নীল টুপি, লাল-সবুজ হূদয়
আবিদজান থেকে শুরু করেছিলাম যাত্রা। আবার এসে পৌঁছালাম আইভরি কোস্টের এই বাণিজ্যিক রাজধানীতে। মধ্যখানে ছয় দিনে আমরা সড়কপথে ভ্রমণ করেছি দুই হাজার কিলোমিটার—টেকনাফ থেকে তেঁতুলিয়ার মধ্যকার দূরত্বের দ্বিগুণ।
আবিদজানে আছে বাংলাদেশের নৌবাহিনীর দুটো নৌযান। ১৪ জন সদস্য এই নৌ কন্টিনজেন্টের। কমান্ডার হলেন লে. কর্নেল আল আমিন মজুমদার। আবিদজান শহরটি ঘেরা জলাধার দিয়ে। সেখানেই বিচরণ এই নৌযান দুটোর। জাতিসংঘের দপ্তর পাহারা দেওয়ার কাজে নিয়োজিত ব্যানসাপোর্ট ব্যাটালিয়নেরই অংশ তাঁরা।
এরই মধ্যে তাঁরা তাঁদের ভালো কাজের স্বীকৃতি হিসেবে পেয়েছেন জাতিসংঘের আইভরি কোস্ট বাহিনীর কমান্ডার জেনারেল নাকুদে বেরেনার প্রশংসাপত্র। ২০১১ সালের ১৫ অক্টোবর গ্র্যান্ড বাসাম খালে নৌকাডুবি হয়। বাসাম শহরের ডেপুটি মেয়রসহ ওই নৌকায় সাতজন যাত্রী ছিলেন। খবর আসে বাংলাদেশের নৌসেনাদের কাছে। কিন্তু তাঁদের নৌযান দুটো যে লেগুনে, সেখান থেকে ওই খালের সংযোগ নেই। তবু তাতে হতবুদ্ধি হলেন না নৌসেনারা। তাঁরা ছুটে গেলেন ওই খালের পাড়ে। বেসরকারি নৌযান ভাড়া করে রওনা হলেন ঘটনাস্থলে। শুরু করলেন উদ্ধারের তৎপরতা।
৫ আগস্ট একটা বাস ব্রিজ ভেঙে পানিতে পড়ে যায়। বাংলাদেশের শান্তিরক্ষীরা তাঁদের নৌযান নিয়ে উদ্ধারকাজে ঝাঁপিয়ে পড়েন। দেশ-বিদেশের প্রচারমাধ্যমে এই উদ্ধার-তৎপরতার খবর প্রকাশিত হয়।
আবিদজানে জাতিসংঘের দাপ্তরিক কাজ করেন যাঁরা, তাঁরা থাকেন বাংলা হাউস নামের একটা ভাড়া করা বাসায়। নৌবাহিনীর কর্নেল সাইদুজ্জামানসহ প্রায় ১০ জন থাকেন ওই বাড়িতে। ওই এলাকাটা আমাদের গুলশান-বনানীর মতো, কিছুটা। গাছপালায় ঢাকা আবাসিক এলাকা। সেখানে দেখা হলো আরেক আফ্রিকান তরুণ সোলেমানের সঙ্গে, যে কিনা অনর্গল বাংলা বলতে পারে। তাঁর ভাষ্য হলো, বাগবো আসলে ফ্রান্সের খবরদারি বন্ধ করতে চেয়েছিলেন। তাই ফ্রান্স তাঁকে সরিয়ে দিয়েছে। তবে বাগবো ভালো লোক ছিলেন না। কারণ, তিনি শুধু নিজের আর নিজের পরিবারের স্বার্থ দেখেছেন। বর্তমান প্রেসিডেন্ট ওয়াতারা ভালো মানুষ। তিনি দেশের অর্থনীতিকে দাঁড় করাতে চান, যাতে আইভরি কোস্টের সব মানুষেরই উন্নতি হয়। তবে তিনি ফ্রান্সের সঙ্গে মিলেমিশে চলতে চান।
আমাদের ঘরে ফেরার সময় হয়ে এল। আজ ১ ফেব্রুয়ারি আমরা ঢাকার উদ্দেশে আবিদজান শহর ছেড়ে উড়াল দেব।
এই কয়েক দিনে নতুন নতুন মানুষের সঙ্গে পরিচয় হয়েছে। বন্ধুত্ব হয়েছে। কত নতুন জায়গা দেখা হলো। যখনই আমরা একেকটা ক্যাম্প থেকে বিদায় নিচ্ছিলাম, তখন যাঁরা আমাদের বিদায় দিচ্ছিলেন তাঁদের চোখের কোণে চিকচিক করছিল মায়ার জল। আমরা চলে যাব। তাঁদের থাকতে হবে—কেউ হয়তো থাকবেন কয়েক দিন, কেউ কয়েক মাস; কেউ বা কেবল এলেন, থাকবেন পুরো বছর। একেকটা অচেনা-অজানা জায়গায় গাছ কেটে মাটি খুঁড়ে অনেকেই ক্যাম্প বানিয়েছেন। সেই সব ক্যাম্প পুরোনো হয়ে গেছে। এখন যাঁরা আসবেন, তাঁরা থাকবেন তৈরি ক্যাম্পে। তবু স্বজন-স্বদেশ ছেড়ে এত দূরে থাকা সহজ ব্যাপার নয়। প্রত্যেকেই আসলে দেশে ফেরার সময় গুনছেন; কেউ গুনছেন ঘণ্টার হিসাবে, কেউ গুনছেন মাসের হিসাবে।
প্রবাসের কষ্টকর জীবন আনন্দময় করার জন্য তাঁরা পয়লা বৈশাখ, বিজয় দিবস, স্বাধীনতা দিবস পালন করেন; খেলাধুলা করেন, দেয়ালপত্রিকা প্রকাশ করেন। আর যুদ্ধ-সংঘাতের উত্তেজনা তো আছেই।
বিদেশের মাটিতে নীল টুপি মাথায় দিয়ে তাঁরা জাতিসংঘের হয়ে শান্তিরক্ষার কাজ করে চলেন নিষ্ঠার সঙ্গে, পেশাদারির সঙ্গে। শৃঙ্খলাভঙ্গ, নৈতিকতাবিরোধী কোনো কাজের অভিযোগ বাংলাদেশি শান্তিরক্ষীদের সম্পর্কে শোনা যায় না। তাঁরা জানেন, মাথায় নীল ক্যাপ থাকলেও তাঁদের বাহুতে আছে লাল-সবুজ ব্যাজ; তাঁদের হূদয়ে আছে বাংলাদেশ।
বাংলাদেশের মাথা তাঁরা কিছুতেই নিচু হতে দিতে পারেন না।


লুট হওয়া ভাস্কর্য ফিরল আফগানিস্তানে (ভিডিও)
আফগানিস্তানের জাতীয় জাদুঘর থেকে একে একে লুট হয়েছে অনেক ভাস্কর্য। তবে সুখবর হলো ২০০৭ সাল থেকে সেগুলো খুঁজে বের করা হচ্ছে। ফিরিয়ে আনা হচ্ছে। সে দেশের জাদুঘরে এক হাজার ৮০০ বছরের পুরোনো এক ভাস্কর্য ফিরেছে। রয়টার্সে প্রকাশিত এক খবরে এমনটাই জানা গেছে।
সম্প্রতি জার্মানি ওই ভাস্কর্যটি আফগানিস্তানের জাদুঘর কর্তৃপক্ষকে ফেরত দিয়েছে। ওই ভাস্কর্যের গায়ে সময় উল্লেখ ছিল ২০০ খ্রিষ্টাব্দ। সেখানে সব মানুষের মুখ বাঁ-দিকে ঘোরানো দেখা গেছে। সিংহাসনে বসা বুদ্ধকে দেখতেই তাদের সবার এ রকম ভঙ্গিমা।
১৯৯০ সালে চলা গৃহযুদ্ধের সময় আফগানিস্তানের জাতীয় জাদুঘর থেকে ৭০ হাজারেরও বেশি ভাস্কর্য লুট হয়। ওই জাদুঘরের পরিচালক ওমারা খান মাসৌদি জানান, ‘আমি আশাবাদী যে ভবিষ্যতে আরও অনেক ভাস্কর্য আমরা ফেরত পাব। অন্য বেশ কিছু জাদুঘরের সঙ্গে সুসম্পর্ক থাকায় আমরা ভাস্কর্যগুলো ফেরত পাচ্ছি। বিশেষ করে বেশি বিখ্যাত মিউজিয়ামগুলোর সঙ্গে সুসম্পর্ক থাকার কারণেই আফগানিস্তানে ভাস্কর্যগুলো ফেরত আসছে।’ খুব শিগগিরই আরও একটি ভাস্কর্য ফেরত পাওয়া যাবে বলেও আশা প্রকাশ করেন তিনি। ওই জাদুঘরের পরিচালক আরও বলেন, ২০০৭ সাল থেকে ইউনেস্কো ও ইন্টারপোলের সহায়তায় আট হাজারের বেশি ভাস্কর্য আফগানিস্তানে ফেরত গেছে।


লাদেনের সন্ধানদাতাকে নিয়ে সিদ্ধান্তহীন পাকিস্তান!
আল-কায়েদার শীর্ষ নেতা ওসামা বিন লাদেনের সন্ধান পেতে পাকিস্তানি চিকিত্সক শাকিল আফ্রিদিকে কাজে লাগিয়েছিল মার্কিন গোয়েন্দা সংস্থা সিআইএ। আফ্রিদি লাদেনের ডিএনএর নমুনা সংগ্রহে পাকিস্তানের অ্যাবোটাবাদ এলাকায় টিকাদান কর্মসূচিও চালিয়েছিলেন। পরে মার্কিন এক ঝটিকা অভিযানে নিহত হন জঙ্গি নেতা লাদেন। এ ঘটনার পরপরই গ্রেপ্তার হন পাকিস্তানি ওই চিকিত্সক শাকিল। তবে তাঁর বিচার নিয়ে এখন সিদ্ধান্তহীন পাকিস্তান সরকার।
পাকিস্তানের শীর্ষস্থানীয় একজন কর্মকর্তা সিএনএনকে জানান, ‘বিশ্বাসঘাতক’ এই চিকিত্সকের বিচার কবে এবং কোথায় হবে তা পাকিস্তানের কেন্দ্রীয় সরকারই নির্ধারণ করবে। তবে এখন এ ব্যাপারে কোনো সিদ্ধান্ত হয়নি।
ওসামার বিরুদ্ধে অভিযানে শাকিল আফ্রিদির ভূমিকা প্রথম ফাঁস করে যুক্তরাজ্যের দৈনিক ‘দ্য গার্ডিয়ান’। এতে বলা হয়, লাদেনের অবস্থান সম্পর্কে তথ্য সংগ্রহ করার জন্য সিআইএ অ্যাবোটাবাদ শহরে তাঁকে নিয়োগ করে। সেখানে টিকাদান কর্মসূচি পরিচালনা করা হয়। ওই কর্মসূচির মূল উদ্দেশ্যই ছিল লাদেনের পরিবারের সদস্যদের ডিএনএর নমুনা সংগ্রহ করা। অ্যাবোটাবাদ থেকে যেসব মানুষের ডিএনএর নমুনা সংগ্রহ করা হতো তা লাদেনের বোনের ডিএনএয়ের সঙ্গে মিলিয়ে দেখা হতো। লাদেনের ওই বোন ২০১০ সালে যুক্তরাষ্ট্রের বোস্টন শহরে মারা যান।
গত বছরের অক্টোবর মাসে লাদেনকে গ্রেপ্তারে মার্কিন অভিযান নিয়ে গঠিত কমিশন শাকিল আফ্রিদির বিরুদ্ধে রাষ্ট্রদ্রোহের অভিযোগ আনার সুপারিশ করে। তবে কমিশনের ওই সুপারিশ বাধ্যতামূলক নয়। তথ্যমন্ত্রী তখন বলেছিলেন, আফ্রিদি পাকিস্তান রাষ্ট্রের বিরুদ্ধে ষড়যন্ত্র ও বিশ্বাসঘাতকতায় জড়িত।
পাকিস্তানের শীর্ষস্থানীয় একাধিক কর্মকর্তা সিএনএনকে বলেন, আফ্রিদি বর্তমানে নিরাপত্তা বাহিনীর হেফাজতে রয়েছেন। তবে আফ্রিদিকে দেশটির গোয়েন্দা সংস্থা আইএসআই আটক করেনি বলে তাঁরা দাবি করেন।
অ্যাবোটাবাদ শহরে লাদেনের প্রতিবেশী একাধিক বাসিন্দা সিএনএনকে বলেন, দুজন নারী নার্স পরিচয়ে বাড়ি বাড়ি যেতেন এবং বিনা মূল্যে টিকা দেওয়ার কথা বলতেন।
সাজিয়া বিবি নামে লাদেনের এক প্রতিবেশী বলেন, স্বাস্থ্যকর্মীর পরিচয়ে আসা দুজন নারীর কাছ থেকে তিনি গত বছরের এপ্রিল মাসে ‘হেপাটাইটিস বি’র টিকা নিয়েছেন। তিনি আরও বলেন, তাঁদের মধ্যে এক স্বাস্থ্যকর্মী তাঁকে বলেন, কেউ একবার এই টিকা নিলে তিনি আর কখনোই হেপাটাইটিস বি ভাইরাসে আক্রান্ত হবেন না। সাজিয়া বিবি আরও বলেন, ওই স্বাস্থ্যকর্মীরা তাঁর সঙ্গে আঞ্চলিক ভাষায় কথা বলে ব্যক্তিগত তথ্য সংগ্রহ করেছেন। তাঁরা এও বলেছেন, তথ্য না দিলে টিকা দেওয়া হবে না। স্বাস্থ্যকর্মীদের সঙ্গে একজন পুরুষও আসতেন। তিনি বাড়ির বাইরে দাঁড়িয়ে থাকতেন।
এদিকে যুক্তরাষ্ট্র শাকিল আফ্রিদিকে মুক্তি দেওয়ার জন্য বারবারই দাবি জানিয়ে আসছে। গত রোববারও সিবিএসের ‘সিক্সটি মিনিটস’ অনুষ্ঠানের সঙ্গে এক সাক্ষাত্কারে মার্কিন প্রতিরক্ষামন্ত্রী লিওন প্যানেট্টা চিকিত্সক আফ্রিদির ভূমিকার কথা তুলে ধরেন। সিবিএসকে প্যানেট্টা বলেন, ‘পাকিস্তানিরা ওই ব্যক্তির সঙ্গে যা করছে তা নিয়ে আমি বেশ উদ্বিগ্ন।’ তিনি বলেন, আফ্রিদি নানা রকম তথ্য দিয়ে আমাদের অভিযান সফল করতে সহযোগিতা করেছেন। এর মাধ্যমে তিনি পাকিস্তানের সঙ্গে কোনো ধরনের বিশ্বাসঘাতকতা করেননি।
প্যানেট্টা জোর দিয়ে বলেন, পাকিস্তান ও যুক্তরাষ্ট্র সন্ত্রাসবাদের বিরুদ্ধে একাট্টা এবং আল-কায়েদার বিরুদ্ধে আমাদের অবস্থান। আর সন্ত্রাসবাদের বিরুদ্ধে এ ধরনের পদক্ষেপ নেওয়া বেশ জরুরি ছিল বলেও প্যানেট্টা অভিমত প্রকাশ করেছেন। এ জন্য আফ্রিদিকে মুক্তি দেওয়া উচিত বলে তিনি মনে করেন।
ওই সাক্ষাত্কারে লাদেনকে সহযোগিতার ব্যাপারে পাকিস্তানি বাহিনীর বিরুদ্ধেও আঙুল তোলেন প্যানেট্টা। তিনি বলেন, পাকিস্তানের শীর্ষস্থানীয় কোনো না কোনো সামরিক কর্মকর্তা অ্যাবোটাবাদ শহরে লাদেনের উপস্থিতি সম্পর্কে অবহিত ছিলেন। গোয়েন্দা প্রতিবেদনেও দেখা গেছে, লাদেনের ওই বাড়ির ওপর দিয়ে হেলিকপ্টার উড়ে যাচ্ছে। শুধু তা-ই নয়, লাদেনের বাড়ির চারপাশের ১৮ ফুট উঁচু দেয়াল কেউ দেখল না, এটি বিশ্বাসযোগ্য নয়। আমি ব্যক্তিগতভাবে মনে করি ওই বাড়িতে কে ছিলেন তা কেউ না কেউ জানত।
নিরাপত্তার কথা বিবেচনা করেই যুক্তরাষ্ট্র পাকিস্তানকে লাদেনের বিরুদ্ধে অভিযান প্রসঙ্গে আগাম কিছু জানায়নি বলে প্যানেট্টা মনে করেন। তিনি বলেন, আমরা দেখেছি লাদেনের বাড়ির ওপর দিয়ে প্রায়ই হেলিকপ্টার উড়ে যাচ্ছে, এটা আমাদের মনে এক ধরনের সন্দেহের সৃষ্টি করে। আমরা মনে করি পাকিস্তানকে যদি এ অভিযানের খবর আগেভাগে জানানো হতো, তাহলে লাদেনকে সরে যেতে সাহায্য করা হতো।
ফ্লোরিডার প্রাইমারিতে মিট রমনির বিপুল বিজয়
যুক্তরাষ্ট্রের আসন্ন প্রেসিডেন্ট নির্বাচনে রিপাবলিকান দলের প্রার্থী বাছাইয়ে ফ্লোরিডা অঙ্গরাজ্যের প্রাইমারিতে মিট রমনি বিপুল ভোটের ব্যবধানে জয়ী হয়েছেন। বার্তা সংস্থা রয়টার্স এ খবর জানিয়েছে।
গতকাল মঙ্গলবার অনুষ্ঠিত এ নির্বাচনে এখন পর্যন্ত মোট ৬১ শতাংশ ভোটে গণনা করা হয়েছে। এর মধ্যে ম্যাসাচুসেটসের সাবেক গভর্নর মিট রমনি পেয়েছেন ৪৭ শতাংশ এবং তাঁর নিকটতম প্রতিদ্বন্দ্বী সাবেক স্পিকার নিউট গিংরিচ পেয়েছেন ৩২ শতাংশ ভোট। এ ছাড়া রিক সান্তোরাম ১৩ শতাংশ ও রন পল পেয়েছেন ৭ শতাংশ ভোট।
রিপাবলিকান দলের প্রাইমারিতে ফ্লোরিডার ভোটযুদ্ধ ছিল সবচেয়ে আলোচিত। এখানকার প্রাইমারিকে সমানে রেখে মার্কিন প্রেসিডেন্ট নির্বাচনে রিপাবলিকান দলের মনোনয়নপ্রত্যাশী মিট রমনি ও নিউট গিংরিচের মধ্যে তিক্ত বাকযুদ্ধও হয়েছে।
ভোটারদের কাছে অর্থনীতির দিকটিই বেশি গুরুত্ব পেয়েছে বলে জানা গেছে। ফ্লোরিডায় প্রাইমারির আগেই বিভিন্ন জরিপের ফলাফলে রমনির বিপুল বিজয়ের ইঙ্গিত পাওয়া গিয়েছিল।
এখন পর্যন্ত চারটি অঙ্গরাজ্যে রিপাবলিকান দলের প্রাইমারি অনুষ্ঠিত হয়েছে। এর মধ্যে নিউ হাম্পশায়ার ও ফ্লোরিডায় মিট রমনি জয়ী হয়েছেন। এ ছাড়া সাউথ ক্যারলাইনা ও আইওয়ার ভোটে তিনি দ্বিতীয় স্থান অর্জন করেন। আগামী শনিবার নেভাদা অঙ্গরাজ্যে পরবর্তী প্রাইমারি অনুষ্ঠিত হবে।
‘তালেবানদের নানাভাবে সাহায্য করছে পাকিস্তান’
আফগানিস্তানের তালেবান যোদ্ধাদেরকে নানাভাবে সাহায্য করছে পাকিস্তান। সম্প্রতি ফাঁস হয়ে যাওয়া ন্যাটোর একটি গোপন প্রতিবেদনে এমনটাই দাবি করা হয়েছে বলেই এক খবরে জানিয়েছে বিবিসি।
ওই প্রতিবেদনে বলা হয়, তালেবান যোদ্ধাদের সরাসরি সাহায্য করছে পাকিস্তানের গোয়েন্দা সংস্থা।
ন্যাটোর প্রতিবেদনটি গ্রেপ্তার হওয়া চার হাজারেরও বেশি তালেবান, আল-কায়েদা, বিদেশি জঙ্গি ও বেসামরিক লোকের কাছ থেকে জিজ্ঞাসাবাদে প্রাপ্ত ২৭ হাজার তথ্যের ওপর ভিত্তি করে তৈরি করা হয়েছে।
ন্যাটোর ওই প্রতিবেদনে বলা হয়েছে, পাকিস্তান জানে জ্যেষ্ঠ তালেবান নেতারা কোথায় লুকিয়ে আছে। অথচ বহুদিন থেকেই তালেবানদের সঙ্গে কোনো রকম সম্পর্কের কথা জোরালোভাবেই অস্বীকার করে আসছিল পাকিস্তান। ন্যাটোর সাম্প্রতিক গোপন প্রতিবেদনটি আফগানিস্তানে অবস্থানরত আন্তর্জাতিক বাহিনী ও খোদ তালেবান সরকারের মধ্যে অস্বস্তির জন্ম দিয়েছে ।
এদিকে ন্যাটোর গোপন প্রতিবেদনে আফগান তালেবানদের সঙ্গে পাকিস্তানের সংশ্লিষ্টতাকে অস্বীকার করে দেশটির পররাষ্ট্র মন্ত্রণালয়ের মুখপাত্র আবদুল বাসিত আজ বুধবার বার্তা সংস্থা এএফপিকে বলেন, প্রতিবেদনটিতে পাকিস্তানকে নিয়ে ভিত্তিহীন সব কথা বলা হয়েছে। তিনি বলেন, ‘আফগানিস্তানের কোনো কিছুতে অনধিকার চর্চা করার ইচ্ছা নেই আমাদের এবং বিশ্বের অন্যান্য দেশেরও এই নীতিতে চলা উচিত।’
পেন্টাগনের মুখপাত্র ক্যাপ্টেন জন কিরবি বলেছেন, পাকিস্তানের গোয়েন্দা সংস্থা আইএসআই এবং কিছু জঙ্গি সংগঠনের মধ্যকার সম্পর্কের ব্যাপারে ওয়াশিংটন দীর্ঘদিন ধরে উদ্বেগ প্রকাশ করে আসছে।
ন্যাটোর ওই প্রতিবেদনে আরও বলা হয়, সাধারণ মানুষেরা আফগানিস্তানের দুর্নীতিগ্রস্ত সরকারের চেয়ে তালেবান যোদ্ধাদেরকেই বেশি পছন্দ করে। দেশটির সেনা ও পুলিশের সঙ্গেও জঙ্গিদের সম্পর্ক রয়েছে।
আফগান নিরাপত্তা বাহিনীর সদস্যরা পাকিস্তানের বাজারে বাজারে রাইফেল, পিস্তল ও ভারী অস্ত্রশস্ত্র বিক্রি করছে বলেও প্রতিবেদনটিতে তথ্য রয়েছে।
আফগানিস্তানে আল-কায়েদার প্রভাব কমলেও বাড়ছে তালেবানদের ক্ষমতা। দেশটির সেনা ও পুলিশের সহায়তায় তাদের প্রভাব আরও বাড়াচ্ছে তালেবানরা। আফগান প্রেসিডেন্ট হামিদ কারজাই তালেবানদের সঙ্গে শান্তি আলোচনা যেতে চাইছেন।
এদিকে আজ বুধবার পাকিস্তানের পররাষ্ট্রমন্ত্রী হিনা রব্বানি খাঁর এক দিনের সফরে আফগানিস্তান যাচ্ছেন। তিনি প্রেসিডেন্ট হামিদ কারজাইয়ের সঙ্গে দেখা করবেন। গত সেপ্টেম্বরে আততায়ীদের হামলায় আফগানিস্তানের সাবেক প্রেসিডেন্ট বোরহানউদ্দিন রব্বানি নিহত হওয়ার পর থেকে দেশ দুটির মধ্যে টানাপোড়েন চলছে। রব্বানি ছিলেন তালেবানদের সঙ্গে শান্তি আলোচনা প্রক্রিয়ার শীর্ষ উদ্যোক্তা।
নিরাপত্তা পরিষদে সিরিয়া প্রস্তাব অমীমাংসিত
কোনো ধরনের সমঝোতা ছাড়াই জাতিসংঘের নিরাপত্তা পরিষদে সিরিয়া-বিষয়ক বৈঠক শেষ হয়েছে। বিবিসি অনলাইন এ খবর জানিয়েছে।
সিরিয়ার চলমান সহিংসতা বন্ধে দেশটির সরকারের বিরুদ্ধে ব্যবস্থা নিতে জাতিসংঘের নিরাপত্তা পরিষদে গতকাল মঙ্গলবার একটি খসড়া প্রস্তাবনা উত্থাপন করা হয়। ইউরোপীয় ইউনিয়ন ও আরব দেশের এই খসড়া প্রস্তাবনায় সিরিয়ার সংকট সমাধানে প্রেসিডেন্ট বাশার আল আসাদকে ক্ষমতা হস্তান্তর করতে বলা হয়েছে।
ইউরোপীয় ইউনিয়ন ও আরব লিগের এ খসড়া প্রস্তাবনার বাস্তবায়ন নিয়ে গতকাল মঙ্গলবার নিরাপত্তা পরিষদে আলোচনা হয়। প্রেসিডেন্ট আসাদের বিরুদ্ধে ব্যবস্থা নিতে আরব লিগের পক্ষে কাতারের প্রধানমন্ত্রী শেখ হামাদ বিন জসিম আল থানি নিরাপত্তা পরিষদকে অনুরোধ করেন। তবে সিরিয়ায় দীর্ঘ ১১ মাসের সহিংসতার সমাপ্তি ঘটাতে কোনো ধরনের বিদেশি সামরিক হস্তক্ষেপ নাকচ করেছে আরব লিগ।
চীন ও রাশিয়া এ প্রস্তাবের বিরোধিতা করছে।
মার্কিন পররাষ্ট্রমন্ত্রী হিলারি ক্লিনটন জানিয়েছেন, সিরিয়া প্রস্তাবের বিষয়ে নিরাপত্তা পরিষদের সদস্যদের মধ্যে সমঝোতার চেষ্টা অব্যাহত থাকবে।
বিশ্লেষকেরা বলছেন, গতকালের অধিবেশনের পর সিরিয়া প্রস্তাবের বিষয়ে রাশিয়ার বিরোধিতা কমে আসবে বলে মনে করছে পশ্চিমারা। প্রস্তাবের বিপক্ষে ভোট না দেওয়ার জন্য রাশিয়াকে বোঝানোর চেষ্টা অব্যাহত রেখেছে ওয়াশিংটন ও তার মিত্ররা।
জাতিসংঘের তথ্য অনুযায়ী, গত বছরের মার্চে সিরিয়ায় সরকারবিরোধী বিক্ষোভ শুরু হওয়ার পর এ পর্যন্ত প্রায় পাঁচ হাজার ৪০০ বেসামরিক নাগরিক নিহত হয়েছে।


অ্যাসাঞ্জকে সুইডেনে হস্তান্তরের বিরুদ্ধে আপিল শুনানি আজ
আলোচিত ওয়েবসাইট উইকিলিকসের প্রতিষ্ঠাতা জুলিয়ান অ্যাসাঞ্জকে সুইডেনে হস্তান্তরের বিরুদ্ধে ব্রিটেনের সুপ্রিম কোর্টে আজ বুধবার আপিল শুনানি শুরু হচ্ছে। দুই দিনের এ শুনানিতে অ্যাসাঞ্জের ভাগ্য নির্ধারিত হবে বলে বিবিসি অনলাইন জানিয়েছে।
যৌন হয়রানির অভিযোগে সুইডেন সরকার অ্যাসাঞ্জকে সে দেশে ফেরত চেয়ে ব্রিটিশ সরকারের কাছে অনুরোধ জানায়। এর পরিপ্রেক্ষিতে দেশটির আদালত অ্যাসাঞ্জকে সুইডেনের কাছে হস্তান্তর করার পক্ষে রায় দেন। অ্যাসাঞ্জ এ রায়ের বিরুদ্ধে আপিল করেন। ইতিমধ্যে তাঁর আপিল দুবার খারিজ হয়েছে।
সুপ্রিম কোর্টের সাত বিচারপতির সমন্বয়ে গঠিত বেঞ্চ অ্যাসাঞ্জের আপিল আপিল আবেদন শুনছেন। আইনজীবীরা জানিয়েছেন, এটা অ্যাসাঞ্জের জন্য শেষ সুযোগ। সুপ্রিম কোর্ট তাঁর আপিল খারিজ করলে অ্যাসাঞ্জকে সুইডেন যেতে হবে।
অ্যাসাঞ্জ তাঁর বিরুদ্ধে আনা অভিযোগকে রাজনৈতিক উদ্দেশ্যপ্রণোদিত বলে অভিহিত করেছেন।


পাকিস্তানে বিমান হামলায় ২০ তালেবান জঙ্গি নিহত
পাকিস্তানের উত্তর-পশ্চিমাঞ্চলের আদিবাসী অধ্যুষিত ওরাকজাই এলাকায় সামরিক বাহিনীর বিমান হামলায় কমপক্ষে ২০ জন তালেবান জঙ্গি নিহত হয়েছে। দেশটির নিরাপত্তা কর্মকর্তারা এ তথ্য জানিয়েছেন।
দেশটির এক সেনা কর্মকর্তার বরাত দিয়ে দ্য ডন পত্রিকার অনলাইনে বলা হয়েছে, ওরাকজাই এলাকায় তালেবান জঙ্গিদের গোপন আস্তানা লক্ষ্য আজ ভোরে এ হামলা চালানো হয়। এতে কমপক্ষে ২০ জন তালেবান জঙ্গি নিহত হয়।
স্থানীয় গোয়েন্দা কর্মকর্তারা এ বিমান হামলার বিষয়টি নিশ্চিত করেছেন।
তেহরিক-ই-তালেবান পাকিস্তানের কমান্ডার মোল্লা তুফান ও কমান্ডার মহিউদ্দিনের নেতৃত্বাধীন জঙ্গিরা ওইসব গোপন আস্তানায় ছিল বলে একজন নিরাপত্তা কর্মকর্তা জানান। এ হামলায় মহিউদ্দিন নিহত হয়েছেন বলে ধারণা করা হচ্ছে। পেশোয়ারের একজন সেনা কর্মকর্তা জানান, সেনাবাহিনীর এই বিমান হামলায় জঙ্গিদের চারটি গোপন আস্তানা গুঁড়িয়ে দেওয়া হয়েছে এবং নিহতের সংখ্যা আরও বাড়তে পারে।
ন্যাটোর প্রতিবেদন ফাঁস
পশ্চিমাদের বিদায়ের পর ক্ষমতায় ফিরতে আশাবাদী তালেবান
আফগানিস্তানের তালেবান জঙ্গিরা মনে করে, পশ্চিমা সেনা প্রত্যাহারের পরই তাদের দেশটির ক্ষমতায় ফিরে আসা অবশ্যম্ভাবী। বিবিসি ও টাইমস পত্রিকায় গতকাল বুধবার ফাঁস করে দেওয়া ন্যাটোর এক গোপন প্রতিবেদনে এ কথা বলা হয়েছে। এতে আরও বলা হয়েছে, আফগান সরকার ও পশ্চিমা সেনাদের বিরুদ্ধে লড়াইরত তালেবানকে সক্রিয় সহায়তা দিচ্ছে পাকিস্তান।
এই প্রতিবেদনের ব্যাপারে মন্তব্য করতে অস্বীকৃতি জানিয়েছে তালেবান। মার্কিন প্রতিরক্ষা মন্ত্রণালয়ও বলেছে, তারা প্রতিবেদনটি দেখেনি বলে এ নিয়ে কথা বলবে না। একে ‘ফালতু’ আখ্যা দিয়ে প্রত্যাখ্যান করেছে ইসলামাবাদ।
তালেবানের সঙ্গে আফগান সরকারের শান্তি আলোচনার উদ্যোগের প্রেক্ষাপটে ন্যাটোর ওই কথিত প্রতিবেদন ফাঁস হলো।
আফগান প্রেসিডেন্ট হামিদ কারজাইয়ের সঙ্গে পাকিস্তানের পররাষ্ট্রমন্ত্রী হিনা রাব্বানি খারের গতকালের নির্ধারিত বৈঠকের আগে এ খবর প্রকাশ পায়, যা বৈঠকের ওপর একটি নেতিবাচক প্রভাব ফেলতে পারে বলে মনে করা হচ্ছিল।
ন্যাটোর ‘স্টেট অব দ্য তালেবান’ শিরোনামের ওই প্রতিবেদনে উল্লেখ করা হয়েছে, পাকিস্তানের গোয়েন্দা সংস্থা আইএসআই আফগান তালেবান নেতাদের সঙ্গে নিয়মিত বৈঠক করছে। কৌশলগত পরামর্শসহ নানা সহায়তা দিচ্ছে।
বিবিসির খবরে বলা হয়েছে, গ্রেপ্তার হওয়া চার হাজারের বেশি তালেবান ও আল-কায়েদা জঙ্গিকে অন্তত ২৭ হাজার বার জিজ্ঞাসাবাদে পাওয়া তথ্যের ভিত্তিতে ওই প্রতিবেদন তৈরি করেছে ন্যাটো।
প্রতিবেদনে বলা হয়েছে, তালেবানের সঙ্গে পাকিস্তান সরকারের ঘনিষ্ঠ যোগাযোগ রয়েছে। আফগান তালেবান জঙ্গিদের কর্মতৎপরতা সম্পর্কে আইএসআই সব কিছু জানে।
কাবুলেরও অভিযোগ, প্রায় ১০ বছর ধরে তালেবান জঙ্গিদের মদদ দিয়ে আসছে ইসলামাবাদ।
তালেবান ন্যাটোর কথিত প্রতিবেদন সম্পর্কে মন্তব্য করতে রাজি হয়নি। তবে শান্তি আলোচনার শর্ত হিসেবে অস্ত্রবিরতিতে রাজি হতে যুক্তরাষ্ট্রের প্রস্তাব প্রত্যাখ্যান করেছে তারা। আফগান তালেবানের মুখপাত্র ইউসুফ আহমাদি গতকাল রয়টার্সকে বলেন, ‘আফগানিস্তানে পূর্ণ ইসলামি শাসন প্রতিষ্ঠা না করা পর্যন্ত আমাদের জিহাদ চলবে। ২০১৪ কিংবা ২০১৫ সালে বিদেশি সেনা প্রত্যাহার করা হোক বা না হোক।’
ন্যাটোর ওই প্রতিবেদনের বরাত দিয়ে টাইমস-এর খবরে বলা হয়েছে, তালেবান জঙ্গিদের শক্তিসামর্থ্য এবং তহবিল প্রাপ্তি, জিহাদে উদ্বুদ্ধকরণ ও কৌশলগত বিষয়ে দক্ষতা অক্ষুণ্ন রয়েছে। এ ছাড়া কারজাই সরকারের দুর্নীতিতে অতিষ্ঠ অধিকাংশ সাধারণ আফগানও চায়, ২০০১ সালে মার্কিন অভিযানে ক্ষমতাচ্যুত তালেবান আবার ক্ষমতায় ফিরে আসুক।
পত্রিকাটির সম্পাদকীয়তে মন্তব্য করা হয়েছে, এ প্রতিবেদনে আইএসআইয়ের যে চেহারা ফুটে উঠেছে তাতে তাদের খুবই—এমনকি তালেবানের চেয়ে বেশি— দুর্বৃত্তোচিত বলে মনে হয়।
আফগানিস্তানে আন্তর্জাতিক নিরাপত্তা সহায়তা বাহিনীর (আইএসএএফ) মুখপাত্র লেফটেন্যান্ট কর্নেল জিমি কামিংস বলেছেন, ফাঁস হওয়া ওই গোপন প্রতিবেদন মার্কিন সামরিক বাহিনীর তৈরি করা। এটি বিশ্লেষণধর্মী নয়, তথ্যধর্মী। গ্রেপ্তার হওয়া তালেবান ও আল-কায়েদা জঙ্গিদের দেওয়া মন্তব্য ও তথ্যের সংকলন।
যুক্তরাষ্ট্রের প্রতিরক্ষা দপ্তর পেন্টাগনের মুখপাত্র জর্জ লিটল এএফপিকে বলেন, ‘আমরা ওই প্রতিবেদন দেখিনি। তাই এ সম্পর্কে কোনো মন্তব্য করতে চাই না। তবে তালেবান জঙ্গিদের সঙ্গে আইএসআইয়ের সম্পর্কের বিষয়ে আমাদের উদ্বেগ রয়েছে।’
মার্কিন প্রতিরক্ষামন্ত্রী লিওন প্যানেট্টা বলেন, ‘পাকিস্তানে তালেবানের নিরাপদ আশ্রয়স্থল রয়েছে বলে আমি দৃঢ়ভাবে বিশ্বাস করি। পাকিস্তানের উচিত এই সমস্যা শনাক্ত করা।’
ন্যাটোর প্রতিবেদন ‘ফালতু’ মন্তব্য করে পাকিস্তানের পররাষ্ট্র মন্ত্রণালয়ের মুখপাত্র আবদুল বাসিত এএফপিকে বলেন, ‘পাকিস্তান আফগানিস্তানের অভ্যন্তরীণ ব্যাপারে হস্তক্ষেপ না করার বিষয়ে দৃঢ়প্রতিজ্ঞ। আমরা আফগান নেতৃত্বে তালেবানের সঙ্গে শান্তি আলোচনাও সমর্থন করি।’ এএফপি, বিবিসি ও রয়টার্স।


মমতার আত্মজীবনী প্রকাশিত
রাজীব গান্ধী ‘আমাদের প্রাণের নেতা’
পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে কংগ্রেস নেতৃত্ব একটা সময় বহুবার ‘বিশ্বাসঘাতক’ বললেও সম্প্রতি প্রকাশিত মমতার আত্মজীবনীমূলক বই মাই আনফরগেটেবল মেমোরিস-এ দলের দুজন শীর্ষস্থানীয় নেতার প্রতি তাঁর শ্রদ্ধার কোনো ঘাটতি দেখা যায়নি। বিশেষ করে কংগ্রেস সভাপতি ও ভারতের সাবেক প্রধানমন্ত্রী প্রয়াত রাজীব গান্ধীকে তিনি ‘প্রাণের নেতা’ হিসেবে উল্লেখ করেছেন। আর কংগ্রেসের আরেক প্রবীণ নেতা প্রণব মুখোপাধ্যায়কে নিজের ভাই বলে সম্বোধন করেছেন।
কংগ্রেসের রাজনীতিতে জড়িত থাকাকালে ১৯৯১ সালে কলকাতায় এক সমাবেশে মমতার ওপর হামলা করে সিপিআইএমের কর্মীরা। ওই সময়ের স্মৃতিচারণা করে মমতা বলেন, ‘রাজীব জি আমাদের প্রাণের নেতা, আমার চিকিৎসা-ব্যয়ের যাবতীয় দায়িত্ব তিনি নিয়েছিলেন। উন্নত চিকিৎসার জন্য আমি যুক্তরাষ্ট্র যেতে আগ্রহী কি না, তা জানার জন্য তিনি আমার কাছে লোক পাঠিয়েছিলেন।’
কংগ্রেস নেতৃত্বাধীন ক্ষমতাসীন জোটের সঙ্গে মমতার বর্তমান সম্পর্ক ভালো নয়। কিন্তু তা সত্ত্বেও কেন্দ্রীয় অর্থমন্ত্রী প্রণব মুখোপাধ্যায়কে তিনি তাঁর বড় ভাই সম্বোধন করেছেন। বইয়ে মমতা লিখেছেন, ‘আমি সব সময় তাঁকে শ্রদ্ধা করি এবং তিনি আমার বড় ভাইয়ের মতো।’
আত্মজীবনীতে মমতা লিখেছেন, ১৯৯১ সালে রাজীব গান্ধীকে হত্যার খবর শোনার পর তিনি স্থবির হয়ে যান। ওই ঘটনার পরবর্তী এক সপ্তাহ পর্যন্ত নাওয়া-খাওয়া এমনকি কারও সঙ্গে কথা বলার মতো অবস্থা ছিল না তাঁর।
মমতা লিখেছেন, রাজীব গান্ধীর মৃত্যুর পর কংগ্রেসে এক ধরনের শূন্যতার সৃষ্টি হয়। এর ফলে দল ছাড়তে বাধ্য হন তিনি এবং নতুন সংগঠন তৃণমূল কংগ্রেস প্রতিষ্ঠা করেন।
মমতা লিখেছেন, ‘আমাদের সবার জন্যই দুর্ভাগ্য যে, রাজীব গান্ধীর মৃত্যুর পর কংগ্রেসের ভেতরে দ্বিতীয় কেউ ছিল না যে, আমাদের অনুভূতি বুঝতে পারে।’ পিটিআই।


লন্ডন স্টক এক্সচেঞ্জে হামলার ষড়যন্ত্রের কথা স্বীকার ৪ ব্রিটিশ জঙ্গির
আন্তর্জাতিক সন্ত্রাসী গোষ্ঠী আল-কায়েদার একজন সাবেক নেতার প্ররোচনায় ব্রিটেনের চারজন ইসলামপন্থী জঙ্গি ২০১০ সালে লন্ডন স্টক এক্সচেঞ্জ উড়িয়ে দেওয়ার ষড়যন্ত্র করেছিলেন। গতকাল বুধবার স্থানীয় এক আদালতে তাঁরা ওই ষড়যন্ত্রের কথা স্বীকার করেন।
লন্ডনের উলউইচ ক্রাউন কোর্টে এ ঘটনায় দায়ের করা মামলার এক শুনানিতে ওই চার জঙ্গি জানান, তাঁরা একটি চরমপন্থী দলের সঙ্গে সংশ্লিষ্ট। ২০১০ সালের বড়দিনের উৎসবকালে চিঠিবোমার সাহায্যে হামলা চালানোর পরিকল্পনা করেন। আর এ হামলার মধ্য দিয়ে ভয়াবহ মুম্বাই হামলার স্টাইলেই আরেকটি ধ্বংসযজ্ঞ চালানোর বিষয়েও তাঁরা আলোচনা করেন।
চারজনের মধ্যে মোহাম্মদ চৌধুরী (২১) ও শাহ রহমান (২৮) লন্ডনের বাসিন্দা। তাঁরা জানান, লন্ডন স্টক এক্সচেঞ্জের টয়লেটে ইমপ্রোভাইজড এক্সপ্লোসিভ ডিভাইস বা আইইডি জাতীয় বিস্ফোরক পুঁতে এর বিস্ফোরণ ঘটানোর পরিকল্পনা করা হয়েছিল।
বাকি দুজন গুরুকান্ত দেশাই (৩০) ও আবদুল মিয়া (২৫) ওয়েলসের কার্ডিফের বাসিন্দা। তাঁরাও একই পরিকল্পনায় জড়িত থাকার কথা স্বীকার করেছেন।
এদিকে, এ জঙ্গিদের গ্রেপ্তারের সময় হামলার লক্ষ্যবস্তুর উল্লেখ রয়েছে এমন হাতে লেখা একটি তালিকা জব্দ করেছে পুলিশ। এতে লন্ডনের মেয়র, দুজন ইহুদি ধর্মযাজক ও যুক্তরাজ্যে অবস্থিত মার্কিন দূতাবাসসহ বিভিন্ন লক্ষ্যবস্তুর কথা অন্তর্ভুক্ত আছে।
আদালতের শুনানিকালে কৌঁসুলিরা বলেন, গ্রেপ্তার হওয়া ব্যক্তিরা আল-কায়েদার সদস্য না হলেও তাঁরা এ সন্ত্রাসী নেটওয়ার্কটি বিশেষত, এর সন্দেহভাজন ইয়েমেনি নেতা আনওয়ার আল-আওলাকির মাধ্যমে এ কাজে উৎসাহিত হয়েছিলেন। গত বছরের সেপ্টেম্বর মাসে মার্কিন চালকবিহীন বিমান বা ড্রোন হামলায় আওলাকি নিহত হন। এএফপি।
বোগোটায় প্রকাশ্যে অস্ত্র বহন নিষিদ্ধ
কলম্বিয়ার রাজধানী বোগোটার মেয়র গুস্তাভো পেট্রো ওই শহরে প্রকাশ্যে আগ্নেয়াস্ত্র বহন নিষিদ্ধ করেছেন। বোগোটায় ৮০ লাখ লোকের বাস। এখানকার বাসিন্দাদের প্রাত্যহিক জীবনের সঙ্গে আগ্নেয়াস্ত্র অঙ্গাঙ্গিভাবে জড়িত।
পেট্রো ১৯৮০-এর দশকে গেরিলা সংগঠন এম-১৯’র সদস্য ছিলেন। আগ্নেয়াস্ত্র বহন করার দায়ে তিনি দেড় বছরের কারাভোগ করেন। শহরে হত্যাকাণ্ডের পরিমাণ কমিয়ে আনার পরীক্ষার অংশ হিসেবে তিন মাসের জন্য তিনি এ নিষেধাজ্ঞা জারি করেছেন। গতকাল বুধবার থেকে নিষেধাজ্ঞা কার্যকর করা হয়েছে। এ নিষেধাজ্ঞার ফলে হত্যাকাণ্ডের পরিমাণ যদি উল্লেখযোগ্য হারে কমে আসে তাহলে আইনটি স্থায়ীভাবে কার্যকর করা হবে।
কলম্বিয়ার সংবিধান অনুযায়ী, প্রত্যেক নাগরিক অনুমতি নিয়ে অস্ত্র বহন ও রাখতে পারেন। মেয়রের কার্যালয় থেকে পাওয়া তথ্য অনুযায়ী বিগত এক হাজার ১৬টি হত্যাকাণ্ডের ঘটনার মাত্র ১০ শতাংশ বৈধ অস্ত্র দিয়ে সংঘটিত হয়েছে। তবে গবেষণায় দেখা গেছে, এর আগে অস্ত্র বহনের ওপর নিষেধাজ্ঞা জারি করা দেশটির অন্য স্থানগুলোতে ২০০৯ থেকে ২০১০ সালের মধ্যে হত্যাকাণ্ডের পরিমাণ ২৩ শতাংশ হ্রাস পেয়েছে। দ্য টেলিগ্রাফ
নেতানিয়াহু পুনরায় লিকুদ পার্টির নেতা নির্বাচিত
ইসরায়েলের প্রধানমন্ত্রী বেনিয়ামিন নেতানিয়াহু পুনরায় ক্ষমতাসীন লিকুদ পার্টির নেতা নির্বাচিত হয়েছেন। নির্বাচনের আনুষ্ঠানিক ফল প্রকাশের আগেই গতকাল বুধবার নেতানিয়াহু নিজের জয়ের ঘোষণা দেন।
সমর্থকদের উদ্দেশে তিনি বলেন, ‘আমার প্রতি আস্থা ও পুনরায় সমর্থনের জন্য সবাইকে ধন্যবাদ। সত্যিকার অর্থে লিকুদ পার্টি আজ জয়ী হয়েছে। আমরা প্রমাণ করেছি যে একতাই আমাদের শক্তি। ইসরায়েলিদের কল্যাণের জন্য আমাদের নেতৃত্বের দায়িত্বশীলতা অব্যাহত থাকবে।’
এই নির্বাচনে প্রায় ৮০ শতাংশ ভোট পেয়ে কট্টর জাতীয়তাবাদী প্রতিদ্বন্দ্বী মোশি ফেইগলিনকে সহজেই পরাজিত করেন নেতানিয়াহু। এই জয়ের ফলে লিকুদ পার্টিতে তাঁর অবস্থান দৃঢ় হবে এবং দেশটিতে চলতি বছর আগাম নির্বাচনের সম্ভাবনা বাড়বে বলে মনে করছেন বিশ্লেষকেরা। ইসরায়েলে ২০১৩ সালে সাধারণ নির্বাচন অনুষ্ঠিত হওয়ার কথা রয়েছে। দেশটির কয়েকটি সংবাদপত্রে আগাম নির্বাচনের সম্ভাবনার কথা বলা হয়েছে। এএফপি।
সিরিয়ার ব্যাপারে কোনো সিদ্ধান্তে আসতে পারেনি নিরাপত্তা পরিষদ
সিরিয়ার ব্যাপারে গত মঙ্গলবারের বৈঠকে কোনো প্রকার সিদ্ধান্তে আসতে পারেনি জাতিসংঘের নিরাপত্তা পরিষদ। প্রেসিডেন্ট বাশার আল আসাদকে রক্তপাত বন্ধ করতে এবং ক্ষমতা থেকে সরে দাঁড়াতে আরব লিগের প্রস্তাব নিয়ে আলোচনা করতে ওই বৈঠক অনুষ্ঠিত হয়।
বৈঠকে প্রেসিডেন্ট আসাদের ‘হত্যাযজ্ঞ’ বন্ধে ব্যবস্থা নিতে নিরাপত্তা পরিষদের সদস্যদের প্রতি আহ্বান জানান কাতারের প্রধানমন্ত্রী। তবে চীন ও রাশিয়া বলেছে, আরব লিগের প্রস্তাবে সিরিয়ায় সরকার পরিবর্তনের বিষয় উল্লেখ থাকায় সেটি গ্রহণযোগ্য নয়।
সিরিয়ার ঘনিষ্ঠ মিত্র রাশিয়ার পররাষ্ট্রমন্ত্রী সারগেই লাভরভ বলেন, ‘আমি মনে করি না যে কাউকে পদত্যাগের আহ্বান জানানো রাশিয়ার নীতির মধ্যে পড়ে। তবে আমরা বেসামরিক লোকের ওপর সরকারের নিরাপত্তা বাহিনীর শক্তি প্রয়োগের বিষয়টিকে কঠোরভাবে নিন্দা জানাই। একই সঙ্গে সরকারি অবস্থানের ওপর সশস্ত্রগোষ্ঠীগুলোর হামলারও সমানভাবে নিন্দা জানাই।’
এ ছাড়া সিরিয়ার ‘অভ্যন্তরীণ বিষয়’ নিয়ে জাতিসংঘের মাথা ঘামানো উচিত নয় বলে মন্তব্য করেছেন জাতিসংঘে রাশিয়ার রাষ্ট্রদূত ভিতালি চারকিন।
অন্যদিকে জাতিসংঘে চীনা রাষ্ট্রদূতের উদ্ধৃতি দিয়ে বার্তা সংস্থা সিনহুয়ার খবরে বলা হয়, জোরপূর্বক সিরিয়ার সরকার পরিবর্তনের বিষয়টিকে চীন দৃঢ়ভাবে বিরোধিতা করে। কারণ, সেটা জাতিসংঘ সনদ এবং আন্তর্জাতিক সম্পর্ক বিষয়ে সংশ্লিষ্ট মৌলিক আচরণকে লঙ্ঘন করে।
মার্কিন পররাষ্ট্রমন্ত্রী হিলারি ক্লিনটন ইঙ্গিত দিয়েছেন, সিরিয়ার বিরুদ্ধে প্রস্তাব নিয়ে আলোচনা অব্যাহত থাকতে পারে। তিনি বলেন, ‘প্রেসিডেন্ট আসাদ ও তাঁর সরকারকে বার্তা পৌঁছে দেওয়ার জন্য প্রস্তাব পাসের বিষয়ে নিরাপত্তা পরিষদে মতৈক্যে পৌঁছাতে আমরা পরবর্তী দিনগুলোতে সমন্বিত প্রচেষ্টা চালিয়ে যাব।’
সিরিয়ায় সহিংসতা বন্ধের পদ্ধতি লিবিয়ার চেয়ে ভিন্ন হবে মন্তব্য করে হিলারি ক্লিনটন গত মঙ্গলবার নিরাপত্তা পরিষদকে বলেন, কিছু সদস্য মনে করছেন, পরিষদ সিরিয়াকে আরেক লিবিয়া বানাতে যাচ্ছে। প্রকৃতপক্ষে এটা ভুল ধারণা।
ক্লিনটন আরও বলেন, নিজেদের মধ্যে ভুল বোঝাবুঝি দূর করে সিরিয়ার জনগণকে সমর্থন করার স্পষ্ট বার্তা পৌঁছে দিতে আন্তর্জাতিক সম্প্রদায়ের জন্য এটাই উপযুক্ত সময়।
নিরাপত্তা পরিষদে উত্থাপিত খসড়া প্রস্তাবে প্রেসিডেন্ট আসাদকে দমন-নিপীড়ন বন্ধের পাশাপাশি নির্বাচনের পথ প্রশস্ত করতে একটি ঐক্য সরকার গঠনের লক্ষ্যে ভাইস প্রেসিডেন্টের কাছে ক্ষমতা হস্তান্তরসংক্রান্ত আরব লিগের পরিকল্পনা বাস্তবায়নের আহ্বান জানানো হয়েছে। প্রেসিডেন্ট আসাদ ১৫ দিনের মধ্যে তা বাস্তবায়নে ব্যর্থ হলে নিরাপত্তা পরিষদ ‘পরবর্তী পদক্ষেপ’ নেবে।
সম্ভাব্য পদক্ষেপ হতে পারে অর্থনৈতিকসহ অন্যান্য নিষেধাজ্ঞা। তবে ভেটো ক্ষমতাসম্পন্ন রাশিয়া ও চীনের বিরোধিতার কারণে প্রস্তাবটি পাস হবে না বলে ধারণা করা হচ্ছে। এএফপি, বিবিসি, এপি, পিটিআই।


খালি পায়ে ২৪ ঘণ্টা দৌড়ে বিশ্ব রেকর্ড!
গিনেজ ওয়ার্ল্ড রেকর্ডসের সনদ হাতে অভিজিৎ বড়ুয়া
খালি পায়ে একটানা ২৪ ঘণ্টা দৌড়ে গিনেজ ওয়ার্ল্ড রেকর্ডসে নাম লিখিয়েছেন ভারতের আসাম রাজ্যের পুলিশ কনস্টেবল অভিজিৎ বড়ুয়া।
গত সোমবার স্থানীয় সময় বিকেল তিনটা ৫৬ মিনিটে আসামের জোড়হাট থেকে দৌড় শুরু করেন অভিজিৎ (২২)। এরপর একটানা ১৫৬ কিলোমিটার ছাড়িয়ে আরও ২০০ মিটার যান তিনি। গতকাল মঙ্গলবার বিকেল চারটায় দৌড় শেষ করেন।
অভিজিৎ দৌড় শুরু করার সময় সেখানে গিনেজ ওয়ার্ল্ড রেকর্ডসের ভারতীয় পর্যবেক্ষক বি কে চন্দ্র শেখর তিওয়ারি উপস্থিত ছিলেন। ঝান্ডা নামিয়ে তিনি অভিজিৎকে দৌড় শুরু করার সংকেত দেন। দৌড় শুরু করে অভিজিৎ জোড়হাটের পশ্চিমাঞ্চলীয় শহরতলির দিকে এগিয়ে যান।
তিওয়ারি বলেন, ‘বিশ্বে এ ধরনের দৌড়ের রেকর্ড এটাই প্রথম।’ তিনি দাবি করেন, খালি পায়ে ২৪ ঘণ্টা একটানা দৌড়ে এতটা দূরত্ব পার হয়েছে বলে কোনো রেকর্ড কোথাও নেই।
তিওয়ারি জানান, ভিডিওচিত্রসহ অভিজিতের এই দৌড়বিষয়ক প্রামাণ্যতথ্য গিনেজ বুকের লন্ডনভিত্তিক সদর দপ্তরে পাঠানো হবে।


ফ্লোরিডায় জিতে আরেক ধাপ এগোলেন রমনি
ফ্লোরিডার বাছাই পর্বে জয়ী হওয়ার পর স্ত্রীর সঙ্গে মিট রমনি
যুক্তরাষ্ট্রের আগামী প্রেসিডেন্ট নির্বাচনে রিপাবলিকান পার্টির প্রার্থী মনোনয়নে আরও এক ধাপ এগিয়ে গেলেন ম্যাসাচুসেটস অঙ্গরাজ্যের সাবেক গভর্নর মিট রমনি। গত মঙ্গলবার ফ্লোরিডা অঙ্গরাজ্যে অনুষ্ঠিত দলীয় বাছাইপর্বে (প্রাইমারি) বিপুল ভোটে জয়ী হয়েছেন তিনি।
রমনি ফ্লোরিডায় ৪৬ শতাংশ দলীয় সমর্থন পেয়েছেন। প্রতিনিধি পরিষদের সাবেক স্পিকার নিউট গিংরিচ পেয়েছেন মাত্র ৩২ শতাংশ ভোট। বাছাইপর্বের নির্বাচনী দৌড়ে মিট রমনির অপর প্রতিদ্বন্দ্বী সাবেক সিনেটর রিক স্যান্টোরাম পেয়েছেন ১৩ শতাংশ ভোট। কংগ্রেসম্যান রন পলের প্রাপ্ত ভোট সাত শতাংশ।
ফ্লোরিডা অঙ্গরাজ্যের বাছাইপর্ব মিট রমনির নির্বাচনী শিবিরে বড় ধরনের জয় এনে দিয়েছে। রাজ্যের ৫০টি ডেলিগেটের সব কটি এখন তাঁর সংগ্রহে। এর মধ্যে চারটি অঙ্গরাজ্যে অনুষ্ঠিত বাছাইপর্বের দুটিতে জয়ী হয়েছেন মিট রমনি। আগামী ৬ মার্চ মঙ্গলবার ১০টি অঙ্গরাজ্যে একসঙ্গে রিপাবলিকান পার্টির বাছাইপর্ব হবে।
সুপার টুইসডে নামে পরিচিতি মার্চ মাসের এই বাছাইপর্বে রিপাবলিকান পার্টির প্রার্থী মনোনয়ন অনেকটা নিশ্চিত হয়ে যাবে বলে ধারণা করা হচ্ছে।
গত মঙ্গলবার সন্ধ্যায় ফ্লোরিডায় নিজ সমর্থকদের উদ্দেশে বক্তৃতা করার সময় রমনি বলেন, প্রতিযোগিতামূলক বাছাইপর্বে রিপাবলিকান পার্টি বিভক্ত হচ্ছে না। এ প্রতিযোগিতার মধ্য দিয়ে দল আরও সংহত হচ্ছে এবং বড় বিজয়ের ক্ষেত্র প্রস্তুত করছে।
রমনি বলেন, তিনি রিপাবলিকান পার্টি ও যুক্তরাষ্ট্রের নেতৃত্ব দেওয়ার জন্য প্রস্তুত। আগামী নির্বাচনে ডেমোক্র্যাটিক পার্টির প্রার্থী বর্তমান প্রেসিডেন্ট বারাক ওবামাকে পরাজিত করতে রিপাবলিকান পার্টিকে মনোযোগী হতে আহ্বান জানান রমনি। তিনি বলেন, ‘আমার নেতৃত্বেই ওবামা-যুগের অবসান ঘটবে। যুক্তরাষ্ট্রের নতুন করে অগ্রযাত্রার সূচনা ঘটবে।’
প্রায় ১৫ শতাংশ ভোটে পরাজিত হলেও সাবেক স্পিকার নিউট গিংরিচ দমে যাননি বলে দাবি করেছেন তাঁর সমর্থকেরা। পরাজয়ের পর ফ্লোরিডায় তাঁর সমর্থকদের ‘৪৬টি অঙ্গরাজ্যে এখনো বাকি’ পোস্টার নিয়ে সমবেত হতে দেখা গেছে।
সমর্থকদের উদ্দেশে গিংরিচ বলেন, ‘আমরা প্রতিটি অঙ্গরাজ্যে প্রতিযোগিতায় নামব। প্রথা অনুযায়ী অগ্রগামী প্রার্থীকে অভিনন্দনও জানাননি তিনি।’
বাছাইপর্বে তৃতীয় অবস্থানে থাকা রিক স্যান্টোরাম নেভাদাও কলেরাডোয় নতুন প্রচারণা শুরু করেছেন।
স্যান্টোরাম দলীয় সমর্থকদের বলছেন, রক্ষণশীল রিপাবলিকানদের খাঁটি প্রার্থী হিসেবে নিউট গিংরিচকে বিবেচনা করা যাচ্ছে না। নিজেকে খাঁটি রক্ষণশীল রিপাবলিকান বলে দাবি করেন স্যান্টোরাম। উদার নীতির অনুসারী রমনির বদলে তাঁকে মনোনয়ন দেওয়ার আহ্বান জানান তিনি।
বাছাইপর্বে এখনো কোনো জয় না পেলেও কংগ্রেসম্যান রন পল তাঁর প্রচারণা চালিয়ে যাওয়ার কথা পুনরায় ঘোষণা করেছেন। রিপাবলিকান পার্টির ব্যতিক্রমী প্রার্থী রন পলের পক্ষে তরুণ রক্ষণশীলদের সমর্থন এখনো লক্ষণীয়।
ইউরোপে তীব্র শীতে আরও ৮ জনের মৃত্যু
তীব্র ঠান্ডা ও তুষারপাতে ইউরোপের মধ্য ও পূর্বাঞ্চলের বিভিন্ন দেশে গতকাল বুধবার আরও আটজনের মৃত্যু হয়েছে। গত সপ্তাহ থেকে শুরু হওয়া তীব্র ঠান্ডা ও তুষারঝড়ের কারণে ওই অঞ্চলে এর মধ্যেই মৃতের সংখ্যা ৬০ ছাড়িয়ে গেছে। এখনো বেশ কিছু দেশের তাপমাত্রা হিমাঙ্কের ৩০ ডিগ্রি সেলসিয়াসের নিচে অবস্থান করছে।
আবহাওয়াবিদেরা বলছেন, গত কয়েক দশকের মধ্যে ইউরোপে এখন সর্বনিম্ন তাপমাত্রা বিরাজ করছে। এতে মানুষের স্বাভাবিক জীবনযাত্রা ব্যাহত হচ্ছে।
তুষার জমে থাকায় সড়ক ও রেল-যোগাযোগব্যবস্থা সচল রাখতে হিমশিম খাচ্ছে ইতালি। ভূমধ্যসাগরীয় উপকূলীয় এলাকায় বিদ্যুৎ-সংযোগ যাতে বন্ধ হয়ে না যায়, সে চেষ্টা চালাছে ফ্রান্স।
ইউক্রেনের সরকারি সূত্রে জানানো হয়েছে, ওই দেশে গত ছয় সপ্তাহে হাইপোথেরামিয়াতে (অস্বাভাবিক নিম্ন তাপমাত্রাজনিত রোগ) ৪৩ জন মানুষ মারা গেছে। তাদের মধ্যে বেশির ভাগই গৃহহীন। এ ছাড়া আট শতাধিক মানুষ তুষারস্পর্শে দেহের প্রদাহ এবং হাইপোথেরামিয়ার কারণে চিকিৎসাসেবা নিয়েছে।
ইউক্রেনের সরকারি ভাষ্যমতে, সেখানে এক হাজার ৭৩৫টি আশ্রয়কেন্দ্র খোলা হয়েছে; যেখানে খাদ্য এবং তীব্র ঠান্ডা থেকে বাঁচার জন্য উষ্ণতার ব্যবস্থা রাখা হয়েছে।
তাপমাত্রা অস্বাভাবিক কমে যাওয়ায় গত শুক্রবার পর্যন্ত পোলান্ডে ২০ জন মানুষ মারা গেছে। দেশের কিছু কিছু এলাকায় তাপমাত্রা মাইনাস ৩০ ডিগ্রি সেলসিয়াস পর্যন্ত নেমে গেছে।
স্লোভাকিয়ায় এ পর্যন্ত মারা গেছে দুজন। সেখানকার তাপমাত্রা মাইনাস ২৪ ডিগ্রি সেলসিয়াস। স্লোভাকিয়ার প্রতিবেশী দেশ চেক রিপাবলিকের তাপমাত্রা মাইনাস ২৪ ডিগ্রি সেলসিয়াস। সেখানে গতকাল মারা গেছে একজন। এএফপি।
বোকো হারামের মুখপাত্র গ্রেপ্তার
নাইজেরিয়ার উগ্র ইসলামি গোষ্ঠী বোকো হারামের মুখপাত্র আবু কাকাকে গ্রেপ্তার করেছে দেশটির গোয়েন্দা সংস্থা। গতকাল বুধবার দেশটির উত্তরাঞ্চলীয় কাদুনা শহর থেকে তাঁকে গ্রেপ্তার করা হয়। আল-জাজিরা অনলাইন এ খবর জানিয়েছে।
গোয়েন্দা সংস্থার বোর্নো প্রদেশের পরিচালক আহমেদ আবদুল্লাহির বরাত দিয়ে বার্তা সংস্থা এপি জানায়, বুধবার রাতে মোবাইল ফোন ট্রাকিংয়ের মাধ্যমে তাঁকে ধরা হয়। তবে, ওই ব্যক্তিই বোকো হারামের প্রকৃত মুখপাত্র কি না—সে ব্যাপারে এখনো সন্দিহান দেশটির গোয়েন্দা সংস্থা।
বোকো হারামের লক্ষ্য ও উদ্দেশ্য সম্পর্কে সাংবাদিকদের বিভিন্ন বিবৃতি দিয়ে আলোচনায় আসেন আবু কাকা। নাইজেরিয়ার বিভিন্ন এলাকায় তাদের হামলা আর সহিংসতার পেছনে তিনিই দায়ী বলে মনে করছে দেশটির গোয়েন্দা সংস্থা।


দেবতার সঙ্গে বিয়ে!
নয় বছর বয়সী ভিন্তুনা আজ খুব সেজেছে। লাল জমিনে সোনালি কাজ করা শাড়ি আর গয়না পরে বধূবেশে বসে আছে সে। তার চোখে-মুখে আনন্দ আর উত্তেজনা। তবে শুধু ভিন্তুনা নয়। তার বয়সী অনেকেই তৈরি হয়েছে এই সাজে। তারা প্রত্যেকেই অপেক্ষা করছে একটি বিশেষ মুহূর্তের। দেবতার সঙ্গে বিয়েতে বসতেই তাদের এত আয়োজন।
নিওয়ার সম্প্রদায় অধ্যুষিত নেপালের কাঠমান্ডু উপত্যকায় একটি প্রাচীন ধর্মীয় রীতি হলো বিষ্ণু দেবতার সঙ্গে মেয়েদের বিয়ে দেওয়া। মেয়েদের বয়ঃসন্ধিকাল শুরুর আগেই তাদেরকে এই বিয়ের পিঁড়িতে বসতে হয়। আর এ জন্য তারা বেছে নেয় ফেব্রুয়ারি মাস।
এই নিওয়ার সম্প্রদায়ের মেয়েরা তিনবার বিয়ের পিঁড়িতে বসে। ছয় থেকে নয় বছর বয়সে দেবতার সঙ্গে হয় প্রথম বিয়ে। এরপর ১১ থেকে ১৩ বছর বয়সে সূর্যের সঙ্গে বিয়ে হয়। আর এ বিয়ের শর্ত হলো ১২টি রাত তাদের একটি অন্ধকার ঘরে কাটাতে হবে। এরপর ২৫ বছরের মধ্যে একজন পুরুষের সঙ্গে তাদের তৃতীয় বিয়ে দেওয়া হয়।
এ অনুষ্ঠানের শুরুটা প্রথম কোথায় কবে হয়েছে, তা অস্পষ্ট। এ অনুষ্ঠান পরিচালনাকারী পুরোহিত রাজেন্দ্র রাজোপাধ্যায় জানান, নেপালে কয়েক শতাব্দী ধরেই এ প্রথা চালু রয়েছে।
সরকারিভাবে নেপাল একটি ধর্মনিরপেক্ষ রাষ্ট্র। ২০০৮ সালে এখানে হিন্দু রাজতন্ত্রের বিলোপ হয়। তার পরও সরকারি এক হিসাবে দেখা যায়, দেশের প্রায় দুই কোটি ৬৫ লাখ মানুষ এখনো যথেষ্ট ধার্মিক। টাইমস অব ইন্ডিয়া।


পাপুয়া নিউগিনিতে যাত্রীবাহী ফেরি ডুবি, জীবিত উদ্ধার ২০০
পাপুয়া নিউগিনির উত্তর উপকূলে আজ বৃহস্পতিবার প্রায় সাড়ে ৩০০ জন যাত্রী নিয়ে ডুবে যাওয়া ফেরি থেকে ২০০ জন উদ্ধার করা হয়েছে। উদ্ধারকারী দলের ক্যাপ্টেন নুরুর রহমান বলেন, অধিকাংশ যাত্রীকে উদ্ধার করা হয়েছে। উদ্ধারকাজ সূর্যাস্ত পর্যন্ত চলবে।
এমভি রাবাউল কুইন নামে ফেরিটি নিউ ব্রিটেন ও পাপুয়া নিউগিনির উত্তর উপকূলের লে শহরের মধ্যে চলাচল করত। এটি পরিচালনা করত স্টার শিপস কোম্পানি। স্টার শিপের মুখপাত্র বলেন, গত বৃহস্পতিবার থেকে ফেরির সঙ্গে যোগাযোগ বিচ্ছিন্ন রয়েছে। খারাপ আবহাওয়ার কারণে জাহাজটি ডুবে গেছে।
অস্ট্রেলিয়ার প্রধানমন্ত্রী জুলিয়া গিলার্ড বলেন, এটি অবশ্যই একটি শোকাবহ ঘটনা। দেশটির দুর্যোগের এ দিনে অস্ট্রেলিয়া সব ধরনের সহযোগিতা দিচ্ছে।
পাপুয়া নিউ গিনির প্রধানমন্ত্রী পিটার ওনেইল দুর্ঘটনাকবলিত যাত্রীদের পরিবারের প্রতি সমবেদনা প্রকাশ করেছেন। অস্ট্রেলিয়ার সবচেয়ে কাছের দেশ পাপুয়া নিউগিনি। প্রচুর সম্পদ থাকা সত্ত্বেও দেশটির বেশির ভাগ মানুষ এখনো সুবিধাবঞ্চিত।


ক্লাসে একমাত্র ছাত্রী পদ্মা
শ্রেণীকক্ষে সহপাঠীদের সঙ্গে পদ্মা
ক্লাসে মোট ২৩ জন শিক্ষার্থী। এর মধ্যে ২২ জনই ছাত্র। আর একমাত্র ছাত্রীটি হচ্ছে পদ্মা কানোয়ার ভাট্টি (১৫)।
কেবল ওই শ্রেণীকক্ষ নয়, নারী-পুরুষের এই সংখ্যা-বৈষম্য ভারতের রাজস্থান রাজ্যের ওই গ্রামজুড়েই। রাজ্যের জুইসালমার জেলার দেবদা গ্রাম এটি।
আড়াই হাজার বাসিন্দার ওই গ্রামে মেয়েশিশু বলতে হাতে গোনা কয়েকজন। এর মধ্যে পদ্মা একজন। এই ব্যাপক বৈষম্যের চক্করে পড়ে পদ্মার বড় বেহাল অবস্থা। তার কোনো সঙ্গী নেই, খেলার সাথি নেই। স্কুলে সারাক্ষণ বেশ অস্বস্তির মধ্যে থাকতে হয় তাকে। গ্রামে নারীর সংখ্যা এত কম হওয়ার কারণ হিসেবে পদ্মা বলেছে, এখানে মেয়েরা মরে যায়।
দেবদা ও আশপাশের গ্রামের মেয়েরা এমনি এমনি মরে যায় না। ওদের হত্যা করা হয়। মেয়েশিশু হত্যা করা প্রাচীন রীতি। দেবদা গ্রামের এক কৃষকের নাম রাজন সিং। ভাট্টি রাজপুত বংশের দুই ছেলের জনক রাজন সিং গর্ব করে বলেন, ‘আমরা ছেলেশিশুর জন্য উন্মুখ থাকি, আর কন্যাশিশুর জন্ম হলে শোক প্রকাশ করি।’
রাজন বলেন, বেশির ভাগ ক্ষেত্রে মেয়েশিশুকে জন্মের ২৪ ঘণ্টার মধ্যে হত্যা করা হয়। শিশুটির মা বা ধাত্রী এই কাজ করে। শিশুর মুখে বালিশ চাপা দেওয়া হয় বা মা তাঁর মেয়েশিশুকে বুকের দুধ দেন না। এতে একপর্যায়ে না খেয়ে শিশুটির মৃত্যু হয়।


সিরিয়ায় শিশুরাও নির্যাতনের শিকার হচ্ছে!
সিরিয়ায় ১৩ বছরের শিশুরাও সরকারি বাহিনীর নির্যাতনের বিশেষ লক্ষ্যবস্তুতে পরিণত হয়েছে। গতকাল শুক্রবার নিউইয়র্কভিত্তিক মানবাধিকার সংস্থা হিউম্যান রাইটস ওয়াচের এক প্রতিবেদনে এ কথা বলা হয়েছে।
সংস্থাটি তার প্রতিবেদনে আটক কেন্দ্রে শিশু নির্যাতনের ১২টি সুনির্দিষ্ট ঘটনার উল্লেখ করেছে। এতে বলা হয়েছে, এ ধরনের নির্যাতনের আরও অনেক ঘটনা রয়েছে।
সংস্থাটির শিশু অধিকারবিষয়ক পরিচালক লুইস হুইটম্যান বলেন, বিভিন্ন ঘটনা থেকে দেখা গেছে, নিরাপত্তা বাহিনী যেভাবে প্রাপ্তবয়স্কদের ওপর নির্যাতন চালিয়েছে, ঠিক একইভাবে শিশুদের ওপরও নির্যাতন চালিয়েছে।
প্রতিবেদনটিতে আরও বলা হয়েছে, নিরাপত্তা বাহিনীর হাতে আটক শতাধিক লোক আটক কেন্দ্রে তাঁদের ওপর নির্যাতনের বর্ণনা করেছেন। তাঁরা বলেছেন, নির্যাতনের হাত থেকে শিশুরাও বাদ পড়েনি। এমনকি প্রতিবেদনে সুনির্দিষ্টভাবে ১২টি ঘটনার উল্লেখ রয়েছে। এ ছাড়া প্রতিবেদনে শিশুদের ওপর নির্যাতনের আরও অনেক ঘটনা রয়েছে।
প্রতিবেদনে বলা হয়, হিউম্যান রাইটস ওয়াচের কাছে অভিযোগ এসেছে, নির্জন স্থানে আটক শিশুদের (যাদের কারও কারও বয়স মাত্র ১৩ বছর) নির্মমভাবে পেটানো, বিদ্যুতের শক দেওয়া এবং সিগারেটের আগুন দিয়ে ছ্যাঁকা দেওয়ার ঘটনা রয়েছে। এ ছাড়া শিশুদের মেঝে থেকে কয়েক সেন্টিমিটার ওপরে ঘণ্টার পর ঘণ্টা ঝুলিয়ে রাখা হতো।
১৩ বছরের এক শিশুর বাবা-মা বলেন, বিক্ষোভে উসকানি এবং নিরাপত্তা বাহিনীর গাড়ি ভাঙচুরসহ প্রেসিডেন্ট বাশার আল আসাদের ছবি পোড়ানোর অভিযোগে তাঁদের বাচ্চাকে গত ডিসেম্বরে নয় দিনের জন্য আটক রাখা হয়। শিশুটির বাবা-মার উদ্ধৃতি দিয়ে মানবাধিকার সংস্থাটি আরও জানায়, নিরাপত্তা বাহিনীর সদস্যরা ওই শিশুটির ঘাড় এবং বাহুতে সিগারেটের আগুনের ছ্যাঁকা এবং তার সমস্ত শরীরে গরম পানি ঢেলে দেয়।
নির্যাতনের শিকার এক শিশু বলেছে, গত মে মাসে আটক হওয়ার পর একটি সামরিক নিরাপত্তা শাখায় নিরাপত্তা বাহিনীর সদস্যরা তিন দিন নির্যাতন চালায়।
আর্জেন্টিনার মন্তব্য
নজর অন্যদিকে ফেরাতেই ফকল্যান্ড নিয়ে বলছে যুক্তরাজ্য
যুক্তরাজ্য ব্যাপক বেকারত্বসহ অভ্যন্তরীণ বিভিন্ন সমস্যা থেকে দেশের মানুষের মনোযোগ অন্যদিকে ফেরাতেই বিরোধপূর্ণ ফকল্যান্ড দ্বীপপুঞ্জ নিয়ে মেতেছে।
গত বৃহস্পতিবার আর্জেন্টিনার ভাইস প্রেসিডেন্ট আমাদো বাউদাউ এই মন্তব্য করেন। ফকল্যান্ডে যুক্তরাজ্যের রয়্যাল এয়ার ফোর্স মোতায়েন উপলক্ষে একই দিন প্রিন্স উইলিয়াম সেখানে পৌঁছান। এই সপ্তাহের শুরুতে লন্ডন ঘোষণা করেছিল, তারা শিগগিরই ওই দ্বীপপুঞ্জে একটি যুদ্ধজাহাজ মোতায়েন করতে যাচ্ছে।
এর আগে গত মঙ্গলবার আর্জেন্টিনা অভিযোগ করে, ফকল্যান্ড নিয়ে কূটনৈতিক বিরোধ সামরিক পর্যায়ে নিয়ে যাওয়ার চেষ্টা চালাচ্ছে যুক্তরাজ্য।
১৮৩৩ সাল থেকে ফকল্যান্ড দ্বীপপুঞ্জ যুক্তরাজ্যের দখলে। আর্জেন্টিনা দ্বীপটির মালিকানা দাবি করে আসছে। এএফপি।
নির্বাচনী সফর স্থগিত
চাহিদামতো জনসভার স্থান পাননি সু চি
মিয়ানমারের গণতন্ত্রপন্থী নেত্রী অং সান সু চি দেশটির কেন্দ্রীয় শহর মান্দালেয় দুই দিনের সফর স্থগিত করেছেন। গতকাল শুক্রবার তাঁর রাজনৈতিক দলের একজন মুখপাত্র এ কথা জানান।
আগামী ১ এপ্রিল অনুষ্ঠেয় উপনির্বাচন সামনে রেখে নির্বাচনী প্রচারণা শুরু করেছেন সু চি। গত সপ্তাহে দেশটির দক্ষিণাঞ্চলে প্রচারণার সময় হাজার হাজার মানুষ শান্তিতে নোবেলজয়ী সু চিকে অভিনন্দন জানান।
সু চির ন্যাশনাল লিগ ফর ডেমোক্রেসির (এনএলডি) একজন মুখপাত্র বলেন, সু চি তাঁর দুই দিনের সফর স্থগিত করেছেন। কারণ মান্দালেয় যে ফুটবল মাঠে তিনি বক্তৃতা দিতে চেয়েছিলেন, কর্তৃপক্ষ তা ব্যবহারের অনুমতি দেয়নি। আজ শনিবার সু চির ওই সফর শুরু করার কথা ছিল।
ওই মুখপাত্র আরও বলেন, ‘ইউনিয়ন ইলেকশন কমিশন আমাদের অন্য একটি মাঠ ব্যবহারের অনুমতি দিয়েছে। তবে এই মাঠটিতে মাত্র ১০ হাজার মানুষের জায়গা হবে। অথচ সু চির ওই জনসভায় এর চেয়ে অনেক বেশি লোক সমাগম হওয়ার কথা। এ জন্য সফর বাতিল করা হয়েছে।’
‘মমতাকে বিপদে ফেলবে না কেন্দ্রীয় সরকার’
কংগ্রেস হাইকমান্ড বলেছে, কংগ্রেস বা কেন্দ্রীয় সরকার পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে কখনো বিপদে ফেলবে না। বরং পশ্চিমবঙ্গের উন্নয়নের জন্য তারা সহযোগিতা করবে।
গত বৃহস্পতিবার ভারতের প্রধানমন্ত্রী মনমোহন সিং এবং কংগ্রেসের সভানেত্রী সোনিয়া গান্ধী কেন্দ্রীয় গ্রাম উন্নয়ন প্রতিমন্ত্রী ও তৃণমূল সাংসদ শিশির অধিকারীকে এই আশ্বাস দিয়েছেন। ওই দিন রাজধানী নয়াদিল্লিতে গ্রাম উন্নয়ন মন্ত্রণালয়ের এক পুরস্কার বিতরণী অনুষ্ঠানে এই তিন নেতা হাজির হয়েছিলেন।
আদালতে আবার হাজিরা দেবেন গিলানি
পাকিস্তানের প্রধানমন্ত্রী ইউসুফ রাজা গিলানি বলেছেন, আদালত অবমাননার মামলায় ১৩ ফেব্রুয়ারি তিনি আবার আদালতে হাজিরা দেবেন। গত বৃহস্পতিবার পার্লামেন্টে গিলানি এ কথা বলেন।
একই দিন সুপ্রিম কোর্টের বেঞ্চ গিলানিকে পরবর্তী তারিখে আবার আদালতে হাজির হওয়ার নির্দেশ দেওয়ার পর পার্লামেন্টে তিনি এ কথা জানান।
পার্লামেন্টের নিম্নকক্ষে জাতীয় পরিষদে সংক্ষিপ্ত ভাষণে গিলানি বলেন, ‘এর আগেও আমি আদালতের সামনে হাজির হয়েছি। এখন তাঁরা আমাকে আবার হাজির হতে বলেছেন। আমি হাজির হব।’ তাঁর বক্তব্যে আভাস পাওয়া গেছে, তিনি বিচার বিভাগের সঙ্গে সংঘাতে যেতে চাইছেন না।
গিলানি বলেন, ‘সবারই পাকিস্তানের সংবিধান মেনে চলা উচিত। সব প্রতিষ্ঠান যদি ১৯৭৩ সালের সংবিধান মেনে চলে, তাহলে আর কোনো কথাই হবে না। আর সব প্রতিষ্ঠানই পার্লামেন্টের কাছে দায়বদ্ধ।’
এর আগে গত ১৯ জানুয়ারি সুপ্রিম কোর্টে হাজিরা দেন প্রধানমন্ত্রী গিলানি। আদালতের নির্দেশমতো প্রেসিডেন্ট আসিফ আলী জারদারির বিরুদ্ধে দায়ের হওয়া পুরোনো মামলাটি পুনরায় চালু করতে সুইজারল্যান্ড সরকারকে চিঠি না দেওয়ায় গিলানির বিরুদ্ধে আদালত অবমাননার অভিযোগ আনেন সুপ্রিম কোর্ট। একই সঙ্গে তাঁকে আদালতে তলব করা হয়।
সুপ্রিম কোর্টের সাত সদস্যের বেঞ্চ বৃহস্পতিবার জানিয়েছেন, গিলানির বিরুদ্ধে অভিযোগ গঠন করা হবে ১৩ ফেব্রুয়ারি। ওই দিন তাঁকে আদালতে হাজির হওয়ার নির্দেশ দেওয়া হয়েছে।
আদালতের এই নির্দেশের পর সন্ধ্যায় পার্লামেন্টে যান গিলানি। এর আগে তাঁর আইনজীবী আইতজাজ আহসান তাঁকে আদালতের নির্দেশ সম্পর্কে অবহিত করেন। এ সময় গিলানির মন্ত্রিপরিষদের জ্যেষ্ঠ সদস্যসহ ক্ষমতাসীন দল পাকিস্তান পিপলস পার্টির জ্যেষ্ঠ নেতারা উপস্থিত ছিলেন। ডন অনলাইন
সিরিয়া নিয়ে নিরাপত্তা পরিষদে প্রস্তাব
খসড়া বিবেচনা করছে সদস্যরা ভেটোর হুমকি রাশিয়ার
সিরিয়ায় সহিংসতা ও রক্তপাতের নিন্দা জানিয়ে তৈরি খসড়া প্রস্তাবের বিষয়টি বিবেচনা করছে জাতিসংঘের নিরাপত্তা পরিষদের সদস্যরা। রাশিয়ার আপত্তির কারণে এই প্রস্তাবে পরিবর্তন আনা হয়েছে।
এর পরও রাশিয়া হুমকি দিয়েছে, প্রস্তাবটি উত্থাপন করা হলে তারা ভেটো দেবে। গতকাল শুক্রবার প্রস্তাবটি উত্থাপন করার কথা।
সংশোধিত খসড়া প্রস্তাবে সরাসরি সিরিয়ার প্রেসিডেন্ট বাশার আল-আসাদের পদত্যাগ বা সিরিয়ার ওপর অস্ত্র নিষেধাজ্ঞা বা অবরোধের বিষয়টি নেই। কিন্তু সিরিয়ার গণতান্ত্রিক উত্তরণে আরব লিগের ঘোষিত পরিকল্পনাকে পুরোপুরি সমর্থন দেওয়া হয়েছে।
কূটনীতিকেরা গত বৃহস্পতিবার জানান, নতুন খসড়াটি বিবেচনার জন্য তাঁদের সরকারের কাছে পাঠানো হবে। তবে খসড়াটি গৃহীত হবে কি না বা ভোটাভুটির জন্য নিরাপত্তা পরিষদে তোলা হবে কি না, এ ব্যাপারে নিশ্চিত হওয়া যায়নি।
জাতিসংঘে যুক্তরাজ্যের রাষ্ট্রদূত মার্কি লায়াল গ্রান্ট বলেন, ‘প্রত্যেকেই তাদের সরকারের সঙ্গে পরামর্শ করতে চাইছে। আমরা আশা করছি, যত শিগগির সম্ভব ভোটাভুটি হবে।’
রাশিয়া বলেছে, প্রস্তাবটি শুক্রবার ভোটে তোলা হলে তারা ভেটো দেবে। কারণ, প্রস্তাবটির বিবেচনার জন্য তাদের এখনো সময় প্রয়োজন। নিরাপত্তা পরিষদের এক রুদ্ধদ্বার বৈঠকে রাশিয়ার প্রতিনিধি ভিতালি চুরকিন এ ঘোষণা দিয়েছেন বলে কূটনীতিকেরা জানিয়েছেন।
চুরকিন গত বৃহস্পতিবার জানান, খসড়া প্রস্তাবটি নিয়ে পরিষদের যে আলোচনা হয়েছে, তা ‘রোলার কোস্টারের মতো।’ তিনি বলেন, ‘আমরা খসড়ার একটি কপি পেয়েছি। বিষয়টি নিয়ে মস্কোর সঙ্গে আলোচনা প্রয়োজন।’
সিরিয়া সংকট সমাধানের জন্য নিরাপত্তা পরিষদের প্রস্তাব উত্থাপনের আহ্বানটি ছিল মূলত আরব লিগের পক্ষ থেকে। তাদের প্রস্তাবিত পরিকল্পনার প্রধান শর্ত ছিল, একজন প্রতিনিধির কাছে ক্ষমতা হস্তান্তর করে প্রেসিডেন্ট পদত্যাগ করবেন। নিরাপত্তা পরিষদে উত্থাপনের জন্য প্রাথমিকভাবে যে খসড়া তৈরি করা হয়েছিল, সেখানে এ শর্তটি ছিল। কিন্তু এতে আপত্তি জানায় সিরিয়ার মিত্র রাশিয়া। এর পরিপ্রেক্ষিতে খসড়া থেকে বিষয়টি বাদ দেওয়া হয়েছে।
সিরিয়ায় প্রেসিডেন্ট আসাদের পতনের দাবিতে বিক্ষোভরত মানুষের ওপর কর্তৃপক্ষের কঠোর দমন-পীড়ন সত্ত্বেও দেশটিকে অস্ত্র সরবরাহ অব্যাহত রেখেছে রাশিয়া। মানবাধিকার সংগঠনগুলোর হিসাব মতে, গত বছরের মার্চে বিক্ষোভ শুরুর পর থেকে সিরিয়ায় এ পর্যন্ত নিরাপত্তা বাহিনীর অভিযানে সাত হাজারের বেশি মানুষ নিহত হয়েছে।
সরকারের দমন-পীড়ন সত্ত্বেও বিক্ষোভকারীরা গতকাল শুক্রবার ১৯৮২ সালে হামা শহরের গণহত্যার বার্ষিকী পালন করেছে। জুমার নামাজের পর কালো পোশাক পরে বিভিন্ন শহরে রাস্তায় রাস্তায় বিক্ষোভ করে হাজার হাজার মানুষ। প্রেসিডেন্ট বাশারের বাবার নির্দেশে ১৯৮২ সালে হামা শহরের হাজার হাজার মানুষকে হত্যা করা হয়। এএফপি, বিবিসি।
ইউরোপজুড়ে তুষারপাত, ১৬৩ জনের মৃত্যু
কনকনে অসহনীয় ঠান্ডা আর প্রচুর তুষারপাতে জবুথবু হয়ে পড়েছে ইউরোপ। তুষারপাত আর শৈত্যপ্রবাহে ইউক্রেন, রাশিয়া, বেলারুশ, পোল্যান্ড, রুমানিয়া, ইতালি, স্পেন, জার্মানিসহ পূর্ব ও মধ্য ইউরোপের বেশ কিছু দেশে অন্তত ১৬৩ ব্যক্তির মৃত্যু হয়েছে।
আবহাওয়াবিদেরা বলছেন, আগামী বুধবার পর্যন্ত শীতের তীব্রতা আরও বাড়বে। শীতের তীব্রতা বাড়ায় ইতিমধ্যে বিভিন্ন দেশে গৃহহীনদের জন্য আশ্রয়কেন্দ্র, খাবারের ব্যবস্থা, জরুরি চিকিৎসাকেন্দ্র খোলা হয়েছে। কোনো কোনো দেশে নামানো হয়েছে সেনাবাহিনী। বিভিন্ন শহরের কর্তৃপক্ষ উপাসনালয়ে গৃহহীনদের থাকার ব্যবস্থা করেছে।
মাইনাস ৩০ ডিগ্রি সেলসিয়াস ঠান্ডায় কেবল ইউক্রেনে ১০১ জনের মৃত্যু হয়েছে। ৯০০ ব্যক্তি ঠান্ডাজনিত রোগে আক্রান্ত হয়ে হাসপাতালে ভর্তি হয়েছে। ইউক্রেনজুড়ে এক হাজার ৬০০ আশ্রয়কেন্দ্র খোলা হয়েছে।
ইউক্রেনের মন্ত্রণালয়ের বিবৃতিতে বলা হয়, ২৭ জানুয়ারি তুষারপাত শুরুর পর এ পর্যন্ত ৫৩ হাজার লোক অস্থায়ী শিবিরে আশ্রয় নিয়েছে। এর মধ্যে গত ২৪ ঘণ্টায় আশ্রয় নিয়েছে ১১ হাজার।
রোমানিয়ায় তীব্র ঠান্ডায় ২২ জনের মৃত্যু হয়েছে। পোল্যান্ডে সরবরাহ পাইপে পানি জমে যাওয়ার ফলে ৭০ হাজার লোক পানিবঞ্চিত হচ্ছে। ওই দেশে ঠান্ডায় ২৯ ব্যক্তির মৃত্যু হয়েছে।
বুলগেরিয়ার রাজধানী সোফিয়াসহ ১৮টি শহরে ১০০ বছরের মধ্যে রেকর্ড পরিমাণ ঠান্ডা পড়েছে। পূর্ব ইউরোপের উত্তরের তিন দেশে শীতের প্রকোপ না কমা পর্যন্ত অভিভাবকদের তাঁদের সন্তানদের বিদ্যালয়ে না পাঠানোর অনুরোধ জানানো হয়েছে।
জার্মানিতে ১৯৫৬ ও ১৯৮৬ সালের পর আবারও রেকর্ড পরিমাণ মাইনাস ২০ থেকে ২৫ ডিগ্রি সেলসিয়াস ঠান্ডা পড়ছে।


প্রথম বড় মামলার রায়
কম্বোডীয় যুদ্ধাপরাধী ডুকের যাবজ্জীবন কারাদণ্ড
কম্বোডিয়ায় গণহত্যার দায়ে খেমাররুজ নেতা কাইং গুয়েক ইয়েভ ওরফে ডুকের আপিল আবেদন খারিজ করে তাঁকে যাবজ্জীবন কারাদণ্ডের আদেশ দেওয়া হয়েছে। জাতিসংঘ-সমর্থিত কম্বোডিয়ার যুদ্ধাপরাধ আদালত গতকাল শুক্রবার এই সাজা দেন।
সত্তরের দশকে এস-২১ বন্দিশিবির নামে পরিচিত কারাগারের প্রধান ডুকই (৬৯) হলেন এই আন্তর্জাতিক ট্রাইব্যুনালে দণ্ডিত প্রথম শীর্ষ খেমাররুজ নেতা। তিনি ১৮ বছর ধরে কারাগারে বন্দী আছেন।
ডুককে ২০১০ সালে ৩০ বছরের কারাদণ্ড দিয়েছিলেন আদালত।
গতকাল আপিল বিভাগের বিচারকেরা বলেন, যুদ্ধাপরাধ ও মানবতাবিরোধী অপরাধের দায়ে ডুককে আগে দেওয়া দণ্ড তাঁর অপরাধের তুলনায় লঘু ছিল। ডুকের বিরুদ্ধে অভিযোগ, এস-২১ কারাগারের প্রধান হিসেবে দায়িত্ব পালনের সময় তিনি অন্তত ১৫ হাজার বন্দীকে রাজধানী নমপেনের বাইরের একটি বধ্যভূমিতে নিয়ে গিয়ে হত্যা করেন।
আপিলে ডুকের আইনজীবীরা আদালতে দাবি করেছিলেন তিনি ঊর্ধ্বতন কর্তৃপক্ষের নির্দেশ পালন করছিলেন মাত্র। অন্যদিকে সরকারি কৌঁসুলিরা আরও বেশি সাজার দাবিতে আপিল করেন।
গতকাল শুনানি শেষে আদালত ডুককে আজীবন কারাবাসের দণ্ড দেন। আপিল বিভাগের সভাপতি কং স্রিম বলেন, ‘ডুক যে অপরাধ করেছেন, তা নিঃসন্দেহে মানুষের ইতিহাসের জঘন্যতম অপরাধের একটি। এ ধরনের অপরাধ প্রতিরোধ করতেই আদালত এই সাজা দিয়েছেন।’
রায় ঘোষণার সময় ডুক নির্বিকার ছিলেন। আদালত থেকে আবার কারাগারে নিয়ে যাওয়ার আগে সে দেশের ঐতিহ্য অনুযায়ী বিচারকদের সঙ্গে গতানুগতিক করমর্দন করেন তিনি।
আদালতের এই চূড়ান্ত রায়ে কম্বোডিয়ায় গণহত্যা ও মানবতাবিরোধী অপরাধের শিকার ব্যক্তিদের স্বজনেরা স্বস্তি প্রকাশ করেছেন।
কিম হুয়ে নামের একজন কৃষক বলেন, ‘আমি খুব খুশি। এই ভেবে ভালো লাগছে যে, শেষমেশ আমরা ন্যায়বিচার পেয়েছি।’ খেমাররুজদের শাসন চলাকালে কিমের স্বামীসহ ১৯ স্বজনকে হত্যা করা হয়।
কম্বোডিয়ায় ১৯৭৫ থেকে ১৯৭৯ সাল পর্যন্ত মাওবাদী খেমাররুজ দল ক্ষমতায় থাকাকালে অনাহার ও নির্যাতনসহ বিভিন্ন কারণে ২০ লাখ মানুষের মৃত্যু হয়।


পশ্চিমাদের হুঁশিয়ার করলেন খামেনি
ইরানের সর্বোচ্চ নেতা আয়াতুল্লাহ আলী খামেনি গতকাল শুক্রবার হুঁশিয়ারি দিয়ে বলেছেন, পশ্চিমা দেশগুলোর দুর্ব্যবহারের উপযুক্ত জবাব দুর্ব্যবহারের মাধ্যমেই দেওয়া হবে। ইসরায়েল কয়েক মাসের মধ্যে ইরানে হামলা চালাতে পারে—গত বৃহস্পতিবার মার্কিন প্রতিরক্ষামন্ত্রী লিওন প্যানেট্টার এ মন্তব্যের জবাবে ইরানের নেতা আয়াতুল্লাহ আলী খামেনি এ কথা বলেন।
ইরানে ১৯৭৯ সালে সংঘটিত বিপ্লবের বার্ষিকী উদযাপন উপলক্ষে গতকাল শুক্রবার টেলিভিশনে দেওয়া এক ভাষণে তিনি কড়া ভাষায় পশ্চিমাদের প্রতি হুঁশিয়ারি উচ্চারণ করেন। খামেনি বলেন, ‘সঠিক সময়ে ইরানের তেলের ওপর পশ্চিমাদের অবরোধ এবং হামলার হুমকির জবাব দেওয়া হবে।’ তাঁর এ বক্তব্যের মাধ্যমে এই প্রথমবারের মতো ইরানের সর্বোচ্চ কর্তৃপক্ষ প্রকাশ্যে পশ্চিমাদের অবরোধ আরোপের বিষয়ে কথা বলল।
ইরানের সর্বোচ্চ নেতা বলেন, ‘পশ্চিমাদের অবরোধ আমাদের পারমাণবিক কর্মসূচির অগ্রযাত্রাকে ব্যাহত করতে পারবে না। বরং এতে আমরা আরও স্বনির্ভরশীল হতে পারব।’ 
সিরিয়া প্রশ্নে নিরাপত্তা পরিষদে ভোট আজ
সিরিয়ায় সহিংসতা ও রক্তপাত বন্ধে আরব লিগ-সমর্থিত খসড়া প্রস্তাবের ওপর জাতিসংঘের নিরাপত্তা পরিষদে আজ শনিবার ভোটাভুটি হতে পারে। বিবিসি অনলাইন এ খবর জানিয়েছে।
রাশিয়ার আপত্তির কারণে আগের খসড়া প্রস্তাবে পরিবর্তন আনা হয়েছে। এর পরও প্রস্তাবটি উত্থাপন করা হলে ভেটোর হুমকি দিয়েছে দেশটি। তবে এ প্রস্তাবে ভেটো না দেওয়ার শর্তের বিষয়েও রাশিয়া কিছু জানায়নি।
সংশোধিত খসড়া প্রস্তাবে সরাসরি সিরিয়ার প্রেসিডেন্ট বাশার আল-আসাদের পদত্যাগ বা সিরিয়ার ওপর অস্ত্র নিষেধাজ্ঞা বা অবরোধের বিষয়টি নেই। কিন্তু সিরিয়ার গণতান্ত্রিক উত্তরণে আরব লিগের ঘোষিত পরিকল্পনাকে পুরোপুরি সমর্থন দেওয়া হয়েছে।
এদিকে সিরিয়ার বিরোধীরা দাবি করেছে, হোম শহরে প্রেসিডেন্ট বাশার আল-আসাদের অনুগত সেনাবাহিনী গতকাল শুক্রবার ব্যাপক হত্যাযজ্ঞ চালিয়েছে। এতে ২০০ জনেরও বেশি বেসামরিক ব্যক্তি নিহত হয়েছে। তবে নিরপেক্ষ কোনো সূত্র থেকে এই হতাহতের তথ্য নিশ্চিত করা যায়নি।
যুক্তরাষ্ট্রভিত্তিক সিরিয়ান অবজারভেটরি ফর হিউম্যান রাইটসের প্রধান রামি আবদুল রহমান দেশটিতে এই সহিংসতা বন্ধে আরব লিগের দ্রুত হস্তক্ষেপ দাবি করেছেন।
জাতিসংঘের তথ্য অনুযায়ী, গত বছরের মার্চে সিরিয়ায় সরকারবিরোধী বিক্ষোভ শুরু হওয়ার পর এ পর্যন্ত প্রায় পাঁচ হাজার ৪০০ বেসামরিক নাগরিক নিহত হয়েছে। এদিকে সিরিয়ার সরকার দাবি করেছে, দেশটিতে গত ১১ মাসেরও বেশি সময় ধরে চলতে থাকা সহিংসতায় নিরাপত্তা বাহিনীর দুই হাজারেরও বেশি সদস্য নিহত হয়েছে।
দক্ষিণ সুদানে সহিংসতায় ৩৭ জনের মৃত্যু
দক্ষিণ সুদানে নিরাপত্তা বাহিনীর মধ্যকার গোলাগুলিতে ৩৭ জন নিহত হয়েছে। বুধবারের এ ঘটনায় জাতিসংঘের একজন পুলিশ কর্মকর্তাও আহত হন। শুক্রবার জাতিসংঘ ও সংশ্লিষ্ট সরকারি কর্মকর্তারা এ কথা জানিয়েছেন।
রাম্বেক নর্থ কাউন্টির কমিশনার দেশটির ইউনিটি রাজ্যে এক সভায় উত্তপ্ত বাক্য বিনিময় ও কটূক্তি করার পর এই সহিংসতা ছড়িয়ে পড়ে। দক্ষিণ সুদানে জাতিসংঘ মিশনের (ইউএনএমআইএসএস) মুখপাত্র কুইডার জিরোকের বরাত দিয়ে এ তথ্য জানায় টাইমস অব ইন্ডিয়া।
কুইডার জিরোক বলেন, মেশিনগানসহ ভারী অস্ত্রশস্ত্রে সজ্জিত চারটি ট্রাকভর্তি পুলিশ এবং সেনাবাহিনীর সদস্যরা রাম্বেক প্রদেশের কমিশনারের অফিসের সামনে নির্বিচারে গুলি চালাতে থাকে। তবে জাতিসংঘ মিশনের দলটি কিংবা আহত ওই পুলিশ সদস্য এই হামলার লক্ষ্যবস্তু ছিল না বলে উল্লেখ করেন তিনি। এদিকে ইউনিটি প্রদেশের মুখপাত্র জিডিওয়ন গাটপান থোয়ার জানান, সহিংসতায় ওই রাজ্যের ১৬ জন এবং লেক প্রদেশের ২১ জন এ হামলায় নিহত হয়।
গাদ্দাফির আংটি ও রক্তাক্ত জামা নিলামে!
লিবিয়ার সাবেক নেতা মুয়াম্মার গাদ্দাফির বিয়ের আংটি ও নিহত হওয়ার সময়কার রক্তাক্ত জামা নিলামে তোলা হয়েছে। ডেইলি মেইল গতকাল শুক্রবার এ খবর জানিয়েছে।
লিবিয়ার নাগরিক আহমেদ ওয়ারফালি গাদ্দাফির ব্যবহূত এই উপকরণ দুটির মালিকানা দাবি করেছেন। তিনি গাদ্দাফির বিয়ের আংটি ও রক্তাক্ত জামার দাম হেঁকেছেন ২০ লাখ ডলার। এ দুটি ইউরোপের বাজারে তুললে উচ্চমূল্য পাবেন বলেও আশা করছেন তিনি।
আরব টুডে ডট নেট নামের একটি ওয়েবসাইটে একটি রুপার আংটির ছবি দেওয়া হয়েছে। আহমেদ ওয়ারফালি দাবি করেছেন, এটাই গাদ্দাফির বিয়ের আংটি।
গত বছরের অক্টোবরে নিজ জন্ম শহর সার্তে আটকের পর গাদ্দাফিকে নির্মমভাবে হত্যা করে বিদ্রোহী সেনারা। তাঁর বিচারবহির্ভূত হত্যাকাণ্ড আন্তর্জাতিক মহলে সমালোচিত হয়। সমালোচকরা বলছেন, গাদ্দাফির ব্যবহূত এই জিনিসগুলো বিক্রি করা উচিত নয়। কারণ এগুলো লিবিয়ার সম্পদ ।


ব্রাডলি ম্যানিংয়ের বিচার সামরিক আদালতে
আলোচিত ওয়েবসাইট উইকিলিকসে তথ্য ফাঁসের সঙ্গে জড়িত সন্দেহে ব্রাডলি ম্যানিংকে সামরিক আদালতে বিচারের মুখোমুখি হতে হবে। শাস্তি হিসেবে তাঁর যাবজ্জীবন কারাদণ্ড হতে পারে। গতকাল শুক্রবার সেনাবাহিনীর এক বিবৃতিতে এ কথা জানানো হয়েছে। সিএনএন অনলাইন এ খবর প্রকাশ করেছে।
২৪ বছর বয়সী ম্যানিং ইরাকে মার্কিন সেনাবাহিনীর একজন গোয়েন্দা তথ্য বিশ্লেষক হিসেবে কাজ করতেন। উইকিলিকসের সঙ্গে সংশ্লিষ্টতার অভিযোগে ২০১০ সালের মে মাসে তাঁকে গ্রেপ্তার করা হয়। এরপর গত ডিসেম্বরে শুনানির জন্য তাঁকে আদালতে হাজির করা হয়। শুনানিতে তাঁকে সামরিক বিচারের সম্মুখীন করার জন্য সুপারিশ করা হয়।
তবে বিচারের দিন-তারিখ এখনো নির্ধারণ করা হয়নি। বিচারকাজের জন্য একজন সামরিক বিচারক নিয়োগ করবে মার্কিন সামরিক বাহিনী। তিনি পরবর্তী শুনানি ও বিচারের জন্য দিনক্ষণ নির্ধারণ করবেন।
