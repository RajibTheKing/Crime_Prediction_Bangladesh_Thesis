
'ডলারের দাম বেঁধে দেওয়ার চেষ্টা ভুল ছিল'
ডলারের বিপরীতে টাকার মান কমে যাওয়া নিয়ে দেশের অর্থনীতিবিদদের মতো অর্থমন্ত্রী আবুল মাল আবদুল মুহিতও উদ্বিগ্ন। তিনি বলছেন, ডলারের বিনিময় হার ৬৯ টাকায় বেঁধে রাখার চেষ্টা ভুল ছিল।

বিডিনিউজ টোয়েন্টিফোর ডটকমকে অর্থমন্ত্রী বলেন, গত কিছুদিন ধরে টাকার বিপরীতে ডলারের দাম অব্যাহতভাবে বাড়ছে। এর ফলে আমদানি ব্যয়ের পাশাপাশি রিজার্ভের ওপর চাপ পড়ছে।

মুহিতের মতে, গত কিছুদিনে ডলারের বিনিময় হার বাড়ার একটি কারণ হজ। যারা হজে গেছেন, তাদের ডলার নিয়ে যেতে হয়েছে। আর চাহিদা বাড়ায় দামও বেড়েছে।

"আরও একটি কারণ হলো- বেশ কিছু দিন আমরা ডলারের দাম ৬৯ টাকায় বেঁধে রাখার চেষ্টা করেছিলাম। আমাদের ওই সিদ্ধান্তই ভুল ছিল। আমরা যদি তখন ওই ব্যবস্থা না নিতাম, তাহলে এখন ডলারের দাম হঠাৎ করে এতো বেশি বাড়তো না। আস্তে আস্তে বাড়তো। তখন সহনীয় মনে হতো।"

এই পরিস্থিতিতে ডলারের দাম কমাতে সরকার বা বাংলাদেশ ব্যাংক কোনো হস্তক্ষেপ করবে কি না- জানতে চাইলে বিষয়টি এড়িয়ে যান মুহিত।

বিদেশি মুদ্রা লেনদেনকারী ব্যাংকগুলোর সংগঠন বাংলাদেশ ফরেন এক্সচেঞ্জ ডিলার্স অ্যাসোসিয়েশন (বিএএফইডিএ) গত ১০ অক্টোবর জরুরি বৈঠক করে ডলারের বিপরীতে টাকার মূল্য নির্ধারণ করে দেয়। ওই বৈঠকের পর বিএএফইডিএ-এর চেয়ারম্যান ও জনতা ব্যাংকের ব্যবস্থাপনা পরিচালক এস এম আমিনুর রহমান সাংবাদিকদের জানান, আমদানি পর্যায়ে (এলসি বা ঋণপত্র খোলা) প্রতি ডলারের দর কোনো অবস্থাতেই ৭৬ টাকার বেশি হবে না। আর রেমিটেন্স ও রপ্তানির ক্ষেত্রে তা ৭৫ টাকার বেশি হবে না।

ডিলারদের ওই পদক্ষেপের পরও ডলারের বিনিময় হার বাড়তেই থাকে। এমনকি কোরবানির ঈদ সামনে প্রাবসী আয় (রেমিটেন্স) বাড়ার পরও ডলারের দর কমেনি, উল্টো বেড়েছে। বাংলাদেশ ব্যাংকের ওয়েবসাইটের তথ্য অনুযায়ী, ঈদের আগে শেষ কার্যদিবস বৃহস্পতিবার প্রতি ডলারের বিক্রয় হার ছিল ৭৬ টাকা ২৯ পয়সা। আর ক্রয়মূল্য ছিল ৭৬ টাকা ২৪ পয়সা।

এ দিন বেসরকারি উত্তরা ব্যাংক ডলার কিনেছে ৭৫ টাকা ৪০ পয়সায়। আর বিক্রি করেছে ৭৬ টাকা ৪৫ পয়সায়। আর বিদেশি ব্যাংক এইচএসবিসি ৭৬ টাকা ৩৫ পয়সায় ডলার বিক্রি করে কিনেছে ৭৫ টাকা ৩৫ পয়সায়।

দর নির্ধারণ করে দেওয়ার পরও ব্যাংকগুলো কেন বেশি দামে ডলার কেনাবেচা করছে জানার জন্য বৃহস্পতিবার রাতে আমিনুর রহমানের সঙ্গে টেলিফোনে যোগাযোগের চেষ্টা করেও তাকে পাওয়া যায়নি।

তবে বিএএফইডিএর আরেক কর্মকর্তা নাম প্রকাশ না করার শর্তে বিডিনিউজ টোয়েন্টিফোর ডটকমকে বলেন, "আসলে ১০ অক্টোবরের বৈঠকে আমরা সিদ্ধান্ত নিয়েছিলাম, ডলার কেনাবেচার ব্যবধান যাতে এক টাকার বেশি না হয়। ডলারের দর বেধে দেওয়ার কোনো সিদ্ধান্ত নেয়া হয়নি।"

টাকার সঙ্গে ডলারের বিনিময় হার সমন্বয়ের জন্য ২০০৩ সালে দেশে ভাসমান মুদ্রা বিনিময় ব্যবস্থা চালু হয়। এর আগে কেন্দ্রীয় ব্যাংকই ডলার কেনাবেচার দর ঠিক করে দিতো। ব্যাংকগুলো ওই দরেই ডলার কেনাবেচা করতো।

কিন্তু ২০০৯ ও ২০১০ সালে ডলারের দাম স্থিতিশীল রাখতে অলিখিত হস্তক্ষেপ করে বাংলাদেশ ব্যাংক। ওই দুই বছর টাকার বিপরীতে প্রতি ডলার ৬৯ থেকে ৭০ টাকার মধ্যে কেনাবেচা হয়। এরপর চলতি বছরের জানুয়ারি থেকে ডলারের দাম আবার বাড়তে থাকে।

'মূল্যস্ফীতির অন্যতম কারণ'

টাকার বিপরীতে ডলারের অব্যাহত দরবৃদ্ধিই মূল্যস্ফীতি বাড়ার অন্যতম কারণ বলে মনে করেন বাংলাদেশ উন্নয়ন গবেষণা প্রতিষ্ঠানের (বিআইডিএস) মহাপরিচালক মুস্তফা কে মুজেরী। পরিস্থিতির উন্নতি না হলে ভবিষ্যতে মূল্যস্ফীতি আরো বাড়বে বলে সতর্ক করেছেন বাংলাদেশ ব্যাংকের সাবেক এই প্রধান অর্থনীতিবিদ।

বিডিনিউজ টোয়েন্টিফোর ডটকমকে তিনি বলেন, "টাকার বিপরীতে ডলারের দর বৃদ্ধি উদ্বেগজনক পর্যায়ে পৌঁছেছে। আমাদের অর্থনীতি আমদানিনির্ভর। ডলারের দর বাড়লে আমদানি খরচও বেশি পড়ে। বেড়ে যায় পণ্যমূল্য। বাড়ে মূল্যস্ফীতিও।"

কেন্দ্রীয় ব্যাংকের তথ্য পর্যালোচনায় দেখা যায়, রোজার ঈদের আগে (২৯ অগাস্ট) প্রতি ডলার বিক্রি হয়েছে ৭৩ টাকা ৬১ পয়সায়। আর বৃহস্পতিবার তা বিক্রি হয়েছে ৭৬ টাকা ২৯ পয়সায়।

কেন্দ্রীয় ব্যাংকের বৈদেশিক মুদ্রা বিনিময় হারের গতিবিধি পর্যালোচনায় দেখা যায়, গত বছরের ৫ অক্টোবর প্রতি ডলার বিক্রি হয়েছিল ৭০ টাকা ৪৫ পয়সায়। এই হিসাবে এক বছরে ডলারের বিপরীতে টাকার মান কমেছে প্রায় ৮ শতাংশ।

কে মুজেরী বলেন, "ডলারের বিপরীতে টাকার মান কমে যাওয়ায় আমদানি ব্যয় মেটাতে বেশি অর্থ ব্যয় হচ্ছে। এতে বৈদেশিক মুদ্রার রিজার্ভের ওপরও চাপ পড়ছে। চাপ পড়ছে সরকারের বাজেট ব্যবস্থাপনাতেও।"

বাংলাদেশ পরিসংখ্যান ব্যুরোর (বিবিএস) সর্বশেষ তথ্য অনুযায়ী, গত ২০১০-১১ অর্থবছরে গড় মূল্যস্ফীতির হার ছিলো ৮ দশমিক ৮ শতাংশ। আর পয়েন্ট-টু-পয়েন্ট ভিত্তিতে সেপ্টেম্বর মাসে মূল্যস্ফীতির হার ছিলো ১১ দশমিক ৯৭ শতাংশ, যা গত দশ বছরের মধ্যে সর্বোচ্চ।

চলতি ২০১১-১২ অর্থবছরের বাজেটে গড় মূল্যস্ফীতি ৭ দশমিক ৫ শতাংশের মধ্যে থাকবে বলে ধরা হলেও সরকারের এই লক্ষ্য পূরণ করা কঠিন হবে বলেই মনে করেন মুজেরী।

"এ পরিস্থিতিতে ডলারের দর যদি বেড়েই চলে, তাহলে মূল্যস্ফীতি শেষ পর্যন্ত কোথায় গিয়ে দাঁড়াবে, সেটাই এখন চিন্তার বিষয়।"

বিআইডিএস মহাপরিচালক বলেন, শুধু পণ্য আমদানিতে নয়, ডলারের দর বাড়লে শিল্প স্থাপনের জন্য প্রয়োজনীয় যন্ত্রপাতি ও শিল্পের কাঁচামাল আমদানির খরচও বাড়ে। আর সব আমদানি বিলই ডলারে পরিশোধ করতে হয়। ফলে ডলারের দাম বাড়লে চাপ পড়ে বৈদেশিক মুদ্রার মজুদে। স্বাভাবিকভাবেই স্থানীয় বাজারে পণ্যের দাম বেড়ে যায়।

অর্থবছরের প্রথম তিন মাসে অর্থ্যাৎ জুলাই-সেপ্টেম্বর সময়ে রপ্তানি আয়ে ২২ দশমিক ৫৬ শতাংশ প্রবৃদ্ধি হলেও জুলাই-সেপ্টেম্বর সময়ে আমদানি ব্যয় আগের বছরের একই সময়ের চেয়ে ২৪ দশমিক ৭৯ শতাংশ বেড়েছে।

২০১১-১২ অর্থবছরের প্রথম চার মাসে (জুলাই-অক্টোবর) রেমিটেন্স প্রবাহে প্রবৃদ্ধি হয়েছে ১০ দশমিক ৫৪ শতাংশ। ঈদের আগে প্রবাসীরা তাদের পরিবার-পরিজনের কাছে বেশি অর্থ পাঠানোয় সেপ্টেম্বর মাসের চেয়ে অক্টোবরে রেমিটেন্স বেড়েছে। সেপ্টেম্বর মাসে ৮৪ কোটি ডলারের রেমিটেন্স এসেছিল। আর অক্টোবরে প্রবাসীরা পাঠিয়েছেন ১০৪ কোটি ১৮ লাখ ডলার।

বৃহস্পতিবার কেন্দ্রীয় ব্যাংকের বৈদেশিক মুদ্রার রিজার্ভের পরিমাণ ছিল ১০ দশমিক ৩০ বিলিয়ন ডলার। সেপ্টেম্বরের প্রথম দিকে তা ৯ দশমিক ৮ বিলিয়ন ডলারে নেমে আসলেও পরে আবার ১০ বিলিয়নের ঘর অতিক্রম করে।


তৈরি পোশাক খাত 'আহ্লাদিত' খাত: অর্থমন্ত্রী
দেশের রপ্তানি আয়ের প্রধান খাত তৈরি পোশাক শিল্প খাতকে 'আহ্লাদিত খাত' বলে অভিহিত করেছেন অর্থমন্ত্রী আবুল মাল আবদুল মুহিত।

তিনি বলেছেন, "আমাদের বেসরকারি খাতের একটা চরিত্র হচ্ছে খালি নালিশ করা। বিশেষ করে তৈরি পোশাক শিল্প মালিকরা খুব বেশি নালিশ করে। সব সময় তারা অসুবিধার (সমস্যা) কথা বলে। সব সময় তারা সরকারের কাছে সুবিধা চায়। আমরাও (সরকার) 'আহ্লাদিত খাত' বিবেচনা করে তাদের খাতির করি।"

"যেহেতু এই খাত সবচেয়ে বেশি কর্মসংস্থান সৃষ্টি করেছে। ২৩ বিলিয়ন ডলার রপ্তানি আয় দেশে আনছে, স্বাভাবিকভাবেই সরকার তাদের দুঃখ-কষ্ট আমলে নেয়। একটু বেশি খাতির করি।" বলেন মুহিত।

বৃহস্পতিবার দুপুরে সুইডেনের স্টেট সেক্রেটারি হানা হেলকুইস্টের সঙ্গে বৈঠক শেষে সাংবাদিকদের সঙ্গে আলাপকালে অর্থমন্ত্রী এ সব কথা বলেন।

মুহিত বলেন, "এতোদিন সুইডেন শিক্ষা ও স্বাস্থ্য খাতে সহায়তা করেছে। এখন তারা তাদের দৃষ্টিভঙ্গিও পরিবর্তন করতে চায়। তারা আমাদের বেসরকারি খাতে বিনিয়োগ করতে চায়। জ্বালানি ও যোগাযোগ খাত, বন্দর ব্যবস্থাপনা এমনকি ট্রানজিট ইস্যুতেও তারা বিনিয়োগ করতে চায়।"

"আমি তাদের বলেছি বাংলাদেশ বিদেশি বিনিয়োগের (এফডিআই) জন্য খুবই ভালো জায়গা। কিন্তু আমাদের কিছু সমস্যার (আমলাতান্ত্রিক জটিলতা, জ্বালানি ও যোগাযোগ খাতে ঘাটতি) কারণে কাক্সিক্ষত এফডিআই আসছে না। অভিযোগ আছে দিনের পর দিন ফাইল আটকে থাকে। বিদেশি বিনিয়োগকারীদের ঝামেলা পোহাতে হয়। আমরা এ সব সমস্যা সমাধানের চেষ্টা করছি। বিনিয়োগ বোর্ডকে ঢেলে সাজানো হচ্ছে।"


সরকারের ব্যাংকঋণ বৃদ্ধিতে উদ্বিগ্ন নন অর্থমন্ত্রী

চলতি অর্থবছরের প্রথম তিন মাসে (জুলাই-সেপ্টেম্বর) ব্যাংক ব্যবস্থা থেকে সরকারের ঋণ গ্রহণের পরিমাণ ১১ হাজার কোটি টাকা ছাড়িয়ে গেছে। যা অতীতের যে কোনো সময়ের চেয়ে বেশি। তবে এ নিয়ে অর্থমন্ত্রী উদ্বিগ্ন নন বলে আবারো জানালেন বৃহস্পতিবার।

সরকারের ব্যাংঋণ প্রসঙ্গে এক প্রশ্নের উত্তরে অর্থমন্ত্রী বলেন, "এ কথা ঠিক যে অর্থবছরের প্রথম প্রান্তিকে ব্যাংক থেকে সরকারের ঋণ বেড়েছে। তবে আমি এটা নিয়ে মোটেও উদ্বিগ্ন নই।"

গত মাসেও অর্থমন্ত্রী বলেছিলেন, সরকারের ব্যাংকঋণ বেড়ে যাওয়া নিয়ে তিনি উদ্বিগ্ন নন।

ব্যাংকঋণ বৃদ্ধির কারণ হিসেবে মুহিত বলেন, "অর্থবছরের প্রথম দিক হওয়ায় বিদেশি সাহায্যের প্রবাহ কম। রাজস্ব আদায়ে প্রবৃদ্ধিও কিছুটা কম। এ কারণে ব্যাংক থেকে একটু বেশি ঋণ নিতে হচ্ছে।"

"তবে আগামী মাসগুলোতে আর এ প্রবণতা থাকবে না।" মন্তব্য করে তিনি বলেন, "বিদেশি সাহায্যের গতি বাড়লে আর রাজস্ব আদায়ের প্রবৃদ্ধি বাড়লে ঋণের পরিমাণ কমে আসবে।"

মুহিত বলেন, "আমি আগেও বলেছি, এখনও বলছি, বাজেটে আমরা (সরকার) ব্যাংকিং ব্যবস্থা থেকে ঋণ নেওয়ার যে লক্ষ্যমাত্রা ধরেছিলাম, তা কোনো অবস্থাতেই অতিক্রম করবে না। বাজেট ঘাটতিও নির্ধারিত লক্ষ্যমাত্রার (৫ শতাংশ) মধ্যেই থাকবে।"

পরিসংখ্যান দিয়ে অর্থমন্ত্রী বলেন, "বাজেট ঘাটতি মেটাতে অভ্যন্তরীণ উৎস থেকে ২৭ হাজার কোটি টাকা এবং বিদেশি উৎস থেকে ১৮ হাজার কোটি টাকা ঋণ নেওয়ার লক্ষ্যমাত্রা ধরা আছে। আমি জোর দিয়ে বলছি, অর্থবছর শেষে এ লক্ষ্যমাত্রা অতিক্রম করবে না।"

'আমদানি ব্যয় বাড়লেও রিজার্ভ ভালো'

বৈদেশিক মুদ্রার বর্তমানে রিজার্ভ দিয়ে তিন মাসের বেশি আমদানি ব্যয় মেটানো সম্ভব বলে জানান অর্থমন্ত্রী।

তিনি বলেন, "সা¤প্রতিক সময়ে আমদানি ব্যয় বেশ বেড়েছে। তারপরও রিজার্ভ সন্তোষজনক পর্যায়ে রয়েছে। রপ্তানি আয় বাড়ছে। বাড়ছে রেমিটেন্স প্রবাহ।"

আগামীতে রিজার্ভ পরিস্থিতি আরো ভালো হবে বলে আশা প্রকাশ করেন তিনি।

কেন্দ্রীয় ব্যাংকের তথ্য অনুযায়ী, বৃহস্পতিবার বাংলাদেশ ব্যাংকের রিজার্ভের পরিমাণ ছিল ১০ দশমিক ২০ বিলিয়ন ডলার। 


পাইকারিতে কমলেও খুচরা বাজারে মসলার দাম বেশি
ঈদুল আজহার অন্যতম অনুষঙ্গ বিভিন্ন প্রকার মসলার দাম পাইকারিতে কমলেও বেশি দামে বিক্রি হচ্ছে চট্টগ্রামের খুচরা বাজারে।

শুক্রবার চট্টগ্রামের খুচরা এবং পাইকারি বাজারে এসব মসলার দামের পার্থক্য ৫ টাকা থেকে শুরু করে ৩০০ টাকা পর্যন্ত দেখা যায়।

খুচরা ও পাইকারিতে দামের পার্থক্য সবচেয়ে কম পেঁয়াজে। পাইকারি বাজারে যে পেঁয়াজ ২৭ টাকা দরে বিক্রি হচ্ছে, তা খুচরা বাজারে চলছে ৩২ টাকায়।

আর সর্বোচ্চ পার্থক্য রয়েছে গরম মসলা, এলাচ এবং গোলমরিচের দামে। পাইকারি বাজারে প্রতি কেজি গরম মসলার দাম ১ হাজার ৩০০ টাকা হলেও খুচরায় তা বিক্রি হচ্ছে ১ হাজার ৬০০ টাকায়।

এছাড়া পাইকারিতে প্রতি কেজি ১ হাজার ১২০ টাকায় বিক্রি হওয়া এলাচ খুচরায় ১ হাজার ৪০০ টাকা এবং পাইকারির ৬২০ টাকার গোল মরিচ খুচরায় ৯০০ টাকা।

সকালে নগরীর রেয়াজুদ্দিন বাজার, কাজির দেউড়ি, চকবাজার, বহদ্দারহাট, মোগলটুলি বাজার ঘুরে পাইকারি বাজার ও খুচরায় বাজারে এ তফাৎ লক্ষ্য করা যায়।

পাইকারি ব্যবসায়ীরা বলছেন, খুচরা বিক্রেতাদের কারসাজিতে পাইকারি দাম কমলেও তার প্রভাব বাজারে পড়ছে না।

অন্যদিকে খুচরা বিক্রেতারা বলছেন, আগের কেনা পণ্য থাকাতে পাইকারিতে দাম কমলেও বেশি দামে বিক্রি করতে হচ্ছে।

তবে পাইকার ও আমদানিকারকরা জানিয়েছেন, ঈদুল ফিতর'র পর থেকে মসলার বাজার স্বাভাবিক রয়েছে। অনেক পণ্যের দাম কমেছে বলেও দাবি করেন তারা।

দেশের অন্যতম পাইকারি বাজার খাতুনগঞ্জে শুক্রবার সকালে প্রতি কেজি এলাচ ১ হাজার ১২০ টাকায় বিক্রি হলেও নগরীর কাজির দেউড়ি বাজারে ১ হাজার ৪০০ টাকায় বিক্রি হচ্ছিলো।

পাইকারি-খুচরায় পার্থক্য ৩০০ টাকা

আমদানিকারক ও খাতুনগঞ্জের অসীম এন্টারপ্রাইজের মালিক অসীম কুমার দাশ বিডিনিউজ টোয়েন্টিফোর ডটকমকে জানান, শুক্রবার প্রতি কেজি জিরা ৩৫৫ টাকা, মিষ্টি জিরা ১৪০ টাকা, লবঙ্গ ১ হাজার ৩০০ টাকা, গোলমরিচ ৬২০ টাকা, দারুচিনি ১৭০ টাকা, পেঁয়াজ মান ভেদে ২২ থেকে ২৭ টাকা, রসুন ৪৫ টাকায় বিক্রি হয়েছে।

অন্যদিকে নগরীর বাজারগুলোতে খুচরা বিক্রেতারা প্রতি কেজি গোল মরিচ ৯০০ টাকা, জিরা ৪৫০ থেকে ৪৬০ টাকা, মিষ্টি জিরা ২২০ টাকা, লবঙ্গ ১ হাজার ৬০০ টাকা, দারুচিনি ২৪০ টাকা, পেঁয়াজ ৩০ থেকে ৩২ টাকা এবং রসুন বিক্রি হচ্ছে ৬৫ থেকে ৭০ টাকায়।

বহদ্দারহাট বাজারের খুচরা বিক্রেতা আব্দুস সামাদ বিডিনিউজ টোয়েন্টিফোর ডটকমকে বলেন, ঈদুল আজহায় সব ধরনের মসলার চাহিদা একটু বেশি থাকে। বেশি দামে আগের কেনা পণ্য মজুদে থাকায় সে হিসেবেই বিক্রি করতে হচ্ছে।

এ অভিযোগকে খুচরা বিক্রেতাদের কারসাজি দাবি করে খাতুনগঞ্জের রহমান ট্রেডার্সের মালিক জয়নাল আবেদীন বিডিনিউজ টোয়েন্টিফোর ডটকমকে বলেন, "দাম বাড়লে তখন দ্রুত খুচরা বাজরেও দাম বাড়ে, কমলে তার প্রভাব পড়তে দেরি হবে কেন?"

দ্বিগুণ দামে বিক্রি হচ্ছে আদা

নগরীর খুচরা বাজারগুলোতে প্রায় দ্বিগুণ দামে বিক্রি হচ্ছে দেশে উৎপাদিত আদা।

খাতুনগঞ্জ বাজারে শুক্রবার প্রতি কেজি দেশি আদা ২৭ থেকে ২৮ টাকায় বিক্রি হলেও নগরীর চকবাজারে খুচরা বিক্রেতারা ৫২ থেকে ৫৫ টাকায় বিক্রি করছেন।

চকবাজারের রহমান স্টোরের বিক্রেতা আবু তাহের বিডিনিউজ টোয়েন্টিফোর ডটকমকে বলেন, আমদানি করা আদার সরবরাহ কমে যাওয়ায় দেশি আদার চাহিদা বেড়েছে। তাই বেড়েছে দাম।

খাতুনগঞ্জ সততা বাণিজ্যালয়ের বিক্রয়কর্মী শামীম জানান, প্রতি কেজি দেশি আদা ২৭ থেকে ২৮ টাকা এবং চীন থেকে আমদানি করা আদা প্রতি কেজি ৫২ টাকা বিক্রি করা হয়েছে।

খুচরায় চীন থেকে আনা আদা বিক্রি হচ্ছে ৭০ টাকা কেজিতে।

পেঁয়াজের সরবরাহ কমছে

পেঁয়াজের সরবরাহ কমতে থাকায় শনিবার থেকে পেঁয়াজের দাম বাড়তে পারে বলে জানিয়েছেন আমদানিকারক ও পাইকারি ব্যবসায়ীরা।

আমদানিকারকরা জানান, ঈদের কারণে স্থল পথে আমদানি ইতোমধ্যেই কমতে শুরু করেছে। ঈদে কয়েকদিন আমদানি বন্ধ থাকবে। এ কারণে সরবরাহ কমবে।

বেনাপোল স্থল বন্দর দিয়ে পেঁয়াজ আমদানিকারক জয়নুল আবেদীন শাকিল বিডিনিউজ টোয়েন্টিফোর ডটকমকে জানান, সরকারি ছুটি এবং ঈদের জন্য পাঁচদিন সীমান্ত বন্ধ থাকবে। এসময় ভারত থেকে কোন পেঁয়াজ আমদানি হবে না। তাই শনিবার থেকে পেঁয়াজের দাম বেড়ে যেতে পারে। 


ঈদে বেনাপোল বন্ধ ৫ দিন
ঈদ ও সাপ্তাহিক ছুটি মিলিয়ে দেশের সর্ববৃহৎ স্থলবন্দর বেনাপোল বন্দরে পাঁচ দিন আমদানি-রপ্তানি বন্ধ থাকবে।

বেনাপোল কাস্টমস ক্লিয়ারিং অ্যান্ড ফরোয়ার্ডিং এজেন্ট অ্যাসোসিয়েশনের নেতারা জানান, বৃহস্পতিবার দুপুরের পর থেকে একটানা পাঁচ দিন বন্ধ থাকলেও স্থলবন্দরের আন্তর্জাতিক চেকপোস্ট দিয়ে পাসপোর্টধারী যাত্রীরা চলাচল করবে।

৪ ও ৫ নভেম্বর শুক্রবার ও শনিবার বাংলাদেশের সাপ্তাহিক ছুটি, ৬ নভেম্বর থেকে ৮ নভেম্বর পর্যন্ত তিন দিন ঈদুল আজহার ছুটি।

টানা ছুটির পর সাপ্তাজিত ছুটির আগের দুদিন বন্দর খোলা থাকলেও কাজের গতি শিথিল থাকবে বলে মনে করছেন সিঅ্যান্ডএফ এজেন্টস অ্যাসোসিয়েশনের নেতা মশিয়ার রহমান।

সোনা মসজিদ স্থলবন্দর বন্ধ চার দিন

চাঁপাইনবাবগঞ্জের সোনা মসজিদ স্থলবন্দরে আমদানি-রপ্তানি কার্যক্রম ঈদ উপলক্ষে চারদিন বন্ধ থাকবে বলে জানিয়েছে আমদানি-রপ্তানিকারক সমিতি।

সাপ্তাহিক ছুটি হলেও এ বন্দরে শুক্রবার আমদানি-রপ্তানি চলবে বলে জানিয়েছেন সোনা মসজিদ স্থলবন্দর সিঅ্যান্ডএফ এজেন্ট অ্যাসোসিয়েশনের সভাপতি শরিফুল ইসলাম স্বাধীন জানান। 


তেলের দাম বাড়ানোর পরামর্শ দেবপ্রিয়র
সরকারের ব্যয় কমাতে জ্বালানির দাম বাড়ানোর পরামর্শ দিয়েছেন সিপিডির সাবেক নির্বাহী পরিচালক দেবপ্রিয় ভট্টচার্য।

দেশের অর্থনীতি এখন একটি সঙ্কটকাল পার করছে বলেও মনে করেন। এ অবস্থা মোকাবেলায় সরকারকে একটি কর্মপরিকল্পনা ঠিক করতেও পরামর্শ দিয়েছেন তিনি।

সেন্টার ফর পলিসি ডায়ালগের (সিপিডি) ডিস্টিংগুইশড ফেলো দেবপ্রিয় বৃহস্পতিবার এক সংবাদ সম্মেলনে বলেন, ভর্তুকি বাবদ সরকার এ অর্থবছরে ৪৭ হাজার ৪০০ কোটি টাকা ব্যয় করবে বলে আভাস পাওয়া যাচ্ছে। এ অর্থের পরিমাণ আমাদের মোট রাজস্ব আয়ের অর্ধেক। ব্যাংক ঋণের দ্বিগুণের বেশি।

চলতি অর্থবছরে রাজস্ব খাত থেকে সরকারের আয়ের লক্ষ্যমাত্রা ৯২ হাজার কোটি টাকা। ব্যাংক ঋণ ধরা হয়েছে ১৮০০০ কোটি টাকা।

চলতি অর্থবছরের বাজেটে ভর্তুকির পরিমাণ ২২ হাজার ৫০০ কোটি টাকা ধরা হয়েছে। তবে সিপিডি মনে করছে, এ অঙ্ক বাড়বে।

দেবপ্রিয় বলেন, "ভর্তুকির পরিমাণ কমাতে অবশ্যই জ্বালানির মূল্য বাড়াতে হবে। এমনকি জনরোষ দেখা দিলেও সরকারের তা করা উচিত।"

ভর্তুকি কমানোর পক্ষে যুক্তি দেখিয়ে তিনি বলেন, ভর্তুকি ব্যয় মেটাতে সরকার ব্যাংক থেকে ধার করছে। কিন্তু ভর্তুকি কমালে অতিরিক্ত অর্থ উৎপাদনশীল খাতে ব্যয় করা সম্ভব। তাতে অর্থনীতির জন্য ভালো ফল আসবে।

"সরকার দরিদ্রদের সহায়তা ভর্তুকি দিলেও ব্যাংকের কাছ থেকে ধার করায় মূল্যস্ফীতি আবার বাড়ছে। এ দুটি বিষয় একটি আরেকটির ওপর প্রভাব রাখছে," বলেন তিনি।

'বাংলাদেশের অর্থনীতির বর্তমান চ্যালেঞ্জ' শীর্ষক এ সংবাদ সম্মেলনে সিপিডির সাবেক নির্বাহী পরিচালক বলেন, চলমান সঙ্কটে সরকারকে মনোযোগ দিতে হবে।

বর্তমান পরিস্থিতি চলতে থাকলে এ বছরের কাক্সিক্ষত সাত শতাংশ প্রবৃদ্ধি অর্জন কঠিন বলেও মনে করেন তিনি। এ জন্য দুই বছর মেয়াদি একটি কর্মপরিকল্পনা নিতে সরকারকে পরামর্শ দেন তিনি।

দেবপ্রিয় বলেন, লেনদেনের ভারসাম্য ঠিক রাখা এবং অভ্যন্তরীণ ঋণের ওপর চাপ কমাতে প্রতিশ্র"ত বিদেশি অর্থসহায়তা পাওয়ার হার বাড়ানোর দিকে সরকারের আরো মনোযোগ দিতে হবে।

'কারসাজিতে জড়িতদের শাস্তি দিলেই আস্থা ফিরবে'

"তারল্য বাড়লে বাজার ঠিক হয়ে যাবে- এটা ভুল ধারণা।" মন্তব্য করে দেবপ্রিয় বলেন, "স্বচ্ছতা, জবাবদিহিতা ও সঠিক বাজার তদারকি ব্যবস্থা ছাড়া বিনিয়োগকারীরা কখনো আস্থা ফিরে পাবে না।"

"বাজার কারসাজির সঙ্গে জড়িতদের শাস্তি দিলেই বিনিয়োগকারীদের আস্থা ফিরে আসবে।" যোগ করেন তিনি।

গত ডিসেম্বরে শুরু হওয়া দরপতনের ধারা থেকে এখনো বেরোতে পারেনি দেশের পুঁজিবাজার। সে সময় হঠাৎ করে সূচক পতন ঘটায় কোটি কোটি টাকায় হারায় বিনিয়োগকারীরা।

ঈদের আগে শেষ কর্মদিবসে দেশের প্রধান পুঁজিবাজার ঢাকা স্টক এক্সচেঞ্জের (ডিএসই) লেনদেন কমে প্রায় তিন বছর আগের অবস্থায় পৌঁছে। বৃহস্পতিবার ডিএসইতে লেনদেন হয় ১৮১ কোটি ৯৩ লাখ টাকার শেয়ার। শেষবার এর চেয়ে কম লেনদেন হয়েছিল ২০০৮ সালের ১৭ ডিসেম্বর।

পুঁজিবাজারে তারল্য বাড়ানোর সরকারি সিদ্ধান্তের প্রেক্ষিতে আইএমএফও একই ধরনের প্রতিক্রিয়া জানিয়েছিল।

পুঁজিবাজারে ব্যাংক খাতের বিনিয়োগ বাড়ানোর সরকারি ঘোষণায় আইএমএফের উদ্বেগের কথা জানিয়ে স¤প্রতি একটি জাতীয় দৈনিকে প্রকাশিত প্রতিবেদনে বলা হয়, "আইএমএফের মতে, এই তহবিল (পুঁজিবাজার নিয়ন্ত্রণে) ব্যর্থতাকে পুরস্কৃত করবে। এটি শুধু ভুল নয়, উদ্যোগের প্রকৃত উদ্দেশ্য নিয়েই প্রশ্নের জন্ম দিচ্ছে। ঋণগ্রস্ত বিনিয়োগকারীদের রক্ষায় শেয়ারের বিপরীতে তহবিলটির ইউনিট বিনিময়ের কথা বলা হয়েছে। এতে ঋণদাতা প্রতিষ্ঠানের সঙ্গে ঋণগ্রহীতার দ্বিপক্ষীয় চুক্তি লঙ্ঘিত হবে। 


চার মাসে ৪ বিলিয়ন ডলারের বেশি রেমিটেন্স
চলতি অর্থবছরের প্রথম চার মাসে চারশ কোটি ডলারের বেশি রেমিটেন্স দেশে এসেছে। যা গত বছরের একই সময়ের চেয়ে ১০ দশমিক ৫৪ শতাংশ বেশি।

বৃহস্পতিবার বাংলাদেশ ব্যাংক এ তথ্য প্রকাশ করেছে।

ঈদুল আজহাকে সামনে রেখে প্রবাসী বাংলাদেশিরা তাদের পরিবার-পরিজনের কাছে বেশি করে টাকা পাঠানোয় সেপেম্বরের চেয়ে অক্টোবর মাসে ২০ কোটি ডলার রেমিটেন্স বেশি এসেছে।

সেপ্টেম্বরে রেমিটেন্স এসেছিল ৮৫ কোটি ডলার। অক্টোবরে এসেছে ১০৪ কোটি ১৮ লাখ ডলার।

কেন্দ্রীয় ব্যাংকের তথ্য অনুযায়ী, গত বছরের জুলাই-অক্টোবর সময়ে ৩৬৩ কোটি ১৯ লাখ ডলার রেমিটেন্স দেশে এসেছিল। আর চলতি বছরের একই সময়ে এসেছে ৪০১ কোটি ৪৬ লাখ ডলার।

গত বছরের অক্টোবরের চেয়ে চলতি বছরের অক্টোবরে রেমিটেন্স বেড়েছে ১২ দশমিক ৭৭ শতাংশ। গত বছরের অক্টোবরে ৯২ কোটি ৩৮ লাখ ডলার রেমিটেন্স এসেছিল।

অক্টোবরে সরকারি মালিকানাধীন চার বাণিজ্যিক ব্যাংকের মাধ্যমে প্রবাসীরা ৩০ কোটি ৬৬ লাখ ডলার দেশে পাঠিয়েছেন। বিশেষায়িত দুই ব্যাংকের মাধ্যমে এসেছে এক কোটি ১০ লাখ ডলার।

৩০টি বেসরকারি ব্যাংকের মাধ্যমে এসেছে ৭১ কোটি ৪ লাখ ডলার। আর বিদেশি ব্যাংকগুলোর মাধ্যমে এসেছে এক কোটি ৩৮ লাখ ডলার।


নিত্যপণ্যের মূল্য স্থিতিশীল ও নিন্মমুখী: সচিব
বাণিজ্যসচিব বলেছেন, অতীতের যেকোনো ঈদের আগের বাজারের তুলনায় বর্তমানে ভোজ্য তেল ও মসলাসহ নিত্যপ্রয়োজনীয় পণ্যসামগ্রীর মূল্য স্থিতিশীল ও নিন্মমুখী।

সচিবালয়ে বাণিজ্য মন্ত্রণালয়ের সভাকক্ষে বৃহস্পতিবার সাংবাদিকদের এ কথা বলেন বাণিজ্য সচিব গোলাম হোসেন।

এর আগে সচিব রাজধানীর বিভিন্ন বাজারের ব্যবসায়ীদের নিয়ে সয়াবিন, পামঅয়েল, চিনি এবং মশুর ডালসহ মসলাজাতীয় পণ্যের বাজার পরিস্থিতি পর্যালোচনা করেন।

সভা শেষে সাংবাদিকদের দেওয়া বক্তব্যে সচিব আবারো খোলা বিক্রি হয় এমন সব পণ্যের মূল্য তালিকা বিভিন্ন বাজারে টাঙানো, পাইকারি ও খুচরা মূল্যের মধ্যে যৌক্তিক ব্যবধান নিশ্চিত করা এবং ভেজাল পণ্য না রাখতে ও বিক্রি না করতে ব্যবসায়ীদের প্রতি আহ্বান জানান।

সর্বশেষ বাজার পরিস্থিতি তুলে ধরে গোলাম হোসেন বলেন, "গত তিন মাসের বাজার পরিস্থিতি পর্যালোচনা ও গড় করে দেখা যায়- সয়াবিন, পামঅয়েল, চিনি, পেঁয়াজ, রসুন, মশুর ডাল ও হলুদের মূল্য পাঁচ শতাংশ থেকে ১২ শতাংশ পর্যন্ত কমেছে।"

"আন্তর্জাতিক বাজারে মূল্য কমার সঙ্গে সঙ্গেই বাংলাদেশেও এর প্রভাব পড়েছে।"

এ সময় সচিব ভারতসহ প্রতিবেশী কয়েকটি দেশে এসব পণ্যের বাজারের সঙ্গে বাংলাদেশের দরের তুলনা করেন।

বাজার নিয়ন্ত্রণে রাখতে ভোক্তা অধিকার সংরক্ষণ অধিদপ্তরসহ বিভিন্ন পর্যায়ে অভিযানের কথা উল্লেখ করে তিনি বলেন, "গত কয়েকমাসে ভোক্তা অধিদপ্তর দুই হাজার ৬৩৮টি অভিযান চালিয়েছে। এতে তিন কোটি টাকা জরিমানা আদায় করা হয়েছে।"

অভিযান পরিচালনা ও জরিমানা প্রসঙ্গে তিনি আরো বলেন, "অভিযানের সময় অভিযুক্ত ব্যক্তির তাৎক্ষণিক পরিশোধ করার ক্ষমতা অনুযায়ী জরিমানা করতে হবে। তবে ভেজাল পণ্য বিক্রির জন্য অভিযুক্তদের কোনো রকম ছাড় দেওয়া যাবে না।"

সচিব বলেন, ঈদের আগের বাজার সহনীয় পর্যায়ে রাখতে টিসিবি দুই হাজার ৯০৫ জন ডিলারের মাধ্যমে পাঁচ হাজার মেট্রিক টন চিনি, ১৫ লাখ লিটার সয়াবিন এবং এক হাজার ২৫০ মেট্রিক টন মশুর ডাল বিক্রির ব্যবস্থা করেছে।

সভায় এফবিসিসিআই'র পরিচালক হেলাল উদ্দিন আহমেদ, ভোক্তা অধিকার সংরক্ষণ পরিষদের মহাপরিচালক আবুল হোসেন মিয়া, টিসিবি'র চেয়ারম্যান সারোয়ার জাহানসহ বিভিন্ন বাজার ব্যবসায়ী সমিতির নেতারা উপস্থিত ছিলেন।


৯ দিনের জন্য বন্ধ হলো পুঁজিবাজার
ঈদ উল আজহা এবং সাপ্তাহিক ছুটি মিলিয়ে টানা নয় দিন বন্ধ থাকবে দেশের দুই পুঁজিবাজার।

শুক্রবার থেকে শুরু হয়ে ১২ নভেম্বর পর্যন্ত ঢাকা স্টক এক্সচেঞ্জে লেনদেন বন্ধ থাকবে বলে জানিয়েছেন ডিএসইর জনসংযোগ কর্মকর্তা শফিকুল ইসলাম।

১৩ নভেম্বর থেকে পুনরায় ডিএসই লেনদেন ও দাপ্তরিক কার্যক্রম শুরু হবে বলে তিনি জানান।

চট্টগ্রাম স্টক এক্সচেঞ্জের (সিএসই) জনসংযোগ কর্মকর্তা আদিল আহমেদও একই কথা জানান।

দুই পুঁজিবাজারে বৃহস্পতিবার ঈদের আগে শেষ লেনদেন হয়। আগের দিনের চেয়ে ৪৪ পয়েন্ট কমে বৃহস্পতিবার ডিএসই'র সূচক দাঁড়িয়েছে ৫২০৮ পয়েন্ট। এ থেকেই আগামী ১৩ নভেম্বর লেনদেন শুরু হবে।

বৃহস্পতিবার সিএসই বাছাই সূচকও ৪৬ পয়েন্ট কমে ৯৫০২ পয়েন্টে দাঁড়িয়েছে। 
গ্রামীণফোনের লাইসেন্স নবায়নের বিষয়ে সিদ্ধান্ত আসবে আদালত থেকে
বিটিআরসির সঙ্গে দ্বন্দ্বের প্রেক্ষাপটে গ্রামীণফোনের লাইসেন্স নবায়নের বিষয়ে সিদ্ধান্ত দেবে আদালত। স্পেক্ট্রাম ফি ও ভ্যাটের বিষয়েও সিদ্ধান্ত আসবে আদালত থেকেই।

বাংলাদেশ টেলিযোগাযোগ নিয়ন্ত্রণ কমিশন-বিটিআরসির এক আবেদনে বৃহস্পতিবার সুপ্রিম কোর্টের অবকাশকালীন বিশেষ চেম্বার বিচারপতি সৈয়দ মাহমুদ হোসেন এ আদেশ দেন।

আদেশে বলা হয়, মতভেদপূর্ণ স্পেক্ট্রাম অ্যাসাইনমেন্ট ফি ও ভ্যাটের বিষয়ে স্থিতাবস্থা বজায় রাখতে পক্ষগণকে নির্দেশ দেওয়া হয়।

বিটিআরসিকে দেওয়া অন্য নির্দেশনায় গ্রামীণফোনের কার্যক্রম পরিচালনায় কোনো ধরনের হস্তক্ষেপ বা বাধা না দিতেও বলা হয়েছে।

একইসঙ্গে গ্রামীণফোনের লাইসেন্স নবায়নের বিষয়টি আদালতের মাধ্যমে নির্ধারিত হবে বলেও আদেশে বলা হয়।

আগামী ১৪ নভেম্বর এ বিষয়টি আপিল বিভাগে শুনানির জন্য কার্যতালিকার শীর্ষে থাকবে বলেও জানিয়েছেন চেম্বার বিচারপতি।

আদালতে বিটিআরসির পক্ষে ছিলেন অ্যাটর্নি জেনারেল মাহবুবে আলম, ব্যারিস্টার খন্দকার রেজা ই রাকিব। গ্রামীণফোনের পক্ষে ছিলেন ব্যারিস্টার শেখ ফজলে নূর তাপস, ব্যারিস্টার মোহাম্মদ মেহেদি হাসান চৌধুরী।

রেজা ই রাকিব বিডিনিউজ টোয়েন্টিফোর ডটকমকে বলেন, আদালতের এই আদেশের ফলে আপাতত লাইসেন্স নবায়ন হবে না। তা হবে আদালতের আদেশের পর। একইসঙ্গে এর মধ্যে গ্রামীণফোনের কার্যক্রম ব্যাহত করা যাবে না ।

গত ২৬ অক্টোবর হাইকোর্ট ২০০৮ সালে বরাদ্দ করা স্পেক্ট্রাম ফি বাবদ গ্রামীণফোনের কাছে টাকা চেয়ে বিটিআরসির দেওয়া চিঠির কার্যকারিতা স্থগিত করে। ওই আদেশ স্থগিত চেয়ে চেম্বার বিচারপতির কাছে যায় বিটিআরসি।

হাইকোর্টের আদেশ স্থগিতে বিটিআরসির করা আবেদনের শুনানিতে গত ১ নভেম্বর বিব্রতবোধ করেন সুপ্রিম কোর্টের নিয়মিত চেম্বার বিচারপতি।

টু-জি লাইসেন্স নবায়নে গ্রামীণফোনকে (জিপি) গত ১৭ অক্টোবর দেওয়া চিঠিতে ২০০৮ সালে বরাদ্দ হওয়া স্পেক্ট্রামের জন্য বিটিআরসি আরো ৩৮৪ কোটি টাকা দাবি করে। এ টাকা দিতে আপত্তি জানিয়ে হাইকোর্টে যায় দেশের সবচেয়ে বড় মোবাইল ফোন অপারেটিং কোম্পানিটি।

গ্রামীণফোন বলছে, ২০০৮ এ ৭ দশমিক ৪ মেগাহার্টজ স্পেক্ট্রাম ১৮ বছরের জন্য ৮০ কোটি টাকা দিয়ে বরাদ্দ পায় তারা। তখন লিখিত চুক্তি হয় যে, ভবিষ্যতে লাইসেন্স নবায়নের জন্য এ বিষয়ে কোনো মাশুল দিতে হবে না।

অন্যদিকে বিটিআরসি বলছে, লাইসেন্স নবায়ন নীতিমালা অনুযায়ী ২০০৮ এর বরাদ্দকৃত স্পেক্ট্রামের ওপর মার্কেট কম্পিটিশন ফ্যাক্টর (এমসিএফ) আমলে নিয়েই ৩৮৪ কোটি টাকা চাওয়া হয়েছে।

পরে গ্রামীণফোনের আইনজীবী জানান, বিটিআরসির চিঠিতে ২৩৬ কোটি ৮০ লাখ টাকা অতিরিক্ত দাবি করা হয়েছে। তা সমর্থন করেন বিটিআরসির আইনজীবী রেজা ই রাকিবও।


বাংলাদেশকে ঋণ দেওয়ার পক্ষে অধিকাংশ আইএমএফ পরিচালক
বৈদেশিক মুদ্রার রিজার্ভ স্থিতিশীল রাখতে সম্প্রসারিত ঋণ সহায়তার আওতায় বাংলাদেশকে একশ' কোটি ডলার দেওয়ার পক্ষে মত দিয়েছেন আন্তর্জাতিক মুদ্রা তহবিলের (আইএমএফ) নির্বাহী পরিষদের ২৪ সদস্যের অনেকেই।

গত ২৮ অক্টোবর আইএমএফের নির্বাহী পরিষদ বাংলাদেশের সামষ্টিক অর্থনীতির অবস্থা নিয়ে আলোচনা করে এ বিষয়ে মতামত দেয়।

এতে বলা হয়, "রিজার্ভ পরিস্থিতি স্থিতিশীল রাখতে এবং অর্থনৈতিক সংস্কার প্রক্রিয়াকে এগিয়ে নিতে (বাংলাদেশে) ঋণ সহায়তা কর্মসূচি সম্প্রসারণের পক্ষে মত দিয়েছেন অনেক পরিচালক।"

গত মাসে ওয়াশিংটনে আইএমএফের বার্ষিক সভায় অংশ নেওয়ার পর দেশে ফিরে কেন্দ্রীয় ব্যাংকের গভর্নর আতিউর রহমান বলেছিলেন, এই ঋণের ব্যাপারে আইএমএফের সঙ্গে ইতিবাচক আলোচনা হয়েছে। শিগগিরই এই ঋণ পাওয়া যাবে বলে আশা করছে সরকার।

গভর্নর বলেন, "এই স¤প্রসারিত ঋণ সুবিধার ক্ষেত্রে কোনো শর্ত নেই। এটা ভালো ঋণ। এ ঋণ নিয়ে আমরা গত কিছুদিন ধরে আলোচনা করছি এবং ইতিবাচক ফল আশা করছি। আইএমএফের বোর্ড মিটিংয়ে ইতিবাচক সিদ্ধান্ত আসবে বলেই আমি বিশ্বাস করি।"

কেন্দ্রীয় ব্যাংকের বিদেশি মুদ্রার রিজার্ভ কিছুদিন আগে এক হাজার কোটি ডলারের নিচে নেমে যাওয়ায় দেশে লেনদেনের ভারসাম্যে নেতিবাচক প্রভাব পড়ার আশঙ্কা তৈরি হয়। অবশ্য কয়েকদিন পর রিজার্ভ আবারো এক হাজার ডলারের ওপরে ওঠে।

আন্তর্জাতিক মানদণ্ড অনুযায়ী, প্রত্যেকটি দেশের হাতে ৩ মাসের আমদানি ব্যয় মেটানোর মতো বিদেশি মুদ্রা মজুদ থাকতে হয়। কিন্তু আইএমএফ পরিচালকরা আশঙ্কা প্রকাশ করেছেন, চলতি অর্থবছরের শেষ নাগাদ কেন্দ্রীয় ব্যাংকের রিজার্ভে যে ডলার থাকবে তা দিয়ে ২ দশমিক ৩ মাসের আমদানি ব্যয় মেটানো যাবে।

দরিদ্র জনগোষ্ঠিকে চাপে না ফেলে জ্বালানির দাম সমন্বয়ের মাধ্যমে ভর্তুকির পরিমাণ কীভাবে কমিয়ে আন যায়, তার একটি কৌশল প্রণয়নের ওপরও জোর দিয়েছে আইএমএফ।

জ্বালানি আমদানি এবং ভাড়াভিত্তিক বিদ্যুৎ কেন্দ্র থেকে বিদ্যুৎ কেনায় চলতি অর্থবছর ভর্তুকি বাবদে সরকারের ব্যয় বেশ খানিকটা বেড়ে গেছে।

আইএমএফের মতামতে বলা হয়, অর্থনীতিকে স্থিতিশীল রাখতে কেন্দ্রীয় ব্যাংকের তদারকি ও সুশাসন খুবই জরুরি। 


চট্টগ্রাম কাস্টমসের আমদানি-রপ্তানি শাখা একীভূত
চট্টগ্রাম কাস্টমসের আমদানি ও রপ্তানি শাখাকে আনুষ্ঠানিকভাবে একীভূত করা হয়েছে।

বুধবার নতুন কাস্টমস কমিশনারের যোগদানের মধ্য দিয়ে এ দুটি শাখা একীভূত হয়েছে বলে জানান চট্টগ্রাম কাস্টমসের বর্তমান কমিশনার (আমদানি) গোলাম কিবরিয়া।

বিডিনিউজ টোয়েন্টিফোর ডটকমকে তিনি বলেন, "পূর্ণাঙ্গ কমিশনার হিসেবে বুধবার ড. মারুফুল ইসলাম যোগ দিয়েছেন। এর মধ্য দিয়ে দীর্ঘ প্রতীক্ষিত কাস্টমসের আমদানি-রপ্তানি শাখা একীভূত হলো।"

তিন মাস ধরে একীভূত হওয়ার প্রক্রিয়ার ফসল হিসেবে এদিন এটা চূড়ান্ত রূপ নিয়েছে উল্লেখ করে তিনি বলেন, "রাজস্ব আদায়ের ক্ষেত্রে গতিশীলতা আনতে চট্টগ্রাম কাস্টমসকে দুই ভাগ করা হলেও কাক্সিক্ষত সুফল না আসায় এটি একীভূত করার উদ্যোগ নেওয়া হয়।"

শুরু থেকে একক শাখা হিসেবে কার্যক্রম চালানোর পর রাজস্ব আদায়ে গতিশীলতা আনা এবং শুল্কায়ন ও পণ্য ছাড় করানো কিংবা বিদেশে পণ্য পাঠানোর ক্ষেত্রে জটিলতা ও হয়রানি এড়াতে ২০০৭ সালের ১ জুলাই 'রপ্তানি কমিশনারেট' পৃথক শাখা হিসেবে চালু করা হয় বলে জানান এই কর্মকর্তা।
বর্তমান আওয়ামী লীগ নেতৃত্বাধীন মহাজোট সরকার ক্ষমতায় আসার পর দুটি শাখাকে আবার একীভূত করার উদ্যোগ নেওয়া হয় বলে জানান তিনি। 


ডিএসই: সূচক সামান্য বেড়েছে
অপেক্ষাকৃত কম মূল্যে কেনা শেয়ারের বিক্রির চাপের ভেতরেও বুধবার সামান্য সূচক বৃদ্ধির মধ্য দিয়ে লেনদেন শেষ হয়েছে ঢাকা স্টক এক্সচেঞ্জে (ডিএসই)।

তবে চট্টগ্রাম স্টক এক্সচেঞ্জে (সিএসই) সূচক কমেছে।

বুধবার ডিএসই সাধারণ সূচক ৪ পয়েন্ট বেড়ে হয়েছে ৫ হাজার ২০৯ পয়েন্ট। আর সিএসই বাছাই সূচক (সিএসসিএক্স) ১৬ পয়েন্ট কমে হয়েছে ৯ হাজার ৫৪৯ পয়েন্ট।

ডিএসই'র জ্যেষ্ঠ সহ-সভাপতি আহসানুল ইসলাম বিডিনিউজ টোয়েন্টিফোর ডটকমকে বলেন, "আজ বাজারের আচরণ অনেকটা স্থিতিশীল ছিল। তবে পুরোপুরি স্থিতিশীল হতে আরো সময় লাগবে।"

টানা চারদিনে ৫১৮ পয়েন্ট সূচক হারানোর পর মঙ্গলবার ডিএসই সাধারণ সূচক ১৬৮ পয়েন্ট বেড়ে হয় ৫ হাজার ২০৫ পয়েন্ট।

এরপর বুধবার সূচকের ঊর্ধ্বমূখি প্রবণতা দিয়ে লেনদেন শুরু হয়। একঘণ্টার লেনদেনে সূচক প্রায় ১০৭ পয়েন্ট বেড়ে দাঁড়ায় ৫ হাজার ৩১২ পয়েন্ট। এরপর সূচক কমতে শুরু করে।

আহসানুল ইসলাম বলেন, "যারা স্বল্প মেয়াদে কেনাবেচা করেন, তারা কিছুটা মুনাফা পাওয়ায় আজ বিক্রি করতে চেয়েছেন। এ কারণে কিছুটা বিক্রির চাপও ছিল।"

"তবে সূচক কমেনি এটা একটা ইতিবাচক দিক," বলেন তিনি।

গত রোববার ডিএসই সাধারণ সূচক ২৩১ পয়েন্ট কমে দাঁড়ায় ৫ হাজার ৭৭ পয়েন্ট। ওইদিন কেনা শেয়ার বুধবার বিক্রির উপযোগী হয়।

বুধবার ডিএসইতে লেনদেন হওয়া কোম্পানির শেয়ার ও মিউচুয়াল ফান্ডের মধ্যে দাম বেড়েছে ৯৭টির, কমেছে ১৪৪টির এবং অপরিবর্তিত রয়েছে ৯টির দাম।

এদিন ব্যাংক, ইন্সুরেন্স, ব্যাংক বহির্ভূত আর্থিক প্রতিষ্ঠান, টেলিযোগাযোগ ও বস্ত্র খাতের বেশিরভাগ কোম্পানির শেয়ার দর হারালেও সিমেন্ট খাতের সব কোম্পানির শেয়ারেরই দর বেড়েছে।

অন্যদিকে মিশ্র প্রবণতায় ছিল মিউচুয়াল ফান্ড, প্রকৌশল, খাদ্য ও আনুষঙ্গিক, বিদ্যুৎ ও জ্বালানি এবং বিবিধ খাতের কোম্পানির শেয়ার।

ডিএসইতে বুধবার হাতবদল হয়েছে ২৮২ কোটি ৭৫ লাখ টাকার শেয়ার, যা আগের দিনের চেয়ে ১৭ কোটি ২৩ লাখ টাকা বেশি।

লেনদেনের শীর্ষে ছিলো- তিতাস গ্যাস, বেক্সিমকো লিমিটেড, গ্রামীণফোন, ন্যাশনাল ব্যাংক, মার্কেন্টাইল ব্যাংক, সোশ্যাল ইসলামি ব্যাংক, এমআই সিমেন্ট, ইউসিবিএল, ইসলামি ব্যাংক ও সামিট পাওয়ার।

দাম বাড়ার শীর্ষে ছিল- ইমাম বাটন, ন্যাশনাল টিউবস্, হাক্কানী পাল্প, শমরিতা হামপাতাল, সাউথইষ্ট ব্যাংক প্রথম মিউচুয়াল ফান্ড, এপেক্স ট্যানারী, বাংলাদেশ শিপিং কর্পোরেশন, বঙ্গজ, ইনফরমেশন সার্ভিসেস নেটওয়ার্ক ও ফাইন ফুডস্।

অন্যদিকে দাম কমার শীর্ষে ছিলো- ন্যাশনাল পলিমার, সাভার রিফ্রেক্টরিজ, প্রাইম লাইফ ইন্স্যুরেন্স, ডেল্টা স্পিনার্স, ইস্টার্ন ব্যাংক, ইবিএলএনআরবি মিউচুয়াল ফান্ড, মেট্রো স্পিনিং, প্ল্যাক্সো স্মিথ, জনতা ইন্স্যুরেন্স, ইসলামি ইন্স্যুরেন্স ও এশিয়ান ইন্স্যুরেন্স।
রাইট শেয়ার ইস্যুর বিধিমালা অনুমোদন
প্রিমিয়ামসহ রাইট শেয়ার ইস্যু করতে হলে কোনো কোম্পানিকে আগের তিন বছর লাভে থাকতে হবে। এই নিয়মসহ নতুন কিছু বিষয় সংযোজন করে রাইট শেয়ার ইস্যুর বিধিমালা অনুমোদন করেছে সিকিউরিটিজ এন্ড এক্সচেঞ্জ কমিশন (এসইসি)।

মঙ্গলবার এসইসি-এর বৈঠকে এই সিদ্ধান্ত হয়েছে বলে জানিয়েছেন সংস্থাটির মুখপাত্র সাইফুর রহমান।

সিকিউরিটিজ এন্ড এক্সচেঞ্জ রাইটস ইস্যু রুলস ২০০৬ নামের বিধিমালাটি এর আগে জনমত জরিপে পাঠানো হয়েছিল। কিছু পরিবর্তনের পরে তা অনুমোদন দেওয়া হয়েছে।

সাইফুর রহমান জানান, বিধিমালাটিতে কয়েকটি বিষয় নতুন সংযোজন করা হয়েছে।

এখন থেকে কোনো কোম্পানি প্রিমিয়ামসহ রাইট শেয়ার ইস্যু করতে হলে তার আগের তিন বছরে লাভের রেকর্ড থাকতে হবে। প্রিমিয়াম নিতে হলে প্রতিষ্ঠানটির অবশ্যই ক্রেডিট রেটিং ইস্যু থাকতে হবে।

রাইট অফারের ঘোষণা এসইসি ও দুই স্টক এক্সচেঞ্জের পাশাপাশি কোম্পানির ওয়েবসাইটে থাকতে হবে। এসইসির অনুমোদনের তিন কর্মদিবসের মধ্যে এই ঘোষণা ওয়েবসাইটে দিতে হবে এবং সাবস্ত্রিপশন শেষ না হওয়া পর্যন্ত এটি থাকবে।

আন্ডার রাইটিং প্রতিষ্ঠানগুলোকে আন্ডার রাইটিং ও পোর্টফোলিও ম্যাানেজমেন্ট বিবরণী জমা দিতে হবে।

এছাড়া কোম্পানির আর্টিকেল অব মেমোরেন্ডাম, রিটার্ন অব অ্যালটমেন্ট, পার্টিকুলারস অব ডাইরেক্টরস ইত্যাদি তথ্য জমা দিতে হবে। সামারাইজড ক্যাশ ফ্লো স্টেটমেন্ট, প্রফিট অ্যান্ড লস স্টেটমেন্ট, ব্যালান্স শিট ও আগের পাঁচ বছরের ডিভিডেন্ট ঘোষণা ও প্রদানের বিবরণীও জমা দিতে হবে।
চারদিন পর ডিএসই সূচক ঊর্ধ্বমুখী
টানা চারদিন দরপতনের পর ঊর্ধ্বমুখী সূচক নিয়ে লেনদেন শেষ করেছে ঢাকার পুঁজিবাজার। বেড়েছে বেশিরভাগ শেয়ারের দামও।

মঙ্গলবার লেনদেন শেষে ঢাকা স্টক এক্সচেঞ্জের (ডিএসই) সাধারণ সূচক আগের দিনের চেয়ে ১৬৮ দশমিক ৬৭ পয়েন্ট বেড়ে হয়েছে ৫ হাজার ২০৫ দশমিক ১৭ পয়েন্ট।

লেনদেন শুরুর ১০ মিনিটের মধ্যে ১১টা ১০ মিনিটে সূচক দাঁড়ায় ৫ হাজার ১১৮ পয়েন্টে। এরপর সূচক ওঠানামা করলেও দুপুর ১টার দিক থেকে আবার তা বাড়তে শুরু করে।

মঙ্গলবার লেনদেন হওয়া শেয়ার ও মিউচুয়াল ফান্ডের মধ্যে দাম বেড়েছে ২২৮টির, কমেছে ২১টির। অপরিবর্তিত রয়েছে ৫টির দাম। হাতবদল হয়েছে ২৬৫ কোটি ৫১ লাখ টাকার শেয়ার ।

গত বুধবার থেকে টানা দরপতনের পর সংবাদ সম্মেলন করে ব্যাংকগুলোকে পুঁজিবাজারে সর্বোচ্চ বিনিয়োগে বাধ্য করার দাবি জানায় ক্ষুদ্র বিনিয়োগকারীরা। ৬ ডিসেম্বরের মধ্যে এ দাবি মানা না হলে ৭ ডিসেম্বর মহাসমাবেশ করারও ঘোষণা দিয়েছে বাংলাদেশ পুঁজিবাজার বিনিয়োগকারী ঐক্য পরিষদ।

রোববার ডিএসইর সাধারণ সূচক ২৩১ পয়েন্ট বা ৪ দশমিক ৩৬ শতাংশ কমে হয়েছিল ৫ হাজার ৭৭ পয়েন্ট।
এরপর সোমবার তা আরো ৪০ দশমিক ৬৩ পয়েন্ট কমে ৫ হাজার ৩৬ দশমিক ৫০ পয়েন্ট হয়।

সর্বশেষ এর চেয়ে কম সূচক ছিল ২০১০ সালের ২০ জানুয়ারি। ওই দিন ডিএসই সাধারণ সূচক ছিল ৪ হাজার ৯৯৮ পয়েন্ট। 
ডিএসইতে দরপতনে বিক্ষোভ
সপ্তাহের দ্বিতীয় দিনেও দরপতন হয়েছে ঢাকার পুঁজিবাজারে। প্রতিবাদে ঢাকা স্টক এক্সচেঞ্জের সামনে রাস্তা বন্ধ করে বিক্ষোভ করেছে ক্ষুদ্র বিনিয়োগকারীরা।

সোমবার ঢাকা স্টক এক্সচেঞ্জের (ডিএসই) সাধারণ সূচক ৪০ দশমিক ৬৩ পয়েন্ট কমে ৫ হাজার ৩৬ দশমিক ৫০ পয়েন্টে দাঁড়িয়েছে। রোববার সপ্তাহের প্রথম দিনেও ব্যাপক দরপতন হয়েছিল।

লেনদেন শুরুর পর ১১ টা ১০ মিনিটে সূচক ৩৬ পয়েন্ট কমে ৫ হাজার ৪১ পয়েন্টে দাঁড়ায়। এরপর সূচক বাড়তে থাকে। বেলা ১২টার দিকে সূচক দিনের সর্বোচ্চ অবস্থান ৫ হাজার ১৪৯ পয়েন্টে ছিল। তারপর আবার সূচক কমতে থাকে।

রোববার ডিএসই সাধারণ সূচক ২৩১ পয়েন্ট বা ৪ দশমিক ৩৬ শতাংশ কমে হয়েছিল ৫ হাজার ৭৭ পয়েন্ট। সোমবার এক পর্যায়ে ৫ হাজার ৯ পয়েন্ট পর্যন্ত সূচক নামে। সর্বশেষ এর চেয়ে কম সূচক ছিল ২০১০ সালের ২০ জানুয়ারি। ওই দিন ডিএসই সাধারণ সূচক ছিল ৪ হাজার ৯৯৮ পয়েন্ট।

লেনদেন হওয়া কোম্পানির শেয়ার ও মিউচুয়াল ফান্ডের মধ্যে দাম বেড়েছে ৭৫টির, কমেছে ১৬৩টির। অপরিবর্তিত রয়েছে ১১টির দাম। লেনদেন হয়েছে ২৯০ কোটি ৮৬ লাখ টাকার।

শেয়ারবাজারে চাঙ্গাভাব ফিরিয়ে আনার দাবিতে বাংলাদেশ পুঁজিবাজার বিনিয়োগকারী ঐক্য পরিষদের ব্যানারে সাধারণ বিনিয়োগকারীরা সাড়ে ১১টার দিকে ডিএসই ভবনের সামনে জড়ো হয়। পরে বিনিয়োগকারীরা ১২ টার দিকে মতিঝিলের একটি অফিসে সংবাদ সম্মেলন করে। দুপুর ১টার দিকে আবার ডিএসই-এর সামনে অবস্থান নেয় তারা।

বিনিয়োগকারীরা ডিএসই-এর সামনের রাস্তায় বিক্ষোভ করে। ফলে মতিঝিল শাপলা চত্ত্বর থেকে ইত্তেফাক মোড় পর্যন্ত রাস্তার দুই পাশেই যান চলাচল বন্ধ হয়ে যায়। বিকাল চারটার দিকে আবার যান চলাচল শুরু হয়।

সংবাদ সম্মেলনে পুঁজিবাজারে চাঙ্গাভাব ফিরিয়ে আনতে ব্যাংকগুলোকে সর্বোচ্চ বিনিয়োগে বাধ্য করার দাবি জানিয়েছে বিনিয়োগকারী ঐক্য পরিষদ। ৬ ডিসেম্বরের মধ্যে এ দাবিসহ অন্যান্য দাবি না মানা হলে ৭ ডিসেম্বর মহাসমাবেশ করা হবে বলে জানিয়েছে তারা।

দরপতনের প্রতিবাদে রোববারও বাংলাদেশ পুঁজিবাজার বিনিয়োগকারী ঐক্য পরিষদের ব্যানারে বিক্ষোভ করেছিল ক্ষুদ্র বিনিয়োগকারীরা। তারা অর্থমন্ত্রী, বাংলাদেশ ব্যাংকের গভর্নর ও ডিএসই কর্তৃপক্ষের বিরুদ্ধে শ্লোগান দেয়।

পুঁজিবাজারে ব্যাংকগুলোর বিনিয়োগ বাড়ানোর ঘোষণার পর ডিএসইর সূচক বাড়ার মধ্য দিয়ে শুরু হয় গত সপ্তাহের লেনদেন। কিন্তু ব্যাংকের বিনিয়োগ বাড়ানোর বিষয়ে বিশ্ব ব্যাংক ও আইএমএফের একটি প্রতিবেদন দুটি পত্রিকায় প্রকাশিত হওয়ার পর বুধবার ও বৃহস্পতিবার বাজারে ধ্বস নামে।
পুঁজিবাজার নিয়ে কথা বলতে চান না অর্থমন্ত্রী
পুঁজিবাজার নিয়ে কথা বলতে চান না অর্থমন্ত্রী আবুল মাল আবদুল মুহিত।

রোববার সন্ধ্যায় সচিবালয়ে জাপানের রাষ্ট্রদূত এইচ ই শিরো সাদোশিমার সঙ্গে বৈঠক শেষে পুঁজিবাজারে দরপতন নিয়ে সাংবাতিকদের প্রশ্নের উত্তরে তিনি বলেন, "এটা এসইসির (পুঁজিবাজার নিয়ন্ত্রক সংস্থা- সিকিউরিটিজ এন্ড এক্সচেঞ্জ কমিশন) ব্যাপার। আমার কাছে নেই।"

রোববার দেশের প্রধান পুঁজিবাজার ঢাকা স্টক এক্সচেঞ্জে (ডিএসই) সাধারণ মূল্যসূচক ২৩১ পয়েন্ট কমে ৫০৭৭ পয়েন্টে নেমে এসেছে। গত সপ্তাহে সূচক পড়েছিল ২৩৫ পয়েন্ট।


বিনিয়োগ ও বাণিজ্য বাড়ানোর তাগিদ

অর্থমন্ত্রী বলেন, জাপান আমাদের বড় উন্নয়ন সহযোগী। কিন্তু অর্থনৈতিক সম্পর্ক ব্যাপক নয়। বাণিজ্য ও বিনিয়োগ খুবই কম। বাংলাদেশে বিনিয়োগ ও বাণিজ্য বাড়াতে জাপানের অনেক আগ্রহ আছে। তবে সেটার প্রতিফলন হচ্ছে না।

মুহিত বলেন, "আগামী বছর জাপানের প্রধানমন্ত্রী একটি বড় ব্যবসায়ী প্রতিনিধিদল নিয়ে বাংলাদেশ সফরে আসবেন। আশা করছি সে সফরের মধ্য দিয়ে দুদেশের মধ্যে বাণিজ্য ও বিনিয়োগ সম্পর্কে নতুন মাত্রা যোগ হবে।"

পদ্মা সেতুতে জাইকার অর্থায়ন অব্যাহত থাকবে

জাপানে বড় প্রাকৃতিক দুর্যোগের পরও পদ্মা সেতুতে জাইকার অর্থায়ন অব্যাহত থাকবে জানিয়ে অর্থমন্ত্রী বলেন, "জাপানের রাষ্ট্রদুত জানিয়েছেন, আমাদের পদ্মা সেতুতে জাইকার অর্থায়ন নিয়ে কোনো সমস্যা নেই। তারা যে প্রতিশ্র"তি দিয়েছিলেন সে অনুযায়ী অর্থায়ন করবে।"

দুর্নীতির অভিযোগ তুলে বিশ্ব ব্যাংক পদ্মা সেতুতে অর্থায়ন স্থগিত করেছে। ৬ দশমিক ১৫ কিলোমিটার দীর্ঘ পদ্মা সেতু নির্মাণে ব্যয় ধরা হয়েছে ২৯০ কোটি ডলার। এর মধ্যে ১২০ কোটি ডলার দেওয়ার কথা বিশ্ব ব্যাংকের। বিশ্ব ব্যাংক ছাড়া এ সেতু নির্মাণের জন্য এডিবির ৬১ কোটি, জাইকার ৪০ কোটি এবং ইসলামী উন্নয়ন ব্যাংকের ১৪ কোটি ডলার ঋণ দেওয়ার কথা। 
পুঁজিবাজারে বিনিয়োগ বাড়ানোর দাবি
পুজিবাজারে চাঙ্গাভাব ফিরিয়ে আনতে ব্যাংকগুলোকে সর্বোচ্চ বিনিয়োগে বাধ্য করার দাবি জানিয়েছে বাংলাদেশ পুঁজিবাজার বিনিয়োগকারী ঐক্য পরিষদ। ৬ ডিসেম্বরের মধ্যে এ দাবিসহ অন্যান্য দাবি না মানা হলে ৭ ডিসেম্বর মহাসমাবেশ করা হবে বলে জানিয়েছে তারা।

পুঁজিবাজারে অব্যাহত দরপতনের প্রতিবাদে মতিঝিল বাণিজ্যিক এলাকার একটি অফিসে সোমবার দুপুরে সংবাদ সম্মেলন শুরু করে ক্ষুদ্র বিনিয়োগকারীরা।

বাংলাদেশ পুঁজিবাজার বিনিয়োগকারী ঐক্য পরিষদের সভাপতি, এ. কে. এম মিজানউর রশিদ চৌধুরী বলেন, ব্যাংকগুলোকে পুঁজিবাজারে সর্বোচ্চ বিনিয়োগে বাধ্য করতে হবে। প্রচলিত আইন অনুযায়ী ১০ শতাংশ নিয়মসীমায় ব্যাংকগুলোর ৪৫ হাজার কোটি টাকা বিনিয়োগ মঙ্গলবার থেকেই বাস্তবায়ন করার দাবি করেন তিনি।

লিখিত বক্তব্যে মার্চেন্ট ব্যাংক, আর্থিক প্রতিষ্ঠান, আর বীমা কোম্পানিগুলোকে দেশের প্রচলিত আইনি সীমার মধ্যে সর্বোচ্চ বিনিয়োগে বাধ্য করারও দাবি জানান তিনি।

বিনিয়োগকারীদের দাবি, মিউচুয়াল ফান্ডের মূলধনের ৮০ শতাংশ বাধ্যতামূলকভাবে পুঁজিবাজারে বিনিয়োগ করতে হবে।

কোম্পানি আইন সংশোধন করে কোম্পানির উদ্যোক্তা পরিচালকদের কমপক্ষে ৪০ শতাংশ থেকে ৫০ শতাংশ শেয়ার এবং ব্যাক্তি উদ্যোক্তার কমপক্ষে ৩০ শতাংশ শেয়ার সারা বছর ধরে রাখার নিয়ম করার দাবি জানান ঐক্য পরিষদ সভাপতি।

অপ্রদর্শিত অর্থ পুঁজিবাজারে বিনিয়োগের ব্যাপারে এনবিআর ও দুদকের অনাপত্তি পত্র ৭২ ঘন্টার মধ্যে জারি করার দাবি জানানো হয়।

এছাড়া বাংলাদেশ ফান্ডসহ আইসিবির সব বিনিয়োগ ফান্ড নিয়ে পুঁজিবাজারে দ্রুত শেয়ার কেনা এবং প্রিমিয়াম ছাড়া ফেসভ্যালুতে আইপিও বাজারে আনার দাবি জানানো হয়।

সংবাদ সম্মেলনে পুঁজিবাজার বিনিয়োগকারী ঐক্য পরিষদের নেতা-কর্মীদের ওপর হামলা ও মামলা দায়ের বন্ধ করার দাবি জানানো হয়।

এসব দাবি মঙ্গলবার থেকেই বাস্তবায়ন করা শুরু না করলে 'দুর্বার আন্দোলন' কর্মসূচি দেওয়া হবে বলে হুশিয়ারি দেওয়া হয়।

৬ ডিসেম্বরের মধ্যে দাবিগুলো বাস্তবায়ন ও বাজার স্থিতিশীল না হলে ৭ তারিখে সব বিনিয়োগকারীকে সঙ্গে নিয়ে ঢাকা শহরে মহা সমাবেশের ডাক দেয়া হবে বলে সংবাদ সম্মেলনে বলা হয়।

সাংবাদিকদের প্রশ্নের উত্তরে ঐক্য পরিষদের সিনিয়র যুগ্ম সাধারণ সম্পাদক মোহাম্মদ জাহাঙ্গীর আলম জানান, বাজার চাঙ্গা না হওয়া পর্যন্ত প্রতিদিন ডিএসই-এর সামনে আন্দোলন চলবে।

সংবাদ সম্মেলনে দাবি করা হয়, পুঁজিবাজারের ব্যাপারে অর্থমন্ত্রী, অর্থ উপদেষ্টা, বাংলাদেশ ব্যাংক গভর্নর নেতিবাচক মন্তব্য করছেন। দেশের একটি শীর্ষস্থানীয় দৈনিক পত্রিকাতেও নেতিবাচক ও বিভ্রান্তিমূলক প্রতিবেদন ছাপা হচ্ছে। পুজিবাজার বিনিয়োগকারী ঐক্য পরিষদ এর তীব্র নিন্দা জানিয়েছে।

সংবাদ সম্মেলনের পর দুপুর ১টার দিকে ডিএসই-এর সামনে মানববন্ধনও করে ক্ষুদ্র বিনিয়োগকারীরা।


চিটাগং ভেজিটেবলসকে এসইসির নোটিস
নিয়ম বহির্ভূতভাবে মূল্য সংবেদনশীল তথ্য প্রকাশের কারণে চিটাগং ভেজিটেবলস অয়েল ইন্ডাস্ট্রিজ লিমিটেডের চেয়ারম্যানকে নোটিস দিয়েছে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি)।

ঢাকা স্টক এক্সচেঞ্জের (ডিএসই) ওয়েবসাইটে মঙ্গলবার এ তথ্য প্রকাশ করা হয়।

এসইসি বলেছে, সিকিউরিটিজ অ্যান্ড এক্সচেঞ্জ কমিশন (সুবিধাভোগী ব্যবসা নিষিদ্ধকরণ) বিধিমালা, ১৯৯৫ এর ৩ (১) ধারা অমান্য করায় চিটাগাং ভেজিটেবলের চেয়ারম্যান সামছুল আলম শামীমকে কারণ দর্শানো ও শুনানির নোটিস দেওয়া হয়েছে।

৩ (১) ধারায় বলা হয়েছে, "কোম্পানির সংঘবিধি এবং কোম্পানির ক্ষেত্রে প্রযোজ্য অন্য কোনো বিধিবিধানের প্রয়োজন ব্যতিত কোনো সুবিধাভোগী কোনো মূল্য সংবেদনশীল তথ্য অন্য কাহারও নিকট সরবরাহ করিতে পারিবে না।"

গত জুনে শেষ হওয়া অর্থবছরে শেয়ারহোল্ডারদের জন্য ২৫ শতাংশ স্টক লভ্যাংশ গত রোববার ঘোষণা করে চিটাগং ভেজিটেবলস।

গত একবছরে কোম্পানিটির প্রতিটি শেয়ারের মূল্য ৬ হাজার ৬৯৯ টাকা থেকে ১ হাজার ৮৪১ টাকা ৭৫ পয়সায় ওঠানামা করে।

২০১০ সালে কোম্পানিটির শেয়ারের অতিরিক্ত মূল্যবৃদ্ধির কারণ খতিয়ে দেখতে অধিকতর তদন্তের সুপারিশ করে পুঁজিবাজারের অস্থিরতা তদন্তে গঠিত কমিটি।
জিএসপি ফাইন্যান্সের আইপিও অনুমোদন
জিএসপি ফাইন্যান্স কোম্পানি বাংলাদেশ লিমিটেডের প্রাথমিক গণপ্রস্তাব (আইপিও) অনুমোদন করেছে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি)।

মঙ্গলবার এসইসির নিয়মিত সভায় এ সিদ্ধান্ত নেওয়া হয়।

একই সঙ্গে সভায় ইউসিবি ইনফ্রাস্ট্রাকচার ফান্ড নামে একটি মিউচুয়াল ফান্ড গঠনের প্রাথমিক অনুমোদন (ট্রাস্ট চুক্তি) দেওয়া হয়েছে।

সভা শেষে এসইসির মুখপাত্র সাইফুর রহমান সাংবাদিকদের জানান, জিএসপি ফাইন্যান্স বাজারে দুই কোটি শেয়ার ছেড়ে ৫০ কোটি টাকা সংগ্রহ করবে। এক্ষেত্রে ১০ টাকা অভিহিত মূল্যের প্রতিটি শেয়ারের দাম নির্ধারণ করা হয়েছে ২৫ টাকা। যার মধ্যে ১৫ টাকা প্রিমিয়াম নেওয়া হবে।

প্রতিষ্ঠানটির ইস্যু ব্যবস্থাপক আইসিবি ক্যাপিটাল ম্যানেজমেন্ট লিমিটেড।

সর্বশেষ ২০১০ সালের ডিসেম্বরে প্রকাশিত তথ্য অনুযায়ী প্রতিষ্ঠানটির শেয়ারপ্রতি মোট সম্পদ মূল্য (এনএভি) ২৫.৬১ টাকা ও শেয়ারপ্রতি আয় (ওয়েটেড অ্যাভারেজের ভিত্তিতে) ১.৭৫ টাকা।

সাইফুর রহমান আরো জানান, ইউসিবি ইনফ্রাস্ট্রাকচার ফান্ডটির আকার এক হাজার কোটি টাকা। এটি একটি মেয়াদী মিউচুয়াল ফান্ড। ফান্ডটির সম্পদ ব্যবস্থাপক হিসেবে কাজ করছে আলিফ অ্যাসেট ম্যানেজমেন্ট কোম্পানি লিমিটেড। 
'প্রাতিষ্ঠানিক বিনিয়োগে সূচক ঊর্ধ্বমুখী'
টানা চার দিন পতনের পর মঙ্গলবার সূচকের ঊর্ধ্বগতি দেখে পুঁজিবাজার সংশ্লিষ্টরা বলছেন, বাজারে প্রাতিষ্ঠানিক বিনিয়োগকারীদের অংশগ্রহণ বেড়েছে। শেয়ার বাজার চাঙ্গা রাখতে এ বিনিয়োগ আরও বাড়াতে হবে বলেও মনে করেন তারা।

এদিকে পুঁজিবাজারে আবারও দরপতন হবে কী না তা নিয়ে সংশয়ে রয়েছেন ব্যক্তি শ্রেণীর বিনিয়োগকারীরা।

মঙ্গলবার দেশের প্রধান পুঁজিবাজার ঢাকা স্টক এক্সচেঞ্জের (ডিএসই) সাধারণ সূচক আগের দিনের চেয়ে প্রায় ১৬৮ পয়েন্ট বেড়ে হয়েছে ৫ হাজার ২০৫ পয়েন্ট। এর আগে টানা চারদিনের দরপতনে সূচক ৫১৮ পয়েন্ট কমে প্রায় দু' বছর আগের অবস্থায় চলে আসে।

টানা দরপতনের ধারায় বিনিয়োগকারীদের মধ্যে হতাশা ছড়িয়ে পড়ে। রাস্তায় নেমে বিক্ষোভ করে ব্যক্তিশ্রেণীর বিনিয়োগকারীরা।

মঙ্গলবার বাজারের ঊর্ধ্বমুখীভাবের কারণ জানতে চাইলে ডিএসই-এর জ্যেষ্ঠ সহ-সভাপতি আহসানুল ইসলাম বিডিনিউজ টোয়েন্টিফোর ডটকমককে বলেন, "বাজার দেখে মনে হচ্ছে প্রাতিষ্ঠানিক বিনিয়োগকারীদের অংশগ্রহণ বেড়েছে। তারা বাজারে এসেছে।"

"তবে বাজার যে স্থিতিশীলতার দিকে যাচ্ছে তা আরো কয়েকদিন না গেলে বোঝা যাবে না।"

পতনের ধারা থেকে পুঁজিবাজারকে টেনে তুলতে ব্যাংকগুলোর বিনিয়োগ বাড়ানোর উদ্যোগ নেয় কেন্দ্রীয় ব্যাংক। ব্যাংকের পক্ষ থেকে বিনিয়োগ বাড়ানোর আশ্বাসও দেওয়া হয়।

এ ছাড়া নিয়ন্ত্রক সংস্থা সিকিউরিটিজ অ্যান্ড একচেঞ্জ কমিশন, জাতীয় রাজস্ব বোর্ড এবং সরকারের পক্ষ থেকে দরপতন ঠেকাতে বিভিন্ন উদ্যোগ নেওয়া হয়।

এসব উদ্যোগের পরও দরপতনের ধারা অব্যাহত থাকায় গত তিন মাসে সূচক ১ হাজার ৭০০ পয়েন্ট কমে প্রায় দু' বছর আগের অবস্থায় চলে আসে সোমবার।

ব্যাংকগুলো পুঁজিবাজারে বিনিয়োগ বাড়িয়েছে কি না তা নিয়েও প্রশ্ন দেখা দেয়।

তবে চট্টগ্রাম স্টক এক্সচেঞ্জের সভাপতি ফখর উদ্দিন আলী আহমদ মনে করেন, প্রাতিষ্ঠানিক বিনিয়োগের কারণেই মঙ্গলবার বাজার উর্ধ্বমুখী হয়েছে।

তিনি বলেন, "প্রাতিষ্ঠানিক বিনিয়োগকারীরা সাপোর্ট না দিলে এখন বাজার ঊর্ধ্বমুখী হবে কেন?"

তবে নানামুখী উদ্যোগের পরও বার বার পুঁজিবাজার পতনের কারণে হতাশাগ্রস্থ বিনিয়োগকারী মাজহারুল ইসলাম বলেন, "কোনো কিছুতেই আমাদের আর এখন আস্থা নেই। যতই উদ্যোগ নেওয়া হোক, দুই দিনের বেশি বাজার ভালো থাকে না।"

"সূচক হু হু করে বাড়–ক এটা আমরা চাই না। আমরা চাই বাজারে স্থিতিশীলতা থাকুক" বলেন তিনি।

মঙ্গলবার ডিএসইতে সূচক বাড়লেও আগের দিনের চেয়ে লেনদেন কমেছে। এদিন হাতবদল হয়েছে ২৬৫ কোটি ৫১ লাখ টাকার শেয়ার, যা আগের দিনের চেয়ে ২৫ কোটি ৩৪ লাখ টাকা কম।

আহসানুল ইসলাম বলেন, "একদিনে সূচক ২০০ পয়েন্ট বেড়ে যাওয়াটা ঠিক না। এ ছাড়া সূচকের প্রচুর ওঠানামা দেখা যাচ্ছে।"

"প্রতিদিন গড়ে ১ হাজার কোটি টাকা লেনদেন হলে বলা যাবে মুভমেন্টটা ঠিক আছে। তবে তিন মাস ধরে যে জায়গা থেকে বাজার নেমেছে, হঠাৎ করেই সেখানে চলে যাবে এটা ভাবাও ঠিক না", বলেন ডিএসই জ্যেষ্ঠ সহ-সভাপতি।

মঙ্গলবার ডিএসইতে লেনদেন হওয়া ২৫৪ টি কো¤পানির শেয়ার ও মিউচুয়াল ফান্ডের মধ্যে দাম বেড়েছে ২২৮ টির কমেছে ২১ টির এবং অপরিবর্তিত রয়েছে ৫টি।

লেনদেনের শীর্ষে ছিল, বেক্সিমকো লিমিটেড, গ্রামীন ফোন, তিতাস গ্যাস, মার্কেন্টাইল ব্যাংক, সোশ্যাল ইসলামি ব্যাংক, বেক্সিমকো ফার্মা, ইউসিবিএল, ন্যাশনাল ব্যাংক, সামিট পাওয়ার ও সিটি ব্যাংক।

দাম বাড়ার শীর্ষে ছিল, সায়হাম টেক্সটাইল, ফাইন ফুডস্, মিরাক্যাল ইন্ডাস্ট্রিজ, মেঘনা সিমেন্ট, প্রিমিয়ার ব্যাংক, ফুওয়াং সিরামিকস, লিগেসি ফুটস, অ্যাক্টিভ ফাইন, ফিনিক্স ইন্সুরেন্স ও আনলিমা ইয়ার্ন।

দাম কমার শীর্ষে ছিল, উসমানিয়া গ্লাস, হাক্কানী পাল্প, অষ্টম আইসিবি, মুন্নু জুটেক্স, মুন্নু স্টাফলার, সাভার রিফ্রেক্টরিজ, পূরবী জেনারেল ইন্সুরেন্স, রহিম টেক্সটাইল, লিবরা ইনফিউশন ও মেঘনা পেট্রোলিয়াম। 
﻿

প্রথম প্রান্তিকে আমদানি ব্যয় বেড়েছে প্রায় ২৫%

চলতি ২০১১-১২ অর্থবছরের প্রথম প্রান্তিকে (জুলাই-সেপ্টেম্বর) বাংলাদেশের পণ্য আমদানি বাবদ ব্যয় আগের বছরের একই সময়ের তুলনায় প্রায় ২৫ শতাংশ বেড়েছে।
এই সময়কালে পণ্য আমদানি বাবদ ৮৭৬ কোটি ২৪ লাখ ডলারের সমপরিমাণ বিদেশি মুদ্রা ব্যয় করতে হয়েছে। আর ২০১০-১১ অর্থবছরের একই সময়ে আমদানি বাবদ ব্যয় করতে হয়েছিল ৭০২ কোটি ১৭ লাখ ডলার।
বাংলাদেশ ব্যাংকের হালনাগাদ পরিসংখ্যান থেকে এসব তথ্য পাওয়া গেছে।
এতে আরও দেখা যায় যে এ বছর সেপ্টেম্বর মাসে আমদানি-ব্যয়ের পরিমাণ ছিল ৩২৭ কোটি ১৮ লাখ ডলার। আর গত বছর সেপ্টেম্বর মাসে পণ্য আমদানি-ব্যয়ের পরিমাণ ছিল ২৪৩ কোটি ডলার।
অর্থাৎ গত বছরের সেপ্টেম্বরের তুলনায় চলতি বছর সেপ্টেম্বর মাসে পণ্য আমদানি-ব্যয় বেড়েছে প্রায় সাড়ে ২৪ শতাংশ।
পণ্য আমদানির এই পরিসংখ্যান অবশ্য সিআইএফভিত্তিক। এ থেকে জাহাজে বহন ও বিমা খরচ বাদ দিয়ে আমদানির এফওবি ব্যয় হিসাব করা হয়, যা কি না লেনদেনের ভারসাম্য সারণিতে অন্তর্ভুক্ত করা হয়। তবে লেনদেনের ভারসাম্য সারণিতে যেহেতু আমদানি-ব্যয় সমন্বয় করা হয়, সেহেতু প্রকৃত আমদানি-ব্যয় (এফওবি ভিত্তিতে) উল্লিখিত সিআইএফ ব্যয় থেকে খানিকটা কম হবে।
আবার চলতি অর্থবছরের প্রথম প্রান্তিকে পণ্য রপ্তানি বাবদ আয় দাঁড়িয়েছে ৬১৬ কোটি ৩৭ লাখ ডলার, যা গত অর্থবছরের একই সময়ের চেয়ে সাড়ে ২২ শতাংশ বেশি।
আলোচ্য সময়কালে পণ্য-বাণিজ্যে ঘাটতি ১০০ কোটি ডলার ছাড়িয়ে যাওয়ার আশঙ্কা রয়েছে। তবে লেনদেনের ভারসাম্য সারণিতে এখনো তিন মাসের চিত্র পাওয়া যায়নি। তবে দুই মাসে পণ্য-বাণিজ্যে ঘাটতি দাঁড়িয়েছে ৪০ কোটি ৯০ লাখ ডলার।
বিশ্ববাজারে বিভিন্ন পণ্যের মূল্যবৃদ্ধি এবং দেশে উৎপাদন ও ভোগের জন্য বিভিন্ন পণ্যের চাহিদা বেড়ে যাওয়ায় গত অর্থবছরে দেশে পণ্য আমদানি-ব্যয় অনেক বেড়ে যায়। আমদানির চাপ বেড়ে যাওয়ায় বিদেশি মুদ্রা বিনিময় হারের ওপরও বড় ধরনের চাপ পড়েছে।
তবে আমদানির চাহিদাজনিত চাপ প্রশমন করার জন্য বাংলাদেশ ব্যাংক গত অর্থবছরের দ্বিতীয়ভাবে এসে একপর্যায়ে ব্যাংক ঋণের সুদের হারের ১৩ শতাংশ সর্বোচ্চ সীমা প্রত্যাহার করে নেয়। পাশাপাশি টাকা-ডলার বিনিময় হার বহুলাংশে বাজারের ওপর ছেড়ে দেওয়া হয়। এর ফলে একদিকে ডলার ব্যয়বহুল হয়, অন্যদিকে ব্যাংকের সুদের হার বেড়ে ঋণও ব্যয়বহুল হয়, যা কি না অপ্রয়োজনীয় আমদানিকে খানিকটা নিরুৎসাহিত করে।
এসব পদক্ষেপের সমন্বিত প্রভাবে পণ্য আমদানির জন্য ঋণপত্র স্থাপন ও নিষ্পত্তির হার অর্থবছরের শেষ প্রান্তিকে এসে অনেকটা প্রশমিত হয়।
﻿

পরিবেশ দূষণ রোধে সিটিসেল, ডিসিসি ও ডেটলের উদ্যোগ

ঈদুল আজহার সময় পরিচ্ছন্ন ও জীবাণুমুক্ত পরিবেশ রক্ষার্থে সিটিসেল বিশেষ পদক্ষেপ নিয়েছে। এ জন্য ঢাকা সিটি করপোরেশন (ডিসিসি) ও ডেটলের সঙ্গে সিটিসেল সম্পৃক্ত হয়েছে।
সে অনুযায়ী ঢাকায় পরিবেশ দূষণ রোধে ঢাকা সিটি করপোরেশনকে ৭০০ লিটার ডেটল দেওয়া হয়েছে। ডিসিসিতে গত বৃহস্পতিবার অনুষ্ঠিত এক সংবাদ সম্মেলনে এই ডেটল হস্তান্তর করা হয়।
সিটিসেলের মার্কেট কমিউনিকেশনসের প্রধান সৈয়দ তানজিন হক এবং রেকিট বেনকিজারের (বাংলাদেশ) মানবসম্পদ পরিচালক সানজিদ আলভী আহমেদ ডিসিসির প্রধান পরিচ্ছন্ন কর্মকর্তা ক্যাপ্টেন বি কে সাহার কাছে ডেটল হস্তান্তর করেন।
সংবাদ সম্মেলনে সিটিসেলের করপোরেট অ্যাফেয়ার্সের মহাব্যবস্থাপক শরীফ শাহ জামাল রাজ, রেকিট বেনকিজারের (বাংলাদেশ) প্রডাক্ট গ্রুপ ম্যানেজার (অ্যান্টিসেপটিকস) ফারিয়া ইয়াসমিনসহ প্রতিষ্ঠানগুলোর ঊর্ধ্বতন কর্মকর্তারা উপস্থিত ছিলেন। বিজ্ঞপ্তি।
এয়ার এরাবিয়ার নতুন গন্তব্য মস্কো ও ইকাতারিনবার্গ

মধ্যপ্রাচ্যভিত্তিক বিমান সংস্থা এয়ার এরাবিয়া সম্প্রতি শারজাহ হয়ে রাশিয়ার মস্কো ও ইকাতারিনবার্গ ফ্লাইট পরিচালনা শুরু করেছে।
এয়ার এরাবিয়ার বিমান শারজাহ থেকে গত ১৪ অক্টোবর মস্কো এবং ২৯ অক্টোবর ইকাতারিনবার্গে উড়তে শুরু করে।। প্রতি রবি, মঙ্গল ও শুক্রবার সকাল নয়টায় শারজাহ আন্তর্জাতিক বিমানবন্দর থেকে এয়ার এরাবিয়ার বিমান মস্কোর দোমোদেদোভা বিমানবন্দরের উদ্দেশে ছেড়ে যায়। আর শনি ও বুধবার ইকাতারিনবার্গের উদ্দেশে সকাল ১০টায় শারজাহ বিমানবন্দর ত্যাগ করে।
এয়ার এরাবিয়া গ্রুপের প্রধান নির্বাহী কর্মকর্তা আদেল আলী বলেন, শারজাহর সঙ্গে ঢাকা ও চট্টগ্রামের সংযোগকারী ফ্লাইটের মাধ্যমে বাংলাদেশি ভ্রমণকারীরা রাশিয়ার শহর দুটিতে যেতে সহজেই এয়ার এরাবিয়ার বিমানের সুবিধা নিতে পারবেন। ফলে মস্কোর সঙ্গে ঢাকা সরাসরি যুক্ত হতে পারবে।
বর্তমানে এয়ার এরাবিয়া প্রতি সপ্তাহে ঢাকা-শারজাহ রুটে ১০টি এবং চট্টগ্রাম-শারজাহ রুটে সাতটি ফ্লাইট পরিচালনা করছে। বিজ্ঞপ্তি।
﻿
লন্ডনের বিশ্ব পর্যটন মেলায় বাংলাদেশি প্রতিষ্ঠান যাচ্ছে
বিশ্বের পর্যটন খাতের উন্নয়নে প্রতিবছরের মতো এবারও যুক্তরাজ্যে চার দিনব্যাপী আন্তর্জাতিক পর্যটন মেলা অনুষ্ঠিত হতে যাচ্ছে। ‘বিশ্ব পর্যটন বাজার (ডব্লিউটিএম) ২০১১’ শীর্ষক মেলাটি লন্ডনে আগামীকাল সোমবার শুরু হচ্ছে।
এক্সিবিশন সেন্টার, লন্ডন আয়োজিত এ মেলায় বাংলাদেশের একটি প্রতিনিধিদল অংশগ্রহণ করছে। এ ছাড়া দেশের পরিবেশবান্ধব পর্যটনশিল্পের উন্নয়নের অন্যতম প্রতিষ্ঠান মারমেইড ইকো ট্যুরিজম লিমিটেড মেলায় অংশ নিচ্ছে।
প্রতিষ্ঠানটি দেশের সংস্কৃতি ও ঐতিহ্য তুলে ধরবে মেলায় আসা বিভিন্ন দেশের পর্যটকদের কাছে।
এ ছাড়া প্রতিষ্ঠানটি পর্যটনশিল্পের উন্নয়নে দেশের অভ্যন্তরেও নানা ধরনের কর্মসূচি গ্রহণ করে থাকে। বিজ্ঞপ্তি।
﻿
ঢাকা-লন্ডন-ম্যানচেস্টার পথে উড়তে শুরু করল বিমানের পালকি

বিমান বাংলাদেশ এয়ারলাইনসের সদ্য কেনা নতুন বোয়িং ৭৭৭ (পালকি) ঢাকা-ম্যানচেস্টার পথে ননস্টপ বা বিরতিহীন উড্ডয়ন শুরু করেছে।
দীর্ঘ বিরতির পর ঢাকা-লন্ডন-ম্যানচেস্টার-ঢাকা পথে পুনরায় চালু হওয়া পালকির উদ্বোধনী ফ্লাইটটি গত বুধবার সকাল ১০টা ৫ মিনিটে ঢাকার হজরত শাহজালাল আন্তর্জাতিক বিমানবন্দর ছেড়ে যায়। ফিরতি ফ্লাইটে ৪০৩ জন যাত্রী নিয়ে গত বৃহস্পতিবার বেলা একটা ২০ মিনিটে ঢাকা এসে অবতরণ করে।
বাংলাদেশ বিমানের এক সংবাদ বিজ্ঞপ্তিতে এ তথ্য জানানো হয়। এতে বলা হয়, বিমানের বহরে যোগ দেওয়া নতুন জেনারেশনের বোয়িং ৭৭৭ ৩০০ইআর প্রাথমিকভাবে ইউরোপের চারটি গন্তব্য—লন্ডন, ম্যানচেস্টার, রোম ও মিলানে উড়বে।
এর মধ্যে ঢাকা-লন্ডন-ম্যানচেস্টার-ঢাকা পথে চলবে প্রতি বুধ ও শনিবার। এ ছাড়া বিমানের সুপরিসর এয়ারবাস দিয়ে রবি, মঙ্গল ও বৃহস্পতিবার সিলেট ও দুবাই হয়ে ঢাকা-লন্ডন ফ্লাইট চলাচল করবে। ১৪ নভেম্বর থেকে বোয়িং ৭৭৭ দিয়ে ঢাকা-রোম-মিলান-ঢাকা পথে ফ্লাইট শুরু হবে। এই পথে সপ্তাহে দুটি ফ্লাইট পরিচালিত হবে।
ঢাকা-লন্ডন-ম্যানচেস্টার-ঢাকা পথে এক্সিকিউটিভ ও ইকোনমি ক্লাসের রিটার্ন ভাড়া নির্ধারণ করা হয়েছে যথাক্রমে এক হাজার ৫৭৫ ও ৯০০ মার্কিন ডলার। আর ঢাকা-রোম-মিলান-ঢাকা পথে ভাড়া নির্ধারণ করা হয়েছে যথাক্রমে এক হাজার ৭৫০ ও এক হাজার ডলার।
ঢাকা-ম্যানচেস্টার-ঢাকা পথে বাংলাদেশ বিমানের প্রথম ফ্লাইট শুরু হয় ২০০৬ সালের ৩০ এপ্রিল, যা ২০০৭ সালের ২৫ মার্চ পর্যন্ত চালু থাকে।
চলতি মাসের মাঝামাঝি বিমান বাংলাদেশ এয়ারলাইনসের বহরে যুক্ত হচ্ছে আরও একটি বোয়িং ৭৭৭ ৩০০ইআর, যেটির নামকরণ হয়েছে ‘অরুণ আলো’।
﻿

টেকনাফের চামড়া ব্যবসায়ীরা এবার পুঁজির সংকটে

কক্সবাজারের টেকনাফের চামড়া ব্যবসায়ীরা চলতি মূলধনের সংকটে পড়েছেন। চট্টগ্রামের আড়তদার ও ট্যানারির মালিকদের কাছে প্রায় এক কোটি টাকা বকেয়া পড়ে থাকায় স্থানীয় ব্যবসায়ীরা এবার কোরবানির পশুর চামড়া কেনার প্রস্তুতি নিতে পারছেন না বলে জানিয়েছেন।
ব্যবসায়ীরা জানান, শিগগির তাঁদের পাওনা বকেয়া মেটানো না হলে তাঁরা চামড়া কিনতে পারবেন না। এই উপজেলায় ৩৫ ব্যক্তি চামড়ার ব্যবসা করলেও বর্তমানে সক্রিয় আছেন মাত্র ১৭ জন। অন্যরা পুঁজি হারিয়ে ব্যবসা ছেড়ে দিয়েছেন। চট্টগ্রামের আড়তদার ও ট্যানারির মালিকদের কাছে পুঁজি আটকে যাওয়ায় তাঁদের এ হাল হয়েছে। অন্যদিকে যাঁরা চামড়া ব্যবসায় এখনো সক্রিয় আছেন, তাঁদের অবস্থাও ভালো নয়।
ব্যবসায়ীরা জানান, চট্টগ্রামের আড়তদার ও ট্যানারির মালিকেরা অন্য বছরগুলোতে ঈদের প্রায় এক মাস আগে বকেয়া পাওনা পরিশোধ করলেও এবার এখন পর্যন্ত তা করেননি। যে কারণে তাঁরা চরম পুঁজিসংকটে পড়েছেন এবং কোরবানির পশুর চামড়া কেনা নিয়ে বিপাকে আছেন।
চামড়া ব্যবসায়ী আবুল কালাম মেম্বার, আমির হোসেন, মৌলভি নুরুল হক ও শেখ হায়দার আলী জানান, তাঁদের কাছে এবার পুঁজি নেই। বকেয়া পাওনা পাওয়া গেলে চামড়া কিনবেন। অন্যথায় ঋণ নিয়ে চামড়া কেনার ঝুঁকি নেবেন না।


কেএফসি এখন কক্সবাজারে
কক্সবাজার শহরের কলাতলী হোটেল-মোটেল জোনে গতকাল কেএফসির দশম আউটলেটের যাত্রা শুরু হয়

কক্সবাজার শহরের কলাতলী হোটেলমোটেল জোনে আন্তর্জাতিক চেইন রেস্তোরাঁ কেএফসির দশম আউটলেটের যাত্রা শুরু হয়েছে।
ট্রান্সকম ফুডস লিমিটেডের ব্যবস্থাপনা পরিচালক ও প্রধান নির্বাহী কর্মকর্তা আক্কু চৌধুরী গতকাল শনিবার কেএফসির এই আউটলেটের উদ্বোধন করেন। উদ্বোধনী অনুষ্ঠানে শুভেচ্ছা বক্তব্য দেন মডেল-অভিনেত্রী শারমিন লাকী ও মুনমুন এবং কক্সবাজারের প্রথম আলোর নিজস্ব প্রতিবেদক আব্দুল কুদ্দুস রানা।
আক্কু চৌধুরী বলেন, ‘বিশ্বের দীর্ঘতম সমুদ্রসৈকত কক্সবাজারে কেএফসির আউটলেট স্থাপন করতে পেরে আমরা গর্বিত। এই রেস্তোরাঁ চালুর ফলে কক্সবাজারবাসীর পাশাপাশি এখানে ভ্রমণে আসা দেশি-বিদেশি পর্যটকেরাও সুলভমূল্যে বিশ্বমানের খাবার গ্রহণের সুযোগ পাবেন।’
আক্কু চৌধুরী বলেন, জনপ্রিয় ফ্রাঞ্চাইজ রেস্টুরেন্ট কেএফসি নিত্যনতুন ডিশ ও তার পরিবেশন কৌশল দিয়ে দেশজুড়ে ভক্তদের মন জয় করে আসছে। এই অভিজ্ঞতাকে কেএফসি আরও একধাপ এগিয়ে নিয়ে গেল দেশের পর্যটন প্রাণকেন্দ্র কক্সবাজারে নতুন আউটলেট উদ্বোধনের মাধ্যমে।
অনুষ্ঠানে বলা হয়, কেএফসি সব সময় অল্প খরচে ভিন্নতর স্বাদের খাবার পরিবেশনের চেষ্টা করে, যাতে ভোক্তারা সপরিবারে খাবারের আনন্দ উপভোগ করতে পারেন।
এদিকে গতকাল বিকেলে যোগাযোগ করা হলে কেএফসির কক্সবাজার শাখার আঞ্চলিক কর্মকর্তা নাসির আহমদ জানান, উদ্বোধনের পর থেকেই তাঁরা ব্যাপক সাড়া পাচ্ছেন।
আক্কু চৌধুরী জানান, বর্তমানে কক্সবাজার ছাড়াও কেএফসির ঢাকায় আটটি (গুলশান, বনানী, বেইলি রোড, ধানমন্ডি, নিউ ইস্কাটন রোড, পুরানা পল্টন, মিরপুর ও পুরান ঢাকার লক্ষ্মীবাজার) এবং চট্টগ্রামে একটি (লালখান বাজার) আউটলেট রয়েছে।
বাংলাদেশে কেএফসি পরিচালনা করছে ট্রান্সকম ফুডস লিমিটেড, যেটি দেশের শীর্ষস্থানীয় ব্যবসায়িক গোষ্ঠী ট্রান্সকমের একটি অঙ্গপ্রতিষ্ঠান। কেএফসি ছাড়াও ট্রান্সকম ফুডস বাংলাদেশের প্রথম আন্তর্জাতিক চেইন রেস্তোরাঁ পিৎজা হাটও পরিচালনা করছে।
﻿

ঈদ উপলক্ষে সৈয়দপুর রেলওয়ে কারখানায় ৬৬টি বগি মেরামত
ঈদ সামনে রেখে সৈয়দপুর রেলওয়ে কারখানায় ৬৬টি যাত্রীবাহী কোচ (বগি) তৈরি করে ইতিমধ্যে কর্তৃপক্ষের কাছে হস্তান্তর করা হয়েছে, যা লক্ষ্যমাত্রার চেয়ে ১০টি বেশি।
রেলওয়ের স্থানীয় কর্মকর্তারা জানান, কোরবানির ঈদে সারা দেশের ঘরমুখো মানুষের স্বচ্ছন্দে ভ্রমণ নিশ্চিত করতে ৫৬টি কোচ মেরামতের লক্ষ্যমাত্রা নির্ধারণ করা হয়। তবে ঈদের ছুটির আগে শেষ কর্মদিবসে গত বৃহস্পতিবার লক্ষ্যমাত্রার অতিরিক্ত ১০টি বগি হস্তান্তর করা হয়। সৈয়দপুর রেলওয়ে কারখানার প্রকৌশলী ও শ্রমিকেরা প্রতিদিন অতিরিক্ত এক ঘণ্টা কাজ (ওভারটাইম) করেন।
কর্মকর্তারা আরও জানান, বেহাল সড়কপথের কারণে রেলওয়েতে অব্যাহতভাবে যাত্রীসংখ্যা বাড়লেও নতুন রেল কোচ আমদানির উদ্যোগ নেওয়া হয়নি। সে জন্য পুরোনো ও বিকল (ড্যামেজ) কোচ মেরামতের উদ্যোগ নেয় কর্তৃপক্ষ। এর আগে গত ঈদুল ফিতরের আগেও সৈয়দপুর রেলওয়ে কারখানায় ৫৬টি কোচ বা বগি মেরামত করা হয়েছিল। তখন বগি মেরামতের লক্ষ্যমাত্রা ছিল ৪৬টি।
এই কার্যক্রমকে বড় সাফল্য হিসেবে দেখছেন সৈয়দপুর রেলওয়ে কারখানার প্রকৌশলী ও শ্রমিকেরা। কারণ, কারখানাটিতে বর্তমানে তিন হাজার ৬২টি মঞ্জুরি পদের বিপরীতে লোকবল রয়েছে এক হাজার ৪০২ জন। অর্থাৎ এক-তৃতীয়াংশ জনবল নিয়েই কারখানাটিতে লক্ষ্যমাত্রার চেয়ে বেশি কাজ হচ্ছে। তাঁরা অবিলম্বে এই কারখানায় নতুন জনবল নিয়োগের দাবি জানান।
সৈয়দপুর রেলওয়ে কারখানার বিভাগীয় তত্ত্বাবধায়ক মঞ্জুর-উল-আলম চৌধুরী প্রথম আলোকে জানান, লোকবলের সংকট থাকা সত্ত্বেও লক্ষ্যমাত্রার চেয়ে অতিরিক্ত আউটটার্ন (উৎপাদন) করতে পেরেছি, এটাই বড় কথা। ভবিষ্যতে বড় ধরনের কর্মপরিকল্পনা নিয়ে রেলওয়ে কাজ করবে বলে জানান তিনি।
রেল শ্রমিক লীগ সৈয়দপুর কারখানা শাখার সম্পাদক মোকছেদুল মোমিন বলেন, যাত্রী পরিবহনে দিন দিন রেলওয়ের গুরুত্ব ও সেবার পরিসর বাড়ছে। এই অবস্থায় সৈয়দপুর রেলওয়ে কারখানা লক্ষ্যমাত্রার চেয়ে বেশিসংখ্যক কোচ মেরামত করে সাফল্য দেখিয়েছে। তিনি বলেন, কাঁচামালের স্বাভাবিক সরবরাহ মিললে এই কারখানায় আরও অনেক বেশি কাজ হতে পারে।


নানা সমস্যায় খুলনার চামড়া ব্যবসায়ীরা এবার দুশ্চিন্তায়

খুলনার চামড়া ব্যবসায়ীরা নানাবিধ সমস্যার কারণে এবার কোরবানির পশুর চামড়া কিনতে পারবেন কি না, তা নিয়ে আশঙ্কা প্রকাশ করেছেন।
ব্যবসায়ীরা জানান, ঢাকার ট্যানারি মালিকদের কাছে বিপুলসংখ্যক টাকা বকেয়া পড়ে থাকা; মৌসুমি ব্যবসায়ী, ফড়িয়া ও দালাল চক্রের উৎপাত; বিভিন্ন স্থানে চাঁদাবাজি; চলতি মূলধনের অভাব এবং বিশ্ববাজারে মন্দার কারণে তাঁরা এখন চামড়া কেনার ব্যাপারে দুশ্চিন্তার মধ্যে রয়েছেন।
নগরের শেখপাড়া চামড়াপট্টির নুরুল আমিন শেখসহ কয়েকজন ব্যবসায়ী অভিযোগ করেন, সাধারণত ঈদের আগে বিভিন্ন জায়গা থেকে ঋণ নিয়ে তাঁরা চামড়া কিনে থাকেন এবং তা ঢাকার ট্যানারি মালিকদের কাছে বিক্রি করে ঋণ শোধ দেওয়ার আশা করেন। কিন্তু ঢাকার ট্যানারি মালিকেরা কয়েক বছর ধরে চামড়া কিনে নিয়েও সময়মতো টাকা পরিশোধ করেননি। এতে স্থানীয় ব্যবসায়ীরা মূলধনের সংকটে পড়ে পথে বসার উপক্রম হয়েছেন এবং কোরবানির পশুর চামড়া কেনার প্রস্তুতি নিতে পারছেন না।
লোকসান গুনতে গুনতে ইতিমধ্যে অনেক ব্যবসায়ী ব্যবসা গুটিয়ে ফেলেছেন বলেও তাঁরা উল্লেখ করেন।
জাফর লেদারের মালিক মো. আবু জাফর জানান, গত রোজার ঈদের পর থেকেই চামড়ার দাম পড়তে শুরু করেছে। তখন প্রতিটি গরুর চামড়া যেখানে দুই হাজার ২০০ থেকে দুই হাজার ৪০০ টাকা দরে বিক্রি হয়েছে, সেখানে তা এখন এক হাজার ১০০ থেকে এক হাজার ৩০০ টাকায় বিক্রি হচ্ছে।
খুলনা জেলা কাঁচা চামড়া ব্যবসায়ী সমিতির সভাপতি মো. আমান উল্লাহ প্রথম আলোকে জানান, ঢাকার ট্যানারি মালিকদের কাছে খুলনার ব্যবসায়ীদের প্রায় ৮-১০ কোটি টাকা পাওনা রয়েছে। পাওনা টাকা যদি কিছুটা পাওয়া যায় তাহলেও খুলনার ব্যবসায়ীরা চামড়া কিনতে পারবেন। তিনি আরও বলেন, ঢাকার ট্যানারি মালিকেরা সিন্ডিকেট করে চামড়ার দাম কমিয়ে ক্ষুদ্র ব্যবসায়ীদের চাপে ফেলে দেন। এ ছাড়া ব্যাংকগুলো ট্যানারি মালিকদের ব্যাংকঋণ দিলেও ক্ষুদ্র ব্যবসায়ীদের ক্ষেত্রে অনীহা দেখায়।
সমিতির সাধারণ সম্পাদক আবদুস সালাম ঢালী জানান, মৌসুমি ব্যবসায়ী, ফড়িয়া-দালাল চক্রের কারণে প্রকৃত ব্যবসায়ীরা কোণঠাসা হয়ে পড়েছেন। কোরবানির সময় এরা নগরের মোড়ে মোড়ে এবং উপজেলার বিভিন্ন স্থান থেকে চামড়া কিনে ট্যানারি মালিকদের কাছে কম দামে বিক্রি করছে। এর ফলে প্রকৃত ব্যবসায়ীরা আর্থিক ক্ষতির সম্মুখীন হচ্ছে।
আবদুস সালাম ঢালী আরও বলেন, সরকার ঋণের ব্যবস্থা করলে প্রকৃত চামড়া ব্যবসায়ীরা উপকৃত হতেন।
এ ছাড়া আবদুস সালাম খুলনা সিটি করপোরেশনের কাছে চামড়া ব্যবসায়ীদের জন্য একটি নির্দিষ্ট স্থানে মার্কেট গড়ে তোলারও দাবি জানান।
﻿

পাঁচ কোম্পানির লভ্যাংশ ঘোষণা

পুঁজিবাজারে তালিকাভুক্ত পাঁচটি কোম্পানি গত ৩০ জুন শেষ হওয়া অর্থবছরে শেয়ার হোল্ডারদের জন্য লভ্যাংশ ঘোষণা করেছে।
কোম্পানিগুলো হলো: মিথুন নিটিং, তাল্লু স্পিনিং, কোহিনুর কেমিক্যাল, বঙ্গজ ও ওরিয়ন ইনফিউশন।
মিথুন নিটিং জানিয়েছে, প্রতিষ্ঠানটির পরিচালনা পর্ষদ ১৫ শতাংশ শেয়ার লভ্যাংশ ঘোষণা করেছে। প্রতিষ্ঠানটির বার্ষিক সাধারণ সভা (এজিএম) আগামী ৩১ ডিসেম্বর অনুষ্ঠিত হবে। এজিএমের রেকর্ড ডেট ১ ডিসেম্বর।
প্রতিষ্ঠানটি আরও জানিয়েছে, গত ৩০ জুন শেষ হওয়া অর্থবছরে তার শেয়ারপ্রতি আয় (ইপিএস) ৪৬ দশমিক ১০ টাকা, শেয়ারপ্রতি মোট সম্পদমূল্য (এনএভি) ২২০ দশমিক ৬৪ টাকা এবং নেট অপারেটিং ক্যাশ ফ্লো ৭৪ দশমিক ১০ টাকা।
তাল্লু স্পিনিং জানিয়েছে, প্রতিষ্ঠানটির পরিচালনা পর্ষদ ১৫ শতাংশ শেয়ার লভ্যাংশ ঘোষণা করেছে। প্রতিষ্ঠানটির বার্ষিক সাধারণ সভার (এজিএম) তারিখ নির্ধারণ করা হয়েছে আগামী ৩১ ডিসেম্বর। এজিএমের রেকর্ড ডেট ১ ডিসেম্বর। প্রতিষ্ঠানটি আরও জানিয়েছে, গত অর্থবছরে তার ইপিএস ৯ দশমিক ৭৩ টাকা, এনএভি ১২০ দশমিক ১৫ টাকা এবং নেট অপারেটিং ক্যাশ ফ্লো ৩০ দশমিক ৫৫ টাকা।
বঙ্গজ জানিয়েছে, প্রতিষ্ঠানটির পরিচালনা পর্ষদ ৩২ শতাংশ শেয়ার লভ্যাংশ ঘোষণা করেছে। তাদের এজিএম আগামী ৩১ ডিসেম্বর অনুষ্ঠিত হবে। এজিএমের রেকর্ড ডেট ১ ডিসেম্বর।
প্রতিষ্ঠানটি আরও জানিয়েছে, গত অর্থবছরে প্রতিষ্ঠানটির ইপিএস ২৫ দশমিক ৭৬ টাকা, এনএভি ১৬০ দশমিক ২১ টাকা এবং নেট অপারেটিং ক্যাশ ফ্লো ১ দশমিক ৩২ টাকা।
কোহিনুর কেমিক্যাল জানিয়েছে, প্রতিষ্ঠানটির পরিচালনা পর্ষদ গত জুনে শেষ হওয়া অর্থবছরের জন্য ৪০ শতাংশ নগদ লভ্যাংশ ঘোষণা করেছে। কোম্পানিটির এজিএম আগামী ১৮ ডিসেম্বর অনুষ্ঠিত হবে। এজিএমের রেকর্ড ডেট ২৩ নভেম্বর।
প্রতিষ্ঠানটি আরও জানিয়েছে, সমাপ্ত অর্থবছরে তাদের ইপিএস ৮৫ দশমিক ১৬ টাকা, এনএভি ১৫ দশমিক ৬৭ টাকা এবং নেট অপারেটিং ক্যাশ ফ্লো ২৮ দশমিক ৮৮ টাকা।
ওরিয়ন ইনফিউশন জানিয়েছে, প্রতিষ্ঠানটির পরিচালনা পর্ষদ ১৫ শতাংশ নগদ লভ্যাংশ ঘোষণা করেছে। কোম্পানিটির এজিএম আগামী ১৮ ডিসেম্বর অনুষ্ঠিত হবে। এজিএমের রেকর্ড ডেট ২৩ নভেম্বর।
প্রতিষ্ঠানটি আরও জানিয়েছে, গত অর্থবছরে তাদের ইপিএস ১৬ দশমিক ১৩ টাকা, এনএভি ৯৩ দশমিক ২৩ টাকা এবং নেট অপারেটিং ক্যাশ ফ্লো ১১ দশমিক ৩৬ টাকা।
আজ রোববার ডিএসইর ওয়েবসাইটে এ তথ্য প্রকাশ করা হয়েছে।
﻿
শেয়ারবাজারে বড় দরপতন, বিনিয়োগকারীদের বিক্ষোভ

পবিত্র ঈদুল আজহার ছুটি শেষে আজ রোববার প্রথম কর্মদিবসে দেশের শেয়ারবাজারে বড় দরপতন হয়েছে। লেনদেন শেষে দুই স্টক এক্সচেঞ্জেই প্রায় সব কোম্পানির শেয়ারের দাম কমেছে। এ কারণে সূচকও কমেছে। আর দরপতনের প্রতিবাদে বিনিয়োগকারীরা আজও ডিএসইর সামনের সড়কে বিক্ষোভ প্রদর্শন করেছেন।
বাজার-সংশ্লিষ্ট ব্যক্তিরা বলছেন, বাজারে প্রাতিষ্ঠানিক বিনিয়োগকারীরা সক্রিয় না থাকায় দরপতন ত্বরান্বিত হচ্ছে। তাঁদের মতে, অব্যাহত দরপতনের কারণে এ মুহূর্তে বিনিয়োগকারীদের ক্রয় ক্ষমতা অনেক কমে গেছে। তাই দরপতন ঠেকাতে এ অবস্থায় প্রাতিষ্ঠানিক বিনিয়োগকারীদের এগিয়ে আসার বিকল্প নেই।
এ ব্যাপারে বাংলাদেশ পুঁজিবাজার বিনিয়োগকারী ঐক্য পরিষদের সাধারণ সম্পাদক আবদুর রাজ্জাক বলেন, এর আগে ব্যাংকগুলোর পক্ষ থেকে বাজারে বিনিয়োগ অব্যাহত রাখার ঘোষণা দেওয়া হয়। তার পরও তারা বাজারে সক্রিয় না থাকায় অব্যাহত দরপতন চলছে। আর এ অবস্থা থেকে উত্তরণ করতে হলে প্রথমেই ব্যাংকগুলোকে এগিয়ে আসতে হবে।
ডিএসইর ওয়েবসাইট সূত্রে জানা গেছে, আজ দিনের লেনদেন শেষে ডিএসইর সাধারণ মূল্যসূচক ১৬৬ পয়েন্ট বা ৩ দশমিক ২০ শতাংশ কমে ৫০৪২ পয়েন্টে দাঁড়িয়েছে। সূচকের নিম্নমুখী প্রবণতার মধ্য দিয়ে আজ ডিএসইতে লেনদেন শুরু হয়, যা সারা দিনই অব্যাহত থাকে।
ডিএসইতে আজ ২৪৯টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৩২টিরই দাম কমেছে, বেড়েছে মাত্র ১৩টির এবং অপরিবর্তিত রয়েছে দুটি প্রতিষ্ঠানের শেয়ারের দাম। দিন শেষে এ স্টক এক্সচেঞ্জে ২০৬ কোটি টাকা লেনদেন হয়েছে, যা আগের কর্মদিবসের চেয়ে ২৫ কোটি টাকা বেশি।
দিনের লেনদেন শেষে ডিএসইতে লেনদেনে শীর্ষে থাকা ১০টি প্রতিষ্ঠান হলো: বেক্সিমকো, গ্রামীণফোন, তিতাস গ্যাস, সোস্যাল ইসলামী ব্যাংক, মার্কেন্টাইল ব্যাংক, ওয়ান ব্যাংক, ইউসিবিএল, এনবিএল, ফু-ওয়াং ফুডস ও সিটি ব্যাংক।
চট্টগ্রাম স্টক এক্সচেঞ্জের (সিএসই) সার্বিক মূল্যসূচক ৪০৬ পয়েন্ট কমে ১৪৩৬৯ পয়েন্টে দাঁড়ায়। সিএসইতে লেনদেন হওয়া ১৫২টি প্রতিষ্ঠানের মধ্যে বেড়েছে মাত্র সাতটির, কমেছে ১৪২টির এবং অপরিবর্তিত রয়েছে তিনটি প্রতিষ্ঠানের শেয়ারের দাম। এ স্টক এক্সচেঞ্জে আজ ১৭ কোটি টাকা লেনদেন হয়েছে।
এ দিকে অব্যাহত দরপতনের প্রতিবাদে আজও ডিএসইর সামনের সড়কে বিক্ষোভ করেছেন বিনিয়োগকারীরা। বাংলাদেশ পুঁজিবাজার বিনিয়োগকারী ঐক্য পরিষদের ব্যানারে বেলা তিনটার কিছুক্ষণ পর এ কর্মসূচি পালন করা হয়। তখন কিছু সময়ের জন্য ডিএসইর সামনের সড়কে যান চলাচল বন্ধ হয়ে যায়। বিক্ষোভের সময় বিনিয়োগকারীরা অর্থমন্ত্রী, বাংলাদেশ ব্যাংকের গভর্নর ও ডিএসইর সভাপতির বিরুদ্ধে বিভিন্ন স্লোগান দেন। একই সঙ্গে কর্মসূচি অব্যাহত রাখার ঘোষণা দেন তাঁরা।
﻿
নয় দিন বন্ধের পর শেয়ারবাজারে আজ থেকে লেনদেন শুরু

টানা নয় দিনের ছুটি শেষে দেশের শেয়ারবাজারে আজ রোববার থেকে আবার লেনদেন শুরু হচ্ছে। ঈদুল আজহা ও সাপ্তাহিক ছুটি মিলিয়ে ৪ নভেম্বর থেকে ১২ নভেম্বর পর্যন্ত দুই স্টক এক্সচেঞ্জেই লেনদেন ছিল বন্ধ। ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই) আজ রোববার বেলা ১১টায় একযোগে লেনদেন শুরু হবে।
টানা ছুটি শেষে আজকের লেনদেনের দিকে বাজারসংশ্লিষ্ট সবার বিশেষ নজর রয়েছে। কারণ দরপতন দিয়েই ঈদের আগের লেনদেন শেষ হয়েছিল। বিনিয়োগকারীসহ সবার নতুন এক প্রত্যাশা নিয়ে আজ থেকে আবার লেনদেন শুরু হবে।
দীর্ঘ এই ছুটির পর শেয়ারবাজার ইতিবাচক ধারায় ফিরবে বলে আশা করছেন বাজারসংশ্লিষ্ট ব্যক্তিরা। টানা দরপতনে পুঁজি হারানো বিনিয়োগকারী থেকে শুরু করে সংশ্লিষ্ট সবাই বাজারের ‘স্বাভাবিক স্থিতিশীল আচরণ’ প্রত্যাশী। বিভিন্ন মহলের সঙ্গে আলোচনা করে এই প্রত্যাশার কথা জানা গেছে।
বাজারসংশ্লিষ্ট ব্যক্তিরা জানান, ঈদের আগে লেনদেনে মন্দাভাব থাকলেও ধীরে ধীরে লেনদেনের পরিমাণ বাড়বে। ঈদের কারণে ব্যাংক ও অন্যান্য আর্থিক প্রতিষ্ঠানে নগদ টাকার চাহিদা বেড়ে যাওয়ায় ওই সব বাজারে খুব বেশি সক্রিয় হতে পারেনি। এখন আর সেই প্রয়োজন নেই। তাই বাজারে ব্যাংক- আর্থিক প্রতিষ্ঠানসহ প্রাতিষ্ঠানিক বিনিয়োগকারীদের অংশগ্রহণ বাড়বে।
যোগাযোগ করা হলে ডিএসইর সভাপতি শাকিল রিজভী প্রথম আলোকে বলেন, ‘আশা করছি বাজার স্বাভাবিক ও ইতিবাচক ধারায় ফিরে আসবে। ঈদুল আজহা সামনে রেখে অনেক বিনিয়োগকারী বাজার থেকে নগদ টাকা তুলে নিয়েছিলেন। সে সব টাকা আবারও বাজারে আসতে শুরু করবে। সেই সঙ্গে ঈদের আগে বাজারে শেয়ারের বিক্রির যে চাপ ছিল, সেটিও অনেক কমবে। অনেকে নতুন করে বিনিয়োগ শুরু করবেন।’
জানতে চাইলে বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মোহাম্মদ এ হাফিজ প্রথম আলোকে বলেন, ‘আগামী ডিসেম্বরে ব্যাংক ও নন-ব্যাংকিং আর্থিক প্রতিষ্ঠানগুলোর হিসাব বছর শেষ হবে। এর আগে এসব প্রতিষ্ঠান তাদের লোকসান কমিয়ে আনার চেষ্টা করবে। এ জন্য আগের চেয়ে ব্যাংক ও আর্থিক প্রতিষ্ঠানগুলো বাজারে আরও বেশি সক্রিয় হবে বলে আশা করছি।’
ছুটির আগের শেষ লেনদেন সপ্তাহজুড়েই বাজারে ছিল মন্দাভাব। সপ্তাহ শেষে প্রধান শেয়ারবাজার ডিএসইর দৈনিক গড় লেনদেন নেমে এসেছে প্রায় ২৭০ কোটি টাকায়। আগের সপ্তাহে যার পরিমাণ ছিল প্রায় ৪১৫ কোটি টাকার। ঈদের আগের সপ্তাহ শেষে ঢাকার বাজারের মূল্যসূচক প্রায় ১০০ পয়েন্টের মতো কমে দাঁড়িয়েছে প্রায় পাঁচ হাজার ২০৯ পয়েন্টে। যদিও বন্ধের আগের সপ্তাহে ডিএসইর সাধারণ মূল্যসূচক গত কয়েক বছরের মধ্যে সর্বনিম্ন পর্যায়ে নেমে এসেছিল।
আলোচ্য সপ্তাহটিতে ডিএসইতে ২৬৫টি কোম্পানির শেয়ার লেনদেন হয়। এর মধ্যে ২১৯টিরই দাম কমেছে, বেড়েছে মাত্র ৪২টির আর অপরিবর্তিত ছিল তিনটির দাম।
বাজারসংশ্লিষ্ট ব্যক্তিরা জানান, ঈদ সামনে রেখে প্রতিবছরই শেয়ারবাজারে লেনদেনে কিছুটা মন্দাভাব থাকে। তবে কয়েক মাস ধরে বাজারে দরপতন অব্যাহত থাকায় এ বছর এই মন্দাভাব আরও বেড়েছে।
ডিএসইর তথ্য অনুযায়ী, বন্ধের আগের সপ্তাহে তালিকাভুক্ত ২৫টি কোম্পানি তাদের হিসাব বছর শেষে লভ্যাংশের ঘোষণা দিয়েছে। এর মধ্যে সাতটি কোম্পানি এ বছর বিনিয়োগকারীদের কোনো লভ্যাংশ দেয়নি।
এদিকে ঈদের আগের শেষ কার্যদিবসে ঢাকার বাজারে লেনদেনের পরিমাণ অস্বাভাবিকভাবে কমে গিয়েছিল। এ দিন মাত্র ১৮২ কোটি টাকার লেনদেন হয়েছিল। চলতি বছরের ২০ জানুয়ারির অস্বাভাবিক লেনদেনের নজির বাদ দিলে এটি ছিল প্রায় সোয়া তিন বছরের মধ্যে সর্বনিম্ন।
অন্যদিকে ঈদের পরও দরপতনের ধারা অব্যাহত থাকলে বৃহৎ আন্দোলনের ঘোষণা দিয়েছে বাংলাদেশ পুঁজিবাজার বিনিয়োগকারী ঐক্য পরিষদ। এরই মধ্যে সংগঠনটি মহাসমাবেশ আয়োজনসহ বিভিন্ন কর্মসূচি ঘোষণা করেছে।


কক্সবাজারে এসএমই উৎসব শুরু

পর্যটনশিল্পে বিনিয়োগের আহ্বান

বাংলাদেশ ব্যাংকের গভর্নর আতিউর রহমান সব ব্যাংক ও আর্থিকপ্রতিষ্ঠানকে কক্সবাজারে পর্যটনশিল্পের বিকাশে বিনিয়োগের আহ্বান জানিয়েছেন।
গভর্নর ব্যাংক ও আর্থিকপ্রতিষ্ঠানগুলোর ঊর্ধ্বতন কর্মকর্তাদের কিছুদিন পর পর কক্সবাজার ভ্রমণে আসার পরামর্শ দেন। তিনি বলেন, ‘এখানে আসার সময় কিছু ঋণ প্রকল্পও পকেটে করে নিয়ে আসবেন। বিশ্বের দীর্ঘতম সমুদ্রসৈকতের শহর এই কক্সবাজারে বিনিয়োগ করার মতো অনেকগুলো খাত রয়েছে।’
কক্সবাজার শহরে পর্যটন করপোরেশনের মোটেল প্রবাল মাঠে গতকাল শনিবার তিন দিনব্যাপী এসএমই সৈকত উৎসব ২০১১-এর উদ্বোধনকালে কেন্দ্রীয় ব্যাংকের গভর্নর প্রধন অতিথির বক্তৃতায় এসব কথা বলেন। তিনি আরও বলেন, ‘আমরা উদ্যোগী হলেই সাধারণ শিল্পের বিকল্প হিসেবে পর্যটনশিল্পের বিকাশ ঘটতে পারে।’
জাতীয় ক্ষুদ্র ও কুটির শিল্প সমিতি, বাংলাদেশ (নাসিব) এই উৎসবের আয়োজন করেছে। নাসিবের কেন্দ্রীয় সভাপতি শেখ মোহাম্মদ আবদুস সোবহানের সভাপতিত্বে উদ্বোধনী অনুষ্ঠানে বিশেষ অতিথি ছিলেন বাংলাদেশ ব্যাংকের নির্বাহী পরিচালক এস এম মনিরুজ্জামান ও পর্যটন করপোরেশনের চেয়ারম্যান হেমায়েত উদ্দিন তালুকদার।
অনুষ্ঠানে অন্যান্যের মধ্যে বক্তব্য দেন অ্যাসোসিয়েশন অব ব্যাংকার্স, বাংলাদেশের (এবিবি) সভাপতি ও সিটি ব্যাংকের ব্যবস্থাপনা পরিচালক কে মাহমুদ সাত্তার; ব্র্যাক ব্যাংকের পরিচালক মো. মাহমুদুর রশিদ; এবি ব্যাংকের ব্যবস্থাপনা পরিচালক ফারুক আহমদ; কক্সবাজারের অতিরিক্ত জেলা প্রশাসক (সাধারণ) নুরুল আলম নিজামী; রপ্তানি উন্নয়ন ব্যুরোর (ইপিবি) পরিচালক আখতারুজ্জামান কবির; বাংলাদেশ ব্যাংকের এসএমই বিভাগের মহাব্যবস্থাপক সুকোমল সিংহ চৌধুরী; এবিবি, কক্সবাজারের সভাপতি ও সোনালী ব্যাংকের সহকারী মহাব্যবস্থাপক ওসমান গণি; ইস্টার্ন ব্যাংকের এসএমই শাখার প্রধান খোরশেদ আলম; ট্রাস্ট ব্যাংকের এসএমই শাখার প্রধান রওশন জাদিদ এবং নাসিবের সহসভাপতি আহসান কবির ও চট্টগ্রাম বিভাগীয় সমন্বয়কারী সাইফুল ইসলাম চৌধুরী।
আয়োজকেরা জানান, এই উৎসবে ৯৭টি স্টল রয়েছে। এর মধ্যে ৩২টি ব্যাংক ও আর্থিকপ্রতিষ্ঠান এবং ৬৫টি ক্ষুদ্র উদ্যোক্তাদের স্টল। তিন পার্বত্য জেলা বান্দরবান, খাগড়াছড়ি ও রাঙামাটিসহ দেশের বিভিন্ন জেলা থেকে উদ্যোক্তা প্রতিষ্ঠানগুলো উৎসবে স্টল দিয়েছে।
ব্যাংকার ও ব্যবসায়ীদের সঙ্গে মতবিনিময়: এদিকে বাংলাদেশ ব্যাংকের গভর্নর আতিউর রহমান গত শুক্রবার রাতে কক্সবাজারের একটি হোটেলের সম্মেলনকক্ষে স্থানীয় ব্যবসায়ী ও ব্যাংক কর্মকর্তাদের সঙ্গে মতবিনিময় করেন।
বাংলাদেশ ব্যাংকের নির্বাহী পরিচালক সুকোমল সিংহ চৌধুরীর সভাপতিত্বে অনুষ্ঠানে জনতা ব্যাংকের ব্যবস্থাপনা পরিচালক (এমডি) এস এম আমিনুর রহমান, সিটি ব্যাংকের এমডি কে মাহমুদ সাত্তার, পূবালী ব্যাংকের এমডি শেখ আবদুল আজিজ, প্রাইম ব্যাংকের এমডি এহসান খসরু, ইউনাইটেড কমার্শিয়াল ব্যাংকের এমডি শাহজাহান ভূঁইয়া, নাসিবের সভাপতি শেখ মো. আবদুস সোবহান, কৃষি ব্যাংক কক্সবাজারের মুখ্য আঞ্চলিক কর্মকর্তা মোতাহার হোসেন, ঢাকা ব্যাংকের কক্সবাজার শাখার ব্যবস্থাপক সৈয়দ মফিজ উদ্দিন আহমদ ও কক্সবাজার চেম্বারের সভাপতি মো. আবদুস শুক্কুর প্রমুখ উপস্থিত ছিলেন।
﻿

‘ইউরো অঞ্চলের সংকটে কেউ নিরাপদ নয়’

ক্রিসতিন লাগার্দে

আন্তর্জাতিক মুদ্রা তহবিলের (আইএমএফ) প্রধান ক্রিসতিন লাগার্দে বলেছেন, ইতালির অর্থনৈতিক সংস্কারের উদ্যোগ ইউরো অঞ্চলে সংকটের প্রভাব কমাতে সহায়তা করবে। আর তাই এ উদ্যোগ বাস্তবায়নে ঘাটতি থাকলে বিশ্বের কোনো দেশই নিরাপদে থাকবে না।
গতকাল শনিবার জাপান সরকারের এক প্রতিনিধিদলের সঙ্গে বৈঠককালে লাগার্দে এসব কথা বলেন। টোকিওতে অনুষ্ঠিত বৈঠকে প্রতিনিধিদলের নেতৃত্ব দেন জাপানের অর্থমন্ত্রী জুন আজুমি।
আইএমএফের প্রধান আরও বলেন, ইতালির রাজনৈতিক স্থিতিশীলতা অবশ্যই ফিরিয়ে আনতে হবে। ‘স্বচ্ছতা’ ও ‘বিশ্বাসযোগ্যতা’র সঙ্গে সংস্কার-কার্যক্রম চালাতে হবে এবং আস্থা ফিরিয়ে আনতে হবে।
এক সংবাদ সম্মেলনে লাগার্দে আরও জানান, ইতালির জন্য দরকার স্থিতিশীল, সুদৃঢ় ও টেকসই সংস্কার বাস্তবায়ন কার্যক্রম।
ইউরো অঞ্চলের বাইরে বিশেষ করে এশিয়ার দেশগুলোতে ইতালিসহ ইউরোপের আর্থিক সংকটের প্রভাব পড়তে পারে বলে আশঙ্কা প্রকাশ করেন আইএমএফের প্রধান। এ জন্য তিনি জাপানকে সতর্ক হওয়ার পরামর্শ দিয়েছেন।
আইএমএফের প্রধান আরও বলেন, ‘আমি জাপানের অর্থমন্ত্রীকে বলেছি, বর্তমান পরিস্থিতিতে কোনো দেশই নিরাপদ নয়। এই ঝুঁকিতে উন্নত ও উন্নয়নশীল দেশও রয়েছে।’ তিনি আরও বলেন, ‘জাপান কোনোভাবেই অন্য দেশের চেয়ে অপেক্ষাকৃত নিরাপদ নয়।’
আইএমএফ-প্রধানের মতে, জাপান যেহেতু একটি বড় রপ্তানিকারক দেশ, তাই কোনো আমদানিকারক দেশ গুরুতরভাবে আক্রান্ত হলে এর প্রভাব জাপানেও পড়বে।
এর আগে গত সপ্তাহে চীন সফরকালে লাগার্দে বিশ্ব অর্থনীতির ভবিষ্যৎ বিরাট ঝুঁকি ও অনিশ্চয়তার মধ্যে রয়ে গেছে বলে মন্তব্য করেন। সে সময় তিনি বলেন, গ্রিসের আর্থিক সংকট মোকাবিলায় ইউরোপীয় নেতারা যেসব পদক্ষেপ নিয়েছে তা সঠিক। তবে এসব পদক্ষেপ সত্ত্বেও উন্নত দেশগুলোয় বিশেষ করে ইউরোপ ও আমেরিকায় বড় ধরনের অশ্চিয়তা রয়েই গেছে।
দুই বছর আগে গ্রিসের মাত্রাতিরিক্ত ঋণের বোঝা বেড়ে গিয়ে ইউরো অঞ্চলে অর্থনৈতিক সংকট শুরু হয়। এই সংকট এখন ইতালিকে আকড়ে ধরেছে। ইউরো অঞ্চলে অভিন্ন মুদ্রা গ্রহণকারী ১৭টি দেশের মধ্যে ইতালির অর্থনীতি তৃতীয় বৃহত্তম।
ইতালির এই সংকট প্রধানমন্ত্রী সিলভিও বারলুসকোনিকে পতনের মুখে ঠেলে দিয়েছে। সংস্কার-কার্যক্রম সংসদে অনুমোদন হওয়ার পরই তিনি পদত্যাগ করবেন বলে ঘোষণা দিয়েছেন।
প্রসঙ্গত, অর্থনৈতিক মন্দা মোকাবিলায় গ্রিস, পর্তুগাল ও আয়ারল্যান্ডকে ইউরো অঞ্চলের পক্ষ থেকে সহায়তা দেওয়া হয়েছে। সূত্র: এপি ও এএফপি।
﻿

চামড়া পাচারের আশঙ্কা ব্যবসায়ীদের, বিভিন্ন পদক্ষেপ নিয়েছে প্রশাসন

যশোরের রাজারহাটে এবার প্রচুর পরিমাণে কোরবানির পশুর চামড়া বেচাকেনা হচ্ছে। সেখান থেকে গতকাল শনিবার ছবিটি তোলা হয়েছে

এহসান মিথুন, যশোর

যশোরের ব্যবসায়ীরা প্রতিবেশী ভারতে চামড়া পাচারের আশঙ্কা করেছেন। অন্যদিকে জেলা প্রশাসনের পক্ষ থেকে বেনাপোল ও সাতক্ষীরা সীমান্ত দিয়ে চামড়া পাচার ঠেকাতে বিভিন্ন পদক্ষেপ নেওয়ার কথা বলা হয়েছে।
যশোর অঞ্চলের অন্যতম বৃহৎ চামড়ার মোকাম রাজারহাটে গতকাল শনিবার প্রায় নয় কোটি টাকার চামড়া বেচাকেনা হয়েছে। এটি ছিল রাজারহাটে কোরবানির ঈদের পরে দ্বিতীয় চামড়ার হাট, যেখানে দেশের দক্ষিণ-পশ্চিমাঞ্চলের ক্ষুদ্র, মাঝারি ও বড় ব্যবসায়ীরা চামড়া কেনাবেচার জন্য এই মোকামে ভিড় করেন।
বৃহত্তর যশোর জেলা চামড়া ব্যবসায়ী সমিতির সাধারণ সম্পাদক আলাউদ্দীন মুকুল প্রথম আলোকে বলেন, গতকালের হাটে ৩০ হাজার গরু ও ৮০ হাজার ছাগলের চামড়া কেনাবেচা হয়েছে নয় কোটি টাকায়।
জানা গেছে, গতকালের হাটে প্রতি ফুট ভালোমানের গরুর চামড়া ৭৫ থেকে ৮০ টাকা, আর নিম্নমানের চামড়া ৫৫ থেকে ৬০ টাকায় বিক্রি হয়েছে। এই হিসাবে বড় আকারের একটি গরুর চামড়ার দাম ওঠে দুই হাজার ২০০ থেকে দুই হাজার ৩০০ টাকা পর্যন্ত। আর প্রতি ফুট ভালো মানের ছাগলের চামড়া এ দিন বিক্রি হয় ৫০ থেকে ৬০ টাকা।
সাতক্ষীরা জেলার কলারোয়া উপজেলা থেকে চামড়া বিক্রি করতে আসা ক্ষুদ্র ব্যবসায়ী ইয়াকুব আলী প্রথম আলোকে জানান, খরচ বাদে প্রতিটি গরুর চামড়ায় দুই শ থেকে আড়াই শ টাকা লাভ হয়েছে।
স্থানীয় ব্যবসায়ীরা বলেন, সরকার বা ঢাকার ট্যানারি মালিকেরা দাম নির্ধারণ করে না দেওয়ার কারণে এবার তাঁদের চরম সমস্যায় পড়তে হয়েছে।
রাজারহাট চামড়া ব্যবসায়ী কল্যাণ সামতির সাধারণ সম্পাদক আবদুল মালেক প্রথম আলোকে বলেন, আগে থেকে দাম বেঁধে না দেওয়ার কারণে এবার চামড়া অনেক কম দামে বেচাকেনা হচ্ছে। এতে ভারতে চামড়া পাচার হয়ে যাওয়ার আশঙ্কা রয়েছে। ইতিমধ্যে জেলা প্রশাসনকে বিষয়টি জানানো হয়েছে।
জেলা প্রশাসক মোস্তাফিজুর রহমান অবশ্য চামড়া পাচার রোধের ব্যাপারে ঈদের আগের দিন সার্কিট হাউসে ইজারাদার ও চামড়া ব্যবসায়ীদের সঙ্গে বৈঠক করেন।
ওই বৈঠকে সিদ্ধান্ত হয়, চামড়া যাতে পাচার না হয় সে জন্য হাট ইজারাদারকে ক্রয়কৃত চামড়ার সংখ্যা ও গন্তব্য ইত্যাদি লিখে চালান দিতে হবে। এ ছাড়া বেনাপোল ও সাতক্ষীরা সীমান্তের দিকে চামড়া বোঝাই কোনো ট্রাক যাতে না যায়, সে জন্য টহল পুলিশকে সতর্ক থাকতে বলা হয়েছে।
এ ছাড়া চামড়ার হাটে র‌্যাপিড অ্যাকশন ব্যাটালিয়ন (র‌্যাব) ও পুলিশের টহল দল মোতায়েনের কথা বলা হয়েছে। তবে গতকাল চামড়ার মোকামে র‌্যাব ও পুলিশের তৎপরতা তেমন চোখে পড়েনি। এ প্রসঙ্গে আলাউদ্দীন মুকুল বলেন, পুলিশের টহল জোরদার না হলে চামড়া পাচার হওয়ার আশঙ্কা রয়েছে। কারণ, বাংলাদেশের চামড়ার মান অনেক উন্নত বলে সীমান্তে বেশি দামে তা বেচাকেনা হচ্ছে।
﻿

জ্বালানি তেলের মূল্যবৃদ্ধির জের
বেড়ে যাচ্ছে পণ্য পরিবহনের ট্রাক ভাড়া

গতকাল সন্ধ্যায় কারওয়ান বাজারে একটি ট্রাক থেকে পণ্য নামাচ্ছেন শ্রমিকেরা

প্রায় দুই মাসের ব্যবধানে জ্বালানি তেলের মূল্য বৃদ্ধি করায় যাত্রী ও পণ্য পরিবহনব্যয় আরেক দফা বেড়ে যাওয়ার আশঙ্কা করছেন সংশ্লিষ্ট ব্যক্তিরা। আর পরিবহনব্যয় বেড়ে গেলে বাজারে নিত্যপ্রয়োজনীয় বিভিন্ন পণ্যের দামও বেড়ে যাবে।
গত ১০ নভেম্বর মধ্যরাতে জ্বালানি তেলের দাম বাড়ায় সরকার। নতুন দর অনুযায়ী প্রতি লিটার অকটেন ৮৯, পেট্রল ৮৬, ডিজেল ও কেরোসিন ৫৬ এবং ফার্নেস তেলের দাম ৫৫ টাকা নির্ধারণ করা হয়েছে। এর আগে গত ১৮ সেপ্টেম্বর অকটেন, পেট্রল, ডিজেল ও কেরোসিনের দাম লিটারপ্রতি পাঁচ টাকা এবং ফার্নেস তেলের দাম প্রতি লিটারে আট টাকা বাড়ানো হয়। তার আগে গত ৫ মে জ্বালানি তেলের দাম লিটারপ্রতি দুই টাকা করে বাড়ানো হয়েছিল।
দেশের বিভিন্ন স্থানে খাদ্যসামগ্রীসহ বিভিন্ন পণ্য পরিবহন করা হয় ট্রাকে। জ্বালানি তেলের দাম বাড়লে ট্রাকের ভাড়া বেড়ে যায়, যার প্রভাব পড়ে পণ্য পরিবহনব্যয়ে। সাধারণত, ট্রাকে জ্বালানি তেল হিসেবে ডিজেল ব্যবহার করা হয়।
মেহেরপুর থেকে ফুলকপি নিয়ে আসা ট্রাকচালক হাশেম আলীর সঙ্গে কথা হয় রাজধানীর কারওয়ান বাজারে। তিনি জানান, আগের ভাড়াতেই শুক্রবার রাতে মেহেরপুর ছেড়ে এসেছেন। তবে তিনি এ-ও বলেন, ‘শুনছি, আজকে (শনিবার) রাতে যারা মালামাল লোড করবে, তারা বেশি ভাড়া নেবে।’
কারওয়ান বাজার ক্ষুদ্র কাঁচামাল আড়ত ব্যবসায়ী বহুমুখী সমবায় সমিতির কোষাধ্যক্ষ মোশাররফ হোসেন প্রথম আলোকে বলেন, ‘এখনো পর্যন্ত ট্রাকচালকেরা বেশি ভাড়া নেননি। তবে আজ (শনিবার) থেকে বেশি ভাড়ায় পণ্য আনা-নেওয়া করবেন। এর চাপটা ক্রেতার ওপরই পড়বে।’
ট্রাকমালিকেরা অবশ্য বলছেন, সরকারের ঘোষণার পর থেকেই ট্রাকের ভাড়া বেড়ে গেছে। তবে বিভিন্ন স্থানে পণ্যের সরবরাহ কম থাকায় গত দুই দিন আগের ভাড়াতেই পণ্য পরিবহন করছেন তাঁরা।
বাংলাদেশ ট্রাক-কাভার্ড ভ্যান মালিক সমিতির সাধারণ সম্পাদক রুস্তম আলী খান প্রথম আলোকে বলেন, তেলের মূল্যবৃদ্ধির সঙ্গে মিল রেখে পরিবহনব্যয়ও বাড়ানো হয়েছে।
ট্রাকমালিকদের সমিতি সূত্রে জানা যায়, ঢাকা থেকে দিনাজপুরের দূরত্ব প্রায় ৩০০ কিলোমিটার। এই পথে ডিজেল লাগে ৯০ থেকে ১০০ লিটার। সে হিসাবে জ্বালানি তেলের দাম বেড়েছে সর্বোচ্চ ৫০০ টাকা। কিন্তু ট্রাকগুলো এখনই ভাড়া বাবদ দেড় থেকে দুই হাজার টাকা করে বেশি নিচ্ছে। এত দিন দিনাজপুর থেকে এক ট্রাক খাদ্যপণ্য আনতে গড়ে ১২ হাজার টাকা দিতে হতো।
একইভাবে ঢাকা থেকে চট্টগ্রামে পণ্য পরিবহনে ডিজেল লাগে ৬০ লিটার। সে হিসাবে ভাড়া বাড়ার কথা ৩০০ টাকা। কিন্তু এখন নেওয়া হচ্ছে অন্তত এক হাজার টাকা বেশি। এত দিন গড় ভাড়া ছিল ১০ হাজার টাকা।
তবে পাইকারি ব্যবসায়ীরা অনেকেই জানিয়েছেন, ট্রাকমালিকেরা যে ভাড়ার কথা বলছেন, বাস্তবে তার চেয়ে বেশি ভাড়া আদায় করা হয়।
মৌলভীবাজারের একজন মসলা আমদানিকারক বলেন, ‘চট্টগ্রাম থেকে রসুন ঢাকার শ্যামবাজারে আনতে এত দিন ব্যয় হতো ১৪ হাজার টাকা। অথচ আজ (শনিবার) একই পরিমাণ রসুন ট্রাকে তুলতে হচ্ছে ১৮ হাজার টাকায়। এই রসুন তো বেশি দামে বিক্রি না করে উপায় নেই।’
ট্রাকের ভাড়া বাড়ার ক্ষেত্রে এ রকম বিশৃঙ্খলার বিষয়টি অবশ্য স্বীকার করেন রুস্তম আলী। তিনি বলেন, ‘কেন্দ্রীয়ভাবে ট্রাকের ভাড়া তদারক করা যায় না বলে একেকজন একেক ভাড়া নিয়ে থাকেন। কেন্দ্রীয় তদারকব্যবস্থা থাকা উচিত।’ বাসের মতো ট্রাকের ভাড়াও সরকারের পক্ষ থেকে নির্ধারণ করার পক্ষে মত দেন তিনি।
পাইকারি চিনি ও ভোজ্যতেল ব্যবসায়ীরা জানিয়েছেন, কয়েক দিন আগেও মেঘনাঘাট থেকে ট্রাকে করে ১৬ টন চিনি কিংবা ভোজ্যতেল রাজধানীর মৌলভীবাজারে আনতে ট্রাক ভাড়া লাগত সাড়ে চার থেকে পাঁচ হাজার টাকা। জ্বালানি তেলের দাম বাড়ার কারণে এখন টনপ্রতি ৫০ টাকা করে বেশি ভাড়া হাঁকছেন ট্রাকমালিক ও চালকেরা।
মৌলভীবাজার ব্যবসায়ী সমিতির সাংগঠনিক সম্পাদক আবুল হাশেম প্রথম আলোকে বলেন, ‘তেলের দাম বাড়ায় বিভিন্ন পথে প্রতি গাড়িতে এক হাজার থেকে তিন হাজার টাকা পর্যন্ত করে ভাড়া বাড়বে। ঘন ঘন জ্বালানি তেলের দাম বাড়িয়ে সরকার দ্রব্যমূল্য কমানোর আশা করে কীভাবে?’
পাইকারি চিনি ও ভোজ্যতেলের এই ব্যবসায়ীর দাবি, বর্তমান জ্বালানি তেলের দাম বাড়ার কারণে প্রতি টন চিনির দাম ৫০ থেকে ৭০ ও ভোজ্যতেলের দাম ৫০ থেকে ১০০ টাকা পর্যন্ত বেড়ে যেতে পারে।
কিছু ক্ষেত্রে পরিবহন ভাড়া বাড়লেও ক্রেতা না থাকায় তার প্রভাব এখনো কাঁচাবাজারে পড়েনি। তাই আগের দামেই বেশির ভাগ সবজি বিক্রি হচ্ছে। তবে দুই-তিন দিনের মধ্যেই তেলের দাম বাড়ার প্রভাব বাজারে পড়তে পারে বলে মনে করছেন আড়তদারেরা।
চালের বাজার এখনো স্থিতিশীল আছে। তবে বাবুবাজারের একজন চাল ব্যবসায়ী বলেন, ‘জ্বালানি তেলের মূল্যবৃদ্ধির অজুহাতে পরিবহনব্যয় বাড়বে। মিলমালিকেরাও হয়তো চালের দাম বাড়িয়ে দেবেন। তখন আমাদেরও বেশি দামে বিক্রি করতে হবে।’
পরিবহনব্যয়ের কারণে দ্রব্যমূল্য বাড়ার প্রসঙ্গে রুস্তম আলী বলেন, ‘আমরা যে ভাড়ায় মাল আনি তাতে প্রতি কেজি চালে খরচ বাড়ে পাঁচ থেকে ১০ পয়সা। কিন্তু তারা দাম বাড়ায় এক থেকে দুই টাকা। আমরা কী করব?’
﻿

কচুয়ায় সোনালী ব্যাংকের শাখা স্থানান্তর
সোনালী ব্যাংকের চাঁদপুরের কচুয়া বাজার শাখা গত বৃহস্পতিবার নতুন ভবনে স্থানান্তর করা হয়েছে।
শাখাটির স্থানান্তর কার্যক্রমের উদ্বোধনী অনুষ্ঠানে প্রধান অতিথি ছিলেন জাতীয় সংসদের সরকারি হিসাব-সম্পর্কিত স্থায়ী কমিটির সভাপতি মহীউদ্দীন খান আলমগীর।
অনুষ্ঠানে সভাপতিত্ব করেন সোনালী ব্যাংকের ব্যবস্থাপনা পরিচালক মো. হুমায়ুন কবীর। এতে কচুয়া উপজেলার চেয়ারম্যান আইয়ুব আলী পাটওয়ারী, ভাইস চেয়ারম্যান সোহরাব হোসেন চৌধুরী ও উপজেলা নির্বাহী কর্মকর্তা অনুপম বড়ুয়া এবং ব্যাংকের কুমিল্লা অঞ্চলের মহাব্যবস্থাপক ননীগোপাল নাথ ও কচুয়া শাখার কর্মকর্তা মেহেদী আল-মিরাজ উপস্থিত ছিলেন।
﻿

দরপতনের প্রতিবাদে মতিঝিলে বিনিয়োগকারীদের বিক্ষোভ
দেশের শেয়ারবাজারে আজ মঙ্গলবারও বড় দরপতন হয়েছে। আর এর প্রতিবাদে দুপুর ১২টা থেকে রাজধানীর মতিঝিলে বিক্ষোভ করছেন বিনিয়োগকারীরা। বিনিয়োগকারীরা বাংলাদেশ ব্যাংকের সামনের সড়ক অবরোধ করে বিক্ষোভ কর্মসূচি চালিয়ে যাচ্ছেন। বাংলাদেশ পুঁজিবাজার বিনিয়োগকারী ঐক্য পরিষদের ব্যানারে এই কর্মসূচি পালন করা হচ্ছে।
প্রত্যক্ষদর্শী লোকজন জানান, আজ দুপুর ১২টার দিকে ডিএসইর সাধারণ মূল্যসূচক ৪৮ পয়েন্ট পড়ে গেলে বিনিয়োগকারীরা রাস্তায় নেমে আসেন। তাঁরা ডিএসইর সামনের সড়কে অবস্থান নিয়ে বিক্ষোভ শুরু করেন। এতে ওই সড়কে যান চলাচল বন্ধ হয়ে যায়। বিনিয়োগকারীরা বাজারে স্থিতিশীলতা আনতে সরকারের ঊর্ধ্বতন মহলের হস্তক্ষেপ কামনা করেন।
একই সঙ্গে আগের মতো অর্থমন্ত্রী, বাংলাদেশ ব্যাংকের গভর্নর, এসইসির চেয়ারম্যান ও ডিএসইর সভাপতির বিরুদ্ধে বিনিয়োগকারীরা বিভিন্ন স্লোগান দেন।
পরে বেলা একটার দিকে তাঁরা বাংলাদেশ ব্যাংকের সামনের সড়কে অবস্থান নেন। এতে মতিঝিলের শাপলা চত্বর থেকে ইত্তেফাক মোড় পর্যন্ত সড়কে সব ধরনের যান চলাচল বন্ধ হয়ে যায়। বিকেল পৌনে পাঁচটায় এ প্রতিবেদন লেখা পর্যন্ত বাংলাদেশ ব্যাংকের সামনে বিনিয়োগকারীদের বিক্ষোভ চলছে। এখনো সেখানে যান চলাচল বন্ধ রয়েছে। এতে আশপাশের এলাকায় তীব্র যানজটের সৃষ্টি হয়েছে।
পরে সন্ধ্যা সাড়ে পাচটার দিকে বিনিয়োগকারীরা তাদের কর্মসূচী শেষ করলে যান চলাচল স্বাভাবিক হয়।
এদিকে বিনিয়োগকারীদের বিক্ষোভ চলাকালে
রুবেল নামের এক বিনিয়োগকারী অসুস্থ হয়ে পড়েন। তাঁকে ইসলামী ব্যাংক হাসপাতালে চিকিত্সা দেওয়া হয়েছে বলে জানা গেছে ।
﻿
১০ মাসে আকুতে বাংলাদেশের মোট লেনদেন বেড়েছে ৪৪.২%
এশিয়ান ক্লিয়ারিং ইউনিয়ন বা আকুভুক্ত দেশগুলোর সঙ্গে বাংলাদেশের মোট বাণিজ্য চলতি বছরের ১০ মাসে (জানুয়ারি-অক্টোবর) ৪৪ দশমিক ১৭ শতাংশ বেড়েছে।
আকুর হালনাগাদ প্রতিবেদন থেকে দেখা যায়, চলতি বছরের এই সময়ে আকুতে বাংলাদেশের মোট লেনদেনের পরিমাণ দাঁড়িয়েছে ৪৯১ কোটি ডলার। আর ২০১০ সালের একই সময়ে এর পরিমাণ ছিল ৩৪০ কোটি ৬৪ লাখ ডলার।
এই সময়ে আকুর সদস্য অন্য দেশগুলো থেকে বাংলাদেশের পণ্য ও সেবা আমদানি বেড়েছে প্রায় ৪১ শতাংশ। বিপরীতে আকুভুক্ত দেশগুলোতে বাংলাদেশের রপ্তানি বেড়েছে প্রায় ১২৬ শতাংশ।
২০১১ সালের জানুয়ারি-অক্টোবর সময়ে আকু থেকে বাংলাদেশের আমদানি দাঁড়ায় প্রায় ৪১৬ কোটি ৮৩ লাখ ডলার। এটি গত বছরের প্রথম ১০ মাসে ছিল ৩২৭ কোটি ৬৮ লাখ ডলার।
অন্যদিকে চলতি বছরের প্রথম ১০ মাসে আকুতে বাংলাদেশের রপ্তানির পরিমাণ দাঁড়িয়েছে ২৯ কোটি ২৮ লাখ ডলার। ২০১০ সালের জানুয়ারি-অক্টোবর সময়ে এর পরিমাণ ছিল প্রায় ১৩ কোটি ডলার।
বাংলাদেশসহ আট দেশের অলিখিত বাণিজ্য জোট হিসেবে পরিচিত আকুর অর্ধবার্ষিক বাণিজ্য অবশ্য আগের বছরের একই সময়ের তুলনায় সাড়ে ১৭ শতাংশ কমেছে। ২০১০ সালের জানুয়ারি-অক্টোবর সময়ে যেখানে তিন হাজার ১০০ কোটি ডলারের মোট লেনদেন হয়েছিল, সেখানে ২০১১ সালের একই সময়ে মোট দুই হাজার ৫৫৬ কোটি ডলারের কিছু বেশি মোট লেনদেন হয়েছে।
মূলত এই সময়ে আকুর দুই প্রধান দেশের (ভারত ও ইরান) লেনদেনে বড় ধরনের হ্রাসের কারণে আকুর মোট লেনদেন কমেছে।
ইরানের ওপর যুক্তরাষ্ট্রের অর্থনৈতিক নিষেধাজ্ঞা কঠোরভাবে মেনে চলতে ভারতের ওপর মার্কিন সরকার বড় ধরনের চাপ তৈরি করায় ভারতের কেন্দ্রীয় ব্যাংক গত বছর ডিসেম্বর মাসে একটি নির্দেশনা জারি করে।
সেই নির্দেশনায় বলা হয়, ভারতীয় তেল আমদানিকারকেরা ইরান থেকে তেল আমদানির ক্ষেত্রে আকু প্রক্রিয়ার বাইরে অনুমোদিত যেকোনো মুদ্রায় লেনদেন নিষ্পন্ন করতে পারবেন। এর ফলে আকু প্রক্রিয়ার মধ্যে লেনদেন কমে যায়। কেননা, আকুতে শুধু ডলার বা ইউরোতে লেনদেন করা যায়।
তবে ইরানের সঙ্গে ভারতের প্রকৃত বাণিজ্য এতে হ্রাস পায়নি। শুধু তা আকু প্রক্রিয়ার বাইরে চলে আসায় আকুর হিসাবে প্রতিফলিত হচ্ছে না।
আলোচ্য সময়ে আকুতে ভারতের মোট লেনদেন কমেছে সাড়ে ২৫ শতাংশ এবং ইরানের সাড়ে ৫০ শতাংশ। এ ছাড়া মিয়ানমার, পাকিস্তান ও ভুটানের সঙ্গে কমেছে যথাক্রমে ৭৫, সাড়ে সাত ও সাত শতাংশ।
অন্যদিকে চলতি বছরের প্রথম ১০ মাসে শ্রীলঙ্কার মোট লেনদেন বেড়েছে প্রায় ৭৯ শতাংশ। নেপাল ও মালদ্বীপের লেনদেন বেড়েছে যথাক্রমে সাড়ে পাঁচ ও সাড়ে তিন শতাংশ।
এই নয়টি দেশ বর্তমানে আকুর সদস্য। সদস্য দেশের কেন্দ্রীয় ব্যাংকগুলো এই লেনদেনের প্রক্রিয়াটি সমন্বয় করে থাকে। আর এই লেনদেনের হিসাবটি আকুতে ঋণ গ্রহণ ও ঋণ প্রদানের আকারে সম্পন্ন হয়। যারা ঋণ গ্রহণ করে, তাদের এই দেনার জন্য একটি নির্দিষ্ট হারে সুদ প্রদান করতে হয়। ঋণ গ্রহণকে আমদানি ও ঋণ প্রদানকে রপ্তানির সূচক হিসেবে গণ্য করা হয়।
﻿

সৌরবিদ্যুতের জন্য বিশ্বব্যাংক ১৭ কোটি ডলার ঋণ দেবে
পল্লি অঞ্চলে সৌরবিদ্যুৎ সরবরাহের জন্য বিশ্বব্যাংক বাংলাদেশ সরকারকে ১৭ কোটি ২০ লাখ মার্কিন ডলার ঋণ দেবে।
পল্লি অঞ্চলে বিদ্যুতায়ন ও নবায়নযোগ্য শক্তি উন্নয়নের জন্য দ্বিতীয় অতিরিক্ত অর্থায়ন (আরইআরইডি) প্রকল্পের অধীনে এই ঋণ দেওয়া হবে। বাংলাদেশ সরকারের সঙ্গে বিশ্বব্যাংকের গতকাল সোমবার এ ঋণ চুক্তি স্বাক্ষর হয়েছে।
অর্থনৈতিক সম্পর্ক বিভাগের (ইআরডি) কার্যালয়ে এই চুক্তি স্বাক্ষর হয়। ইআরডির এক সংবাদ বিজ্ঞপ্তি এ তথ্য জানানো হয়েছে।
বাংলাদেশের পক্ষে ইআরডির অতিরিক্ত সচিব আরাস্তু খান এবং বিশ্বব্যাংকের পক্ষে আবাসিক পরিচালক অ্যালেন গোল্ডস্টেন এই ঋণচুক্তিতে স্বাক্ষর করেন। এ সময় বাংলাদেশ সরকার ও বিশ্বব্যাংকের সংশ্লিষ্ট কর্মকর্তারা উপস্থিত ছিলেন।
দেশের বিদ্যুৎসুবিধাবহির্ভূত এলাকায় সোলার হোম সিস্টেমের মাধ্যমে বিদ্যুৎ সরবরাহ করা হচ্ছে। সরকারি মালিকানাধীন ইনফ্রাস্ট্রাকচার ডেভেলপমেন্ট কোম্পানি লিমিটেডের (ইডকল) নির্বাচিত সহযোগী সংস্থার মাধ্যমে এ কাজ চলছে। এই ঋণচুক্তির আওতায় পাওয়া অর্থ ইডকলের চলমান সোলার হোম সিস্টেমসহ অন্যান্য কার্যক্রম এগিয়ে নিয়ে ব্যয় করা হবে। আগামী বছর ৩১ ডিসেম্বর এই ঋণের মেয়াদ শেষ হবে।
﻿

চার মাসে রপ্তানি আয়ের লক্ষ্যমাত্রা অর্জিত হয়নি
চলতি ২০১১-১২ অর্থবছরের প্রথম চার মাসে (জুলাই-অক্টোবর) বাংলাদেশের পণ্য রপ্তানিতে উচ্চহারে প্রবৃদ্ধি হয়েছে। তবে আলোচ্য সময়ের জন্য রপ্তানির যে কৌশলগত লক্ষ্যমাত্রা ছিল, তা অর্জিত হয়নি।
গত অর্থবছরের একই সময়ের তুলনায় আলোচ্য সময়ে রপ্তানির প্রবৃদ্ধির হার দাঁড়িয়েছে ২০ দশমিক ৭৯ শতাংশ। তবে আলোচ্য সময়ের লক্ষ্যমাত্রার তুলনায় রপ্তানি দশমিক ৪০ শতাংশ কমেছে।
গতকাল রপ্তানি উন্নয়ন ব্যুরো (ইপিবি) থেকে পাঠানো হালনাগাদ পরিসংখ্যানে এ তথ্য উল্লেখ করা হয়েছে।
এই পরিসংখ্যান অনুসারে, চলতি অর্থবছরের প্রথম চার মাসে পণ্য রপ্তানি বাবদ আয় হয়েছে ৮১১ কোটি ৮৫ লাখ ডলার। আর এ সময়কালে রপ্তানির লক্ষ্যমাত্রা ধরা হয়েছিল ৮১৫ কোটি ৫১ লাখ ডলার।
উল্লেখ্য, গতকাল সোমবার প্রথম আলোয় প্রকাশিত প্রতিবেদনে চলতি জুলাই-অক্টোবর সময়ে রপ্তানি আয় লক্ষ্যমাত্রার চেয়ে ৩০ দশমিক ৬৪ শতাংশ বেড়েছে বলে উল্লেখ করা হয়েছিল। প্রকৃতপক্ষে এটি হবে চলতি অর্থবছরে বার্ষিক রপ্তানির লক্ষ্যমাত্রার বিপরীতে চার মাসে অর্জিত রপ্তানি আয়ের অংশ।
চলতি ২০১১-১২ অর্থবছরের মোট রপ্তানির লক্ষ্যমাত্রা দুই হাজার ৬৫০ কোটি ডলার।
গত রোববার ইপিবি প্রেরিত পরিসংখ্যানে চার মাসের লক্ষ্যমাত্রা ও তার বিপরীতে প্রকৃত অর্জনের তথ্য ছিল না।
ইপিবির তথ্যানুসারে, চলতি বছরের অক্টোবর মাসে রপ্তানি আয় আগের বছরের একই মাসের তুলনায় ১৫ দশমিক ৪৪ শতাংশ বেড়েছে। তবে একই সময়ের রপ্তানির কৌশলগত লক্ষ্যমাত্রা ১৮৮ কোটি ৬৮ লাখ ডলারের চেয়ে ৩ দশমিক ৬০ শতাংশ বেশি।
গত বছরের অক্টোবর মাসে ১৬৯ কোটি ৩৩ লাখ ডলারের পণ্য রপ্তানি হয়েছিল। আর চলতি সেপ্টেম্বরের ১৪৪ কোটি ৭৫ লাখ ডলারের পণ্য রপ্তানি হয়েছিল।
﻿

টেলিযোগাযোগ খাতের শীর্ষ প্রতিনিধিদলের মিসর সফর
বাংলাদেশ ও মিসরের টেলিযোগাযোগ খাতের শীর্ষ পর্যায়ের প্রতিনিধিরা

বাংলাদেশের টেলিযোগাযোগ খাতের উচ্চ পর্যায়ের একটি প্রতিনিধিদল সম্প্রতি মিসর সফর করেছে।
প্রতিনিধিদলটির নেতৃত্ব দেন ডাক, তার ও টেলিযোগাযোগমন্ত্রী রাজিউদ্দিন আহমেদ রাজু। প্রতিনিধিদলে আরও ছিলেন বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান মেজর জেনারেল জিয়া আহমেদ; ডাক, তার ও টেলিযোগাযোগ মন্ত্রণালয়ের অতিরিক্ত সচিব এম রফিকুল ইসলাম এবং মোবাইল অপারেটরগুলোর পক্ষে কয়েকজন শীর্ষস্থানীয় কর্মকর্তা।
মিসরের তথ্যপ্রযুক্তিমন্ত্রী মোহামেদ সালেমের সঙ্গে তাঁর দপ্তরে বাংলাদেশের সফররত প্রতিনিধিদলটি এক দ্বিপক্ষীয় বৈঠকে মিলিত হয়। বৈঠকে দুই দেশের মধ্যে পারস্পরিক সহযোগিতার বিভিন্ন ক্ষেত্র নিয়ে অন্তরঙ্গ ও প্রয়োজনীয় আলোচনা হয়। এতে বিটিআরসির চেয়ারম্যান মেজর জেনারেল জিয়া আহমেদ, মিসরে বাংলাদেশের রাষ্ট্রদূত মিজানুর রহমান এবং মিসরের ন্যাশনাল টেলিকম রেগুলেটরি অথরিটির (এনটিআরএ) নির্বাহী সভাপতি এএমআর বাদউই, ওরাসকম টেলিকমের নির্বাহী চেয়ারম্যান খালেদ বেচারা, মবিনিল চেয়ারম্যান ও ওরাসকম এক্সিকিউটিভ বোর্ড মেম্বার এলেক্স সালাবি, ওরাসকম টেলিকম গ্রুপের সিইও আহমেদ আবু দোমাসহ মোবাইল অপারেটরদের শীর্ষস্থানীয় কর্মকর্তারা উপস্থিত ছিলেন।
বৈঠকে দুই দেশের প্রতিনিধিরা নিজেদের মধ্যে পরস্পরের দৃষ্টিভঙ্গি, জ্ঞান ও আইসিটি ফান্ডিং সম্পর্কিত ধারণা বিনিময় করেন। এতে নিজ নিজ দেশের পক্ষে উভয় মন্ত্রী একটি সমঝোতা চুক্তি স্বাক্ষরে সম্মত হন। এই চুক্তির আওতায় সম্ভাব্য সব ক্ষেত্রে উভয় দেশ সহযোগিতা, জ্ঞান, কারিগরি দক্ষতা, প্রশিক্ষণ ও অভিজ্ঞতার আদান-প্রদান নিশ্চিত করা হবে। বিজ্ঞপ্তি।
﻿

তেলের দাম বারবার বাড়ায় বিসিআইয়ের গভীর উদ্বেগ
চলতি বছরেই তৃতীয় দফায় জ্বালানি তেলের অস্বাভাবিক মূল্যবৃদ্ধিতে গভীর উদ্বেগ প্রকাশ করেছে বাংলাদেশ চেম্বার অব ইন্ডাস্ট্রিজ (বিসিআই)।
সংগঠনটি বলেছে, জ্বালানি তেলের মূল্য এভাবে বৃদ্ধি পেলে জীবনযাত্রার ব্যয় বৃদ্ধি পায়। গণপরিবহনে দেখা দেয় অস্থিরতা, কৃষি ও শিল্পোৎপাদন খরচ বেড়ে যায়। কিন্তু বাংলাদেশে দুর্মূল্যের এই বাজারেও অকারণে বারবার জ্বালানি তেলের দাম বাড়ানো হচ্ছে। এতে জনজীবনে বিরূপ প্রভাব দেখা দিচ্ছে।
বিসিআইয়ের ভারপ্রাপ্ত সভাপতি শামসুর রহমান গতকাল সোমবার এক সংবাদ বিজ্ঞপ্তিতে বলেছেন, সরকার জনমত ও বাংলাদেশ এনার্জি রেগুলেটরি কমিশনকে (বিইআরসি) উপেক্ষা করে জ্বালানি তেলের মূল্যবৃদ্ধির পুনরাবৃত্তি ঘটিয়েই চলেছে, যা মোটেই সমীচীন নয়। জ্বালানি হচ্ছে অর্থনীতির মূল চালিকাশক্তি। কাজেই জ্বালানি তেলের দাম বাড়লে দেশের সব ক্ষেত্রে এর বিরূপ প্রভাব পড়বে।
পেট্রোপণ্যের দক্ষ ব্যবস্থাপনা, দক্ষ বিপণনব্যবস্থা ও কর রেয়াতের মাধ্যমে উদ্ভূত অবাঞ্ছিত পরিস্থিতির মোকাবিলা করা অতীব জরুরি বলে শামসুর রহমান সংবাদ বিজ্ঞপ্তিতে উল্লেখ করেছেন।
﻿

ঢাকা ব্যাংকের বুনিয়াদি প্রশিক্ষণ
ঢাকা ব্যাংকের বুনিয়াদি প্রশিক্ষণ কোর্সের সমাপনী অনুষ্ঠানে ব্যাংকের ব্যবস্থাপনা পরিচালক খোন্দকার ফজলে রশীদসহ ঊর্ধ্বতন কর্মকর্তাদের সঙ্গে প্রশিক্ষণার্থীরা

ঢাকা ব্যাংকের ২৮তম ব্যাচের বুনিয়াদি প্রশিক্ষণ কোর্স সম্প্রতি সম্পন্ন হয়েছে।
ব্যাংকের ব্যবস্থাপনা পরিচালক খোন্দকার ফজলে রশীদ ও উপব্যবস্থাপনা পরিচালক নিয়াজ মোহাম্মদ খান প্রশিক্ষণার্থীদের মধ্যে সনদ বিতরণ করেন।
অনুষ্ঠানে আরও বক্তব্য দেন ঢাকা ব্যাংক ট্রেনিং ইনস্টিটিউটের অধ্যক্ষ শামসাদ বেগম, সিনিয়র ভাইস প্রেসিডেন্ট সালাহউদ দীন আহমেদ, ফ্যাকাল্টি মেম্বার মো. আবদুল মোতালেব মিয়া ও প্রধান কার্যালয়ের ঊর্ধ্বতন নির্বাহীরা। বিজ্ঞপ্তি।
﻿
ব্র্যাক ব্যাংক কক্সবাজারে এসএমই উদ্যোক্তাদের তাৎক্ষণিক ঋণ দিয়েছে
বাংলাদেশ ব্যাংকের গভর্নর আতিউর রহমান কক্সবাজারে অনুষ্ঠিত এসএমই সৈকত উত্সবে স্থানীয় উদ্যোক্তাদের হাতে ব্র্যাক ব্যাংকের ঋণের অনুমোদনপত্র তুলে দেন

কক্সবাজারে অনুষ্ঠিত ‘এসএমই সৈকত উৎসব’ শীর্ষক মেলায় স্থানীয় উদ্যোক্তাদের তাৎক্ষণিকভাবে ঋণ প্রদান করেছে ব্র্যাক ব্যাংক।
বাংলাদেশ ব্যাংকের গভর্নর আতিউর রহমান স্থানীয় কয়েকজন ক্ষুদ্র ও মাঝারি শিল্প (এসএমই) উদ্যোক্তার হাতে ব্র্যাক ব্যাংকের এই ঋণের অনুমোদনপত্র তুলে দেন।
অনুষ্ঠানে মেলার আয়োজক জাতীয় ক্ষুদ্র ও কুটির শিল্প সমিতি, বাংলাদেশের (নাসিব) সভাপতি শেখ মোহাম্মদ আবদুস সোবহান, বাংলাদেশ পর্যটন করপোরেশনের চেয়ারম্যান হেমায়েত উদ্দিন তালুকদার, বাংলাদেশ ব্যাংকের নির্বাহী পরিচালক এস এম মনিরুজ্জামান, ব্র্যাক ব্যাংকের ডিএমডি মোহাম্মদ মামদুদুর রশীদ উপস্থিত ছিলেন।
কক্সবাজার শহরে পর্যটন করপোরেশনের মোটেল প্রবাল মাঠে শনিবার থেকে গতকাল পর্যন্ত তিন দিনব্যাপী এই ‘এসএমই সৈকত উৎসব’ অনুষ্ঠিত হয়। বিজ্ঞপ্তি।
﻿

শুল্ক বাবদ সরকার প্রায় ৭,৫০০ কোটি টাকা রাজস্ব পাবে
জ্বালানি তেল আমদানির ব্যয় তিন গুণ হচ্ছে
তিন বছরের ব্যবধানে দেশে জ্বালানি তেল আমদানির ব্যয় বেড়ে তিন গুণ হতে চলেছে। দেশে নতুন স্থাপিত সরকারি-বেসরকারি ২৭টি বিদ্যুৎকেন্দ্রের জ্বালানি হিসেবে ডিজেল ও ফার্নেস অয়েলের ব্যবহার বৃদ্ধির কারণে এখন বাংলাদেশ পেট্রোলিয়াম করপোরেশনকে (বিপিসি) বাড়তি জ্বালানি তেল আমদানি করতে হচ্ছে। এতে আমদানিব্যয় বৃদ্ধি পায় বলে জানা গেছে।
বিপিসি সূত্র জানায়, এই ব্যয় বৃদ্ধির কারণে অর্থসংস্থানে হিমশিম খাচ্ছে তেল আমদানি ও বিপণনে নিয়োজিত সরকারি সংস্থা বিপিসি। দেশের কোনো বাণিজ্যিক ব্যাংক কিংবা আর্থিক প্রতিষ্ঠান তেল আমদানির ঋণপত্র সহজে খুলতে রাজি হচ্ছে না।
কেননা, দেশের তিনটি রাষ্ট্রায়ত্ত বাণিজ্যিক ব্যাংকের (সোনালী, জনতা ও অগ্রণী) কাছে বিপিসির দেনার পরিমাণ দাঁড়িয়েছে প্রায় সাড়ে পাঁচ হাজার কোটি টাকা। তার পরও ব্যাংকগুলো অর্থ মন্ত্রণালয়ের বিশেষ নির্দেশনার কারণে বিপিসিকে তেল আমদানির অর্থ জোগান দিয়ে যাচ্ছে। তবে এটা বেশিদিন সম্ভব নাও হতে পারে বলে অনেকে আশঙ্কা করছেন।
বিপিসির পরিচালক (অর্থ) সারফউদ্দিন আহমেদ প্রথম আলোকে বলেন, ‘আমরা টেনেটুনে কোনোমতে জ্বালানি তেল আমদানি অব্যাহত রেখেছি। জানি না, এটা কত দিন সম্ভব হয়। অনাদায়ী টাকার কারণে এখন বাণিজ্যিক ব্যাংকগুলোও আর সহজে আমদানি ঋণপত্র খুলতে চাইছে না।’
আমদানিব্যয় বাড়ছে: বিপিসি সূত্র জানায়, ২০০৯-১০ অর্থবছরে বিপিসির জ্বালানি তেল আমদানির পরিমাণ ছিল ৩৭ লাখ ৭৮ হাজার ৫৪৪ মেট্রিক টন। এর মধ্যে অশোধিত তেলের (ক্রুড অয়েল) পরিমাণ ১১ লাখ ৩৩ হাজার মেট্রিক টন। বাকি তেল পরিশোধিত আকারে আমদানি করা হয়। ওই বছর তেল আমদানিতে বিপিসির ব্যয় হয় ১৬ হাজার ৫৬৭ কোটি টাকা।
পরের বছর (২০১০-১১ অর্থবছরে) বিপিসি ২৮ হাজার ২৪০ কোটি টাকা ব্যয়ে আমদানি করে প্রায় ৪৯ হাজার মেট্রিক টন শোধিত-অশোধিত জ্বালানি তেল।
বিপিসির হিসাবে দেখা যায়, চলতি অর্থবছরের প্রথম ছয় মাসে (জুলাই- ডিসেম্বর, ২০১১) তেল আমদানি হচ্ছে ২৩ লাখ ৩১ হাজার মেট্রিক টন। এ জন্য ব্যয় হচ্ছে ২১ হাজার ১৭৮ কোটি টাকা।
অর্থবছরের পরবর্তী ছয় মাসে (জানুয়ারি-জুন ২০১২) জ্বালানি তেল আমদানির লক্ষ্যমাত্রা ধরা হয়েছে ৩০ লাখ ৩৬ হাজার মেট্রিক টন। বিদ্যুৎ উৎপাদনকেন্দ্রগুলোর জ্বালানি তেল ডিজেল ও ফার্নেস অয়েলের চাহিদার পরিপ্রেক্ষিতে এই বাড়তি তেল আমদানির পরিমাণ ঠিক করা হয়। বর্তমান বাজারদর হিসাব করে ওই ছয় মাসের চাহিদামতো তেল আমদানির জন্য বিপিসিকে খরচ করতে হবে ২১ হাজার ৬৪০ কোটি টাকা।
তিন জ্বালানি তেলে লোকসান: সরকার সর্বশেষ ১০ নভেম্বর পাঁচ ধরনের জ্বালানি তেলের দাম লিটারে পাঁচ টাকা করে বাড়ানোর পরও বিপিসি সর্বাধিক ব্যবহূত জ্বালানি ডিজেল বিক্রি করে প্রতি লিটারে লোকসান দিচ্ছে প্রায় সাড়ে ১৭ টাকা। চলতি অর্থবছরে বিপিসি ৩৮ লাখ মেট্রিক টন ডিজেলের চাহিদা নির্ধারণ করেছে। এই পরিমাণ ডিজেল বিক্রির জন্য বিপিসির লোকসান প্রায় সাড়ে সাত হাজার কোটি টাকায় দাঁড়াতে পারে।
একইভাবে বিপিসি প্রতি লিটার ফার্নেস অয়েল বিক্রিতে লোকসান দিচ্ছে ছয় টাকা। ২০১১-১২ অর্থবছরে বিপিসিকে বিদ্যুৎকেন্দ্রগুলোর জন্য অন্তত ১৭ লাখ মেট্রিক টন ফার্নেস অয়েল আমদানি করতে হবে, যা বিক্রি করে বিপিসির লোকসান হবে অন্তত এক হাজার কোটি টাকা।
দেশে কেরোসিনের চাহিদা প্রায় সোয়া চার লাখ টন। আর প্রতি লিটারে বিপিসি লোকসান দেয় প্রায় ১৭ টাকা। তাই চলতি অর্থবছর শেষে কেরোসিন বিক্রি থেকে বিপিসির লোকসান অন্তত ৮০০ কোটি টাকা হবে।
ফলে দাম আর না বাড়ালে চলতি বছরে ডিজেল, ফার্নেস অয়েল ও কেরোসিন খাতে বিপিসির লোকসান হবে প্রায় সাড়ে নয় হাজার কোটি টাকা। বিপিসির সূত্রে এসব তথ্য পাওয়া গেছে। আরও জানা গেছে, এই তিন ধরনের জ্বালানি তেলের ব্যবহার মোট জ্বালানি চাহিদার প্রায় ৯০ শতাংশ।
অবশ্য এই লোকসান নিয়ে মতভেদ রয়েছে। কারণ বিপিসি তেল আমদানিতে প্রতি লিটারে প্রায় সাড়ে নয় টাকা হারে বিভিন্ন ধরনের শুল্ক রাষ্ট্রীয় কোষাগারে জমা দেয়। ফলে চলতি বছর ৬৫ হাজার মেট্রিক টন জ্বালানি তেল আমদানির বিপরীতে সরকার প্রায় সাড়ে সাত হাজার কোটি টাকা রাজস্ব পাবে। সে হিসাবে জ্বালানি তেল আমদানিতে বিপিসির তথা সরকারের প্রকৃত লোকসান হবে অন্তত দুই হাজার কোটি টাকা।
অন্যদিকে অকটেন ও বিমানের জ্বালানি জেট ফুয়েল বিক্রি করে বিপিসি সামান্য লাভ করছে।
বিপিসির চেয়ারম্যান আবু বকর সিদ্দিক প্রথম আলোকে বলেন, ‘বিপিসির ক্রমাগত লোকসান সত্ত্বেও তেল আমদানির অর্থ জোগান দিতে সরকার বাণিজ্যিক ব্যাংকগুলোকে বিশেষ নির্দেশনা দিয়েছে। তাই তেল আমদানি ব্যাহত হচ্ছে না।’ তবে সরকার বন্ড ছেড়ে তেল আমদানির টাকার সংস্থান করতে পারে বলে তিনি জানান।
﻿

শেয়ারবাজারে আজও দরপতন
দেশের শেয়ারবাজারে আজ মঙ্গলবারও দরপতন অব্যাহত রয়েছে। দুই স্টক এক্সচেঞ্জেই আজ লেনদেন হওয়া প্রায় সব কোম্পানির শেয়ারের দাম কমেছে। ফলে সূচকেরও বড় পতন হয়েছে।
ডিএসইর ওয়েবসাইট সূত্রে জানা যায়, আজ দিনের লেনদেন শেষে ডিএসইর সাধারণ মূল্যসূচক ২২৮ পয়েন্ট কমে ৪৬৪৯ পয়েন্টে দাঁড়িয়েছে। সূচকের ঊর্ধ্বমুখী প্রবণতার মধ্য দিয়ে আজ লেনদেন শুরু হয়। ১৫ মিনিটে সূচক বাড়ে ৩৪ পয়েন্ট। এর পর থেকে সূচকের তীর নিম্নমুখী হয়, যা সারা দিনই অব্যাহত থাকে।
ডিএসইতে আজ ২৪৮টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৩৯টিরই দাম কমেছে। বেড়েছে মাত্র আটটির আর অপরিবর্তিত রয়েছে একটি প্রতিষ্ঠানের শেয়ারের দাম।
স্টক এক্সচেঞ্জটিতে আজ ২৫২ কোটি টাকার শেয়ারের লেনদেন হয়েছে।
আজ ডিএসইতে লেনদেনে শীর্ষে থাকা পাঁচটি কোম্পানি হলো, গ্রামীণফোন, বেক্সিমকো, ফু-ওয়াং সিরামিকস, এনবিএল ও তিতাস গ্যাস।
অন্যদিকে চট্টগ্রাম স্টক এক্সচেঞ্জের (সিএসই) সার্বিক মূল্যসূচক ৫৬০ পয়েন্ট কমে ১৩৩৮৪ পয়েন্টে দাঁড়িয়েছে। সিএসইতে লেনদেন হওয়া ১৬৯টি প্রতিষ্ঠানের মধ্যে ১৬০টিরই দাম কমেছে। বেড়েছে মাত্র আটটির আর অপরিবর্তিত রয়েছে একটি প্রতিষ্ঠানের শেয়ারের দাম। স্টক এক্সচেঞ্জটিতে আজ ৩১ কোটি টাকার শেয়ারের লেনদেন হয়েছে।
﻿

ইইউতে পাকিস্তানের জন্য বিশেষ শুল্কছাড়
আপত্তি থেকে সরে আসেনি বাংলাদেশ
ইউরোপীয় ইউনিয়নের (ইইউ) বাজারে পাকিস্তানকে বিশেষ শুল্কছাড় দেওয়ার ক্ষেত্রে বাংলাদেশ তার আপত্তি থেকে সরে আসেনি। কেননা, উন্নয়নশীল দেশ হিসেবে পাকিস্তান স্বল্পোন্নত দেশের (এলডিসি) মতো সুবিধা পেতে পারে না।
বিশ্ব বাণিজ্য সংস্থার (ডব্লিউটিও) নীতি অনুসারে, এলডিসির জন্য দেওয়া শুল্কমুক্ত বা শুল্কছাড়ের সুবিধা উন্নয়নশীল দেশগুলোর জন্য প্রযোজ্য নয়।
তার পরও ইইউ পাকিস্তানকে যে বিশেষ জিএসপি সুবিধা দিতে চাইছে, সেটার জন্য প্রতিকার চেয়ে ডব্লিউটিওর সদর দপ্তরে আরেক দফা আনুষ্ঠানিক আপত্তি জানাবে বাংলাদেশ।
গতকাল মঙ্গলবার সচিবালয়ে অনুষ্ঠিত তৈরি পোশাক ও বস্ত্র খাতের ব্যবসায়ীদের সঙ্গে অনুষ্ঠিত এক বৈঠক শেষে বাণিজ্যসচিব মো. গোলাম হোসেন এসব কথা জানিয়েছেন। পররাষ্ট্রসচিব মিজারুল কায়েস, তৈরি পোশাক প্রস্তুতকারক ও রপ্তানিকারক সমিতির (বিজিএমইএ) সভাপতি শফিউল ইসলাম মহিউদ্দিনসহ অন্য ব্যবসায়ী নেতারাও এ সময় উপস্থিত ছিলেন।
বাণিজ্যসচিব বলেছেন, বাংলাদেশের অবস্থান হলো সাহায্য ও বাণিজ্যকে একসঙ্গে গুলিয়ে ফেলা যাবে না। সাহায্য সাহায্যই আর বাণিজ্য বাণিজ্যই। একটির বদলে আরেকটি হতে পারে না।
বাণিজ্যসচিব বলেন, যদি পাকিস্তানকে এই সুবিধা দিতেই হয়, তবে যে ৭৫টি পণ্যে সুবিধা চাওয়া হচ্ছে, সেগুলো থেকে তৈরি পোশাক খাতের আটটি পণ্য বাদ দিতে হবে।
গোলাম হোসেন বলেন, এই অবস্থান খুব দ্রুত জেনেভায় বিশ্ব বাণিজ্য সংস্থার কাছে আনুষ্ঠানিভাবে জানানো হবে। বাংলাদেশের অবস্থান অতীতেও একই ছিল এখনো আছে এবং ভবিষ্যতেও থাকবে।
এর আগে বাণিজ্যমন্ত্রী মুহাম্মদ ফারুক খানও সাংবাদিকদের জানিয়েছিলেন, ‘পাকিস্তানে বন্যাসহ নানা বিপর্যয় হয়েছে ঠিক। এ ব্যাপারে বাংলাদেশ সহমর্মী। তবে উন্নত দেশগুলোর উচিত এ জন্য পাকিস্তানের প্রতি সাহায্যের হাত বাড়িয়ে দেওয়া।’
ইউরোপীয় ইউনিয়নের বাজারে পাকিস্তানের তৈরি পোশাক দুই বছরের জন্য ২০ শতাংশ হারে শুল্কছাড়ে প্রবেশাধিকারের চেষ্টা করছে। বন্যায় ক্ষতিগ্রস্ত হওয়ার ফলে সহায়তা হিসেবে অনুদানের বদলে এই বাণিজ্য ছাড় পেতে ইতিমধ্যে পাকিস্তান অনেক দূর অগ্রসর হয়েছে। ইউরোপীয় ইউনিয়নও এতে সম্মত। কিন্তু এই সুবিধা পেতে হলে ডব্লিউটিওর অনুমোদন লাগবে। কেননা, উন্নয়নশীল দেশ হিসেবে পাকিস্তান কোনোভাবেই বাংলাদেশের মতো স্বল্পোন্নত দেশের সমধর্মী সুবিধা পাওয়ার যোগ্য নয়।
আর তাই প্রায় বছর খানেক আগেই পাকিস্তানের জন্য যখন ইইউ ডব্লিউটিওতে এই বাণিজ্য ছাড়ের জন্য আবেদন করে, তখন বাংলাদেশ, ভারত ও শ্রীলঙ্কা আপত্তি জানায়। বিশেষত, ভারতের আপত্তিটা ছিল অনেক জোরালো। ভারতের পক্ষ থেকে বলা হয়, এটা এমন একটা দৃষ্টান্ত তৈরি করবে, যা অন্যদেরও এ রকম ছাড় পেতে উৎসাহিত করবে। অথচ তা হবে ডব্লিউটিওর নীতিবিধির পরিপন্থী। ভারত অবশ্য এখন তার আপত্তি তুলে নিয়েছে। বরং পাকিস্তানকে সমর্থন করতে যাচ্ছে।
তবে জেনেভায় গত সপ্তাহে এ সংক্রান্ত এক বৈঠকে বাংলাদেশে আবারও আপত্তি জানালে বিষয়টি আর অগ্রসর হতে পারেনি। ডব্লিউটিওর বিধান অনুসারে কোনো একটি সদস্য দেশ কোনো বিষয়ে আপত্তি জানালে, তা আর অনুমোদন করা যাবে না।
এ বিষয়ের ওপর বাণিজ্য মন্ত্রণালয়ের করা এক প্রতিবেদনে বলা হয়েছে, পাকিস্তান ইইউ থেকে জিএসপি পেলে ৮০ কোটি মার্কিন ডলারের বাজার হারাবে বাংলাদেশ।
এদিকে পাকিস্তানকে বিশেষ শুল্কছাড়ের সুবিধা প্রদানে আপত্তি প্রত্যাহার করবে বাংলাদেশ আন্তর্জাতিক বার্তা সংস্থা রয়টার্সকে এ ধরনের কোনো বক্তব্য দেওয়া হয়নি বলে জানিয়েছেন পররাষ্ট্রসচিব। তিনি বলেন, ‘রয়টার্স এ ধরনের সংবাদ প্রকাশের আগে তার সঙ্গে কোনো কথা বলেনি।’
বাণিজ্যসচিব বলেন, ‘গত জুন মাসে ডব্লিউটিওকে আমাদের একই অবস্থান জানিয়ে দেওয়া হয়।’
বাণিজ্যসচিব আরও জানান, ইইউ পকিস্তানের ১৩টি পণ্যে নির্দিষ্ট পরিমাণ রপ্তানিতে শুল্কছাড়ের সুবিধা দিয়েছে, যার মধ্যে বাংলাদেশের দাবি করা আটটি পণ্যের মধ্যে ছয়টি রয়েছে।
জানা গেছে ইইউ ‘জিএসপি প্লাস ২০১৪’ স্কিমের আওতায় পাকিস্তানকে শুল্কছাড়ের সুবিধা দিতে চাইছে। এতে বাংলাদেশের পাশাপাশি শ্রীলঙ্কাসহ বেশ কয়েকটি দেশের আপত্তি আছে।
উল্লেখ্য, ২০০৯-১১ সময়কালের জন্য ইউরোপীয় কমিশন ১৬টি উন্নয়নশীল দেশকে জিএসপি স্কিমের আওতায় শুল্কমুক্ত সুবিধা প্রদান করে। এই ১৬টি দেশের মধ্যে আজারবাইজান, বলিভিয়া, কলম্বিয়া, কোস্টারিকা, ইকোয়াডুর, এল সালভাডোর, জিয়োরগিয়া, গুয়েতমালা, হন্ডুরাস, মঙ্গোলিয়া, নিকারাগুয়া, পেরাগুয়ে, পেরু, শ্রীলঙ্কা ও ভেনিজুয়েলা। ইইউ আগামী ২০১৪ সাল পর্যন্ত জিএসপি প্লাস স্কিম অব্যাহত রাখবে। এতে নতুন করে পাকিস্তানকে প্রবেশ করানোর চেষ্টা হচ্ছে।
এদিকে অল পাকিস্তান টেক্সটাইল মিলস অ্যাসোসিয়েশন (আপটা) ইইউতে আটটি তৈরি পোশাকপণ্যে শুল্কছাড় পাওয়ার ক্ষেত্রে কোনো ধরনের আপত্তি না জানাতে বাংলাদেশের প্রতি আহ্বান জানিয়েছে।
পাকিস্তানের খ্যাতনামা দৈনিক ডনকে আপটার চেয়ারম্যান মহসিন আজিজ বলেছেন, পাকিস্তানের তৈরি পোশাক কখনোই বাংলাদেশের জন্য কোনো হুমকি ছিল না, হবেও না। তিনি দাবি করেন, পাকিস্তান কখনোই ইইউতে বাংলাদেশি পণ্যের প্রবেশের ক্ষেত্রে কোনো বাধা তৈরি করেনি বলেই সেখানে বাংলাদেশের রপ্তানি অনেক বেড়েছে।
মহসিন আজিজ আরও বলেন, ইইউর আট হাজার কোটি ডলারের তৈরি পোশাকের বাজারে এখন বাংলাদেশের রপ্তানি এক হাজার ৬০০ কোটি ডলার। অথচ এই বাজারে পাকিস্তানের রপ্তানি মাত্র ১৫০ কোটি ডলার। তাঁর মতে, পাকিস্তানি পোশাকপণ্যকে দুই বছরের জন্য এ সুবিধা দেওয়া হবে, আর তাই এ সময়কালে বাড়তি কোনো বিনিয়োগ হবে না। আর তাই পাকিস্তানি পোশাক রপ্তানি বাংলাদেশের জন্য হুমকি হবে না বলে তিনি উল্লেখ করেন।
শিল্পমন্ত্রীর সঙ্গে উদ্যোক্তাদের বৈঠক
ভারতে এমএস রড রপ্তানিতে অশুল্ক বাধা দূর করার দাবি
কোনো ধরনের অশুল্ক বাধার কারণে যেন ভারতের বাজারে বাংলাদেশি এমএস রডের প্রবেশাধিকার বাধাগ্রস্ত না হয়, সে জন্য প্রয়োজনীয় উদ্যোগ নেওয়ার দাবি জানিয়েছেন বাংলাদেশ অটো রি-রোলিং অ্যান্ড স্টিল মিলস অ্যাসোসিয়েশনের নেতারা।
শিল্পমন্ত্রী দিলীপ বড়ুয়ার সঙ্গে গতকাল মঙ্গলবার তাঁর কার্যালয়ে সাক্ষাৎ করে সমিতির নেতারা এ দাবি জানান। শিল্পমন্ত্রী বাংলাদেশি রড ভারতে শুল্কমুক্তভাবে প্রবেশের ক্ষেত্রে উদ্যোক্তাদের সব ধরনের সহায়তা দেওয়ার আশ্বাস দেন। শিল্প মন্ত্রণালয়ের এক তথ্য বিবরণীতে এ খবর জানানো হয়েছে।
উল্লেখ্য, ভারত সরকার সাফটার আওতায় দক্ষিণ এশিয়ার স্বল্পোন্নত দেশগুলোর জন্য স্পর্শকাতর পণ্যের তালিকা নামিয়ে এনেছে। এর ফলে ২৫টি বাদে বাংলাদেশি সব পণ্য ভারতে বিনাশুল্কে রপ্তানির সুযোগ তৈরি হয়েছে।
সভায় স্টিল মিল মালিকেরা বলেন, দেশের স্টিল ও রি-রোলিং মিলগুলো এমএস রডের দেশীয় চাহিদা মিটিয়ে অতিরিক্ত উৎপাদন করছে। দেশে বর্তমানে রডের চাহিদা রয়েছে ৩০ লাখ মেট্রিক টন। আর উৎপাদিত হচ্ছে গড়ে প্রায় ৪০ লাখ মেট্রিক টন। এই শিল্প খাতে প্রায় ২০ হাজার কোটি টাকার স্থানীয় বিনিয়োগ রয়েছে।
সমিতির নেতারা বলেন, প্রতিবেশী দেশগুলোর সঙ্গে প্রতিযোগিতায় টিকে থাকতে হলে এমএস রডের কাঁচামাল ও রাসায়নিকের আমদানিশুল্ক কমানো প্রয়োজন।
লৌহজাতীয় শিল্প খাতের উদ্যোক্তাদের জন্য ব্যাংক ঋণের সুদের হার এক অঙ্কে (সিঙ্গেল ডিজিট) নির্ধারণ, শিল্পকারখানায় গ্যাস সংযোগ প্রদান, জাহাজ ভাঙা শিল্পের মেল্টিং স্ক্র্যাপ ও প্লেটের দাম কমানো এবং পিএসআই প্রথা প্রত্যাহারের দাবি জানান সমিতির নেতারা।
মিল মালিকদের বক্তব্যের পরিপ্রেক্ষিতে লৌহজাত পণ্য শিল্পায়নের ভিত্তি বলে মন্তব্য করেন শিল্পমন্ত্রী। তিনি বলেন, এমএস রডের ওপর বিএসটিআই প্রদত্ত মানের সনদ ভারতে যেন গ্রহণযোগ্য হয়, সে জন্য উদ্যোগ নেওয়া হচ্ছে।
দিলীপ বড়ুয়া বলেন, জাহাজ ভাঙা শিল্প দেশীয় স্টিল ও রি-রোলিং শিল্পের কাঁচামালের উৎস হিসেবে ভূমিকা রাখছে। স্টিল ও রি-রোলিং মিলগুলোর উৎপাদন-ক্ষমতানুযায়ী প্রয়োজনীয় কাঁচামাল জোগান দিতে পরিবেশবান্ধব জাহাজ ভাঙা ও পুনরুৎপাদন (রিসাইক্লিং) শিল্প গড়ে তোলা হচ্ছে। শিগগিরই এ খাত সংশ্লিষ্ট ব্যক্তিদের সঙ্গে আলোচনা করে জাহাজ ভাঙা ও রিসাইক্লিং বিধিমালা চূড়ান্ত করা হবে।
বৈঠকে সমিতির চেয়ারম্যান শেখ মাসাদুল আলম, সাধারণ সম্পাদক আবুল কাসেম মজুমদার, যুগ্ম সম্পাদক মো. সিরাজুল ইসলাম মৃধা, সাংগঠনিক পরিচালক মুহাম্মদ শহীদউল্লাহ, সদস্য মো. সিরাজুল ইসলাম, ওবায়দুল হক প্রমুখ উপস্থিত ছিলেন।
﻿
নারী উদ্যোক্তাদের জন্য সরকারি উদ্যোগে বিপণনকেন্দ্র স্থাপন
দেশের নারী উদ্যোক্তাদের উৎপাদিত পণ্য বাজারজাতকরণ একটি বড় ধরনের সমস্যা। এ সমস্যা সমাধানে আজ বুধবার তৃণমূল নারী উদ্যোক্তাদের উৎপাদিত পণ্য বাজারজাত করার জন্য প্রথমবারের মতো সরকারি উদ্যোগে একটি স্বতন্ত্র বিপণনকেন্দ্র চালু করা হবে।
প্রধানমন্ত্রী শেখ হাসিনা এটি আনুষ্ঠানিকভাবে উদ্বোধন করবেন। রাজধানীর ধানমন্ডির রাপা প্লাজার দুটি ফ্লোরে বিপণনকেন্দ্রটি চালু করা হচ্ছে। প্রধানমন্ত্রী সকাল ১০টায় রাজধানীর রূপসী বাংলা হোটেলের উইন্টার গার্ডেন থেকে ভিডিও কনফারেন্সের মাধ্যমে এটি উদ্বোধন করবেন।
মহিলাবিষয়ক অধিদপ্তরের ‘নারী উদ্যোক্তা উন্নয়ন প্রয়াস (নাউউপ)’ নামক একটি কর্মসূচির আওতায় বিপণনকেন্দ্রটি স্থাপন করা হচ্ছে। ২০১৩ সালের জুন মাস পর্যন্ত এ কর্মসূচি পরিচালিত হবে।
মহিলা ও শিশুবিষয়ক মন্ত্রণালয়ের প্রতিমন্ত্রী শিরীন শারমিন চৌধুরী প্রথম আলোকে জানান, ক্ষুদ্র নারী উদ্যোক্তাদের উৎপাদিত পণ্য বাজারজাতকরণে দালাল বা মধ্যস্বত্বভোগীদের ওপর নির্ভর করতে হয়। ফলে পূর্ণাঙ্গ সুফল পান না নারীরা। ফলে উদ্যোগগুলোও টেকসই হয় না। এসব নারীর জন্য উদ্যোক্তাবান্ধব অবকাঠামো বা প্রতিষ্ঠান গড়ে তোলার উদ্যোগ নিয়েছে মহিলা ও শিশুবিষয়ক মন্ত্রণালয়।
প্রতিমন্ত্রী আরও জানান, বিপণনকেন্দ্রের কার্যক্রম শুরুর জন্য অধিদপ্তরের নিজস্ব অর্থায়নে রাপা প্লাজার চতুর্থ ও পঞ্চমতলায় ২৪ হাজার বর্গফুট জায়গা ভাড়া করা হয়েছে। এখানে ১৬০ থেকে ১৮০টি দোকান করা হচ্ছে। গ্রামীণ মেলার আদলে করা হচ্ছে এসব দোকান। তিন বছরে কমপক্ষে ২০ হাজার লোকের কর্মসংস্থান হবে। এ সময় অন্তত দুই হাজার বিভিন্ন শ্রেণীর নারী উদ্যোক্তা তৈরি হবে।
মন্ত্রণালয় ও অধিদপ্তর সূত্রে জানা গেছে, সারা দেশে মহিলা অধিদপ্তরের নিবন্ধন করা সমিতির সদস্যরা এ কর্মসূচিতে অন্তর্ভুক্ত থাকবেন। নির্দিষ্ট সময়ের জন্য ভাড়ার বিনিময়ে তাঁরা স্টল বরাদ্দ পাবেন। এককালীন অফেরতযোগ্য চাঁদা জমা দিয়ে বিপণনকেন্দ্রের সদস্য হবেন। এ কর্মসূচির সফলতার ওপর ভিত্তি করে পরবর্তী সময়ে বিভাগ, জেলা ও উপজেলায় বিপণনসুবিধা সম্প্রসারণ করা হবে।
﻿

একনেকে ১৯৭১ কোটি টাকার চার প্রকল্প অনুমোদন
বিবিয়ানা-ধনুয়া ১৩৭ কি.মি. গ্যাসলাইন নির্মিত হবে
এক হাজার ৬৫০ কোটি টাকা ব্যয়ে বিবিয়ানা-ধনুয়া গ্যাস সঞ্চালন পাইপলাইন নির্মাণ প্রকল্প অনুমোদন করেছে জাতীয় অর্থনৈতিক পরিষদের নির্বাহী কমিটি (একনেক)।
গতকাল মঙ্গলবার শেরেবাংলা নগরের এনইসি সম্মেলনকক্ষে অনুষ্ঠিত একনেকের সভায় এই অনুমোদন দেওয়া হয়। প্রধানমন্ত্রী ও একনেকের চেয়ারপারসন শেখ হাসিনা সভায় সভাপতিত্ব করেন।
দেশের উত্তর-পূর্বাঞ্চলের বিবিয়ানা ও জালালাবাদ গ্যাসক্ষেত্র থেকে উৎপাদিত অতিরিক্ত গ্যাস সঞ্চালন পাইপলাইনের মাধ্যমে জাতীয় গ্যাস গ্রিডে সরবরাহ করাই অনুমোদিত প্রকল্পের উদ্দেশ্য। পেট্রোবাংলার সঙ্গে উৎপাদন-বণ্টন চুক্তির আওতায় শেভরন কোম্পানি এই গ্যাস উৎপাদন করবে। প্রকল্পের আওতায় হবিগঞ্জের বিবিয়ানা থেকে গাজীপুরের ধনুয়া পর্যন্ত ৩৬ ইঞ্চি ব্যাসের সঞ্চালন পাইপলাইন স্থাপন করা হবে। ১৩৭ কিলোমিটার দীর্ঘ এই লাইনের মধ্যে সাড়ে চার হাজার মিটার নদীপথ রয়েছে। পেট্রোবাংলার নিজস্ব তহবিল থেকে প্রকল্পের ব্যয় মেটানো হবে। ২০১৩ সালের জুন নাগাদ প্রকল্পের কাজ শেষ হবে।
এই প্রকল্পসহ একনেকের সভায় মোট এক হাজার ৯৭১ কোটি টাকার চারটি প্রকল্প অনুমোদন দেওয়া হয়। এর মধ্যে প্রকল্প সাহায্য হিসেবে পাওয়া যাবে ৭৯ কোটি টাকা। বাকি অর্থ সরকারের নিজস্ব তহবিল থেকে জোগান দেওয়া হবে।
সভায় ২০৮ কোটি টাকার বরিশাল সিটি করপোরেশনের ‘সড়ক উন্নয়ন ও প্রশস্তকরণসহ ড্রেন কাম ফুটপাত নির্মাণ’ শীর্ষক আরেকটি প্রকল্প অনুমোদন করা হয়। প্রকল্পের আওতায় প্রায় সাড়ে তিন লাখ বর্গমিটার রাস্তার উন্নয়ন ও প্রশস্তকরণ সম্পন্ন হবে। এ ছাড়া চার কিলোমিটার শহর রক্ষা বাঁধ ও সার্কুলার রোড, ৪৩ কিলোমিটার ড্রেন কাম ফুটপাত, ১৯টি বক্স কালভার্ট এবং ৭৬ মিটার গার্ডার সেতু নির্মাণ করা হবে। শহরবাসীর বিনোদনের জন্য একটি পার্ক নির্মাণ ও ৩৩ কিলোমিটার রাস্তায় লাইট স্থাপনের কাজও প্রকল্পে অন্তর্ভুক্ত রয়েছে।
এ ছাড়া সভায় ৪৪ কোটি টাকার নারী নির্যাতন প্রতিরোধে মাল্টিসেক্টরাল প্রোগ্রাম (তৃতীয় পর্যায়) এবং ৬৯ কোটি টাকার বৃহত্তর রংপুর কৃষি এবং গ্রামীণ উন্নয়ন প্রকল্প (প্রথম সংশোধিত) অনুমোদন করা হয়।
সভা শেষে পরিকল্পনামন্ত্রী এ কে খন্দকার প্রকল্পগুলো সম্পর্কে সাংবাদিকদের অবহিত করেন। পরিকল্পনা বিভাগের ভারপ্রাপ্ত সচিব ভূঁইয়া সফিকুল ইসলাম এ সময় উপস্থিত ছিলেন।
সভায় অর্থমন্ত্রী আবুল মাল আবদুল মুহিত, কৃষিমন্ত্রী মতিয়া চৌধুরীসহ বিভিন্ন মন্ত্রণালয়ের ঊর্ধ্বতন কর্মকর্তারা উপস্থিত ছিলেন।
﻿

আল-আরাফাহ্ ব্যাংকের দিনব্যাপী কর্মশালা
আল-আরাফাহ্ ইসলামী ব্যাংক সম্প্রতি শরিয়াহ বাস্তবায়ন বিষয়ে দিনব্যাপী এক কর্মশালার আয়োজন করে।
ব্যাংকের প্রশিক্ষণএকাডেমিতে এ কর্মশালা অনুষ্ঠিত হয়। প্রধান অতিথি হিসেবে কর্মশালাটির উদ্বোধন করেন ব্যাংকের ব্যবস্থাপনা পরিচালক একরামুল হক।
এ সময় ব্যাংকের শরিয়াহ সুপারভাইজরি কমিটির সচিব মো. আবদুর রহীম খান এবং ট্রেনিং একাডেমির ভারপ্রাপ্ত অধ্যক্ষ মো. জাহিদ হাসান উপস্থিত ছিলেন।
কর্মশালাটিতে ব্যাংকের বিভিন্ন শাখার ৩০ জন দ্বিতীয় কর্মকর্তা এবং বিনিয়োগ ও বৈদেশিক বাণিজ্য বিভাগের কর্মকর্তারা অংশ নেন। বিজ্ঞপ্তি।
﻿

যমুনা সার কারখানায় পাঁচ দিন ধরে উৎপাদন বন্ধ
জামালপুরের সরিষাবাড়ীতে অবস্থিত যমুনা সার কারখানা কোম্পানি লিমিটেডের (জেএফসিএল) ইউরিয়া প্ল্যান্টে ছিদ্র ও অ্যামোনিয়া প্ল্যান্টে যান্ত্রিক ত্রুটি দেখা দেওয়ায় চার দিন ধরে উৎপাদন বন্ধ রয়েছে।
জানা গেছে, গত শুক্রবার সন্ধ্যা সাতটায় জেএফসিএলের ইউরিয়া প্ল্যান্টে ছিদ্র ও অ্যামোনিয়া প্ল্যান্টে যান্ত্রিক ত্রুটি দেখা দেওয়ায় কারখানাটিতে সার উৎপাদন বন্ধ হয়ে যায়।
যমুনা সার কারখানা কোম্পানি লিমিটেডের ভারপ্রাপ্ত ব্যবস্থাপনা পরিচালক অচিন্ত্য কুমার দেব অবশ্য প্রথম আলোকে জানান, তিন-চার দিনের মধ্যে যান্ত্রিক ত্রুটি মেরামত করে উৎপাদনে যাওয়ার সম্ভাবনা রয়েছে।
﻿

প্রবাসীদের অর্থায়নে জগন্নাথপুরে বহুতল বাণিজ্যিক ভবন
সুনামগঞ্জ জেলার জগন্নাথপুর উপজেলার সৈয়দপুর শাহারপাড়া ইউনিয়নে প্রবাসীদের অর্থায়নে প্রায় ছয় কোটি টাকা ব্যয়ে একটি বহুতল বাণিজ্যিক ভবন নির্মাণ করা হয়েছে।
অর্থমন্ত্রী আবুল মাল আবদুল মুহিত প্রধান অতিথি হিসেবে সম্প্রতি রাদি’স শপিং কমপ্লেক্স নামের এ ভবনের উদ্বোধন করেন। অনুষ্ঠানে বিশেষ অতিথি ছিলেন সুনামগঞ্জ-৩ আসনের সাংসদ এম এ মান্নান, সুনামগঞ্জ-৫ আসনের সাংসদ মুহিবুর রহমান মানিক, সিলেট-২ আসনের সাংসদ শফিকুর রহমান চৌধুরী, সুনামগঞ্জ জেলা আওয়ামী লীগের সহসভাপতি সিদ্দিক আহমদ, রাদি’স কমপ্লেক্সের মহাপরিচালক সৈয়দ লোকমান হোসেন চৌধুরী, সমাজকর্মী সালেহ আহমদ প্রমুখ। এতে সভাপতিত্ব করেন রাদি’স কমপ্লেক্সের পরিচালক শাহ কামাল হোসেন।
আবুল মাল আবদুল মুহিত বলেন, ‘প্রবাসীরা দেশের অর্থনীতিতে উল্লেখযোগ্য ভূমিকা পালন করছেন। আমরাও বিনিয়োগের জন্য প্রবাসীদের সহযোগিতা করে যাচ্ছি।’
﻿

কক্সবাজারে সৈকত উৎসবে পূবালী ব্যাংক ঋণ বিতরণ করেছে
কক্সবাজারে সম্প্রতি অনুষ্ঠিত এসএমই সৈকত উত্সবে পূবালী ব্যাংক ঋণ বিতরণ করে

কক্সবাজারের মোটেল প্রবালে সম্প্রতি অনুষ্ঠিত তিন দিনব্যাপী ‘এসএমই সৈকত উৎসব’ শীর্ষক মেলায় উদ্যোক্তাদের ঋণ প্রদান করেছে পূবালী ব্যাংক।
বাংলাদেশ ব্যাংকের গভর্নর ড. আতিউর রহমান প্রধান অতিথি হিসেবে এ মেলার উদ্বোধন করেন। অনুষ্ঠানে বাংলাদেশ পর্যটন করপোরেশনের চেয়ারম্যান হেমায়েত উদ্দীন তালুকদার, বাংলাদেশ ব্যাংকের নির্বাহী পরিচালক এস এম মনিরুজ্জামান ও এসএমই অ্যান্ড স্পেশাল প্রোগ্রাম বিভাগের মহাব্যবস্থাপক সুকোমল সিংহ চৌধুরী, পূবালী ব্যাংকের ব্যবস্থাপনা পরিচালক হেলাল আহমদ চৌধুরী, উপব্যবস্থাপনা পরিচালক শফিউল আলম খান চৌধুরী এবং মেলার আয়োজক ক্ষুদ্র ও কুটিরশিল্প সমিতি, বাংলাদেশের (নাসিব) সভাপতি শেখ মোহাম্মদ আবদুস সোবহান উপস্থিত ছিলেন। বিজ্ঞপ্তি।
﻿
আইপিওতে বিমা খাতের জন্য ১০% কোটা দাবি
জীবন বিমা কোম্পানিগুলোর বিনিয়োগযোগ্য তহবিলের অর্থ শেয়ারবাজারে বিনিয়োগের আবেদন জানিয়েছে বাংলাদেশ ইনস্যুরেন্স অ্যাসোসিয়েশন (বিআইএ)।
বিআইএর পক্ষ থেকে গতকাল বৃহস্পতিবার পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনে (এসইসি) এই আবেদন জানানো হয়েছে। বিআইএর সভাপতি শেখ কবীর হোসেন স্বাক্ষরিত এক পত্রের মাধ্যমে এই আবেদন জানানো হয়।
বিমা গ্রাহকদের আমানতের টাকার নিরাপত্তা নিশ্চিত করতে এ ব্যাপারে সুনির্দিষ্ট প্রস্তাব তুলে ধরা হয়।
বিআইএর প্রস্তাবে নতুন কোম্পানির প্রাথমিক গণপ্রস্তাব বা আইপিওতে বিমা খাতের জন্য ন্যূনতম ১০ শতাংশ শেয়ারের কোটা বরাদ্দ রাখার আবেদন জানানো হয়। এ ছাড়া ব্যাংক ও নন-ব্যাংকিং আর্থিক প্রতিষ্ঠানের মতো বিমা কোম্পানিগুলোর জন্য সওদাগরি ব্যাংক বা মার্চেন্ট ব্যাংক ও আলাদা সম্পদ ব্যবস্থাপনা কোম্পানির অনুমোদন চেয়েছে বিআইএ।
বিআইএ তাদের প্রস্তাবে বলেছে, ন্যূনতম এক হাজার কোটি টাকা নিয়ে সওদাগরি ব্যাংক এবং ৫০০ কোটি টাকা নিয়ে সম্পদ ব্যবস্থাপনা কোম্পানির কার্যক্রম শুরু করা হবে।
বিআইএ জানিয়েছে, বেসরকারি খাতের ১৭টি বিমা কোম্পানির হাতে প্রায় দুই হাজার ৮৩৩ কোটি টাকার বেশি বিনিয়োগযোগ্য তহবিল বা অর্থ রয়েছে। এর মধ্যে প্রায় এক হাজার ৩৮ কোটি টাকা শেয়ারবাজারে বিনিয়োগ করা হয়েছে। তার পরও বিমা কোম্পানিগুলোর হাতে এখনো প্রায় এক হাজার ৮০০ কোটি টাকার মতো বিনিয়োগযোগ্য অর্থ রয়েছে।
বিআইএ বলেছে, বিমা গ্রাহকদের আমানতের টাকায় এই তহবিল গড়ে উঠেছে। তাই শেয়ারবাজারে বিনিয়োগের আগে এই অর্থের সর্বোচ্চ নিরাপত্তা নিশ্চিত করতে হবে।
যোগাযোগ করা হলে বিআইএর সভাপতি শেখ কবীর হোসেন বলেন, ‘শেয়ারবাজার পরিস্থিতির উন্নয়নে বুধবার প্রধানমন্ত্রী যে বৈঠক করেছেন, সেখানে আমরা বিমা কোম্পানিগুলোর বিনিয়োগ সক্ষমতার কথা বলেছি। এরই ধারাবাহিকতায় গতকাল এসইসির কাছে আবেদন জানানো হয়েছে। যেহেতু জীবন বিমা খাতের টাকা গ্রাহকের আমানতের অংশ, তাই এর নিরাপত্তা নিশ্চিত করতে আইপিওতে বিশেষ বরাদ্দ রাখার প্রস্তাব করা হয়েছে।’
শেখ কবীর হোসেন আরও বলেন, ‘এসইসির আইন অনুযায়ী ব্যাংক ও নন-ব্যাংকিং আর্থিক প্রতিষ্ঠানগুলো তাদের সহযোগী প্রতিষ্ঠান হিসেবে সওদাগরি ব্যাংক পরিচালনার সুযোগ পেলেও বিমা কোম্পানিগুলোর সেই সুযোগ সীমিত। তাই আমরা এসইসির কাছে এই সুযোগ চেয়েছি। এ ছাড়া বিমা খাত যেন শেয়ারবাজারের উন্নয়নে আরও গুরুত্বপূর্ণ অবদান রাখতে পারে, সে জন্য সম্পদ ব্যবস্থাপনা কোম্পানি গঠনেরও আবেদন করেছি।’
﻿
অক্টোবরে মূল্যস্ফীতির হার সামান্য কমেছে
মাসওয়ারি মূল্যস্ফীতির হার গত অক্টোবর মাসে কিছুটা কমেছে। পরিসংখ্যান ব্যুরোর সর্বশেষ হিসাবমতে, অক্টোবর মাসে পয়েন্ট টু পয়েন্ট ভিত্তিতে মূল্যস্ফীতির হার দাঁড়িয়েছে ১১ দশমিক ৪২ শতাংশে। সেপ্টেম্বর মাসে এই হার ছিল ১১ দশমিক ৯৭ শতাংশ, যা অন্তত এক দশকের মধ্যে সর্বোচ্চ।
চলতি অর্থবছরের জুলাই মাস থেকেই মূল্যস্ফীতির হার মূলত দুই অঙ্কের ঘরে রয়েছে। আশঙ্কার বিষয় হলো, খাদ্যবহির্ভূত পণ্যে মূল্যস্ফীতি বেড়েছে।
পরিসংখ্যান ব্যুরোর হিসাবে, গত অক্টোবর মাসে খাদ্যপণ্যে মূল্যস্ফীতি হয়েছে ১২ দশমিক ৮২ শতাংশ। আর খাদ্যবহির্ভূত পণ্যে এই হার ৯ দশমিক ০৫ শতাংশ।
আবার অক্টোবর মাসে গ্রামের চেয়ে শহর এলাকার মানুষের ওপর মূল্যস্ফীতির চাপ বেশি পড়েছে। শহর এলাকায় মূল্যস্ফীতির হার ১২ দশমিক ৪৭ শতাংশ, যেখানে গ্রামে এই হার হয়েছে ১১ দশমিক ৮৫ শতাংশ।
গত সেপ্টেম্বরে শহরে মূল্যস্ফীতি ছিল ১২ দশমিক ২৯ শতাংশ, আর গ্রামে এই হার ছিল ১১ দশমিক ৮৫ শতাংশ।
অক্টোবর মাসের মূল্যস্ফীতির উপখাত দুটি পর্যবেক্ষণ করলে দেখা যায়, গ্রামের মানুষের চেয়ে শহরের মানুষকে অপেক্ষাকৃত বেশি দামে খাবার কিনে খেতে হচ্ছে। শহরে খাদ্যপণ্যে মূল্যস্ফীতি ১৪ দশমিক ৮৭ শতাংশ। আর গ্রামে এই উপখাতে মূল্যস্ফীতির হার ১১ দশমিক ৯৪ শতাংশ।
অন্যদিকে খাদ্যবহির্ভূত পণ্যে মূল্যস্ফীতি পরিস্থিতিও একই রকম। অক্টোবর মাসে শহরে ৯ দশমিক ১৭ শতাংশ আর গ্রামে ৯ দশমিক ০৫ শতাংশ।
খাদ্যপণ্যের পাশাপাশি খাদ্যবহির্ভূত মূল্যস্ফীতিও বেড়ে যাচ্ছে। চলতি অর্থবছরের শুরু থেকে খাদ্যবহির্ভূত পণ্য কিনতে বেশি অর্থ ব্যয় করতে হচ্ছে। দেশে সেপ্টেম্বর মাসের মাঝামাঝি সময়ে সব ধরনের জ্বালানি তেলের দর একদফা বাড়ানো হয়। ফলে পরিবহনব্যয় বেড়ে যায়। এই বাড়তি পরিবহনব্যয়ের বিষয়টি খাদ্যবহির্ভূত মূল্যস্ফীতিতে প্রতিফলিত হয়েছে বলে মনে করা হচ্ছে।
গত জুলাই মাসে খাদ্যবহির্ভূত পণ্যে মূল্যস্ফীতির হার ছিল ৬ দশমিক ৪৬ শতাংশ। পরের তিন মাসে এই উপখাতে ধারাবাহিকভাবে মূল্যস্ফীতি বেড়েছে। গত অক্টোবর মাসে এই হার পৌঁছেছে ৯ দশমিক ০৫ শতাংশে। আর আগস্ট ও সেপ্টেম্বর মাসে এই হার ছিল যথাক্রমে ৮ দশমিক ৭৬ শতাংশ ও ৮ দশমিক ৭৭ শতাংশ।
পরিসংখ্যান পর্যালোচনায় আরও দেখা যায়, ২০০৪-৫ অর্থবছর থেকে মাসওয়ারি হিসাবে গত সেপ্টেম্বর মাসে সর্বোচ্চ ১১ দশমিক ৯৭ শতাংশ মূল্যস্ফীতি হয়েছে। এর আগে ২০০৭ সালের ডিসেম্বর মাসে মূল্যস্ফীতি সর্বোচ্চ ১১ দশমিক ৫৯ শতাংশে উন্নীত হয়েছিল। আর ২০০০-১ থেকে ২০০৩-৪ অর্থবছর পর্যন্ত বার্ষিক গড় মূল্যস্ফীতির হার ছিল যথাক্রমে এক দশমিক ৬৬ শতাংশ, তিন দশমিক ৫৮ শতাংশ, পাঁচ দশমিক ০৩ শতাংশ এবং পাঁচ দশমিক ৬৪ শতাংশ।
যোগাযোগ করা হলে পলিসি রিসার্চ ইনস্টিটিউটের (পিআরআই) নির্বাহী পরিচালক আহসান এইচ মনসুর গতকাল প্রথম আলোকে বলেন, আমনের ভালো ফলনের কারণে চালের দাম কিছুটা কমেছে, তাই অক্টোবর মাসে মূল্যস্ফীতিও কিছুটা কমেছে। কিন্তু শঙ্কার বিষয় হলো, এখনো মূল্যস্ফীতি দুই অঙ্কের ঘরে রয়েছে।
আহসান এইচ মনসুর আরও বলেন, উচ্চ মূল্যস্ফীতির কারণে সবচেয়ে বেশি কষ্ট হচ্ছে সীমিত আয়ের মানুষের। খাদ্যবহির্ভূত পণ্যে মূল্যস্ফীতি বাড়ার বিষয়টিতে সরকারের বিশেষ দৃষ্টি দেওয়া উচিত বলে তিনি মন্তব্য করেন।
আহসান মনসুরের আশঙ্কা, মূল্যস্ফীতির উচ্চহার আরও কিছুদিন থাকবে। এর যুক্তি তুলে ধরতে গিয়ে তিনি বলেন, উচ্চ মূল্যস্ফীতি এক দিনে হয়নি, ধীরে ধীরে বেড়েছে। আবার কমাতেও সময় লাগবে। তাঁর মতে, দীর্ঘদিন ধরেই সম্পদের যথাযথ বরাদ্দ না হওয়ায় বাজেটে ভর্তুকির পরিমাণ বাড়ছে। সামর্থ্যের বেশি ভর্তুকি দেওয়া হচ্ছে। এতে সামষ্টিক অর্থনৈতিক পরিস্থিতি নিয়ন্ত্রণে রাখতে পারছে না সরকার। সামষ্টিক অর্থনৈতিক পরিস্থিতি নিয়ন্ত্রণে আনার উদ্যোগ নিলে মূল্যস্ফীতিও নিয়ন্ত্রণে চলে আসবে বলে তিনি মত দেন।
﻿

বেশির ভাগ এলডিসির চেয়ে বাংলাদেশ এগিয়ে আছে
স্বল্পোন্নত দেশগুলোর সক্ষমতা বাড়ানোর তাগিদ

এলডিসি প্রতিবেদন প্রকাশ উপলক্ষে আয়োজিত সংবাদ সম্মেলনে (বাঁ থেকে) আনিসাতুল ফাতেমা ইউসুফ, মোস্তাফিজুর রহমান, ফাহমিদা খাতুন ও গোলাম মোয়াজ্জেম

স্বল্পোন্নত দেশগুলোতে (এলডিসি) অর্থনৈতিক প্রবৃদ্ধির হার, পণ্য রপ্তানি, প্রবাসী আয় (রেমিট্যান্স) প্রবাহ এবং প্রত্যক্ষ বিদেশি বিনিয়োগের পরিমাণ আগের চেয়ে নিম্নমুখী হয়েছে। অন্যদিকে নিত্যপণ্যের দাম ঊর্ধ্বমুখী। ফলে সার্বিকভাবে স্বল্পোন্নত দেশগুলোর অর্থনীতি ভালো নেই। এমনটাই মনে করে জাতিসংঘের বাণিজ্য ও উন্নয়ন সংস্থা (আঙ্কটাড)।
এভাবে চলতে থাকলে চলতি বছরের মধ্যভাগে ইস্তাম্বুলে অনুষ্ঠিত স্বল্পোন্নত দেশগুলোর সম্মেলনে ২০২১ সালের মধ্যে স্বল্পোন্নত দেশের সংখ্যা ৪৮ থেকে কমিয়ে ২৪ করার যে ঘোষণা দেওয়া হয়েছিল, সেটাও বাস্তবায়িত হবে না।
এ অবস্থায় স্বল্পোন্নত দেশগুলোর জন্য উন্নয়নশীল দেশগুলোর সার্বভৌম সম্পদ তহবিল থেকে অর্থায়নের প্রস্তাব করেছে আঙ্কটাড। বলা হয়েছে, এসব তহবিলের একটি অংশ স্বল্পোন্নত দেশগুলোর আঞ্চলিক উন্নয়ন ব্যাংকে বিনিয়োগ করা হলে দেশগুলোর আর্থিক সক্ষমতা বাড়বে।
বর্তমানে এই তহবিলের মোট আকার প্রায় চার লাখ কোটি ডলার। এর মাত্র ১ শতাংশই যদি স্বল্পোন্নত দেশগুলোতে বিনিয়োগ করা যায়, তাহলে তাদের ঋণ দেওয়ার সক্ষমতা অনেক বেড়ে যাবে বলে মনে করে আঙ্কটাড।
আঙ্কটাডের এলডিসিবিষয়ক প্রতিবেদন-২০১১-এ এসব কথা বলা হয়েছে। সারা বিশ্বে গতকাল বৃহস্পতিবার একযোগে প্রতিবেদনটি আনুষ্ঠানিকভাবে প্রকাশ করা হয়। ঢাকায় নিজস্ব কার্যালয়ে সংবাদ সম্মেলন করে প্রতিবেদনটি প্রকাশ করে সেন্টার ফর পলিসি ডায়ালগ (সিপিডি)।
এবারের এলডিসি প্রতিবেদনের প্রতিপাদ্য হচ্ছে: ‘অন্তর্ভুক্তিমূলক ও টেকসই উন্নয়নের জন্য দক্ষিণ-দক্ষিণ সহযোগিতা’।
প্রতিবেদনের বিভিন্ন দিক তুলে ধরেন সিপিডির গবেষণা পরিচালক ফাহমিদা খাতুন। প্রতিবেদনে বলা হয়, এশিয়ার স্বল্পোন্নত দেশগুলোর (এলডিসি) গড় প্রবৃদ্ধির চেয়ে বাংলাদেশের প্রবৃদ্ধির হার কিছুটা কম। তবে উন্নয়ন সূচকে বাংলাদেশে এলডিসিভুক্ত বেশির ভাগ দেশের চেয়েই এগিয়ে আছে। প্রবাসী আয়ে এলডিসিগুলোর মধ্যে বাংলাদেশ শীর্ষে রয়েছে।
মোট দেশজ উৎপাদনের (জিডিপি) বৈদেশিক ঋণের অংশও অন্য এলডিসিগুলোর তুলনায় বাংলাদেশে অনেক কম। সব এলডিসির জন্য গড়ে যেখানে এই হার ৩১ দশমিক ৩০ শতাংশ, সেখানে বাংলাদেশের জন্য এই হার ২৬ দশমিক ৭০ শতাংশ।
তবে বিদেশি বিনিয়োগে বাংলাদেশ পিছিয়ে আছে। ২০০৭-০৯ সময়কালে চীনের বিদেশি বিনিয়োগের শীর্ষ ১০টি গন্তব্যের মধ্যে বাংলাদেশ নেই। এই তালিকায় প্রথম ও দ্বিতীয় স্থানে আছে যথাক্রমে জাম্বিয়া ও মিয়ানমার।
ফাহমিদা খাতুন জানান, কম আয়, মানবসম্পদ উন্নয়ন ও অর্থনীতির ভঙ্গুরতা—এই তিনটি সূচকের ওপর ভিত্তি করেই কারা স্বল্পোন্নত দেশ, তা নির্ধারণ করা হয়। স্বল্পোন্নত দেশ থেকে উন্নয়নশীল দেশের পর্যায়ে পৌঁছাতে হলে এই দেশগুলোর মাথাপিছু আয় এক হাজার ৮৬ ডলার, মানবসম্পদ সূচক ৬৬ এবং অর্থনীতির ভঙ্গুরতা সূচক ৩৮ হতে হবে।
আঙ্কটাডের প্রতিবেদনে দেখা যাচ্ছে, বাংলাদেশের মাথাপিছু আয় ৬৪০ ডলার, মানবসম্পদ সূচক ৫৩ দশমিক ৩ এবং অর্থনীতির ভঙ্গুরতা সূচক ২৩ দশমিক ২। অর্থাৎ উন্নয়নশীল দেশ হওয়ার দৌড়ে বাংলাদেশ এখনো বেশ পিছিয়ে আছে।
বাংলাদেশ কবে এলডিসির কাতার থেকে বেরিয়ে আসবে জানতে চাইলে ফাহমিদা খাতুন বলেন, উত্তরণপূর্ব পর্যায়ে পৌঁছাতেই বাংলাদেশের ২০২৭ সাল লেগে যাবে। এর তিন বছর পর অর্থাৎ ২০৩১ সালে বাংলাদেশের উন্নয়নশীল দেশের পর্যায়ে পৌঁছা সম্ভব।
অবশ্য উন্নয়নশীল দেশের পর্যায়ে ওঠার ক্ষেত্রে সম্পদের ও প্রযুক্তিগত সীমাবদ্ধতা এবং সুশাসনের অভাবকে চ্যালেঞ্জ হিসেবে উল্লেখ করেন ফাহমিদা খাতুন।
সিপিডির নির্বাহী পরিচালক মোস্তাফিজুর রহমান এই পরিপ্রেক্ষিতে বলেন, আয়ের দিক থেকে নয়, মানব উন্নয়ন সূচকে উন্নয়ন করে বাংলাদেশকে স্বল্পোন্নত দেশ থেকে উন্নয়নশীল দেশে উন্নীত করা সম্ভব।
এ ক্ষেত্রে দুটি বিষয়ে সতর্ক থাকতে হবে। এটা শুধুই প্রস্তাব। কীভাবে এটি বাস্তবায়িত হবে, সেটা আলোচনা করে ঠিক করতে হবে। দ্বিতীয়ত, এটা বৈদেশিক সাহায্যের বিকল্প হবে না; বরং সম্পূরক হবে।
সংবাদ সম্মেলনে সিপিডির অতিরিক্ত পরিচালক আনিসাতুল ফাতেমা ইউসুফ ও জ্যেষ্ঠ গবেষক গোলাম মোয়াজ্জেম উপস্থিত ছিলেন।
﻿

সিঙ্গারের বিশেষ সাধারণ সভা
সিঙ্গারের ইজিএমে সভাপতিত্ব করেন কোম্পানির চেয়ারম্যান মাহবুব জামিল

সিঙ্গার বাংলাদেশ লিমিটেডের বিশেষ সাধারণ সভা গতকাল বৃহস্পতিবার রাজধানীর ট্রাস্ট মিলনায়তনে অনুষ্ঠিত হয়।
ওই সভায় শেয়ারধারীরা সিকিউরিটিজ অ্যান্ড এক্সচেঞ্জ কমিশনের (এসইসি) নির্দেশনা অনুসারে সিঙ্গার বাংলাদেশ লিমিটেডের শেয়ারের অভিহিত মূল্য ১০০ টাকা থেকে ১০ টাকা করার বিশেষ সিদ্ধান্ত অনুমোদন করেন।
সভায় সভাপতিত্ব করেন সিঙ্গার বাংলাদেশ লিমিটেডের চেয়ারম্যান মাহবুব জামিল।
এ সময় কোম্পানির পরিচালক ও সিএফও আকরাম উদ্দিন আহমেদ, ব্যবস্থাপনা পরিচালক ও সিইও এ এম হামিম রাহমাতউল্লাহ, কোম্পানি সচিব মোহম্মদ সানাউল্লাহ ও পরিচালক সাজিদুর রহমান খান উপস্থিত ছিলেন। বিজ্ঞপ্তি।
﻿
দ্বিতীয় বছরে পা রাখল রিজেন্ট এয়ারওয়েজ

বেসরকারি বিমান পরিবহন সংস্থা রিজেন্ট এয়ারওয়েজ সফলতার সঙ্গে ১০ নভেম্বর প্রথম বছর পূর্ণ করেছে। একই সঙ্গে রিজারভেশনে পূর্ণাঙ্গ অনলাইন পেমেন্ট সিস্টেম চালু করেছে সংস্থাটি।
চট্টগ্রামভিত্তিক ব্যবসায়ী গোষ্ঠী হাবিব গ্রুপের অঙ্গপ্রতিষ্ঠান রিজেন্ট এয়ারওয়েজ কানাডার তৈরি ৫০ সিটের নিজস্ব দুটি ড্যাশ-৮-কিউ ৩০০ এয়ারক্রাফট নিয়ে যাত্রীসেবা দিচ্ছে।
রিজেন্ট এয়ারওয়েজের প্রধান নির্বাহী ইমরান আসিফ গতকালএক সংবাদ সম্মেলনে জানান, প্রথম বছরে রিজেন্ট এয়ারওয়েজ ঢাকা থেকে চট্টগ্রাম, কক্সবাজার, যশোর ও সিলেটের অভ্যন্তরীণ রুটে প্রায় সাড়ে পাঁচ হাজার ফ্লাইট পরিচালনা করে, যাতে দুই লাখ ২০ হাজার যাত্রী আনা-নেওয়া করা হয়েছে।
সংবাদ সম্মেলনে আরও উপস্থিত ছিলেন রিজেন্ট এয়ারওয়েজের ব্যবস্থাপনা পরিচালক মাশরুফ হাবিব, বিপণন ও বিক্রয় বিভাগের পরিচালক আখতার ইউ আহমেদ প্রমুখ। বিজ্ঞপ্তি।
﻿

ব্যান্ডউইডথের দাম ৪০ শতাংশ কমল
শুধু কলসেন্টার খাতে ব্যবহারের জন্য ব্যান্ডউইডথের দাম কমাল সরকার। বর্তমানে ব্যান্ডউইডথের নির্ধারিত মূল্য থেকে ৪০ শতাংশ কমিয়ে সেকেন্ড প্রতি মেগাবাইটের (এমবিপিএস) দাম ছয় হাজার টাকা করা হয়েছে। এক এমবিপিএস ব্যান্ডউইডথের চলতি দাম ১৫ হাজার টাকা।
এ সিদ্ধান্ত চলতি বছর ১ নভেম্বর থেকে কার্যকর বলে জানিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। বিটিআরসির চেয়ারম্যান জিয়া আহমেদ প্রথম আলোকে বলেন, কলসেন্টার শিল্প বাঁচিয়ে তোলার উদ্দেশে এ দাম কমানো হলো। তিনি জানান, কলসেন্টার শিল্প বিকাশে সরকার ও কমিশন সব ধরনের সুযোগ-সুবিধা দেবে। গত মঙ্গলবার কমিশনের সিদ্ধান্ত অনুযায়ী বিষয়টি সর্বসাধারণের জন্য বিটিআরসির ওয়েবসাইটে প্রকাশ করা হয়েছে।
বিটিআরসি এ পর্যন্ত প্রায় সাড়ে ৩০০ কলসেন্টারের লাইসেন্স দিলেও বর্তমানে সক্রিয় আছে ৫৮টি প্রতিষ্ঠান। এ ছাড়া বিধিমালা অনুযায়ী লাইসেন্স নেওয়ার ছয় মাসের মধ্যে চালু করতে ব্যর্থ হলে কলসেন্টারের লাইসেন্স বাতিল করার ঘোষণা দিয়েছিল বিটিআরসি। সে ঘোষণার পরই প্রায় শ দুয়েক লাইসেন্স বাতিল বা বিটিআরসিতে ফেরত এসেছে।
মাত্র পাঁচ হাজার টাকার বিনিময়ে কলসেন্টারের লাইসেন্স দেওয়া হলেও শুধু দক্ষ জনবলের অভাবে এ চেষ্টা ব্যর্থ হয়েছে বলে স্বীকার করেন টেলিযোগাযোগমন্ত্রী রাজিউদ্দিন আহমেদ। তিনি অবশ্য বলেন, অন্যতম বৈদেশিক মুদ্রা অর্জনের খাত হিসেবে কলসেন্টার বিকশিত করার পরিকল্পনা নেওয়া হয়েছে। এ জন্য প্রয়োজনীয় সব ব্যবস্থাই নেবে সরকার।
কলসেন্টারের মাধ্যমে একটি প্রতিষ্ঠান তথ্য দিয়ে ক্রেতাকে সেবা ও সমস্যার সমাধান দিয়ে থাকে। বিভিন্ন প্রতিষ্ঠানের ক্রেতাদের সহযোগিতা, টেলিমার্কেটিং এবং প্রতিষ্ঠানের বিভিন্ন সেবা, অফার ও তথ্য জানানোই কলসেন্টারের কাজ। এটিকে বিজনেস প্রসেস আউটসোর্সিং (বিপিও) বলা হয়। ২০০৮ সালে বিশ্বজুড়ে বিপিওর বাজার ছিল ৩৮২ দশমিক ৫ বিলিয়ন মার্কিন ডলার। ২০০৯ সালে তা ৬৪১ দশমিক ২ বিলিয়ন ডলারে উন্নীত হয়। বিপিওর মধ্যে নলেজ প্রসেস আউটসোর্সিং (কেপিও), লিগ্যাল প্রসেস আউটসোর্সিং (এলপিও), রিসার্স প্রসেস আউটসোর্সিং (আরপিও) ও এডুকেশন প্রসেস আউটসোর্সিং (ইপিও) শীর্ষে রয়েছে।
বিটিআরসির চেয়ারম্যান জানান, ব্যান্ডউইডথের দাম কমানোর পাশাপাশি দেশজুড়ে কলসেন্টার প্রশিক্ষণের বিষয়ে একটি পরিকল্পনা তৈরিসহ প্রয়োজনীয় কার্যক্রম গ্রহণে সংশ্লিষ্ট কর্মকর্তাদের নির্দেশ দেওয়া হয়েছে।
সম্প্রতি ভারতীয় কলসেন্টার প্রশিক্ষণ প্রতিষ্ঠান ‘হিরো মাইন্ড মাইন’ এ বিষয়ে প্রয়োজনীয় প্রশিক্ষণ দেবে বলে কমিশনের সঙ্গে বৈঠকও করেছে।
﻿
 
ঢাকায় আইএজি কার্গোর পণ্য পরিবহন শুরু
ঢাকায় ইন্টারন্যাশনাল এয়ারলাইনস গ্রুপ (আইএজি) কার্গো বা পণ্যবাহী বিমান চালাতে শুরু করেছে। হংকং থেকে গত বুধবার আইএজি কার্গোর প্রথম বাণিজ্যিক ফ্লাইট ঢাকার শাহজালাল আন্তর্জাতিক বিমানবন্দরে এসে পৌঁছেছে।
এটি হচ্ছে এই অঞ্চলে আইএজি (ইন্টারন্যাশনাল এয়ারলাইনস গ্রুপের) প্রথম কার্গো ফ্লাইট। বোয়িং ৭৪৭-৮ ফ্রেইটার দিয়ে এটি পরিচালনা করা হচ্ছে। ব্রিটিশ এয়ারওয়েজ ওয়ার্ল্ড কার্গো ব্র্যান্ডের মাধ্যমে পরিচালিত হচ্ছে এই ফ্লাইট।
বাংলাদেশ, পাকিস্তান ও মধ্যপ্রাচ্যে আইএজি কার্গোর আঞ্চলিক বাণিজ্যিক ব্যবস্থাপক প্রভিন সিং জানান, ‘ঢাকায় যেহেতু ৭৪৭-৮ ফ্রেইটারকে স্বাগত জানানো হয়েছে, সেহেতু ঢাকা তথা বাংলাদেশের কার্গো শিল্পে পণ্য পরিবহন সেবা দিতে তাঁরা প্রতিশ্রুতিবদ্ধ।
আইএজি কার্গো বর্তমানে এশিয়ায় সাংহাই, দিল্লি, দুবাইসহ লন্ডন, শিকাগো, আটলান্টা, হিউস্টন প্রভৃতি গন্তব্যে চলাচল করছে। বিজ্ঞপ্তি।
﻿

দরপতন থেমেছে, লেনদেন বেড়েছে
পুঁজিবাজারের স্থিতিশীলতা ফেরাতে প্রধানমন্ত্রীর নির্দেশনায় সরকারি উদ্যোগের খবরে অবশেষে দরপতন থেমেছে। এর বিপরীতে দেশের দুই স্টক এক্সচেঞ্জেই গতকাল বৃহস্পতিবার শেয়ারের মূল্যসূচক ও লেনদেন উল্লেখযোগ্য হারে বেড়েছে।
দেশের প্রধান শেয়ারবাজার ঢাকা স্টক এক্সচেঞ্জে (ডিএসই) সাধারণ মূল্যসূচক ১৭৯ পয়েন্ট বেড়ে আবার পাঁচ হাজার পয়েন্টের মাইলফলক অতিক্রম করেছে। এ নিয়ে গত দুই দিনে স্টক এক্সচেঞ্জটির সাধারণ সূচক ৫১৭ পয়েন্ট বাড়ল।
এর আগে ঈদুল আজহার ছুটির পর তিন দিনে সূচক কমে ছিল ৫৬০ পয়েন্ট। আর টানা এ দরপতনে অবশিষ্ট পুঁজিটুকু হারানোর আতঙ্কের পাশাপাশি ক্ষোভ ছড়িয়ে পড়ে সাধারণ বিনিয়োগকারীদের মধ্যে। এ অবস্থায় পুঁজিবাজারের স্থিতিশীলতা ফেরাতে তাঁরা প্রধানমন্ত্রী শেখ হাসিনার হস্তক্ষেপ দাবি করে আসছিলেন।
অবশেষে গত বুধবার রাতে পুঁজিবাজারের স্থিতিশীলতা ফেরানোর লক্ষ্যে প্রধানমন্ত্রী শেখ হাসিনা সংশ্লিষ্ট বিভিন্ন পক্ষের সঙ্গে দীর্ঘ বৈঠক করেন। এ বৈঠকে বাজারের স্থিতিশীলতা ফেরানো ও সাধারণ বিনিয়োগকারীদের লোকসান পোষাতে স্বল্প, মধ্য ও দীর্ঘমেয়াদি পদক্ষেপ নেওয়ার সিদ্ধান্ত হয়, যা আগামী দু-এক দিনের মধ্যে জানানো হবে।
বৈঠকে একই সঙ্গে নিশ্চিত করা হয় যে, পুঁজিবাজারের অপ্রদর্শিত অর্থ বা কালোটাকা বিনিয়োগ করলে কোনো সংস্থা থেকে প্রশ্ন তোলা হবে না। বাণিজ্যিক ব্যাংকগুলোর পুঁজিবাজারে বিনিয়োগ বাড়ানোর ব্যাপারেও একমত পোষণ করা হয়।
বাজারসংশ্লিষ্ট ব্যক্তিরা বলছেন, প্রধানমন্ত্রীর বৈঠকের পর বিনিয়োগকারীরা আবার আশাবাদী হয়ে উঠেছেন। মূলত এ কারণেই বাজারে মূল্যসূচক ও লেনদেন বেড়েছে। এটি বাজারের জন্য ভালো খবর। তবে কোনো কারণে সরকারের সর্বোচ্চ পর্যায়ের আশ্বাসও যদি স্থিতিশীলতা ফেরাতে ব্যর্থ হয়, তাহলে তা বাজারের জন্য আগের চেয়ে ভয়াবহ পরিণতি ডেকে আনতে পারে। সে জন্য সরকারের অত্যন্ত সতর্কতার সঙ্গে পদক্ষেপ নেওয়া উচিত বলে তাঁরা অভিমত প্রকাশ করেন।
বাজারসংশ্লিষ্ট ব্যক্তিরা একই সঙ্গে বিনিয়োগকারীদের উদ্দেশে বলেন, পুঁজিবাজার একটি ঝুঁকিপূর্ণ বিনিয়োগের ক্ষেত্র। এখানে বিনিয়োগ করলে যেমন উচ্চহারে মুনাফা করা যায়, তেমনি লোকসানের পরিমাণও হয় বড়। তাই সবার উচিত জেনে-বুঝে সতর্কতার সঙ্গে এ বাজারে বিনিয়োগ করা। কারণ, বারবার সরকারের শীর্ষ পর্যায় প্রণোদনা দিয়ে বাজার ঠিক করে দেবে—এ আশা করা ঠিক হবে না।
জানা গেছে, প্রধানমন্ত্রীর বৈঠকের সিদ্ধান্ত অনুযায়ী পরবর্তী বৈঠক ঠিক করতে আজ শুক্রবার অর্থ মন্ত্রণালয়ের সভাকক্ষে অর্থমন্ত্রী আবুল মাল আবদুল মুহিতের সভাপতিত্বে বৈঠক অনুষ্ঠিত হবে। এ বৈঠকে বাংলাদেশ ব্যাংক, জাতীয় রাজস্ব বোর্ড (এনবিআর), বিমা উন্নয়ন ও নিয়ন্ত্রণ কর্তৃপক্ষ, ইনভেস্টমেন্ট করপোরেশন অব বাংলাদেশ (আইসিবি) এবং পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনের (এসইসি) শীর্ষস্থানীয় কর্মকর্তারা উপস্থিত থাকবেন।
জানা গেছে, এ বৈঠকে বাজারের তারল্যপ্রবাহ বাড়ানো ও ব্যাংকগুলোর বিনিয়োগ-সক্ষমতা বাড়াতে বিধিবদ্ধ নগদ জমা (সিআরআর) ও বিধিবদ্ধ জমার (এসএলআর) হার কমানো, পুঁজিবাজারে ব্যাংকের আইনি বিনিয়োগ সীমা (এক্সপোজার লিমিট) নতুনভাবে সংজ্ঞায়িত করা, বিনিয়োগকারীদের ঋণের সুদ মওকুফ বা একটি নির্দিষ্ট সময়ের জন্য স্থগিত রাখা, অনাদায়ী ঋণের বিপরীতে ব্যাংকগুলোর নিরাপত্তা সঞ্চিতি রাখার বাধ্যবাধকতা থেকে সাময়িক অব্যাহতি প্রদান, জীবন বিমা তহবিলের অর্থ পুঁজিবাজারে বিনিয়োগসহ বিভিন্ন বিষয়ে আলোচনা হবে। বৈঠকে এসব বিষয়ে সিদ্ধান্ত হলে সংশ্লিষ্ট কর্তৃপক্ষ প্রজ্ঞাপনের মাধ্যমে জনগণকে অবহিত করবে।
বাজার পরিস্থিতি: ডিএসইতে গতকাল লেনদেনের প্রথম পাঁচ মিনিটের মধ্যে সূচক ১৫১ পয়েন্ট বেড়ে যায়। একপর্যায়ে তা সোয়া ২০০ পয়েন্টের বেশি বেড়ে যায়। তবে দিন শেষে সূচক ১৭৯ পয়েন্ট বেড়ে পাঁচ হাজার ১৬৬ পয়েন্ট অতিক্রম করে।
চট্টগ্রাম স্টক এক্সচেঞ্জের (সিএসই) সূচক ২৩৪ পয়েন্ট বেড়ে নয় হাজার ৩৭০ পয়েন্টে দাঁড়িয়েছে। স্টক এক্সচেঞ্জটিতে ১৭৪টি শেয়ারের লেনদেন হয়েছে। এর মধ্যে দাম বেড়েছে ১৫২টির, কমেছে ১৮টির ও অপরিবর্তিত রয়েছে চারটি প্রতিষ্ঠানের শেয়ারের দাম। সিএসইতে এদিন ৪৯ কোটি টাকার শেয়ার লেনদেন হয়েছে। আর ডিএসইতে লেনদেন হয়েছে ৪১৬ কোটি টাকার শেয়ার, যা আগের দিনের চেয়ে ১৩১ কোটি টাকা বেশি।
ডিএসই সূত্রে জানা গেছে, গতকাল সব শ্রেণীর বিনিয়োগকারীই লেনদেনে সক্রিয় ছিল।
﻿﻿

বার্ষিক উৎপাদন প্রায় দুই কোটি পিস  অন্তত দেড় হাজার কোটি টাকার লেনদেন
দেশীয় লুঙ্গি হচ্ছে ব্র্যান্ড, যাচ্ছে বিদেশেও
সিরাজগঞ্জের শাহজাদপুরের রূপপুর এলাকায় একটি টেক্সটাইল মিলসে যন্ত্রচালিত তাঁতে লুঙ্গি তৈরি করছেন তাঁতিরা

যুগ যুগ ধরে অধিকাংশ বাঙালি পুরুষের নিত্যদিনের অন্যতম পোশাক লুঙ্গি। সম্পূর্ণ দেশীয় উপকরণ ও প্রযুক্তি ব্যবহার করে লুঙ্গির চাহিদার প্রায় পুরোটাই এখন দেশে তৈরি হচ্ছে। দেশের জনসংখ্যা বাড়ার সঙ্গে সঙ্গে আরামদায়ক এ পোশাকের বাজার প্রতিবছরই বাড়ছে।
লুঙ্গি উৎপাদন ও বিপণনের সঙ্গে সংশ্লিষ্ট ব্যক্তিরা জানান, বর্তমানে লুঙ্গির দেশীয় চাহিদা বার্ষিক প্রায় দুই কোটি পিস। তবে রমজান মাসে ঈদের আগে শুধু জাকাতের জন্যই এর চাহিদা অন্য মাসগুলোর তুলনায় প্রায় দ্বিগুণ হয়। প্রবাসী বাংলাদেশিদের জন্য একসময় অল্পবিস্তর ও পরোক্ষভাবে লুঙ্গি রপ্তানি হলেও কয়েক বছর ধরে তা সরাসরি রপ্তানি করছে কয়েকটি প্রতিষ্ঠান।
লুঙ্গি উৎপাদন ও ব্যবসার ওপর সুনির্দিষ্ট তথ্য-পরিসংখ্যান নেই বলে জানান ব্যবসায়ী ও উৎপাদকেরা। তবে তাঁদের প্রাক্কলন হলো, লুঙ্গি ব্যবসায় বছরে অন্তত দেড় হাজার কোটি টাকা হাত বদল হয়।
খোঁজ নিয়ে জানা গেছে, স্বাধীনতার পর একসময় কেরানীগঞ্জের রুহিতপুর, দোহার, নবাবগঞ্জ ও শ্রীনগরের হস্তচালিত তাঁতের (হ্যান্ডলুম) তৈরি লুঙ্গি প্রসিদ্ধ ছিল। কিন্তু চাহিদা বাড়ার সঙ্গে সঙ্গে যন্ত্রচালিত তাঁতে (পাওয়ারলুম) লুঙ্গি তৈরি শুরু হয়। এতে উৎপাদন বেড়ে যায় কয়েক গুণ। বর্তমানে পাবনা, সিরাগঞ্জের বেলকুচি, শাহজাদপুর, এনায়েতপুর ও কুষ্টিয়ার কুমারখালীর যন্ত্রচালিত তাঁতেই চাহিদার অধিকাংশ লুঙ্গি তৈরি হচ্ছে।
সুতির চেক ও প্রিন্টের লুঙ্গির পাশাপাশি কারুকাজ করা জ্যাকেট লুঙ্গি তৈরি হচ্ছে দেশে। এসব লুঙ্গি উৎপাদন ও বিপণনকারী প্রতিষ্ঠানের সংখ্যা দুই শতাধিক। এর মধ্যে অনেক প্রতিষ্ঠান শুধু স্থানীয়ভাবে, অর্থাৎ অঞ্চলভিত্তিক উৎপাদন ও বিক্রি করে থাকে। তবে বেশির ভাগ প্রতিষ্ঠানই তাঁত মালিকদের কাছে কার্যাদেশ দিয়ে লুঙ্গি তৈরি করিয়ে আনে। তারপর এতে নিজেদের প্রতীক লাগিয়ে বাজারজাত করে।
লুঙ্গির সবচেয়ে বড় পাইকারি বাজার বসে সিরাগঞ্জের শাহজাদপুর, নরসিংদীর বাবুরহাট ও টাঙ্গাইলের করটিয়ায়। এখান থেকেই সারা দেশের পাইকারি ব্যবসায়ীরা লুুঙ্গি কিনে স্থানীয় বাজারে বিক্রি করেন।
দেড় যুগ আগেও স্থানীয়ভাবে নামে-বেনামে বিক্রি হতো লুঙ্গি। এখন বেশ কিছু লুঙ্গি উৎপাদনকারী প্রতিষ্ঠান এটাকে তাদের ব্র্যান্ড হিসেবে দাঁড় করানোর চেষ্টা করছে। বলা যায়, কয়েকটি ব্র্যান্ড নাম হয়ে গেছে। এসব ব্র্যান্ডের লুঙ্গি দেশের চাহিদা মিটিয়ে মধ্যপ্রাচ্য, দক্ষিণ আফ্রিকা, ভারত, শ্রীলঙ্কা, ইন্দোনেশিয়া, সৌদি আরবসহ বিভিন্ন দেশে রপ্তানি হচ্ছে। ব্র্যান্ডগুলোর মধ্যে আমানত শাহ, স্ট্যান্ডার্ড, এটিএম ও অনুসন্ধান লুঙ্গি অন্যতম।
একাধিক লুঙ্গি ব্যবসায়ী দাবি করেন, এশিয়ার মধ্যে সবচেয়ে ভালো মানের লুঙ্গি বাংলাদেশেই তৈরি হয়। পুরোনো ঢাকার ঐতিহ্যবাহী সাদা লুঙ্গি একসময় ভারত থেকে আমদানি করা হতো। তবে এখন অবস্থার পরিবর্তন হয়েছে। দেশেই এ লুঙ্গি তৈরি করছেন উৎপাদকেরা, এমনকি তা ভারতেও রপ্তানি করা হচ্ছে।
নাম প্রকাশ না করার শর্তে একাধিক ব্যবসায়ী জানান, বিভিন্ন দেশের সরকার লুঙ্গি রপ্তানিতে ভর্তুকি দেয়। বাংলাদেশেও গত বিএনপি সরকারের সময় লুঙ্গি রপ্তানিতে ১০ শতাংশ ভর্তুকি দেওয়া হতো। কিন্তু তত্ত্বাবধায়ক সরকার তা বন্ধ করে দেয়। বর্তমান মহাজোট সরকারও সেটি বন্ধ রেখেছে। তাঁরা অবশ্য এ-ও জানান, বাণিজ্য মন্ত্রণালয় পাঁচ শতাংশ ভর্তুকি দেওয়ার আশ্বাস দিয়েছে। এটি বাস্তবায়িত হলে রপ্তানি আরও বাড়ানো সম্ভব বলে মনে করেন তাঁরা।
দেশের ব্যবসায়ীদের সঙ্গে কথা বলে জানা গেছে, প্রবাসী বাঙালি ছাড়াও ফিলিপাইন, বার্মা, শ্রীলঙ্কা, ভুটান, নেপাল, সিঙ্গাপুর ও জর্দানের বহু মানুষের নিত্যদিনের পোশাক লুঙ্গি। তবে সেসব দেশের লুঙ্গি গুণগত মান, ধরন ও নকশা বাংলাদেশি লুঙ্গির চেয়ে ভিন্ন। তার পরও ভিনদেশি লুঙ্গি তৈরি ও রপ্তানি করে সাফল্য দেখাচ্ছে একাধিক প্রতিষ্ঠান।
উৎপাদক ও ব্যবসায়ীরা বলেন, গত কয়েক বছরে সুতা, রং, রাসায়নিক দ্রব্যসহ অন্যান্য সামগ্রীর দাম বেড়েছে। এতে লুঙ্গির উৎপাদন খরচ প্রকারভেদে ৫০ থেকে ১০০ টাকা পর্যন্ত বেড়েছে। অনেক ব্যবসায়ী তাঁত বন্ধ করে দিতে বাধ্য হয়েছেন। কিন্তু সরকার বিষয়টি নিয়ে ইতিবাচক পদক্ষেপ নিচ্ছে না।
লুঙ্গির ব্র্যান্ড: ১৯৮৩ সাল থেকে হেলাল অ্যান্ড ব্রাদার্স আমানত শাহ লুঙ্গি তৈরি করছে। তবে ১৯৯৩ সালে থেকে ট্রেডমার্ক লাইসেন্স নিয়ে স্ট্যান্ডার্ড লুঙ্গির ব্র্যান্ডিং শুরু করে প্রতিষ্ঠানটি। প্রথমে স্থানীয় বাজারে ব্যবসা করলেও ২০০১ সাল থেকে রপ্তানিতে নামে প্রতিষ্ঠানটি। বর্তমানে তারা দুবাই, মালয়েশিয়া, শ্রীলঙ্কা, ভারত, সৌদি আরব, দক্ষিণ আফ্রিকা ও ওমানে লুঙ্গি রপ্তানি করছে। গত অর্থবছরে প্রায় দুই লাখ পিস লুঙ্গি রপ্তানি করে পাঁচ লাখ মার্কিন ডলার আয় করে প্রতিষ্ঠানটি।
প্রতিষ্ঠানটি স্বত্বাধিকারী মো. হেলাল মিয়া প্রথম আলোকে বলেন, দেশ ও বিদেশের চাহিদা অনুযায়ী বিভিন্ন ধরনের আমানত শাহ লুঙ্গি তৈরি হয়। তিনি আরও বলেন, সিরাজগঞ্জের বেলকুচি, নারায়ণগঞ্জের আড়াইহাজার, নরসিংদীর রায়পুরা, মুন্সিগঞ্জের লৌহজংয়ে স্থানীয় তাঁত ব্যবসায়ীদের কাছে কার্যাদেশ দিয়ে লুঙ্গি উৎপাদন হয়। পরে নিজস্ব কারখানায় ছাপ্পর দিয়ে মোড়কজাত করা হয়। প্রতিষ্ঠানটি বর্তমানে মাসে প্রায় এক লাখ পিস লুঙ্গি তৈরি করছে। আর এতে কাজ করছেন প্রায় পাঁচ শতাধিক কর্মকর্তা-কর্মচারী। আমানত শাহ লুঙ্গির পিসপ্রতি মূল্য ৬০ থেকে শুরু করে দুই হাজার টাকা পর্যন্ত হয়।
হেলাল মিয়া আরও বলেন, গুণগত মান ও নকশার কারণে বিদেশে বাংলাদেশি লুঙ্গির চাহিদা আছে। সরকার যদি রপ্তানিতে ভর্তুকি ও উৎপাদনে ব্যবহূত কেমিক্যাল শুল্কমুক্ত আমদানির সুবিধা দেয়, তবে আরও বেশি রাজস্ব আদায় সম্ভব।
লুঙ্গি ব্যবসার বিভিন্ন দিক নিয়ে তাঁরা একটি সমীক্ষা পরিচালনার উদ্যোগ নিয়েছেন বলেও জানান হেলাল মিয়া। এটি সম্পন্ন হলে এ পণ্যের বাজার সম্পর্কে কিছু সুনির্দিষ্ট ধারণা পাওয়া সম্ভব হবে বলে মনে করেন তিনি।
দেশের লুঙ্গি ব্যবসায় আরেক ব্র্যান্ড এটিএম লুঙ্গি। মানসম্মত লুঙ্গি উৎপাদন ও বিপণন করে স্থানীয় বাজারের বিশাল একটি অংশ দখলে নিয়েছে প্রতিষ্ঠানটি। শ্রীলঙ্কা, মধ্যপ্রাচ্য, ইন্দোনেশিয়া, থাইল্যান্ড ও আফ্রিকায় রপ্তানি হচ্ছে এটিএম লুঙ্গি। প্রতিষ্ঠানটিতে কাজ করছেন সহস্রাধিক কর্মী।
প্রায় ৪০ বছর ধরে ব্যবসা করছে অনুসন্ধান লুঙ্গি। এখন বছরে প্রায় সাড়ে তিন লাখ পিস লুঙ্গি তৈরি করছে এ প্রতিষ্ঠান। অনুসন্ধান লুঙ্গি পিসপ্রতি ২২৫ থেকে এক হাজার ২০০ টাকা পর্যন্ত হয়ে থাকে।
মূলত দেশীয় মানুষের চাহিদার মেটাতে তৈরি হলেও দেশের বাইরেও যাচ্ছে অনুসন্ধান লুঙ্গি। বহু ক্ষেত্রে সরাসরি না হলেও প্রবাসী বাংলাদেশি ও অন্য প্রতিষ্ঠানের মাধ্যমে অনুসন্ধান লুঙ্গি মধ্যপ্রাচ্যে রপ্তানি হয়।
প্রতিষ্ঠানটির স্বত্বাধিকারী মো. ফারুক বলেন, ‘আমরা মূলত স্থানীয় বাজারের চাহিদা অনুযায়ী লুঙ্গি তৈরি করি। বিদেশের বাজার পুরোপুরি ধরতে পারিনি। হাতে গোনা কয়েকটি প্রতিষ্ঠান বিদেশে লুঙ্গি রপ্তানিতে সাফল্য দেখাচ্ছে।’
সিরাজগঞ্জের তাঁত: সারা দেশের প্রায় অর্ধেক তাঁতই সিরাজগঞ্জে। জেলার বিভিন্ন উপজেলায় হস্তচালিত তাঁতের সংখ্যা প্রায় আড়াই লাখ এবং যন্ত্রচালিত তাঁত আছে দেড় লাখ। সিরাজগঞ্জের বেলকুচি, শাহজাদপুর, উল্লাপাড়া ও চৌহালী উপজেলার এনায়েতপুর থানা এলাকাতেই তাঁতের সংখ্যা বেশি। স্থানীয় প্রায় ৫০ লাখ লোক শিল্পটির সঙ্গে প্রত্যক্ষ-পরোক্ষভাবে জড়িত। এখান থেকেই ব্র্যান্ড ও ব্র্যান্ডবিহীন লুঙ্গি উৎপাদনকারী প্রতিষ্ঠানগুলো চাহিদা অনুযায়ী কার্যাদেশ দিয়ে লুঙ্গি তৈরি করায়।
প্রতি দুটি হস্তচালিত তাঁত চালাতে একজন লোক প্রয়োজন। আর প্রতিটি তাঁত দিয়ে সপ্তাহে প্রায় ৪০টি লুঙ্গি তৈরি করা সম্ভব। লুঙ্গিপ্রতি তাঁতিদের ২০ থেকে ২৫ টাকা মজুরি দেওয়া হয়।
বেলকুচির তাঁত ব্যবসায়ী আবদুল মজিদ আরও বলেন, ‘আগে ৪৫ হাজার টাকায় পাওয়ারলুম কিনেছি। গত কয়েক বছরে মেশিনের দাম প্রায় তিন গুণ বেড়েছে। ফলে ক্ষুদ্র ও মাঝারি ব্যবসায়ীরা ইচ্ছা থাকা সত্ত্বেও তাঁতের সংখ্যা বাড়াতে পারছেন না।’
আবদুল মজিদ জানান, মাত্র ২০ ভাগ ব্যবসায়ী ব্যাংকঋণ পান। এ ক্ষেত্রে ব্যাংকঋণ-প্রক্রিয়া সহজ করা প্রয়োজন। এটা করা হলে উৎপাদন আরও বাড়ানো সম্ভব।
জেলার তাঁত মালিক সমিতির সভাপতি হায়দার আলী জানান, তাঁত মালিকেরা সরকারি কোনো সুবিধা পাচ্ছেন না। পাঁচ বছর আগে প্রান্তিক ও ক্ষুদ্র তাঁতিদের জন্য ঋণের সুবিধা থাকলেও বর্তমানে তা বন্ধ।
হায়দার আলী আরও বলেন, মৌসুমে তাঁতিদের ব্যবসা কিছুটা চললেও অন্য সময়ে ক্ষুদ্র তাঁত মালিকদের দাদনের শরণাপন্ন হতে হয়। জীবনের তাগিদে ব্যবসায়ীরা দাদন বাবদ টাকা নিয়ে ব্যবসা করতে বাধ্য হন। এতে লাভ তো দূরের কথা, লোকসানের দিকেই যেতে হয়।
বেলকুচি উপজেলার একটি গ্রাম তামাই। এখানেই প্রায় ৪০০ ব্যবসায়ীর ১০ হাজার তাঁত আছে, যার ৯৫ শতাংশ তাঁতেই লুঙ্গি তৈরি করা হয়।
এসব তথ্য দিয়ে গ্রামটির অন্যতম ব্যবসায়ী ফজলুর রহমান বলেন, তাঁত বোর্ডসহ সরকারের সংশ্লিষ্ট দপ্তরের সুনজর ও বড় উদ্যোক্তারা এগিয়ে এলে এই খাতটির প্রসার সম্ভব।
তাঁত গবেষণা প্রতিষ্ঠানের পরিচালক মো. মোবারক হোসেন প্রথম আলোকে বলেন, তুলা থেকে তৈরি সুতার সঙ্গে কৃত্রিম সুতা ব্যবহার করতে হবে। এর সঙ্গে পাটের সুতার ব্যবহার বাড়াতে হবে। শুধু তুলার সুতায় উৎপাদন খরচ দ্বিগুণ হয়। তাঁত মালিকেরাও লাভবান হতে পারেন না।
ডিসেন্ট লুঙ্গির স্বত্বাধিকারী আবদুর রহিম সাগর প্রথম আলোকে অভিযোগ করে বলেন, দেশের স্পিনিং মিল মালিকেরা সিন্ডিকেট করে ইচ্ছেমতো সুতার দাম বাড়িয়ে দিচ্ছেন। এ কারণে তাঁতিরা ক্ষতিগ্রস্ত হচ্ছেন। তাই সরকার যদি সুতার দাম নির্ধারণ করে দেয়, তবে অবস্থার উন্নতি হবে।
(প্রতিবেদনটি তৈরি করতে সহায়তা করেছেন প্রথম আলোর নিজস্ব প্রতিবেদক এনামুল হক, সিরাজগঞ্জ)
﻿

প্রধানমন্ত্রীর সঙ্গে আবার বৈঠক হবে শেয়ারবাজার সংশ্লিষ্টদের
সুদ মাফ ও ঋণ পরিশোধের সময় শিথিল হতে পারে
বিনিয়োগ করার জন্য শেয়ারের বিপরীতে বিনিয়োগকারীদের নেওয়া ঋণের (মার্জিন লোন) সুদের হার মওকুফ ও আসল পরিশোধের সময়সীমা শিথিল করা হতে পারে। এ ছাড়া প্রাতিষ্ঠানিক এবং প্রবাসীদের শেয়ার বিনিয়োগের ওপর আরোপিত ১০ শতাংশ হারে করও প্রত্যাহার করার উদ্যোগ নেওয়া হচ্ছে।
গতকাল শুক্রবার সচিবালয়ে অর্থমন্ত্রীর সভাপতিত্বে অনুষ্ঠিত এক বৈঠকে এসব বিষয় নিয়ে আলোচনা হয়েছে। এ নিয়ে চূড়ান্ত সিদ্ধান্ত হবে প্রধানমন্ত্রী শেখ হাসিনার সঙ্গে অনুষ্ঠেয় আগামী বৈঠকে। পুঁজিবাজার স্থিতিশীল করার এসব সুপারিশ নিয়ে প্রধানমন্ত্রীর সঙ্গে শিগগির আবার বৈঠক করবেন বাজারসংশ্লিষ্ট ব্যক্তিরা। এ জন্য সুপারিশ তৈরি করতেই গতকাল বৈঠক করেছেন অর্থমন্ত্রী। অর্থমন্ত্রী এ নিয়ে আরও বৈঠক করবেন বলে জানা গেছে।
বৈঠক শেষে সিকিউরিটিজ অ্যান্ড এক্সচেঞ্জ কমিশনের (এসইসি) চেয়ারম্যান এম খায়রুল হোসেন গতকাল সবিচালয়ে সাংবাদিকদের বলেন, প্রধানমন্ত্রীর দেওয়া প্রতিশ্রুতি বাস্তবায়নের কাজ এগোচ্ছে। তিনি আরও বলেন, বাজার এবং বিনিয়োগকারীদের স্বার্থে বাস্তবভিত্তিক সব পদক্ষেপই নেওয়া হবে। এ কারণে শিগগির প্রধানমন্ত্রীর সঙ্গে দ্বিতীয় দফা বৈঠক অনুষ্ঠিত হবে।
তবে বৈঠক শেষে অর্থমন্ত্রী আবুল মাল আবদুল মুহিত শেয়ারবাজার নিয়ে কোনো কথা বলেননি। সূত্র জানায়, গত বুধবার প্রধানমন্ত্রীর সঙ্গে অনুষ্ঠিত বৈঠকে শেয়ারবাজার নিয়ে বিতর্কিত কোনো বক্তব্য দিতে সংশ্লিষ্ট ব্যক্তিদের না করে দেওয়া হয়েছে। এমনকি ওই বৈঠকে বিতর্কিত ব্যক্তিদেরও রাখা হয়নি। বৈঠকে কী সিদ্ধান্ত হলো—জানতে চাইলে সাংবাদিকদের প্রশ্নের জবাবে এসইসির চেয়ারম্যান এম খায়রুল হোসেন বলেন, ‘সব ইতিবাচক। প্রধানমন্ত্রী যেখানে প্রতিশ্রুতি দিয়েছেন, সেখানে যদি কার্যকর কোনো সিদ্ধান্ত না হয়...’ এটুকু বলে তিনি গতকাল বাক্য আর শেষ করেননি।
বুধবার রাতে প্রধানমন্ত্রীর সরকারি বাসভবন গণভবনে পুঁজিবাজার নিয়ে চার ঘণ্টার বৈঠক হয়। ওই বৈঠকের সিদ্ধান্ত বাস্তবায়ন-প্রক্রিয়া এগিয়ে নিতেই গতকালের বৈঠকটি ডাকা হয় বলে জানান এসইসির চেয়ারম্যান। তিনি বলেন, ‘মাননীয় প্রধানমন্ত্রীর সঙ্গে অনুষ্ঠিত বৈঠকে যেসব সিদ্ধান্ত এসেছিল, সেসব বিষয়ে বাস্তবভিত্তিক পদক্ষেপ গ্রহণের জন্যই আমরা আজ বসেছিলাম।’
বৈঠকে জাতীয় রাজস্ব বোর্ডের (এনবিআর) চেয়ারম্যান নাসিরউদ্দিন আহমেদ, ব্যাংক ও আর্থিক প্রতিষ্ঠান বিভাগের সচিব শফিকুর রহমান পাটোয়ারী, ইনভেস্টমেন্ট করপোরেশন অব বাংলাদেশের (আইসিবি) ব্যবস্থাপনা পরিচালক মো. ফায়েকুজ্জামান, বিমা উন্নয়ন ও নিয়ন্ত্রণ কর্তৃপক্ষের (আইডিআরএ) চেয়ারম্যান এম শেফাক আহমেদ, বাংলাদেশ ব্যাংকের ডেপুটি গভর্নর নজরুল হুদা এবং এসইসির সদস্য হেলালউদ্দিন নিজামী, আমজাদ হোসেন প্রমুখ অংশ নেন।
সূত্র জানায়, গতকালের বৈঠকে অপ্রদর্শিত আয়কে বিনা প্রশ্নে বাজারে বিনিয়োগের সুযোগ, বিদেশি বিনিয়োগকারীদের জন্য কমিশনের হার কমিয়ে আনা, সিআরআর ও এসএলআর হ্রাস, ব্যাংকের সহযোগী প্রতিষ্ঠানের জন্য বাড়তি সুযোগ, জীবন বিমা কোম্পানির নির্দিষ্ট পরিমাণ তহবিল পুঁজিবাজারে নিয়ে আসা, ব্যাংকের আইনি বিনিয়োগ সীমা ইত্যাদি নিয়ে আলোচনা হয়।
সূত্র জানায়, বুধবার ও গতকাল অনুষ্ঠিত বৈঠকের কিছু সিদ্ধান্ত এনবিআর, বাংলাদেশ ব্যাংক ও এসইসি যে যার অবস্থান থেকে বাস্তবায়ন করবে। অর্থাৎ সে অনুযায়ী নির্দেশনা দেবে তারা। কিন্তু এমন কিছু সিদ্ধান্ত নেওয়া হয়েছে—মন্ত্রিসভা কমিটির অনুমোদন ছাড়া যা বাস্তবায়ন করা যাবে না।
যোগাযোগ করলে এসইসির সদস্য হেলালউদ্দিন নিজামী প্রথম আলোকে বলেন, বাজারের জন্য খুবই ফলপ্রসূ বৈঠক অনুষ্ঠিত হলো। এতে কিছু গুরুত্বপূর্ণ বিষয় বেরিয়ে এসেছে। শিগগির প্রধানমন্ত্রীর সঙ্গে আবারও বৈঠক অনুষ্ঠিত হবে।
সূত্র জানায়, বৈঠকে বিদেশি বিনিয়োগকারীদের বেশি কমিশন দিতে হচ্ছে বলে একজন আলোচনা করেন। উদাহরণ দিয়ে তিনি বলেন, একজন বিদেশি বিনিয়োগকারীকে এক কোটি ২০ লাখ ডলার বিনিয়োগের জন্য ৬০ হাজার ডলার কমিশন দিতে হয়েছে, যা অন্য যেকোনো দেশের তুলনায় বেশি। বিদেশি বিনিয়োগ আকর্ষণ করতে হলে তা কমাতে হবে।
সিআরআর ও এসএলআর কমানো হলে বর্তমান সামষ্টিক অর্থনৈতিক পরিস্থিতিতে সমস্যা হতে পারে এবং দাতারা আপত্তি তুলতে পারে বলেও বৈঠকে আলোচনা হয়েছে।
সূত্রমতে, বৈঠকে আইডিআরএর চেয়ারম্যান এম শেফাক আহমেদ বলেছেন, পুঁজিবাজারে বিনিয়োগের জন্য বিমা খাত সব সময়ই একটু রক্ষণশীল। বিমা খাতে যে পরিমাণ বিনিয়োগযোগ্য তহবিল রয়েছে, তার পুরোটা পুঁজিবাজারে বিনিয়োগ করা হয় না।


বাংলাদেশসহ অন্তত ছয়টি দেশের আপত্তি
ইউরোপীয় ইউনিয়নে (ইইউ) পাকিস্তানের ৭৫টি পণ্যকে বিশেষ সুবিধায় শুল্কছাড় দেওয়ার বিষয়ে বাংলাদেশের সঙ্গে অন্তত পাঁচটি দেশ প্রত্যক্ষ ও পরোক্ষভাবে আপত্তি জানিয়েছে। তবে পাকিস্তান সরকার ও গণমাধ্যম এককভাবে বাংলাদেশকেই সামনে নিয়ে আসছে।
চলতি মাসেই বিশ্ব বাণিজ্য সংস্থার (ডব্লিউটিও) এক বৈঠকে পাকিস্তানকে এই সুবিধা দেওয়ার বিষয়ে বাংলাদেশ ছাড়াও ব্রাজিল, পেরু, আর্জেন্টিনা ও ইন্দোনেশাি আপত্তি তোলে। আপত্তি রয়েছে শ্রীলঙ্কারও। এর আগে ভারত, ভেনেজুয়েলা ও পেরু আপত্তি তুলেছিল। তবে ভারত তাদের আপত্তি তুলে নিয়ে এখন কার্যত পাকিস্তানকেই সমর্থন দিচ্ছে।
বন্যায় ক্ষতিগ্রস্ত পাকিস্তানকে সহায়তার অংশ হিসেবে ইইউ ৭৫টি পণ্যে বিশেষ শুল্কছাড় দেওয়ার উদ্যোগ নেয়। তবে ডব্লিউটিওর বিধান অনুসারে উন্নয়নশীল দেশ হিসেবে পাকিস্তান স্বল্পোন্নত দেশের মতো সুবিধা পাওয়ার যোগ্য নয়। তাই কোনো দেশ যদি এ ধরনের কোনো সুবিধা দিতে চায়, তাহলে ডব্লিউটিওতে অনুমোদন চেয়ে আবেদন করতে হয়।
সে অনুসারে ইইউ এ আবেদন জানায়। তবে যেকোনো সদস্য দেশের আপত্তি থাকলে এ আবেদন অনুমোদিত হয় না। অর্থাৎ এই সুবিধা দেওয়া সম্ভব হয় না। প্রথমে চলতি বছর জানুয়ারি মাসে ডব্লিউটিওতে যখন বিষয়টি উত্থাপন করা হয়, তখন বাংলাদেশ, ভারত ও শ্রীলঙ্কা আপত্তি জানায়।
এরপর নানা দেনদরবার করে মূল প্রস্তাবটি কিছুটা সংশোধন করে এ মাসের প্রথম দিকে কাউন্সিল ফর ট্রেড ইন গুডসের (সিটিজি) সভায় আবারও তোলা হয়। এই সভায় বাংলাদেশের পাশাপাশি কয়েকটি দেশ আপত্তি তোলে।
অবশ্য পাকিস্তানের বাণিজ্যমন্ত্রী মোকাদ্দেম আমিন ফাহিম সে দেশের গণমাধ্যমকে জানিয়েছেন, তাঁরা বাংলাদেশ সরকারের সঙ্গে যোগাযোগ করবেন যেন বাংলাদেশ পাকিস্তানকে সমর্থন দেয়। তিনি আরও বলেন, এ মাসের শেষ সপ্তাহেই ডব্লিউটিওতে আরেকটি বৈঠক আছে। সেই বৈঠকে বাংলাদেশ কোনো আপত্তি জানাবে না বলে তিনি আশাবাদী।
ডব্লিউটিওর ওয়েবসাইটে প্রকাশিত সংবাদ থেকে জানা যায়, সিটিজির বৈঠকে ইইউর পক্ষ থেকে বলা হয়, প্রায় এক বছর আগে বন্যায় ক্ষতিগ্রস্ত পাকিস্তানের জন্য কিছু শুল্কছাড়ের একটি প্রস্তাব তারা উত্থাপন করে। এরপর বিভিন্ন সদস্য দেশের আপত্তি ও উদ্বেগ বিবেচনায় নিয়ে তারা প্রস্তাবটি সংশোধন করেছে। এই সংশোধিত প্রস্তাবে মাত্র দুই বছরের জন্য শুল্কছাড় দেওয়ার কথা বলা হয়েছে।
মার্কিন যুক্তরাষ্ট্র ও নরওয়ে পাকিস্তানকে সুবিধা দেওয়ার জন্য ইইউর প্রস্তাবকে সমর্থন জানিয়েছে। ভিয়েতনাম জানিয়েছে, দ্বিপক্ষীয় ভিত্তিতে তাদের উদ্বেগের বিষয়টি নিরসন হওয়ায় তারা এখন ইইউর পক্ষে সমর্থন দিতে প্রস্তুত।
বৈঠকে মরক্কো জানিয়েছে, তারা শর্তসাপেক্ষে ইইউর প্রস্তাব সমর্থন দিতে পারে। এ জন্য তারা দ্বিপক্ষীয়ভাবে তাদের সঙ্গে আলোচনার প্রস্তাব দিয়েছে। কেননা, বস্ত্র খাত মরক্কোর অর্থনীতির অন্যতম গুরুত্বপূর্ণ খাত।
ডব্লিউটিওর ওয়েবসাইটে প্রকাশিত সংবাদ অনুসারে, বৈঠকে বাংলাদেশ, ইন্দোনেশিয়া, পেরু ও আর্জেন্টিনা জানিয়েছে যে, তারা এখনো প্রস্তাবটি পর্যালোচনা করছে। তারা ইইউর সঙ্গে আরও আলোচনার অনুরোধ জানায়। ব্রাজিল সরাসরি এ প্রস্তাবের বিষয়ে তাদের আপত্তি তুলে ধরে এবং ব্রাজিলের রপ্তানির ওপর এই সুবিধার প্রভাব পর্যালোচনা করতে ইইউর প্রতি আহ্বান জানায়।
এসব আপত্তি ও অনুরোধের পরিপ্রেক্ষিতে পাকিস্তানের দিক থেকে বৈঠকে বলা হয় যে, সংশোধিত প্রস্তাবটি কোনোভাবেই ভবিষ্যতের জন্য কোনো উদাহরণ তৈরি করবে না। কেননা, এটি সংশ্লিষ্ট বিভিন্ন দেশের উদ্বেগ বিবেচনায় নিয়ে করা হয়েছে।
একই বৈঠকে ইইউর প্রতিনিধি জানান, এত কিছু করার পরও মনে হচ্ছে কিছু পদ্ধতিগত সমস্যা রয়েই গেছে। আর তাই তারা অন্য দেশগুলোর সঙ্গে আলোচনা করতে প্রস্তুত আছে।
বৈঠকে এ বিষয়টি সিজিটির পরবর্তী সভায় উপস্থাপনের সিদ্ধান্ত হয়েছে।
যে ৭৫টি পণ্যে পাকিস্তানকে বিশেষ শুল্কছাড় বা জিএসপিসুবিধা দেওয়ার প্রস্তাব করা হয়েছে, তার মধ্যে আটটি পণ্যের বিষয়ে বাংলাদেশ সুনির্দিষ্টভাবে আপত্তি জানিয়ে রেখেছে। গত বৃহস্পতিবার এই আপত্তির বিষয়টি আবারও লিখিতভাবে ডব্লিউটিওর সদর দপ্তর জেনেভায় পাঠিয়ে দেওয়া হয়েছে। আটটি পণ্যের মধ্যে আছে পাদুকা, নিট পোশাক, পাজামা, নৈশ পোশাক ইত্যাদি।
বাংলাদেশ সরকারের পক্ষ থেকে বলা হয়েছে, পাকিস্তানকে সহযোগিতার বিষয়ে কোনো আপত্তি নেই। তবে বাণিজ্যের সঙ্গে সহযোগিতাকে মিশ্রিত করা যাবে না।


বিদেশি ঋণ থেকে দ্রুত বেরিয়ে আসার তাগিদ
বিদেশি ঋণ নেওয়ার ফলে বিভিন্ন জাতীয় উন্নয়ন ইস্যুতে সিদ্ধান্ত গ্রহণে সরকারের স্বাধীনতা ক্ষুণ্ন হচ্ছে। তাই দ্রুত বিদেশি ঋণ থেকে বাংলাদেশের সরে আসা উচিত।
দক্ষিণ এশীয় সোশ্যাল ফোরামের পাঁচ দিনব্যাপী অনুষ্ঠানের অংশ হিসেবে গতকাল ‘বাংলাদেশের ঋণ পরিস্থিতি’ শীর্ষক এক সেমিনারে বক্তারা এ অভিমত ব্যক্ত করেন। ঢাকা বিশ্ববিদ্যালয়ের উদ্ভিদবিজ্ঞান বিভাগ মিলনায়তনে সুশাসনের জন্য প্রচারাভিযান (সুপ্র) এ সেমিনারের আয়োজন করে। সুপ্রর এক সংবাদ বিজ্ঞপ্তিতে এ খবর জানানো হয়েছে।
ট্যাক্স জাস্টিস নেটওয়ার্কের প্রতিনিধি মাত্তি কোহেনেন বলেন, বাংলাদেশের মতো স্বল্পোন্নত দেশের উচিত, বিদেশি ঋণের অর্থ ক্ষুদ্র ও মাঝারি শিল্পে ব্যবহার করা।
জাতীয় শিক্ষা ব্যবস্থাপনা একাডেমির অর্থনীতি বিভাগের শিক্ষক রিয়াদ চৌধুরী বলেন, সরকারের বৈদেশিক অনুদাননীতি থাকা উচিত। এই ঋণ কারা, কীভাবে ব্যবহার করছে তার ওপরই নির্ভর করে এর সুফল।
কেনিয়ার নাইরোবি বিশ্ববিদ্যালয়ের শিক্ষক আতিয়া ওয়ারিস বলেন, করপোরেট কর ঠিকমতো আদায় করা গেলে বৈদেশিক ঋণ ছাড়াই বাংলাদেশের জাতীয় বাজেট সম্ভব।
সেমিনারে আরও উপস্থিত ছিলেন সাপি নেটওয়ার্কের মহিউদ্দিন আহমেদ, সুপ্রর চেয়ারপারসন আবদুল আউয়াল ও সহসভাপতি এস এম হারুন-অর-রশিদ এবং সিবিজিএর (ভারত) গবেষণা কর্মকর্তা শঙ্খনাদ বন্দ্যোপাধ্যায়।


পাটকলের ব্যবস্থাপনায় অন্তর্ভুক্তি চান শ্রমিকেরা
দেশের বিভিন্ন পাটকলে লোকসানের জন্য সেগুলোর ব্যবস্থাপনার সঙ্গে জড়িত ব্যক্তিদের দায়ী করেছেন পাটকল শ্রমিকনেতারা।
বিগত তত্ত্বাবধায়ক সরকারের সময় পরিচালিত এক গবেষণার উদ্ধৃতি দিয়ে শ্রমিকনেতারা বলছেন, পাটকলে লোকসানের জন্য শ্রমিকেরা মাত্র ১ দশমিক ৭ শতাংশ ক্ষেত্রে দায়ী। আর প্রায় ৯৮ শতাংশের জন্য দায়ী প্রতিষ্ঠানগুলোর ব্যবস্থাপনা পরিষদ।
এই অবস্থায় শ্রমিকনেতারা পাটকল ব্যবস্থাপনায় তাঁদের অন্তর্ভুক্তি দাবি করেছেন। তাঁরা বলেছেন, এটি করা গেলে শ্রমিকেরা পাটকলকে নিজের মনে করে কাজ করতে পারবেন।
গতকাল শনিবার ঢাকা বিশ্ববিদ্যালয়ের শিক্ষা ও গবেষণা ইনস্টিটিউটে অনুষ্ঠিত এক সেমিনারে শ্রমিকনেতারা এই দাবি জানান। দক্ষিণ এশীয় সামাজিক ফোরামের পাঁচ দিনব্যাপী অনুষ্ঠানের অংশ হিসেবে এটি আয়োজন করা হয়।
সেমিনারে পাট ও পাটশিল্প রক্ষা কমিটির সাধারণ সম্পাদক খালেদ হোসেন বলেন, সরকারি ও বেসরকারি পর্যায় থেকে প্রায় এক দশক ধরে প্রচারণা চালানো হয়েছে যে শ্রমিকদের ঠিকমতো কাজ না করা ও তাঁদের দুর্নীতির কারণেই পাটকলগুলো লোকসান দিচ্ছে। এটা মোটেও সত্য নয়।
কৃষক থেকে পাটকল পর্যন্ত প্রায় দেড় কোটি মানুষ পাট খাতের সঙ্গে জড়িত উল্লেখ করে খালেদ হোসেন বলেন, ‘রাষ্ট্রের মালিকানায় মিল চালানোর ক্ষেত্রে সরকারের সদিচ্ছা প্রয়োজন। পাটকলগুলোকে পিপিপির (সরকারি-বেসরকারি অংশীদারি) আওতায় দিয়ে দেওয়ার কথা শোনা যাচ্ছে। এটা আমরা কোনোভাবেই মেনে নেব না।’
পিপলস জুট মিলসের শ্রমিক সংগঠনের সাবেক সভাপতি ফরিদুল হক বলেন, স্বাধীনতার পর পাটকলগুলোতে ৩৫ শতাংশ ভর্তুকি দেওয়া হতো। কিন্তু তা কমাতে কমাতে ২০০৭ সালে মাত্র ৫ শতাংশে দাঁড়ায়। তবে বর্তমান সরকার ভর্তুকির পরিমাণ বাড়িয়ে করেছে ১৫ শতাংশ।
খালিশপুর জুট মিলসের শ্রমিকনেতা আবদুল মজিদ বলেন, শ্রমিক ও ব্যবস্থাপনার সঙ্গে জড়িত ব্যক্তিরা যদি পরামর্শ করে সিদ্ধান্ত নেন তাহলে পাটকলে কোনো লোকসান হবে না। তিনি বলেন, মৌসুম অনুযায়ী পাট কেনা এবং পাটকলে নিরবচ্ছিন্ন বিদ্যুৎ সরবরাহ নিশ্চিত করতে হবে।
বাংলাদেশের পাট খাতের প্রেক্ষাপটে ‘শিল্প খাতে অধিকারভিত্তিক ব্যবস্থাপনা’ নিয়ে অস্ট্রেলিয়ার আর এম আই টি বিশ্ববিদ্যালয়ে গবেষণা করছেন ফাহরিন আলমগীর। গবেষণাটি তুলে ধরতে গিয়ে তিনি বলেন, ‘পাটকলের মালিকানা অবশ্যই সরকারের থাকবে। কিন্তু শ্রমিকদেরও সমানভাবে ব্যবস্থাপনায় অংশ নেওয়ার সুযোগ দিতে হবে। বিশেষ করে পাট কেনা ও যন্ত্রপাতি স্থাপনের ক্ষেত্রে তাঁদের মতামতকে গুরুত্ব দিতে হবে।’
ফাহরিন পাটকলগুলোকে স্বাধীন প্রতিষ্ঠান হিসেবে গড়ে তোলা এবং এগুলোকে আর্থিক স্বায়ত্তশাসন দেওয়ার প্রস্তাব করেন।
সেমিনারের সঞ্চালক ও ইনসিডিন বাংলাদেশের নির্বাহী পরিচালক এ কে এম মাসুদ আলী বলেন, অধিকারভিত্তিক ব্যবস্থাপনা প্রতিষ্ঠা করতে হলে শ্রমিকদের রাজনৈতিক সচেতনতা থাকতে হবে। তিনি বলেন, সরকারি নীতি যদি তার স্থায়ী দর্শনের অংশ না হয়, তাহলে সরকার পরিবর্তনের সঙ্গে সঙ্গে নীতিরও পরিবর্তন হয়। যা হয়েছে পাট খাতের ক্ষেত্রে।
সেরা এয়ারলাইনসের নির্বাচনে মতামত জরিপ শুরু
গ্রাহকসেবার বিভিন্ন ক্ষেত্রে ২০১১ সালের জন্য সেরা এয়ারলাইনস নির্বাচনের লক্ষ্যে মতামত জরিপ শুরু হয়েছে। নিয়মিত বিমান ভ্রমণকারীদের মতামতের ভিত্তিতে বাংলাদেশে চলাচলকারী এয়ারলাইনগুলোর মধ্য থেকে বিভিন্ন ক্যাটাগরিতে সেরা এয়ারলাইনকে পুরস্কৃত করা হবে।
ভ্রমণবিষয়ক পাক্ষিক দ্য বাংলাদেশ মনিটর এ মতামত জরিপের আয়োজন করছে। জরিপের প্রধান পৃষ্ঠপোষক ইস্টার্ন ব্যাংক লিমিটেড (ইবিএল) এবং হসপিটালিটি পার্টনারের দায়িত্ব পালন করছে দ্য ওয়েস্টিন ঢাকা।
গতকাল শনিবার ওয়েস্টিন হোটেলে আয়োজিত এক সংবাদ সম্মেলনে দ্য বাংলাদেশ মনিটর-এর সম্পাদক কাজী ওয়াহিদুল আলম মতামত জরিপ শুরুর আনুষ্ঠানিক ঘোষণা দেন। সংবাদ সম্মেলনে অন্যান্যের মধ্যে বক্তব্য দেন ইবিএলের ব্র্যান্ড ও বিপণন বিভাগের প্রধান জিয়াউল করিম ও দ্য ওয়েস্টিন ঢাকার মহাব্যবস্থাপক আজিম শাহ।
কাজী ওয়াহিদুল আলম জানান, এ বছর সেরা যাত্রী পরিবহনকারী এয়ারলাইন, সেরা কার্গো এয়ারলাইন, সেরা অভ্যন্তরীণ এয়ারলাইনসহ মোট এয়ারলাইন সেবার ১৩টি ক্যাটাগরিতে পুরস্কার দেওয়া হবে। বিদেশে ভ্রমণকারী বাংলাদেশিদের কাছে ‘সর্বাধিক জনপ্রিয় গন্তব্য ২০১১’ এবং ‘সেরা এয়ার এক্সপ্রেস কোম্পানি ২০১১’ ক্যাটাগরিতেও দুটি পুরস্কার দেওয়া হবে।
অনুষ্ঠানে জানানো হয়, নিয়মিত বিমান ভ্রমণকারীরা একটি নির্দিষ্ট ফরম পূরণ করে বা অনলাইনে (www.bangladeshmonitor.net/poll2011.php) তাঁদের মতামত দিতে পারবেন।
সিটি ব্যাংকের বিশেষ সাধারণ সভা
সিটি ব্যাংকের ভাইস চেয়ারম্যান হোসেন মেহমুদের সভাপতিত্বে গত বৃহস্পতিবার ঢাকায় ব্যাংকের বিশেষ সাধারণ সভা অনুষ্ঠিত হয়

সিটি ব্যাংক লিমিটেডের বিশেষ সাধারণ সভা গত বৃহস্পতিবার ঢাকায় অনুষ্ঠিত হয়েছে।
সভায় নিয়ন্ত্রক সংস্থার অনুমোদন সাপেক্ষে সিটি ব্যাংকের প্রতিটি শেয়ারের অভিহিত মূল্য ১০০ টাকার পরিবর্তে ১০ টাকা এবং শেয়ারের মার্কেট লট পাঁচটির পরিবর্তে ২০০টি করার সিদ্ধান্ত নেওয়া হয়।
সভায় ব্যাংকের ভাইস চেয়ারম্যান হোসেন মেহমুদ সভাপতিত্ব করেন। এতে ব্যাংকের পরিচালক হোসেন খালেদ ও রাজিবুল হক চৌধুরী, ব্যবস্থাপনা পরিচালক ও প্রধান নির্বাহী কর্মকর্তা কে মাহমুদ সাত্তারসহ ঊর্ধ্বতন নির্বাহীরা উপস্থিত ছিলেন। বিজ্ঞপ্তি।


ঢাকা আন্তর্জাতিক বাণিজ্য মেলা ১ জানুয়ারি থেকে

দেশের ব্যবসায়ী ও শিল্পোদ্যোক্তাদের পণ্য প্রদর্শনীর সবচেয়ে বড় আসর ঢাকা আন্তর্জাতিক বাণিজ্য মেলা-২০১২ আগামী ১ জানুয়ারি থেকে শুরু হতে যাচ্ছে।
রপ্তানি উন্নয়ন ব্যুরো (ইপিবি) এবং বাণিজ্য মন্ত্রণালয়ের যৌথ আয়োজনে মাসব্যাপী এই বাণিজ্য মেলায় এবার বাংলাদেশসহ ১৩টি দেশ অংশ নেবে। প্রধানমন্ত্রী শেখ হাসিনা মেলার উদ্বোধন করবেন বলে আশা করা যাচ্ছে। খবর ইউএনবি।
ইপিবির কর্মকর্তারা জানান, সফলভাবে মেলা আয়োজনের জন্য সব ধরনের প্রস্তুতি চলছে। এবারের ঢাকা আন্তর্জাতিক বাণিজ্য মেলায় (ডিআইটিএফ) প্রিমিয়ার ও মিনি প্যাভিলিয়ন এবং প্রিমিয়ার স্টল থেকে বিপুল অংকের মুনাফা আসবে বলে প্রত্যাশা করছেন তাঁরা।
উল্লেখ্য, ইপিবি গত বছরের বাণিজ্য মেলা থেকে সাত কোটি ১৯ লাখ টাকা মুনাফা করে। এ ছাড়া মেলায় প্রবেশপথের ইজারা থেকে আয় হয় দুই কোটি ২৮ লাখ টাকা।
ইপিবি জানায়, এবার মেলায় গাড়ি পার্কিংয়ের জায়গা বাড়ানো হবে। নিরাপত্তা নিশ্চিত করতে থাকছে পুলিশের পাশাপাশি আনসার বাহিনীর বিপুলসংখ্যক সদস্য। এ ছাড়া মেলা প্রাঙ্গণে ক্লোজ সার্কিট ক্যামেরার (সিসিটিভি) সংখ্যাও বাড়ানো হবে।
ইপিবির উপপরিচালক বেলাল হোসেন জানান, এবার মেলায় ৫৩টি প্রিমিয়ার প্যাভিলিয়ন, ৩৬টি মিনি প্যাভিলিয়ন, ৫০টি প্রিমিয়ার স্টল ও ছয়টি রেস্টুরেন্টের মধ্যে কিছুসংখ্যক নিলামের মাধ্যমে বরাদ্দ দেওয়া হবে। এ ছাড়া ৩০১টি সাধারণ স্টলের মধ্যে ২২টি সাধারণ প্যাভিলিয়ন ও আটটি সাধারণ মিনি প্যাভিলিয়ন থাকবে।
বেলাল হোসেন আরও জানান, প্যাভিলিয়ন ক্যাটাগরির নিলাম ১০ লাখ টাকা থেকে শুরু হয়েছে। এতে সর্বোচ্চ ৩১ লাখ টাকা দর উঠেছে। এ ছাড়া আগের দুবারের চেয়ে মেলার প্রবেশপথ ইজারার ক্ষেত্রেও ভালো সাড়া পাওয়া গেছে।
মেলায় অংশগ্রহণকারী প্রতিষ্ঠান ও পণ্য বাছাই উপ-কমিটির আহ্বায়ক এফবিসিসিআইয়ের সভাপতি এ কে আজাদ জানান, স্বচ্ছতার সঙ্গে যাচাই-বাছাই করে ৩০১টি সাধারণ স্টল ইতিমধ্যে বরাদ্দ দেওয়ার কাজ শেষ হয়েছে।
রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের পশ্চিমদিক-সংলগ্ন মাঠে প্রতিবারের মতো এবারও মেলাটি অনুষ্ঠিত হবে। বাংলাদেশ ছাড়াও ভারত, পাকিস্তান, চীন, ইরান, ইউরোপীয় ইউনিয়ন, তরস্ক, আমেরিকা, সিঙ্গাপুর, থাইল্যান্ড, মালয়েশিয়া, জাপান, সৌদি আরব ও মরক্কোর ব্যবসায়ী ও শিল্পোদ্যোক্তারা অংশ নেবেন।


সিক্সডিগ্রি নিয়ে এল এন্ডরয়েড ট্যাবলেট ডিভাইস এনিগমা
এন্ডরয়েড ট্যাবলেট ডিভাইস এনিগমার উদ্বোধনী অনুষ্ঠানে কর্মকর্তা ও অতিথিরা

সিক্সডিগ্রি কমিউনিকেশনস লিমিটেড এন্ডরয়েড ট্যাবলেট ডিভাইস এনিগমা উদ্বোধন করেছে।
ঢাকার একটি কনভেনশন সেন্টারে গত শুক্রবার এনিগমার উদ্বোধনী অনুষ্ঠানে উপস্থিত ছিলেন সিক্সডিগ্রির চেয়ারম্যান ও প্রধান নির্বাহী কর্মকর্তা আবু হাসান অনিক, সিটিসেলের প্রধান পরিচালন কর্মকর্তা ডেভিড লি এবং কোয়ালকম ইন্ডিয়া অ্যান্ড সাউথ এশিয়ার কান্ট্রি ম্যানেজার ও ভাইস প্রেসিডেন্ট (ব্যবসায় উন্নয়ন) সন্দীপ শিবাল। এ ছাড়া সিক্সডিগ্রি কমিউনিকেশনস ও সিটিসেলের ঊর্ধ্বতন কর্মকর্তারা অনুষ্ঠানে উপস্থিত ছিলেন।
অনুষ্ঠানে জানানো হয়, এ দেশে উন্নত প্রযুক্তির সুবিধা লাভের জন্য এন্ডরয়েড ট্যাবলেট ডিভাইস এনিগমার মতো প্রযুক্তি-পণ্যের প্রয়োজনীয়তা অপরিসীম। সে অনুযায়ী সিক্সডিগ্রি প্রথমমবারের মতো এ দেশে এনিগমার মতো অত্যাধুনিক ডিভাইস নিয়ে এসেছে। বিজ্ঞপ্তি।
শাখা ব্যবস্থাপকদের নিয়ে আল-আরাফাহ্ ব্যাংকের মতবিনিময়
আল-আরাফাহ্ ইসলামী ব্যাংকের ঢাকা ও পার্শ্ববর্তী অঞ্চলসমূহের শাখা ব্যবস্থাপকদের নিয়ে গতকাল শনিবার ব্যবস্থাপনা কর্তৃপক্ষের এক মতবিনিময় সভা ব্যাংকের প্রধান কার্যালয়ে অনুষ্ঠিত হয়।
সভায় ব্যাংকের ব্যবস্থাপনা পরিচালক একরামুল হক সভাপতিত্ব করেন। এতে অন্যান্যের মধ্যে ব্যাংকের উপব্যবস্থাপনা পরিচালক মো. রফিকুল ইসলাম ও মো. মোফাজ্জেল হোসেন, প্রধান কার্যালয়ের নির্বাহীরা এবং ঢাকা ও পার্শ্ববর্তী অঞ্চলের শাখাসমূহের ব্যবস্থাপকেরা উপস্থিত ছিলেন। বিজ্ঞপ্তি।
বিভিন্ন ভোগ্যপণ্য বিপণনের ঘোষণা দিল রেভনেক্স
ফিউশন মার্কেটিং কোম্পানি রেভনেক্স (বিডি) লিমিটেড দেশের বাজারে বিভিন্ন ধরনের ভোগ্যপণ্য বিপণনের ঘোষণা দিয়েছে।
এসব পণ্যের তালিকায় রয়েছে—পোলাওর চাল, ঢেঁকিছাঁটা চাল, নাজিরশাইল চাল, আটা, ময়দা, চিনি, লবণ, হলুদ, মরিচ, ধনে ও জিরার গুঁড়া, ন্যাচারাল ড্রিংকিং ওয়াটার, ভিটামিন ওয়াটার, মধু, সেমাই, নুডলস, আচার, চাটনি, বিসু্কট, চকলেট, ক্যান্ডি ইত্যাদি।
রাজধানীর একটি হোটেলে গতকাল এক সংবাদ সম্মেলনে এসব পণ্য বাজারজাতকরণের ঘোষণা দেওয়া হয়।
সংবাদ সম্মেলনে রেভনেক্স (বিডি) লিমিটেডের ব্যবস্থাপনা পরিচালক পিন্টু বিশ্বাস, মহাব্যবস্থাপক মনির হায়দার চৌধুরীসহ অন্য কর্মকর্তারা উপস্থিত ছিলেন। বিজ্ঞপ্তি।
মানি লন্ডারিং প্রতিরোধ বিষয়ে কুষ্টিয়ায় কর্মশালা
মানি লন্ডারিং প্রতিরোধ বিষয়ে গতকাল শনিবার কুষ্টিয়ায় দিনব্যাপী এক প্রশিক্ষণ কর্মশালা অনুষ্ঠিত হয়েছে।
উত্তরা ব্যাংক কুষ্টিয়া পৌরসভা মিলনায়তনে কর্মশালাটির আয়োজন করা হয়। এতে প্রধান অতিথি ছিলেন উত্তরা ব্যাংকের নির্বাহী মহাব্যবস্থাপক সেলিম নজরুল হক। উত্তরা ব্যাংকের খুলনা অঞ্চলের প্রধান সিদ্দিকুর রহমান কর্মশালায় সভাপতিত্ব করেন। এতে উপস্থিত ছিলেন উত্তরা ব্যাংকের ডিজিএম মোহাম্মদ আলী, প্রিন্সিপাল অফিসার আবদুল কাদির, সোনালী ব্যাংকের ডিজিএম স্বপন কুমার সাহা, জনতা ব্যাংকের ডিজিএম আবদুল জব্বার, বাংলাদেশ ব্যাংকের মানি লন্ডারিং প্রতিরোধ বিভাগের উপপরিচালক কামাল হোসেন ও আবদুর রব এবং ইসলামী ব্যাংকের কুষ্টিয়া শাখার এসভিপি ফয়জুল কবির।
﻿

সপ্তাহের শুরুতে বেড়েছে সূচক ও লেনদেন
সপ্তাহের প্রথম কর্মদিবসে আজ রোববার দেশের শেয়ারবাজারে ঊর্ধ্বমুখী প্রবণতার মধ্য দিয়ে লেনদেন শেষ হয়েছে। ঢাকা স্টক এক্সচেঞ্জে (ডিএসই) সূচক ও লেনদেন অনেকখানি বেড়েছে। সঙ্গে বেড়েছে লেনদেন হওয়া দুই শতাধিক প্রতিষ্ঠানের শেয়ারের দাম।
অনেকে মনে করছেন, প্রধানমন্ত্রী শেখ হাসিনার বৈঠকের পর আজ ইতিবাচক ঘোষণা আসতে পারে, এমন আশার সঞ্চার হওয়ায় দেশের শেয়ারবাজার ইতিবাচক ধারায় ফিরতে শুরু করেছে। এদিকে আজ সন্ধ্যায় আবারও শেয়ারবাজার নিয়ে বৈঠকে বসবেন বলে জানিয়েছেন অর্থমন্ত্রী আবুল মাল আবদুল মুহিত।
ডিএসইর ওয়েবসাইট সূত্রে জানা যায়, আজ ডিএসইর সাধারণ মূল্যসূচক ১৪৬.২৬ পয়েন্ট বেড়ে ৫৩১৩.২২ পয়েন্টে দাঁড়িয়েছে। ডিএসইতে মোট ৪৭৫ কোটি টাকার লেনদেন হয়েছে, যা গত বৃহস্পতিবারের চেয়ে ৫৯ কোটি টাকা বেশি।
আজ ডিএসইতে মোট ২৫৪টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৩৫টির দাম বেড়েছে। কমেছে ১৬টির আর অপরিবর্তিত রয়েছে তিনটি প্রতিষ্ঠানের শেয়ারের দাম।
আজ ডিএসইতে সূচকের ঊর্ধ্বমুখী প্রবণতার মধ্য দিয়ে লেনদেন শুরু হয়। লেনদেনের পাঁচ মিনিটের দিকে সূচক ১১০ পয়েন্টের বেশি বেড়ে যায়। তবে এরপর সূচক কমতে থাকে। এরপর বেলা একটার দিকে সূচক আবার দ্রুত বাড়তে থাকে, এ ধারা শেষ পর্যন্ত অব্যাহত ছিল।
লেনদেনে শীর্ষে থাকা ১০টি প্রতিষ্ঠানের তালিকায় রয়েছে—বেক্সিমকো, মার্কেন্টাইল ব্যাংক, গ্রামীণফোন, এসআইবিএল, তিতাস গ্যাস, ইউসিবিএল, এনবিএল, সামিট পাওয়ার, স্কয়ার ফার্মা ও এমআই সিমেন্ট।
চট্টগ্রাম স্টক এক্সচেঞ্জে (সিএসই) সিএসসিএক্স সূচক ৩১৪.৫৩ পয়েন্ট বেড়ে ৯৬৭২.৫৪ পয়েন্টে দাঁড়িয়েছে। আজ মোট ১৭৫টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৬২টির দাম বেড়েছে। কমেছে নয়টির আর অপরিবর্তিত রয়েছে চারটি প্রতিষ্ঠানের শেয়ারের দাম। স্টক এক্সচেঞ্জটিতে ৫২ কোটি টাকার লেনদেন হয়েছে।
শেয়ারবাজার নিয়ে সন্ধ্যায় বৈঠক
একটাই লক্ষ্য, পুঁজিবাজার স্থিতিশীল করা: অর্থমন্ত্রী
পুঁজিবাজার নিয়ে আজ রোববার সন্ধ্যায় আবারও বৈঠক করবেন বলে জানিয়েছেন অর্থমন্ত্রী আবুল মাল আবদুল মুহিত। রাজধানীর শেরেবাংলা নগরের এনইসি সম্মেলন কক্ষে সন্ধ্যা ছয়টায় বৈঠকটি হবে। অর্থমন্ত্রী বলেছেন, আমাদের একটাই লক্ষ্য, পুঁজিবাজারকে স্থিতিশীল করা। সুতরাং কিছু পদক্ষেপ নিতে হবে।
আজ সচিবালয়ে অনুষ্ঠিত আর্থিক ও মুদ্রা বিনিময় হারসংক্রান্ত সমন্বয় কমিটির সভা শেষে সাংবাদিকদের প্রশ্নের জবাবে অর্থমন্ত্রী এ কথা বলেন।
মুহিত আরও বলেন, ‘পুঁজিবাজার শুধু সরকারের বিষয় নয়, পুঁজিবাদের এক বিশেষ নিদর্শন। তবে আমরা চাচ্ছি বাজারকে স্থিতিশীল করতে। আমাদের সংস্কৃতিটা যদিও আলাদা।’ এভাবে পুরো বাক্য শেষ না করেই কথা শেষ করেন অর্থমন্ত্রী।
সন্ধ্যায় অনুষ্ঠেয় বৈঠকে মো. ফরাসউদ্দিনের নেতৃত্বাধীন পুঁজিবাজারবিষয়ক উপদেষ্টা কমিটি এবং বাজারসংশ্লিষ্ট অন্যান্য পক্ষের প্রতিনিধিরা উপস্থিত থাকবেন।
বেসরকারি বিনিয়োগ কমে যেতে পারে
ব্যাংকব্যবস্থা থেকে সরকারের ঋণ নেওয়া ক্রমাগত বাড়ছে। গত অর্থবছরে এই ঋণ নেওয়ার পরিমাণ অতীতের সব রেকর্ড ছাড়িয়ে গেছে।
বাজেট অর্থায়নের ক্ষেত্রে ব্যাংক খাতের ওপর সরকারের অতি নির্ভরশীলতা ইতিমধ্যে বেসরকারি বিনিয়োগকে লক্ষ্যমাত্রার চেয়ে পিছিয়ে দিচ্ছে।
এ রকম অবস্থায় পুঁজিবাজারের জন্য ব্যাংকিং তহবিল গঠন ভবিষ্যতে বেসরকারি বিনিয়োগ আরও কমিয়ে দিতে পারে।
বেসরকারি গবেষণা সংস্থা ‘উন্নয়ন অন্বেষণ’ বাংলাদেশের অর্থনীতির ওপর সর্বশেষ মাসিক পর্যালোচনায় এ অভিমত প্রকাশ করেছে। পর্যালোচনাটি গতকাল গণমাধ্যমে পাঠানো হয়েছে।
পর্যালোচনায় বলা হয়েছে, ব্যাংক খাত থেকে সরকারের ব্যাপক ঋণ গ্রহণ এবং তার সঙ্গে শেয়ারবাজারের জন্য ব্যাংক তহবিল গঠন ভবিষ্যতে বেসরকারি বিনিয়োগ আরও সংকুচিত করে তুলতে পারে।
উন্নয়ন অন্বেষণ বলছে, ব্যাংকব্যবস্থায় লেনদেন প্রত্যক্ষভাবে কোনো সম্পদ তৈরি করে না, শুধু অর্থনীতির তারল্য বাড়িয়ে দেয়। কাজেই বেসরকারি খাতের বিনিয়োগ কমে যাওয়ার অব্যাহত ধারা তারল্যসংকটের মাধ্যমে ব্যাংক খাতে মুনাফার পরিমাণও কমিয়ে দিতে পারে।
আবার যেহেতু বর্তমানে পুঁজিবাজারে খাতভিত্তিক সর্বোচ্চ অবদান ব্যাংক খাতের, তাই ব্যাংক খাতের মুনাফার পতনও শেয়ারবাজারে নেতিবাচক প্রভাব ফেলতে পারে।
উন্নয়ন অন্বেষণের পর্যালোচনায় বলা হয়েছে, শেয়ারবাজারের ক্রমাগত নিম্নগামিতা বাংলাদেশে বর্তমানে সবচেয়ে আলোচিত ও বিতর্কিত বিষয়। ক্রমবর্ধমান বয়ে চলা অস্থিরতা শেয়ারবাজার পরিস্থিতিকে অত্যন্ত নাজুক অবস্থায় দাঁড় করিয়েছে। এর নেতিবাচক প্রভাবে লাখ লাখ ক্ষুদ্র বিনিয়োগকারী তাঁদের পুঁজি খুইয়ে অত্যন্ত শঙ্কার মধ্যে দিন কাটাচ্ছেন।
এতে আরও বলা হয়েছে, মূল্যস্ফীতি প্রশমনে সরকারের বর্তমান সংকোচনমূলক মুদ্রানীতির প্রভাবে সুদের হার বেড়েছে। এতে মূলধন সংকোচন ঘটে শেয়ারবাজারে ব্যাংক খাতের বিনিয়োগও বাধাগ্রস্ত হয়েছে।
শেয়ারবাজারের পতন রোধে সরকার ইতিমধ্যে নানা পদক্ষেপ নিয়েছে। কর মওকুফ, প্রান্তিক ঋণ পরিশোধের সময়সীমা বৃদ্ধি, ব্যাংক খাতে বিনিয়োগে আগ্রহী করা ইত্যাদি।
তবে সরকারের গঠিত তদন্ত কমিটির প্রতিবেদন প্রকাশিত হলেও শেয়ারবাজার কারসাজির সঙ্গে জড়িত ব্যক্তিরা রয়ে গেছেন পর্দার অন্তরালে। শেয়ারবাজার কারসাজির সঙ্গে জড়িত ব্যক্তিরা অচিহ্নিত থাকায় সাধারণ বিনিয়োগকারীদের মধ্যে আস্থাহীনতা পরিলক্ষিত হয়েছে বলে উন্নয়ন অন্বেষণ মনে করে।
প্রতিষ্ঠানটি গত এক দশকে দেশের শেয়ারবাজারের বিভিন্ন নির্দেশক ও সূচক বিশ্লেষণ করে অর্থনীতির সঙ্গে পুঁজিবাজারের সম্পৃক্ততার মাত্রা নিরূপণের চেষ্টা করেছে।
বাজার মূলধন হারের মাধ্যমে মোট দেশজ উৎপাদনের (জিডিপি) সঙ্গে শেয়ারমূল্যের সম্পর্ক নির্দেশিত হয়। সাধারণত বাজারের আকার বাজার মূলধনের সঙ্গে ইতিবাচকভাবে সম্পর্কিত। এ আলোকে উন্নয়ন অন্বেষণের বিশ্লেষণে দেখা যায়, ১৯৯৫-৯৬ অর্থবছর থেকে ২০০৮-০৯ অর্থবছর পর্যন্ত বাজার মূলধনের অনুপাত চার থেকে ২০ শতাংশের মধ্যে সীমাবদ্ধ ছিল। কিন্তু পরবর্তী সময়ে বাজার মূলধনের অনুপাতের হার দ্রুত বাড়তে থাকে এবং ২০১০-১১ অর্থবছরে তা ২৯ দশমিক ৫৫ শতাংশে উন্নীত হয়।
প্রতিষ্ঠানটি বলছে, প্রকৃতপক্ষে বাজার মূলধনের এই হার অর্থনৈতিক প্রবৃদ্ধির সঙ্গে সরাসরি সম্পর্কিত নয় এবং এর মাধ্যমে কোম্পানির লাভ, উৎপাদনব্যবস্থা, কোম্পানির স্থিতিপত্র প্রভৃতি সম্পর্কে সরাসরি কোনো ধারণা পাওয়া যায় না।
উদাহরণ হিসেবে বলা হয়েছে, ১৯৯৬-৯৭ অর্থবছরে বাজার মূলধনের পরিমাণ ৩৩ দশমিক ২৬ শতাংশ বাড়লেও বাজারমূল্যে দেশজ উৎপাদনের পরিবর্তন হয়েছিল ৮ দশমিক ৬৪ শতাংশ। আবার ২০০১-০২ অর্থবছরে বাজার মূলধনের পরিমাণ তার আগের বছরের চেয়ে ৯ দশমিক ৮২ শতাংশ কমলেও দেশজ উৎপাদনের পরিমাণ ৭ দশমিক ৭৫ শতাংশ বেড়েছে। সর্বশেষ ২০১০-১১ অর্থবছরে বাজার মূলধনের পরিমাণ ২ দশমিক ২২ শতাংশ বাড়লেও যেখানে চলমান বাজার আর্থিক মূল্যে দেশজ উৎপাদনের পরিমাণ ১৩ দশমিক ৪২ শতাংশ বৃদ্ধি পেয়েছে।
খাতভিত্তিক অবদান বিশ্লেষণের উন্নয়ন অন্বেষণ দেখছে, শেয়ারবাজারের ক্ষেত্রে মূলত আর্থিক খাতের অবদান ক্রমান্বয়ে বৃদ্ধি পেয়েছে। অপরদিকে যেসব খাত সরাসরি অর্থনৈতিক প্রবৃদ্ধিকে ত্বরান্বিত করে তার অবদান কমেছে।
আনুষ্ঠানিক ঘোষণার অপেক্ষা
দেশের শেয়ারবাজার আলোচিত আরেকটি সপ্তাহ পার করল। ঈদুল আজহার পর মৃতপ্রায় বাজারে প্রাণ ফিরিয়ে আনতে উদ্যোগ নিলেন প্রধানমন্ত্রী শেখ হাসিনা।
গত বুধবার বাজার-পরিস্থিতি নিয়ে সংশ্লিষ্ট সব পক্ষকে নিয়ে প্রধানমন্ত্রী তাঁর সরকারি বাসভবন গণভবনে চার ঘণ্টাব্যাপী বৈঠক করেছেন। বাজার স্থিতিশীল করতে করণীয় সব পদক্ষেপ গ্রহণের আশ্বাস দিয়েছেন।
প্রধানমন্ত্রীর ওই বৈঠক এবং আশ্বাসকে ঘিরে থেমেছে বাজারের ধারাবাহিক দরপতন। বেড়েছে লেনদেন ও শেয়ারের সাধারণ মূল্যসূচক। এসব ঘটনায় সপ্তাহটি ছিল শেয়ারবাজারের জন্য বেশ আলোচিত।
প্রধানমন্ত্রীর উদ্যোগে বাজারে সাময়িক প্রাণ ফিরলেও সাধারণ বিনিয়োগকারীরা এখন আনুষ্ঠানিক ঘোষণার দিকে তাকিয়ে আছেন। আজ রোববার যদি কোনো ঘোষণা নাও আসে, এই সপ্তাহেই ঘোষণা আসবে বলে জানা গেছে।
ঈদুল আজহার নয় দিন বন্ধ শেষে গত রোববার শেয়ারবাজারে লেনদেন শুরু হয়। ওই দিনই প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক প্রায় ১৬৭ পয়েন্ট পড়ে যায়। সোমবার লেনদেন শেষে ডিএসইর সাধারণ মূল্যসূচক পাঁচ হাজার পয়েন্টের নিচে চলে আসে। ওই দিন সূচক কমে ১৬৪ পয়েন্ট। মঙ্গলবার পর্যন্ত টানা তিন দিন বাজারে বড় দরপতন ঘটে।
এই অবস্থায় একদিকে সাধারণ বিনিয়োগকারীরা রাস্তায় নেমে আসেন, অন্যদিকে পরিস্থিতি সামাল দিতে প্রধানমন্ত্রীর শরণাপন্ন হয় বাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি)। অবশেষে বুধবার সন্ধ্যায় প্রধানমন্ত্রী প্রথমবারের মতো শেয়ারবাজার-সংশ্লিষ্ট সবাইকে নিয়ে বৈঠকে বসেন।
প্রধানমন্ত্রীর ওই বৈঠকের খবরে বুধবার থেকে দরপতন থেমেছে। সপ্তাহের প্রথম তিন দিনের দরপতনের বিপরীতে শেষ দুই দিন দরবৃদ্ধি ঘটে।
শেয়ারবাজারে স্থিতিশীলতা ফেরাতে প্রধানমন্ত্রীর কাছে বেশ কিছু প্রস্তাব জমা দিয়েছে এসইসি। এ ছাড়া সরকারি প্রতিষ্ঠান ইনভেস্টমেন্ট করপোরেশন অব বাংলাদেশের (আইসিবি) পক্ষ থেকেও কিছু প্রস্তাব দেওয়া হয়। এসব প্রস্তাবে বাজারে ব্যাংক ও আর্থিক প্রতিষ্ঠানগুলোর অংশগ্রহণ বাড়াতে বাংলাদেশ ব্যাংকের বিভিন্ন পদক্ষেপ গ্রহণের প্রস্তাব করা হয়।
এসব প্রস্তাব নিয়ে গত শুক্রবার অর্থমন্ত্রী আবুল মাল আবদুল মুহিতের সভাপতিত্বে আবারও বৈঠক অনুষ্ঠিত হয়। এতে অংশ নেন এসইসি, বাংলাদেশ ব্যাংক, জাতীয় রাজস্ব বোর্ড (এনবিআর), বিমা উন্নয়ন ও নিয়ন্ত্রণ কর্তৃপক্ষ (আইডিআরএ) ও ইনভেস্টমেন্ট করপোরেশন অব বাংলাদেশের (আইসিবি) শীর্ষ কর্মকর্তারা। প্রধানমন্ত্রীর সঙ্গে দ্বিতীয় দফা বৈঠক শেষে এসব বিষয়ে চূড়ান্ত সিদ্ধান্ত নেওয়া হবে বলে জানানো হয়।
এদিকে গত সপ্তাহের দরপতন আর দরবৃদ্ধির যোগ-বিয়োগ শেষে ডিএসইতে লেনদেনের পরিমাণ বাড়লেও সূচক আগের সপ্তাহের চেয়ে কমেছে। সপ্তাহ শেষে ডিএসইর সাধারণ সূচক আগের সপ্তাহের চেয়ে ৪২ পয়েন্ট কমে দাঁড়িয়েছে প্রায় পাঁচ হাজার ১৬৭ পয়েন্টে।
সপ্তাহ শেষে ঢাকার বাজারে দৈনিক গড় লেনদেনের পরিমাণ বেড়েছে প্রায় ১০ শতাংশ। গত সপ্তাহে ডিএসইতে মোট এক হাজার ৪৮৩ কোটি টাকারও বেশি লেনদেন হয়। আগের সপ্তাহে যার পরিমাণ ছিল প্রায় এক হাজার ৩৫২ কোটি টাকা।
সপ্তাহজুড়ে ঢাকার বাজারে ২৭১টি কোম্পানির শেয়ার লেনদেন হয়। এর মধ্যে ১৭২টিরই দাম কমেছে, বেড়েছে ৮৫টির আর অপরিবর্তিত ছিল তিনটির দাম। আগের সপ্তাহে লেনদেন হওয়া ২৭১ কোম্পানির মধ্যে ২১৯টিরই দাম কমেছিল, বেড়েছিল ৪২টির দাম।
গত সপ্তাহ শেষে ঢাকার বাজারে শেয়ারের মূল্য আয়ের অনুপাতের (পিই রেশিও) ভারিত্ব গড় কমে দাঁড়িয়েছে ১৩ দশমিক ৬৮-এ।


গণমাধ্যম ও অর্থনীতিবিদদের উদ্দেশে অর্থমন্ত্রী
আপনারা কিছুই দেখছেন না
গণমাধ্যম ও অর্থনীতিবিদদের উদ্দেশে অর্থমন্ত্রী বলেছেন, আপনারা কিছুই দেখছেন না। আমার মনে হচ্ছে, আপনারা ঠিক করে ফেলেছেন অর্থনীতিকে নিচে নামাবেন। আজ রোববার সচিবালয়ে অনুষ্ঠিত আর্থিক ও মুদ্রা বিনিময় হারসংক্রান্ত সমন্বয় কমিটির সভা শেষে অর্থমন্ত্রী এ কথা বলেন।
অর্থনৈতিক ব্যবস্থাপনা নিয়ন্ত্রণের মধ্যেই রয়েছে বলে দাবি করেছেন অর্থমন্ত্রী। তিনি বলেন, ‘অর্থ-ব্যবস্থাপনায় যে ঝুঁকিগুলো আছে তা আমার বাজেট বক্তৃতায় বলেছি। আমি একটি তালিকাও দিয়েছি। ডেইলি স্টার পত্রিকা আমার অনুপস্থিতিতে ৩০টি ঝুঁকি চিহ্নিত করেছে যার ২৬টিই আমার, আর চারটি তাদের। তারা অর্থবছর পরিবর্তন করার কথা বলেছে। বর্তমান অর্থবছর আসলে পরিবর্তন হয়েছে পাকিস্তান আমলে। কারণ নভেম্বর থেকে এপ্রিল পর্যন্ত আমাদের উন্নয়ন কাজগুলো হয়। আমরা ব্যর্থ হলে সেটা আমাদের ব্যর্থতা, অর্থবছরের নয়।’
ভর্তুকি বিষয়ে অর্থমন্ত্রী বলেন, ‘কেউ বলে ভর্তুকি কমান আবার কেউ বলে ভর্তুকি কমালেন কেন।’ তিনি জানান, ভর্তুকি অবশ্যই ধাপে ধাপে কমিয়ে আনা হবে।
সমবায় দিবসে প্রধানমন্ত্রী
দেশের অর্থনীতি ভালো আছে
দেশের অর্থনীতি ভালো আছে বলে মন্তব্য করেছেন প্রধানমন্ত্রী শেখ হাসিনা। তিনি বলেন, ‘বিশ্বে অর্থনৈতিক মন্দা সত্ত্বেও আমরা অর্থনীতিকে সচল রাখতে সক্ষম হয়েছি। বিশ্ব যা পারেনি, আমরা তা করতে পেরেছি।’ গতকাল শনিবার বঙ্গবন্ধু আন্তর্জাতিক সম্মেলন কেন্দ্রে ৪০তম সমবায় দিবস উপলক্ষে আয়োজিত এক অনুষ্ঠানে প্রধানমন্ত্রী এসব কথা বলেন।
দেশে তারল্যসংকট নেই দাবি করে প্রধানমন্ত্রী বলেন, ‘অনেকে বলেন, টাকা নেই, টাকা নেই। টাকা থাকবে না কেন? মোবাইল ফোন কোম্পানির লাইসেন্স নবায়ন করে আমরা হাজার কোটি টাকা পেয়েছি। কয়েক মাস পর আরও কয়েক হাজার কোটি টাকা আসবে।’
প্রধানমন্ত্রী বলেন, ‘কেউ কেউ বলছে, দেশের অর্থনীতির সর্বনাশ হয়ে গেছে। আমি আশ্বাস দিতে চাই, দেশের অর্থনীতি ভালো আছে। বিশ্বব্যাপী উন্নত দেশগুলোকে মন্দা মোকাবিলা করতে হচ্ছে। আমাদের সে রকম মোকাবিলা করতে হচ্ছে না। আমরা অর্থনীতিকে যথেষ্ট সচল রাখতে পেরেছি। আমাদের সীমিত সম্পদের মধ্য দিয়েই দেশের অর্থনীতি সুষ্ঠুভাবে পরিচালনা করে যাচ্ছি।’
বিদ্যুতে ভর্তুকি নিয়ে সমালোচনার জবাবে প্রধানমন্ত্রী বলেন, ‘বিদ্যুৎ খাতে ভর্তুকি দেওয়া নিয়ে সংবাদপত্রে স্বনামে-বেনামে নিবন্ধ লেখা হচ্ছে। বলা হচ্ছে, ভর্তুকির কী দরকার ছিল। বিদ্যুৎ উৎপাদন বাড়ালাম—এটা কিছু নয়, ভর্তুকিটা অপরাধ। যদি ৩৪টা বিদ্যুৎকেন্দ্র নির্মাণ না করতাম, তাহলে শীতাতপনিয়ন্ত্রিত ঘরে বসে নিবন্ধ লেখার সুযোগ পেতেন না। সে জন্য বিদ্যুৎ বিভাগকে বলেছি, এরপর যে-ই লিখবে সঙ্গে সঙ্গে বিদ্যুৎ বন্ধ। বিদ্যুৎ না থাকলে কষ্টটা কী, তা তাকে বুঝতে হবে। তাহলে এ নিয়ে আর লিখবে না। আমরা কষ্ট করে উৎপাদন বাড়ালাম তার প্রশংসা নেই, অথচ আমাদের বাড়ানো বিদ্যুতে শীতাতপনিয়ন্ত্রিত ঘরে বসে লিখে ফেলল— বিদ্যুতে ভর্তুকি দিয়ে সর্বনাশ হয়ে গেছে।’
বিদ্যুৎ ব্যবহারে সবাইকে সাশ্রয়ী হওয়ার আহ্বান জানিয়ে শেখ হাসিনা বলেন, ‘বিদ্যুতের দাম বাড়লে চিৎকার শুনি। কিন্তু বিদ্যুৎ উৎপাদন ও সঞ্চালন লাইনের জন্যও খরচ আছে।’ বস্তিগুলোতে অবৈধভাবে বিদ্যুৎ ব্যবহূত হয় উল্লেখ করে প্রধানমন্ত্রী বলেন, ‘অবৈধ সংযোগ নিয়ে বস্তিগুলোতে অনেকের সংসারের দৈনন্দিন কাজ চলে। এগুলো আমরা কিছু দেখি, আবার কিছু দেখেও দেখি না। এই ছিন্নমূল মানুষগুলোকে তো রান্না করে খেতে হবে।’ শীতাতপযন্ত্রের ব্যবহার পরিমিত করতে গ্রীষ্ম মৌসুমে সরকারি কর্মকর্তাদের স্যুট ব্যবহার না করার পরামর্শ দেন তিনি।
সমবায় আন্দোলনকে আরও গতিশীল করার ওপর গুরুত্বারোপ করে প্রধানমন্ত্রী বলেন, এতে ব্যাপকভাবে দারিদ্র্য নিরসন হবে। দেশে সমবায়ী সদস্যের সংখ্যা ৯০ লাখ। একসঙ্গে কাজ করলে বিপুল জনগোষ্ঠী জীবনযাত্রার মান বদলে দিতে পারে।
অনুষ্ঠানে ২০০৯ ও ২০১০ সালের ১৮ জন ব্যক্তি এবং ২০টি প্রতিষ্ঠানকে জাতীয় সমবায় পুরস্কার দেওয়া হয়। এরপর প্রধানমন্ত্রী ঢাকা মহানগর পল্লি উন্নয়ন ও সমবায় মেলায় অংশগ্রহণকারী ব্যক্তিদের সঙ্গে ভিডিও কনফারেন্সের মাধ্যমে কথা বলেন এবং সারা দেশে সমবায় মেলার উদ্বোধন ঘোষণা করেন।
অনুষ্ঠানে বিশেষ অতিথির বক্তৃতায় সৈয়দ আশরাফুল ইসলাম আগামী নির্বাচনেও শেখ হাসিনাকে নির্বাচিত করার আহ্বান জানিয়ে বলেন, ‘আমরা জাতি হিসাবে ধীরস্থির অবস্থায় থাকি না। একটা সরকার আসার পর বৈধ ও অবৈধ পথে সরকারকে উৎখাত করতে চাই। এভাবে সোনার বাংলা হবে না।’”
সমবায়ের মাধ্যমে উপকৃত নারী রহিমা বেগম অনুষ্ঠানে শুভেচ্ছা বক্তব্য দেন। তিনি জানান, কারও সাহায্য ছাড়াই তিনি এখন সাতটি যানবাহনের মালিক হয়েছেন।
পল্লি উন্নয়ন ও সমবায় বিভাগের সচিব মিহির কান্তি মজুমদারের সভাপতিত্বে অনুষ্ঠানে আরও বক্তব্য দেন স্থানীয় সরকার, পল্লী উন্নয়ন ও সমবায় প্রতিমন্ত্রী জাহাঙ্গীর কবির নানক, সমবায় অধিদপ্তরের নিবন্ধক মুশফেকা ইফফাৎ এবং জাতীয় সমবায় ইউনিয়নের সভাপতি শেখ নাদির হোসেন।


এক যুগ পূর্তিতে ব্যাংক এশিয়ার নতুন সেবা চালু
সংবাদ সম্মেলনে ব্যাংক এশিয়ার ঊর্ধ্বতন কর্মকর্তারা

এক যুগ পূর্তিতে নতুন সেবা চালু করেছে ব্যাংক এশিয়া। সেবাগুলোর মধ্যে ব্যাংক এশিয়া ভার্চুয়াল কার্ড ও এসএমই ক্রেডিট কার্ড এবং ১৮ বছরের কম বয়সী শিক্ষার্থীদের জন্য স্মার্ট জুনিয়র সেইভার অন্যতম।
গতকাল রোববার রাজধানীর একটি হোটেলে ব্যাংক এশিয়ার যুগপূর্তি উপলক্ষে আয়োজিত সংবাদ সম্মেলনে এসব সেবা চালুর ঘোষণা দেয় ব্যাংকটির পরিচালনা পর্ষদ।
নতুন সেবা বিষয়ে ব্যাংকের হেড অব কার্ডস এইচ এম মোস্তাফিজুর রহমান বলেন, বিদেশে উচ্চশিক্ষা নিতে ইচ্ছুক শিক্ষার্থীদের সব লেনদেন সহজ করতে চালু হচ্ছে ভার্চুয়াল কার্ড। এ ছাড়া ক্ষুদ্র ও মাঝারি ব্যবসায়ীদের দ্রুত ঋণের প্রয়োজন মেটাতে এসএমই ক্রেডিট কার্ড। এ কার্ড একই সঙ্গে দেশে ও বিদেশে ব্যবহার করা যাবে। আর কোনো ধরনের জামানত ছাড়াই ব্যবসায়ীরা ২৫ হাজার থেকে তিন লাখ টাকা ঋণ নিতে পারবে।
ব্যাংকের প্রথম সহকারী সহসভাপতি এ কে এম মীজানুর রহমান বলেন, ১৮ বছরের কম বয়সী শিক্ষার্থীদের জন্য স্মার্ট জুনিয়র সেইভার চালু করা হয়েছে। এতে ডিপোজিটর ও ব্যাংকের মুনাফার অনুপাত হবে যথাক্রমে ৭০:৩০। এ ক্ষেত্রে ইন্টারনেট ও অনলাইন ব্যাংকিং সেবা ফ্রি দেওয়া হবে।
সংবাদ সম্মেলনে ব্যাংকের প্রেসিডেন্ট ও ব্যবস্থাপনা পরিচালক মো. মেহমুদ হোসেন বলেন, ‘ব্যাংক এশিয়া গত ১২ বছরে একটি পরিবর্তনের মধ্য দিয়ে আজ এই অবস্থায় এসেছে। তাই এটা আমাদের পরিবর্তনের এক যুগ উদ্যাপন।’
সংবাদ সম্মেলনে আরও উপস্থিত ছিলেন ব্যাংকের উপব্যবস্থাপনা পরিচালক ইর্তেজা রেজা চৌধুরী, আমিনুল ইসলাম, এস এম খোরশেদ আলম, মোহাম্মদ রোশাঙ্গীর প্রমুখ।
ফারুক চৌধুরী ডিবিএইচের চেয়ারম্যান পুনর্নির্বাচিত
ফারুক এ চৌধুরী

সাবেক পররাষ্ট্রসচিব ও রাষ্ট্রদূত ফারুক এ চৌধুরী ডেল্টা ব্র্যাক হাউজিং ফাইন্যান্স করপোরেশন লিমিটেডের (ডিবিএইচ) চেয়ারম্যান হিসেবে পুনর্নির্বাচিত হয়েছেন।
গত মঙ্গলবার ডিবিএইচের ৬৪তম পরিচালনা পর্ষদ সভায় তাঁকে কোম্পানির চেয়ারম্যান হিসেবে পুনর্নির্বাচিত করা হয়।
প্রথিতযশা কূটনীতিক ফারুক এ চৌধুরী বর্তমানে ব্র্যাক ও ব্র্যাক বিশ্ববিদ্যালয়ের পরিচালনা পর্ষদের সদস্য। এ ছাড়া তিনি একজন লেখক ও কলামিস্ট হিসেবে সুপরিচিত। তিনি প্রতিষ্ঠালগ্ন থেকেই ডিবিএইচের পরিচালনা পর্ষদের সদস্য হিসেবে দায়িত্ব পালন করছেন। বিজ্ঞপ্তি।
বে এম্পোরিয়ামের নতুন দোকান চালু
ঢাকায় ধানমন্ডির রাপা প্লাজায় সম্প্রতি ‘বে এম্পোরিয়াম’ শু স্টোর উদ্বোধন করা হয়েছে। বে গ্রুপের চেয়ারম্যান শামসুর রহমান এবং বে এম্পোরিয়াম লিমিটেডের প্রধান নির্বাহী কর্মকর্তা এম এ কাদের শু স্টোরটির উদ্বোধন করেন।
স্টোরটিতে পুরুষ, মহিলা ও শিশুদের জন্য বিভিন্ন ডিজাইনের জুতা পাওয়া যাচ্ছে। বিজ্ঞপ্তি।
ঋণখেলাপিদের সঙ্গে সৈয়দপুরে রাকাবের মতবিনিময়
রাজশাহী কৃষি উন্নয়ন ব্যাংক (রাকাব) সম্প্রতি খেলাপি ঋণগ্রহীতাদের সঙ্গে মতবিনিময় করেছে।
ব্যাংকের সৈয়দপুর শহর শাখায় অনুষ্ঠিত এই মতবিনিময় সভায় প্রায় ১৫ লাখ টাকার খেলাপি ঋণ আদায় হয়েছে বলে রাকাবের সংশ্লিষ্ট কর্মকর্তারা জানান।
মতবিনিময় সভায় অন্যান্যের মধ্যে ব্যাংকের জোনাল ব্যবস্থাপক মহিদুল হক ও সৈয়দপুর শহর শাখার ব্যবস্থাপক ওছিমুদ্দিন উপস্থিত ছিলেন।
সভায় খেলাপি ঋণগ্রহীতারা তাঁদের খেলাপি হওয়ার কারণ ব্যাখ্যা করেন এবং সুদ মওকুফের দাবি জানান। এ সময় তাঁদের এ ধরনের সমস্যার সমাধানে প্রয়োজনীয় ব্যবস্থা নেওয়া হবে বলে আশ্বস্ত করা হয়।
বৃদ্ধ মৎস্যজীবী বিজয় কুমার রায় খেলাপি ঋণের টাকা পরিশোধ করে বলেন, ‘দুঃসময়ে ব্যাংক আমাদের পাশে থেকেছে, ঋণ দিয়ে আমাদের স্বাবলম্বী হওয়ার সুযোগ করে দিয়েছে। অবশ্যই সময়মতো ঋণ পরিশোধ করা প্রতিটি নাগরিকের কর্তব্য।’


সিওয়ান কমিউনিকেশন ও কানেক্ট সেভেনের সঙ্গে সিটিসেলের চুক্তি
সমঝোতা স্মারক স্বাক্ষর অনুষ্ঠানে সিটিসেল, কানেক্ট সেভেন ও সিওয়ান কমিউনিকেশনওয়ানের ঊর্ধ্বতন কর্মকর্তারা

সিটিসেল সম্প্রতি কানেক্ট সেভেন এবং সিওয়ান কমিউনিকেশনওয়ানের সঙ্গে একটি পারস্পরিক সমঝোতা স্মারকে সই করেছে।
সিটিসেলের প্রধান বিক্রয় ও বিতরণ কর্মকর্তা মো. তারিকুল হাসান, কানেক্ট সেভেনের আরঅ্যান্ডডি প্রধান শাহীনুর টি আই এম নবী এবং সিওয়ান কমিউনিকেশনওয়ানের প্রধান নির্বাহী কর্মকর্তা গালীব আহমেদ আনসারী নিজ নিজ প্রতিষ্ঠানের পক্ষে এই সমঝোতা স্মারকে সই করেন।
অনুষ্ঠানে আরও উপস্থিত ছিলেন সিটিসেলের প্রধান নির্বাহী কর্মকর্তা মেহবুব চৌধুরী, কানেক্ট সেভেনের চেয়ারম্যান টি আই এম নুরুন নবী এবং সিটিসেলের মহাব্যবস্থাপক গোলাম আনজুমানারুল ইসলাম, জিয়াউর রহমানসহ প্রতিষ্ঠানগুলোর ঊর্ধ্বতন কর্মকর্তারা উপস্থিত ছিলেন। বিজ্ঞপ্তি।
আইসিএবির আন্তর্জাতিক সম্মেলন উদ্বোধনকালে প্রধানমন্ত্রী
সততা লালনে সিএদের আরও যত্নশীল হতে হবে
প্রধানমন্ত্রী শেখ হাসিনা বলেছেন, আইন ও নিয়ন্ত্রণের মাধ্যমে সততা সৃষ্টি করা যায় না। সততা হচ্ছে ব্যক্তিগত সম্পদ। এ সম্পদ লালনের ব্যাপারে চার্টার্ড অ্যাকাউন্ট্যান্টদের (সিএ) আরও যত্নশীল হওয়ার বিষয়ে তিনি আশাবাদ ব্যক্ত করেছেন।
প্রধানমন্ত্রী আরও বলেন, আর্থিক প্রশাসন এবং অর্থনৈতিক ব্যবস্থাপনার ক্ষেত্রে সুষ্ঠু, জবাবদিহি অপরিহার্য এবং উন্নয়ন কর্মকাণ্ডে আর্থিক শৃঙ্খলা বিধানে সরকার বদ্ধপরিকর।
সরকারি অর্থের হিসাবের জবাবদিহি, শৃঙ্খলা ও নিরীক্ষার জন্য সরকারের দিক থেকে সব ধরনের পদক্ষেপ নেওয়ার কথা উল্লেখ করে প্রধানমন্ত্রী বলেন, ‘জনগণের কষ্টার্জিত অর্থের অপচয় আমি ব্যক্তিগতভাবে কোনো সময় বরদাশত করিনি এবং ভবিষ্যতেও করব না।’
গতকাল রোববার রাজধানীর একটি হোটেলে ইনস্টিটিউট অব চার্টার্ড অ্যাকাউন্ট্যান্টস, বাংলাদেশ (আইসিএবি) আয়োজিত চার্টার্ড অ্যাকাউন্ট্যান্টদের আন্তর্জাতিক সম্মেলন, ২০১১-এর উদ্বোধনী অনুষ্ঠানে প্রধানমন্ত্রী এসব কথা বলেন। এ সময় প্রধান অতিথি হিসেবে সম্মেলনের উদ্বোধন ঘোষণা করেন প্রধানমন্ত্রী।
এ সম্মেলনের প্রতিপাদ্য ‘টেকসই উন্নয়নের জন্য সর্বোচ্চ চর্চা ও প্রতিবেদন’। অর্থমন্ত্রী আবুল মাল আবদুল মুহিত ও বাণিজ্যমন্ত্রী মুহাম্মদ ফারুক খান অনুষ্ঠানে বিশেষ অতিথি ছিলেন।
এতে মূল প্রবন্ধ উপস্থাপন করেন সাউথ এশিয়ান ফেডারেশন অব অ্যাকাউন্ট্যান্টসের (সাফা) সভাপতি এ এন র‌্যামান। আইসিএবির সভাপতি পারভীন মাহমুদের সভাপতিত্বে অনুষ্ঠানে স্বাগত বক্তব্য দেন সম্মেলন আয়োজক কমিটির সভাপতি ও আইসিএবির সাবেক সভাপতি শেখ এ হাফিজ এবং ধন্যবাদ বক্তব্য দেন আইসিএবির সহসভাপতি শাহাদত হোসেন।
শেখ হাসিনা বলেন, ‘বিগত বিএনপি-জামায়াত জোট সরকারের ইতিহাস হত্যা, লুটপাট, মানি লন্ডারিং, সন্ত্রাস, জঙ্গিবাদ ও দেশকে অন্ধকার যুগে নিয়ে যাওয়ার ইতিহাস। আমরা সেই অন্ধকার থেকে আলোর পথে এবং গণতান্ত্রিক শাসনব্যবস্থায় ফিরে এসেছি। কিন্তু গণতন্ত্রের সাফল্যের জন্য প্রয়োজন বলিষ্ঠ ও গতিশীল অর্থনীতি।’
এ জন্য সব শ্রেণী-পেশার মানুষকে উদ্যোগী হয়ে দেশ গড়ার কাজে আত্মনিয়োগ করতে হবে উল্লেখ করে প্রধানমন্ত্রী আরও বলেন, ‘আমি বিশ্বাস করি, ব্যাংক, কর প্রশাসন, বিদেশি বিনিয়োগ ও পুঁজিবাজারের সংস্কার করতে পারলে জাতীয় প্রবৃদ্ধি আরও বাড়বে।’
প্রধানমন্ত্রী বলেন, হিসাববিজ্ঞান ও নিরীক্ষা পেশার সঙ্গে অর্থনীতির ঘনিষ্ঠ যোগসূত্র রয়েছে। বিশেষ করে, স্বচ্ছতা, জবাবদিহি ও সুষ্ঠু আর্থিক ব্যবস্থাপনা নিশ্চিত করতে এই পেশাজীবীদের অবদান অনস্বীকার্য। তাদের প্রতিবেদনের মাধ্যমেই ফুটে ওঠে একটি প্রতিষ্ঠানের আয়-ব্যয়, দায় ও সম্পদের খতিয়ান।
চার্টার্ড অ্যাকাউন্ট্যান্টদের উদ্দেশে শেখ হাসিনা বলেন, ‘আপনাদের ওপর যাতে মানুষের আস্থার সংকট না হয়, সে ব্যাপারে সচেতন থাকতে হবে।’
প্রধানমন্ত্রী আরও বলেন, এ দফায় সরকার পরিচালনার দায়িত্ব গ্রহণের আগের সাত বছর অব্যবস্থাপনা ও জবাবদিহির অভাবে দেশের অর্থনীতি নাজুক অবস্থায় ছিল। অনেকগুলো সংস্কারমূলক পদক্ষেপ হাতে নেওয়ায় অতিদ্রুত ঘুরে দাঁড়ায় অর্থনীতি। শুরু থেকে এখন পর্যন্ত অবশ্য বিশ্বমন্দা মোকাবিলা করতে হচ্ছে।
জাতীয় অর্থনীতিকে সুদৃঢ় ভিত্তির ওপর দাঁড় করানোর পাশাপাশি দারিদ্র্য দূর করাই সরকারের মূল লক্ষ্য বলে জানান প্রধানমন্ত্রী। তিনি বলেন, ‘ইতিমধ্যে দারিদ্র্যের হার ৪০ থেকে ৩১ দশমিক ৫ শতাংশে নেমে এসেছে। ২০২১ সালের মধ্যে এই হার ১৫ শতাংশে নামিয়ে আনতে চাই।’
গ্রামীণ অর্থনীতি যেকোনো সময়ের চেয়ে ভালো আছে উল্লেখ করে প্রধানমন্ত্রী বলেন, ‘সাধারণ মানুষের আয় বেড়েছে। বিনিয়োগ পরিস্থিতি ভালো। বৈদেশিক বিনিয়োগের ক্ষেত্রেও আশাব্যঞ্জক সাড়া পাওয়া যাচ্ছে। যেসব সংস্কার কর্মসূচি বাস্তবায়ন করছি, তার ফলাফল আসতে শুরু করেছে। পুরো ফলাফল পেতে আরও কিছুদিন অপেক্ষা করতে হবে।’
অর্থমন্ত্রী আবুল মাল আবদুল মুহিত বলেন, ১৯৭৩ সালে প্রতিষ্ঠার পর থেকে আইসিএবি হিসাববিজ্ঞান পেশায় গুরুত্বপূর্ণ ভূমিকা পালন করে আসছে। দেশের আর্থিক খাতের স্বচ্ছতা ও জবাবদিহি নিশ্চিত করতেও ইতিবাচক ভূমিকা পালন করছে আইসিএবি।
উদ্বোধনী অনুষ্ঠানের পর গতকাল দিনব্যাপী ছয়টি কারিগরি অধিবেশন অনুষ্ঠিত হয়।


বাজারে স্থিতিশীলতা আনতে বিনিয়োগকারীদের স্মারকলিপি
শেয়ারবাজারে স্থিতিশীলতা ফিরিয়ে আনা ও ক্ষতিগ্রস্ত বিনিয়োগকারীদের ক্ষতি পুষিয়ে দেওয়ার লক্ষ্যে ১০ দফা দাবি-সংবলিত স্মারকলিপি দিয়েছে বিনিয়োগকারীদের একটি সংগঠন। ফেডারেশন অব বাংলাদেশ ক্যাপিটাল মার্কেট ইনভেস্টরস ফোরামের পক্ষ থেকে আজ সোমবার দুপুরে সিকিউরিটিজ অ্যান্ড এক্সচেঞ্জ কমিশনের চেয়ারম্যানকে এই স্মারকলিপি দেওয়া হয়।
তাদের দাবিগুলো হলো—পুঁজিবাজার উন্নয়ন ও ক্ষতিগ্রস্ত বিনিয়োগকারীদের স্বার্থ সংরক্ষণের জন্য অবিলম্বে মার্জিন ঋণের বিপরীতে ১ নভেম্বর থেকে ৩১ ডিসেম্বর পর্যন্ত সব ধরনের সুদ মওকুফ; বাজারে স্থিতিশীলতা ও বিনিয়োগকারীদের ক্ষতি পুষিয়ে নিতে ঘোষিত প্রণোদনা প্যাকেজ বাস্তবায়ন নিশ্চিত করতে প্রধানমন্ত্রীর নজরদারি জোরদার; বাংলাদেশ ব্যাংকের সিআরআর ও এসএলআর আরও কমাতে হবে; কোম্পানির উদ্যোক্তা-পরিচালকদের ৩০ শতাংশ শেয়ার বাইব্যাক করার সময়সীমা ছয় মাস থেকে কমিয়ে এক মাস করা; এসইসির মনিটরিং টিম আরও শক্তিশালী করা এবং শেয়ার কারসাজিতে দায়ীদের বিরুদ্ধে ব্যবস্থা গ্রহণ; সূচক কোনোভাবেই সাড়ে পাঁচ হাজার পয়েন্টের নিচে নামতে না দেওয়া; পুঁজিবাজার স্থিতিশীল রাখতে কোনো কোম্পানির শেয়ারদর তিন শতাংশের নিচে যাতে না নামতে পারে, সে ব্যাপারে নিম্নমুখী সার্কিট ব্রেকার নির্ধারণ; ডিএসই ও সিএসইকে ডিমিউচুয়ালাইজেশন ও পুঁজিবাজার উন্নয়ন ও স্থিতিশীলতার স্বার্থে মিডিয়ায় বিশেষজ্ঞদের বক্তব্যের ব্যাপারে সতর্ক হওয়া।
বেলা দুইটার দিকে সংগঠনটির সভাপতি মো. আবদুল মান্নানের নেতৃত্বে একটি প্রতিনিধিদল এসইসির চেয়ারম্যানের সঙ্গে দেখা করে এ স্মারকলিপি দেন। এ সময় আরেক সংগঠন বাংলাদেশ পুঁজিবাজার বিনিয়োগকারী ঐক্য পরিষদের সভাপতি মিজান-উর রশিদ চৌধুরী উপস্থিত ছিলেন।
শেয়ারবাজারে প্রণোদনা গুচ্ছ
সুফল পেতে কিছু সময় লাগবে
শেয়ারবাজারে স্থিতিশীলতা ফিরিয়ে আনতে ঘোষিত প্রণোদনা বাজারে ইতিবাচক প্রভাব ফেলবে বলে মনে করেন বাজার বিশ্লেষক ও সংশ্লিষ্ট ব্যক্তিরা। এ জন্য কিছুটা সময়ের প্রয়োজন রয়েছে বলে অভিমত তাঁদের। আর তাই বিনিয়োগকারীদের ধৈর্য ধারণ করারও পরামর্শ দিয়েছেন তাঁরা।
প্রণোদনায় ব্যাংকগুলোকে যেসব সুবিধা দেওয়া হয়েছে, সেগুলোর বাস্তবায়নে বাংলাদেশ ব্যাংক গত বৃহস্পতিবারই প্রজ্ঞাপন জারি করে। এসব সুবিধার ফলে শেয়ারবাজারে ব্যাংকগুলোর বিনিয়োগ সক্ষমতা অনেকটাই বাড়বে বলে মনে করে অ্যাসোসিয়েশন অব ব্যাংকার্স বাংলাদেশ (এবিবি)।
বাংলাদেশ ব্যাংক জানিয়েছে, শেয়ার ব্যবসায় নিয়োজিত ব্যাংকগুলো তাদের সহযোগী প্রতিষ্ঠানে যে মূলধন জোগান দিয়েছে, এখন থেকে তা আর ওই ব্যাংকের আইনি বিনিয়োগ সীমার হিসাবে ধরা হবে না। এমনকি কোনো কোম্পানির শেয়ারে ব্যাংকের দীর্ঘমেয়াদি বিনিয়োগকেও আইনি সীমার বাইরে রাখা হবে।
যোগাযোগ করা হলে এবিবির সভাপতি ও সিটি ব্যাংকের ব্যবস্থাপনা পরিচালক কে মাহমুদ সাত্তার প্রথম আলোকে বলেন, ‘অনেক কোম্পানির শেয়ারে ব্যাংকগুলোর কৌশলগত দীর্ঘমেয়াদি বিনিয়োগ আছে, যেগুলোর সঙ্গে প্রতিদিনের লেনদেনের তেমন কোনো সম্পর্ক নেই। সেসব বিনিয়োগ ও সহযোগী প্রতিষ্ঠানের মূলধনি বিনিয়োগকে আইনি সীমার বাইরে রাখায় ব্যাংকগুলোর বিনিয়োগ সক্ষমতা বেড়েছে। এর সুফল এক-দুই দিনেই পাওয়া যাবে না। ধীরে ধীরে বাজারে এর সুফল দেখা যাবে।’
কে মাহমুদ সাত্তার আরও বলেন, শুধু ব্যাংকের বিনিয়োগ বাড়লেই বাজারে স্থিতিশীলতা আসবে না, সবার সমান অংশগ্রহণ লাগবে। শেয়ারবাজারের যা লেনদেন হয়, তার ৪০ থেকে ৪৫ শতাংশ করে থাকে প্রাতিষ্ঠানিক বিনিয়োগকারীরা। বাকি লেনদেন করেন সাধারণ ব্যক্তিশ্রেণীর বিনিয়োগকারী। তাই ব্যক্তিশ্রেণীর বিনিয়োগকারীদের অংশগ্রহণও বাড়াতে হবে।
ঢাকা স্টক এক্সচেঞ্জের (ডিএসই) সভাপতি শাকিল রিজভী বলেন, প্রণোদনার সুফল পেতে একটু সময় লাগবে। বিনিয়োগ সক্ষমতা বাড়ানো হয়েছে বলেই ব্যাংকগুলো এক-দুই দিনেই বাজারে ঝাঁপিয়ে পড়বে না। ধীরে ধীরে তারা নিজেদের বিচার-বিবেচনায় বিনিয়োগের সিদ্ধান্ত নেবে।
রিজভী আরও বলেন, ‘সাধারণ বিনিয়োগকারীরা মনে করছেন, দ্রুতই বাজারে শেয়ারের দাম বাড়া উচিত। কিন্তু এটি কারও কাম্য হওয়া উচিত নয়। আমাদের প্রত্যাশা, যৌক্তিক পর্যায়ের উত্থান-পতনের মাধ্যমে বাজারের টেকসই উন্নয়ন।’
পুঁজিবাজার বিশ্লেষক আকতার হোসেন সান্নামাত বলেন, এখন থেকে মার্চেন্ট ব্যাংকগুলো তাদের মূলধন বাড়াতে পারবে। এত দিন ধরে মার্চেন্ট ব্যাংকগুলো তাদের মূলধন কাঠামোতে কোনো ধরনের পরিবর্তন আনতে পারছিল না। প্রণোদনায় ৫১ ও ৪৯ শতাংশের ভিত্তিতে তহবিল সংগ্রহের মাধ্যমে সেই কাঠামো পরিবর্তনের সুযোগ তৈরি হয়েছে।
তাঁর মতে, মার্চেন্ট ব্যাংকগুলোর এখন উচিত গ্রাহকের প্রান্তিক ঋণের (মার্জিন লোন) নির্ভরতা কমিয়ে দীর্ঘমেয়াদি মূলধনি বিনিয়োগ বাড়ানো। এ জন্য বিনিয়োগকারী ও ঋণদাতা প্রতিষ্ঠানের মধ্যে যৌথ বিনিয়োগ স্কিম চালু করা যেতে পারে। সমপরিমাণ মূলধন বিনিয়োগ ও মুনাফা ভাগাভাগির মাধ্যমে এই স্কিম চালু করলে বিনিয়োগকারীদের ঝুঁকি অনেকাংশে কমবে।
পাশাপাশি মার্চেন্ট ব্যাংকগুলোর জন্য অভিন্ন সুদের হার নির্ধারণ ও তা যৌক্তিক পর্যায়ে নামিয়ে আনার সুপারিশ করেন তিনি। তিনি জানান, একদিকে এসব প্রতিষ্ঠান সেবা মাশুলসহ নানা নামে উচ্চ হারে সুদ নিচ্ছে, পাশাপাশি লেনদেনের কমিশন থেকেও মুনাফা করছে।
বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মোহাম্মদ এ হাফিজ বলেন, ‘শেয়ারবাজারে ব্যাংকগুলোর বিনিয়োগের ক্ষেত্রে যেসব সুযোগ দেওয়া হয়েছে, তা নিয়ে ভুল-বোঝাবুঝির আর কোনো সুযোগ নেই। নিজস্ব পত্রকোষ (পোর্টফোলিও) বা সহযোগী প্রতিষ্ঠানের মাধ্যমে ঋণ বিতরণ বাড়িয়ে বা দুভাবেই ব্যাংকগুলো এখন শেয়ারবাজারে তাদের বিনিয়োগ বাড়াতে পারে।’
বিদেশি প্রাতিষ্ঠানিক বিনিয়োগকারীদের নিয়ে কাজ করে ব্র্যাক ইপিএল ইনভেস্টমেন্ট লিমিটেড। প্রতিষ্ঠানটির ব্যবস্থাপনা পরিচালক ও প্রধান নির্বাহী কর্মকর্তা (সিইও) খালেদ ইউসুফ ফরাজী প্রথম আলোকে বলেন, ‘১০ শতাংশ মুনাফা কর প্রত্যাহারের বিষয়টিকে বিদেশি বিনিয়োগকারীরা ইতিবাচকভাবে নিয়েছেন। বিনিয়োগে আগ্রহী কিছু প্রতিষ্ঠান আমাদের সঙ্গে যোগাযোগও শুরু করেছে।’
জাহিনটেক্স ও রংপুর ডেইরির লেনদেন শুরু আজ
শেয়ারবাজারে জাহিনটেক্স ইন্ডাস্ট্রিজ লিমিটেড ও রংপুর ডেইরি অ্যান্ড ফুড প্রোডাক্টস লিমিটেডের (আরডি) লেনদেন আজ সোমবার থেকে শুরু হবে।
জাহিনটেক্সের লেনদেন হবে ‘এন’ ক্যাটাগরির অধীনে। এ ক্ষেত্রে ডিএসই ট্রেডিং কোড ‘জেডএএইচআইএনটিইএক্স’ এবং কোম্পানি কোড ১৭৪৫২। অন্যদিকে রংপুর ডেইরির লেনদেনও এন ক্যাটাগরির অধীনে হবে। ডিএসই ট্রেডিং কোড ‘আরডিফুড’ এবং কোম্পানি কোড ১৪২৯৩।
এদিকে গত ৩০ সেপ্টেম্বর পর্যন্ত জাহিনটেক্সের অনিরীক্ষিত ত্রৈমাসিক হিসাব অনুযায়ী প্রতিষ্ঠানটির কর-পরবর্তী নিট প্রফিট তিন কোটি ৫৫ লাখ ৬০ হাজার টাকা এবং শেয়ারপ্রতি আয় (ইপিএস) ১.৪২টাকা।
একই সময়ে রংপুর ডেইরির কর-পরবর্তী নিট প্রফিট এক কোটি ৭৩ লাখ ৬০ হাজার টাকা এবং ইপিএস ৭৩ পয়সা। ডিএসইর ওয়েবসাইট সূত্রে এ তথ্য জানা গেছে।
তিন দিন ১২৭ কোম্পানির শেয়ার নগদ লেনদেন হবে
পুঁজিবাজারে তালিকাভুক্ত ১২৭টি কোম্পানির শেয়ার আজ সোমবার থেকে নগদ বাজার বা স্পট মার্কেটে লেনদেন শুরু হচ্ছে। এসব কোম্পানির শেয়ার তিন দিন স্পট মার্কেটে লেনদেন হবে।
দেশের পুঁজিবাজারের ইতিহাসে একসঙ্গে এতগুলো কোম্পানির শেয়ার নগদ বা স্পট বাজারে লেনদেনের ঘটনা এটাই প্রথম।
উল্লেখ্য, স্পট মার্কেটে নগদ টাকায় শেয়ার লেনদেন করতে হয়। এ জন্য একে নগদ লেনদেনের বাজারও বলা হয়। আর নগদ টাকায় লেনদেন হওয়ায় এ বাজারে এক দিনের মধ্যে শেয়ার লেনদেন নিষ্পত্তি হয়ে থাকে।
ঢাকা স্টক এক্সচেঞ্জ (ডিএসই) সূত্রে জানা গেছে, নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনের (এসইসি) নির্দেশ অনুযায়ী ১০০ টাকা ও এক টাকা অভিহিত মূল্যের (ফেস ভেল্যু) শেয়ার ১০ টাকায় রূপান্তর প্রক্রিয়ার অংশ হিসেবেই কোম্পানিগুলোকে একসঙ্গে স্পট মার্কেটে লেনদেনে যেতে হচ্ছে।
গত ২৩ আগস্ট এসইসি পুঁজিবাজারে তালিকাভুক্ত সব কোম্পানির শেয়ারের অভিহিত মূল্যে সমতা আনতে অভিহিত মূল্য ১০ টাকায় রূপান্তরের সিদ্ধান্ত নেয়, যা আগামী ১ ডিসেম্বর থেকে কার্যকর হওয়ার কথা।
এ জন্য সংশ্লিষ্ট কোম্পানিগুলোকে শেয়ারের অভিহিত মূল্য পরিবর্তনের লক্ষ্যে বিশেষ সাধারণ সভাসহ (ইজিএম) প্রয়োজনীয় কাজ সম্পাদন করতে প্রায় তিন মাস সময় দেওয়া হয়, যাতে নির্ধারিত দিনে একযোগে সব কোম্পানির শেয়ার পরিবর্তিত অভিহিত মূল্যে লেনদেন হতে পারে। এ সময় বলা হয়, কোনো কোম্পানি নির্ধারিত দিনে শেয়ারের অভিহিত মূল্য পরিবর্তনে ব্যর্থ হলে ওই কোম্পানির শেয়ার লেনদেন বন্ধ থাকবে।
ডিএসই সূত্রে জানা গেছে, বর্তমানে ১০০ টাকা অভিহিত মূল্যের কোম্পানি আছে ১৩৮টি। এর মধ্যে ‘জেড’ শ্রেণীর ১১টি কোম্পানির শেয়ার আগে থেকেই স্পট মার্কেটে রয়েছে।
আর তিনটি কোম্পানির শেয়ার স্পট মার্কেটে লেনদেন হলেও সংশ্লিষ্ট কোম্পানির পরিচালনা পর্ষদ অভিহিত মূল্য পরিবর্তনের জন্য প্রয়োজনীয় প্রক্রিয়া সম্পন্ন করতে পারেনি। কোম্পানিগুলো হলো বাংলাদেশ শিপিং করপোরেশন (বিএসইসি), ইনভেস্টমেন্ট করপোরশেন অব বাংলাদেশ (আইসিবি) ও জনতা ইনস্যুরেন্স কোম্পানিজ।
খোন্দকার ইব্রাহিম খালেদের নেতৃত্বে গঠিত পুঁজিবাজার তদন্ত কমিটি নির্দিষ্ট সময় বেঁধে দিয়ে সব শেয়ারের অভিহিত মূল্য ১০ টাকা করার সুপারিশ করেছিল। সেই অনুযায়ী অর্থ মন্ত্রণালয় থেকে এসইসিকে পদক্ষেপ নেওয়ার নির্দেশ দেওয়া হয়।
লট হবে ৫০, ১০০, ২০০ ও ৫০০ শেয়ারে
অভিন্ন অভিহিত মূল্য বাস্তবায়নের লক্ষ্যে চার ধরনের মার্কেট লট নির্ধারণ করার সিদ্ধান্ত নিয়েছে ঢাকা স্টক এক্সচেঞ্জ (ডিএসই) কর্তৃপক্ষ।
আজ সোমবার ৬৯১ তম বোর্ড সভায় এ সিদ্ধান্ত নেওয়া হয়। সভা শেষে রাত আটটার দিকে ডিএসইর প্রধান নির্বাহী কর্মকর্তা জহুরুল আলম সাংবাদিকদের এ তথ্য জানান ।
জহুরুল আলম বলেন, ‘অভিন্ন অভিহিত মূল্য বাস্তবায়নের লক্ষে শেয়ারের মার্কেট লট ৫০, ১০০, ২০০ ও ৫০০-তে নির্ধারণে সিদ্ধান্ত নেওয়া হয়েছে, যা প্রস্তাব আকারে এসইসিতে প্রেরণ করা হবে।’ তিনি আরও বলেন, পুঁজিবাজারে স্থিতিশীলতা আনয়নের লক্ষে ক্ষুদ্র বিনিয়োগকারীদের স্বার্থ রক্ষার্থে এসইসির প্রণোদনা প্যাকেজ ঘোষণা করায় ডিএসই বোর্ড ধন্যবাদ জানায়। একই সঙ্গে প্যাকেজ বাস্তবায়নে ডিএসইর পক্ষ থেকে সর্বাত্মক সহযোগিতা করা হবে বলে জানান তিনি।
আজকের এই সভায় শুভ্র কান্তি চৌধুরীকে প্রধান অর্থ কর্মকর্তা (সিএফও) পদে নিয়োগ অনুমোদন করা হয়েছে বলেও জহুরুল আলম জানিয়েছেন। প্রসঙ্গত ডিএসইর এই পদটি দীর্ঘদিন ধরে শূন্য ছিল।
ডিএসইর সভাপতি শাকিল রিজভীর সভাপতিত্বে অনুষ্ঠিত এ সভায় আরও উপস্থিত ছিলেন ডিএসইর জ্যেষ্ঠ সহসভাপতি আহসানুল ইসলাম, সহ-সভাপতি শাহজাহানসহ পরিচালনা পর্ষদের সদস্যরা।


১৭তম বর্ষপূর্তিতে ক্রাউন সিমেন্টের চতুর্থ ইউনিট চালু
ক্রাউন সিমেন্টের ১৭তম বর্ষপূর্তি অনুষ্ঠানে কোম্পানির চেয়ারম্যান মোহাম্মদ জাহাঙ্গীর আলম, ব্যবস্থাপনা পরিচালক মো. খবিরউদ্দিন মোল্লাসহ অন্যরা

এমআই সিমেন্ট ফ্যাক্টরি লিমিটেডের (ক্রাউন সিমেন্ট) ১৭তম বর্ষপূর্তিতে কোম্পানির চতুর্থ প্রোডাকশন বা উৎপাদন ইউনিটের উদ্বোধন করা হয়েছে।
১৭তম বর্ষপূতি উপলক্ষে ঢাকার বঙ্গবন্ধু আন্তর্জাতিক সম্মেলন কেন্দ্রে গতকাল আয়োজিত এক অনুষ্ঠানে কোম্পানির চেয়ারম্যান মোহাম্মদ জাহাঙ্গীর আলম ও ব্যবস্থাপনা পরিচালক মো. খবিরউদ্দিন মোল্লা নতুন উৎপাদন ইউনিটের উদ্বোধন করেন।
অনুষ্ঠানে দেশ-বিদেশি অতিথিদের মধ্যে বক্তব্য দেন বাংলাদেশে ডেনমার্কের রাষ্ট্রদূত সেন্ড ওলিং, মেয়র মোহাম্মদ হানিফ ফ্লাইওভারের (যাত্রাবাড়ী-গুলিস্তান) প্রকল্প ব্যবস্থাপক খোন্দকার মাহবুব আলম, ভারতের ত্রিপুরা চেম্বার অব কমার্স অ্যান্ড ইন্ডাস্ট্রির সভাপতি এম এল দেবনাথ, ক্রাউন সিমেন্টের ভারতীয় ডিলার অঞ্জন দেবনাথ প্রমুখ।
জাহাঙ্গীর আলম জানান, মানসম্পন্ন সিমেন্ট উৎপাদন ও বাজারজাত করার প্রত্যয়ে ১৯৯৪ সালের ডিসেম্বরে এমআই সিমেন্টের ৬০০ মেট্রিক টন উৎপাদন ক্ষমতাসম্পন্ন প্রথম ইউনিটের যাত্রা শুরু হয়। গতকাল তিন হাজার মেট্রিক টন ক্ষমতাসম্পন্ন চতুর্থ ইউনিটের উদ্বোধনের ফলে কোম্পানির দৈনিক সিমেন্ট উৎপাদনের ক্ষমতা দাঁড়াল মোট পাঁচ হাজার ৮০০ মেট্রিক টন। বিজ্ঞপ্তি।
﻿

সফর শেষে দেশে ফিরে বাণিজ্যমন্ত্রী
মিয়ানমারের কৃষি জমি ইজারা নিয়ে চাষাবাদ করা হবে
সফর শেষে দেশে ফিরে বাণিজ্যমন্ত্রী
মিয়ানমারের পতিত জমিতে ফসল ফলাবে বাংলাদেশের চাষিরা। দেশটির বিপুল পরিমাণ আবাদি জমি ইজারা নিয়ে এ চাষ করা হবে। আগামী মাসেই এ বিষয়ে একটি দ্বিপক্ষীয় চুক্তি হবে মিয়ানমারের সঙ্গে।
বাণিজ্যমন্ত্রী মুহাম্মদ ফারুক খান গতকাল সোমবার সচিবালয়ে অনুষ্ঠিত তাঁর সাম্প্রতিক তিন দিনের মিয়ানমার সফরের অভিজ্ঞতা-সম্পর্কিত সংবাদ সম্মেলনে এসব কথা জানান।
বাণিজ্য মন্ত্রণালয়ের যুগ্ম সচিব রুহুল আমিন সরকার, বাংলাদেশ শিল্প ও বণিক সমিতি ফেডারেশনের (এফবিসিসিআই) প্রথম সহসভাপতি মো. জসিমউদ্দিন, সহসভাপতি মোস্তফা আজাদ চৌধুরী, পরিচালক হেলালউদ্দিন প্রমুখ এ সময় উপস্থিত ছিলেন।
বাণিজ্যমন্ত্রী বলেন, আগামী ৫ ডিসেম্বর প্রধানমন্ত্রী শেখ হাসিনার মিয়ানমার সফরের কথা রয়েছে। ওই সময় মিয়ানমারের সঙ্গে চুক্তি হতে পারে। তারই অংশ হিসেবে ‘বাংলাদেশ ও মিয়ানমারের মধ্যে দ্বিপক্ষীয় পুঁজিবিনিয়োগ উন্নয়ন ও সংরক্ষণ’সংক্রান্ত খসড়া গতকাল অনুষ্ঠিত মন্ত্রিসভার বৈঠকে অনুমোদন দেওয়া হয়েছে বলে জানান বাণিজ্যমন্ত্রী।
বাণিজ্যমন্ত্রী বলেন, মিয়ানমারের আয়তন বাংলাদেশের প্রায় পাঁচ গুণ। অথচ দেশটির জনসংখ্যা বাংলাদেশের এক-তৃতীয়াংশ। জমি ইজারাবিষয়ক মিয়ানমারের নীতিমালার অনুলিপি তাদের কাছে চাওয়া হয়েছে। শিগগিরই মিয়ানমারের বাণিজ্যমন্ত্রীর নেতৃত্বে উচ্চ পর্যায়ের একটি প্রতিনিধিদল বাংলাদেশ সফরে আসবে। ওই সময় এসব ব্যাপারে আরও বিশদ আলোচনা হবে বলে তিনি জানান।
ফারুক খান আরও বলেন, এবারের মিয়ানমার সফরে দেশটির গুরুত্বপূর্ণ পাঁচ মন্ত্রীর সঙ্গে দ্বিপক্ষীয় আলোচনা হয়েছে। তাঁরা জানিয়েছেন, এত দিন রক্ষণশীল থাকলেও বর্তমানে উপলব্ধি হয়েছে যে, তাঁদের অর্থনীতি আরেকটু উন্মুক্ত করতে হবে। মিয়ানমারে নতুন সরকার গঠিত হওয়ার পর থেকেই তাঁদের এই উপলব্ধি হয়েছে।
‘আলোচনা খুবই ফলপ্রসূ হয়েছে’ উল্লেখ করে বাণিজ্যমন্ত্রী বলেন, দেশটির সঙ্গে ব্যাংকিং সম্পর্ক স্থাপন, উপকূলীয় জাহাজ চলাচল, সরাসরি আকাশ যোগাযোগ ও মৎস্য খাতে সহায়তাবিষয়ক আলোচনার বেশ অগ্রগতি হয়েছে।
ফারুক খান বলেন, ‘মিয়ানমারের ব্যবসায়ীরা সাধারণত টিটির মাধ্যমে লেনদেনে বেশি স্বাচ্ছন্দ্য বোধ করে। অভিজ্ঞতা না থাকায় ঋণপত্রের (এলসি) ব্যাপারে তাঁদের সন্দেহ ছিল। আমাদের সোনালী ব্যাংক মিয়ানমারের অন্তত তিনটি ব্যাংকের সঙ্গে আলোচনা করে বুঝিয়েছে যে, কীভাবে এলসির মাধ্যমে অতি সহজে লেনদেন করা যায়।’
মিয়ানমারের সঙ্গে নৌপথে যোগাযোগব্যবস্থা সম্প্রসারণ এবং রেল, সড়ক ও আকাশপথে যোগাযোগব্যবস্থা চালুর ব্যাপারে বাংলাদেশের পক্ষ থেকে দাবি ছিল। মিয়ানমারও এতে রাজি বলে ফারুক খান জানান।
বাণিজ্যমন্ত্রী আরও বলেন, মিয়ানমারের মুংডু থেকে সিটউয়ে (আকিয়াব) এবং বাংলাদেশের অংশে টেকনাফ থেকে চট্টগ্রাম বন্দর পর্যন্ত জাহাজ চলাচলের ব্যাপারে ইতিবাচক মনোভাব দেখিয়েছে মিয়ানমার।
উল্লেখ্য, বর্তমানে টেকনাফ ও গুংদমকে কেন্দ্র করে খুবই সীমিত আকারে দুই দেশের জাহাজ চলে।
ফারুক খান বলেন, মিয়ানমারে ওষুধ, কনডেন্সড মিল্ক, সিমেন্ট ও কৃষিপণ্য রপ্তানির সুযোগ রয়েছে। এক লাখ টন আলু রপ্তানির বিষয়টি প্রায় চূড়ান্ত।
অন্যদিকে মিয়ানমার থেকে চাল আমদানির বিষয়ে সফল আলোচনার কথা জানান বাণিজ্যমন্ত্রী। তিনি বলেন, ‘বাংলাদেশে চাল রপ্তানি করতে তাদের ইতিবাচক মনোভাব পাওয়া গেছে। মিয়ানমারের জনগোষ্ঠী আতপ চাল খান। কিন্তু তাঁরা আশ্বাস দিয়েছেন, বাংলাদেশের জন্য এমনকি সিদ্ধ চাল তৈরি করে দেওয়া হবে।’
২০১০-১১ অর্থবছরে বাংলাদেশ ও মিয়ানমারের মধ্যে ২০ কোটি ডলারের বাণিজ্য হওয়ার কথা জানান বাণিজ্যমন্ত্রী। এর মধ্যে ১৮ কোটি ডলারের পণ্যই মিয়ানমার থেকে আমদানি হয়েছে।


বিএবির চেয়ারম্যানকে ঘেরাও
এসইসি-ডিএসইর দল নামায় দরপতন থামল
দেশের শেয়ারবাজারে গতকাল সোমবার লেনদেন শেষে মূল্যসূচক বেড়েছে। আগের দিনের ধারবাহিকতায় দরপতন দিয়েই দিনের লেনদেন শুরু হয়েছিল। তবে প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক লেনদেন শুরুর ২০ মিনিটের মধ্যেই আগের দিনের চেয়ে প্রায় ১৫৬ পয়েন্ট কমে যায়। সূচকও নেমে আসে পাঁচ হাজার পয়েন্টের নিচে।
এই অবস্থায় শেয়ারের অস্বাভাবিক বিক্রির চাপ ও তার কারণ খতিয়ে দেখতে মাঠে নামে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) এবং ডিএসইর যৌথ পরিদর্শন দল। প্রতিদিন লেনদেনের শীর্ষে থাকা বেশ কিছু ব্রোকারেজ হাউসে যায় তারা। এতে ওই সব হাউস থেকে বিক্রির চাপ কমতে থাকে, যা মূল্যসূচকের পতন ঠেকাতে সহায়তা করে। পাশাপাশি বড় দরপতন ঠেকাতে এসইসি বেশ কিছু প্রতিষ্ঠানকে বাজারে সক্রিয় রাখার চেষ্টা চালায়।
যোগাযোগ করা হলে এসইসির নির্বাহী পরিচালক ও মুখপাত্র সাইফুর রহমান প্রথম আলোকে বলেন, ‘এসইসি ও ডিএসই মিলিয়ে গতকাল ১০টি দল বিভিন্ন ব্রোকারেজ হাউস পরিদর্শন করেছে। শেয়ার কেনাবেচায় যথাযথ নিয়ম পরিপালন করা হচ্ছে কি না, ইত্যাদি নানা বিষয় তদারকিতে এসব দল কাজ করেছে। বাজারের সাম্প্রতিক পরিস্থিতিতে নিয়মিত কাজের অংশ হিসাবে কমিশনের সিদ্ধান্ত অনুযায়ী এসব দল পাঠানো হয়েছে।’
এদিকে দরপতনের প্রতিবাদে গতকালও রাজধানীর মতিঝিল ডিএসই ভবনের সামনে বিক্ষোভ করেছেন একদল বিনিয়োগকারী। একই সঙ্গে তাঁরা এসইসির কাছে ১০ দফা প্রস্তাবনাও জমা দিয়েছেন।
দুপুরের দিকে বিক্ষোভকারীদের একাংশ মিছিল নিয়ে দিলকুশায় জীবন বীমা ভবনে অবস্থিত এসইসি কার্যালয়ের সামনে জড়ো হয়। একপর্যায়ে সেখানে আকস্মিকভাবে বিনিয়োগকারীদের তোপের মুখে পড়েন বাংলাদেশ অ্যাসোসিয়েশন অব ব্যাংকসের (বিএবি) সভাপতি ও এক্সিম ব্যাংকের চেয়ারম্যান নজরুল ইসলাম মজুমদার।
প্রত্যক্ষদর্শীরা জানান, এসইসির চেয়ারম্যানের সঙ্গে অনির্ধারিত এক বৈঠক শেষে বেরিয়ে যাওয়ার পথে ক্ষুব্ধ বিনিয়োগকারীরা তাঁকে ঘিরে ধরেন। এ সময় বিনিয়োগকারীরা ব্যাংকগুলোর বিনিয়োগ সম্পর্কে জানতে চাইলে বিএবি সভাপতি বলেন, ‘সবগুলো ব্যাংকই বাজারে বিনিয়োগ অব্যাহত রেখেছে।’ পরে পুলিশের সহযোগিতায় তিনি ঘটনাস্থল ত্যাগ করেন।
শেয়ারবাজারে স্থিতিশীলতা ফিরিয়ে আনতে গত বুধবার প্রণোদনাগুচ্ছ ঘোষণা করে এসইসি। ওই প্রণোদনা ঘোষণার পরও গত রোববার বাজারে বড় দরপতন ঘটে। ওই দিনের দরপতনের পেছনে বিশেষ কোনো কারণ রয়েছে কি না, তাও খতিয়ে দেখতে এসইসির প্রতি সংশ্লিষ্ট ব্যক্তিরা আহ্বান জানান।
কেউ কেউ অবশ্য রোববারের দরপতনের জন্য কোম্পানির উদ্যোক্তা-পরিচালকদের ন্যূনতম শেয়ারধারণ বাধ্যবাধকতা আরোপের বিষয়টিকেও কারণ হিসেবে উল্লেখ করেন।
আগের দিনের বড় দরপতনের কারণে বিনিয়োগকারীদের মধ্যে নতুন করে আতঙ্ক ছড়িয়ে পড়ে। তার সঙ্গে গতকাল থেকে ১২৭ কোম্পানির নগদ টাকার লেনদেন (স্পট মার্কেট ট্রেড) শুরু হয়। যেটিও দিনের শুরুতে দরপতনের পেছনে ভূমিকা রাখে। কিন্তু এসইসির তদারকি ও মাঠপর্যায়ে পরিদর্শনের প্রভাবে দিনশেষে মূল্যসূচক বাড়ে।
বাজারচিত্র: দিনশেষে ডিএসইর সাধারণ মূল্যসূচক প্রায় ১৬০ পয়েন্ট বা ৩ দশমিক ১৬ শতাংশ বেড়ে দাঁড়িয়েছে পাঁচ হাজার ২২৫ পয়েন্টে। লেনদেন হওয়া ২৫২টি প্রতিষ্ঠানের শেয়ার ও মিউচুয়াল ফান্ডের মধ্যে ২২৫টিরই দাম বেড়েছে, কমেছে ২৪টির আর অপরিবর্তিত ছিল তিনটির দাম।
ঢাকার বাজারে এদিন ৩৩১ কোটি টাকার লেনদেন হয়, যা আগের দিনের চেয়ে ১২০ কোটি টাকা কম। লেনদেন কমার পেছনে বড় কারণ ছিল ১২৭ কোম্পানির স্পট মার্কেটের লেনদেন।
হিসাবমানকে বৈশ্বিক পর্যায়ে সাযুজ্যপূর্ণ করার সুপারিশ
দেশের হিসাব ও আর্থিক প্রতিবেদনের মানকে ক্রমান্বয়ে আঞ্চলিক ও আন্তর্জাতিকমানের সঙ্গে সাযুজ্যপূর্ণ করার তাগিদ দেওয়া হয়েছে। বলা হয়েছে, এর মাধ্যমে দেশের ভেতরে হিসাবরক্ষণ, হিসাবনিরীক্ষণ ও আর্থিক প্রতিবেদনের মানের যে ঘাটতি, তা দূর করা সম্ভব হবে।
ঢাকার একটি হোটেলে গতকাল ইনস্টিটিউট অব চার্টার্ড অ্যাকাউনন্ট্যান্টস, বাংলাদেশ (আইসিএবি) আয়োজিত চার্টার্ড অ্যাকাউন্ট্যান্টদের আন্তর্জাতিক সম্মেলন, ২০১১-এর ‘আঞ্চলিক মান নির্ধারণ’ শীর্ষক বিভিন্ন কর্ম-অধিবেশনে এসব অভিমত প্রকাশ পায়। সাউথ এশিয়ান ফেডারেশন অব অ্যাকাউন্ট্যান্টস (সাফা) এই সম্মেলন আয়োজনে সহযোগিতা করছে।
সকালে উদ্বোধনী পর্বে প্রধান অতিথি হিসেবে উপস্থিত ছিলেন বাংলাদেশ ব্যাংকের গভর্নর আতিউর রহমান। এতে তিনি বলেন, আর্থিক প্রতিবেদনগুলোর আঞ্চলিক ও আন্তর্জাতিকমানের ক্ষেত্রে সুসমতা আনা জরুরি। যদি হিসাবরক্ষণ, হিসাব নিরীক্ষণ ও আর্থিক প্রতিবেদন প্রণয়নের ক্ষেত্রে আঞ্চলিক ও আন্তর্জাতিকমানে অসমতা দূর করা যায়, তাহলে তা বিনিয়োগ ও বাণিজ্য বাড়াতে সহায়তা করবে।
আতিউর রহমান আরও বলেন, দেশের ব্যাংক ও আর্থিক প্রতিষ্ঠানগুলোকে তাদের হিসাবমান ও আর্থিক প্রতিবেদন ক্রমান্বয়ে সর্বোত্তম আন্তর্জাতিক চর্চার সঙ্গে সাযুজ্যপূর্ণ করার জন্য কেন্দ্রীয় ব্যাংক বিভিন্ন পদক্ষেপ নিয়ে যাচ্ছে।
এই পর্বে সভাপতির ভাষণে আইসিএবির প্রেসিডেন্ট পারভীন মাহমুদ বলেন, আন্তর্জাতিক আর্থিক প্রতিবেদন মানসমূহে (ইন্টারন্যাশনাল ফাইনান্সিয়াল রিপোর্টিং স্ট্যান্ডার্ডস বা আইএফআরএস) বিশ্বজুড়ে সুসমতা আনার জন্য কাজ চলছে।
এই পর্বে আরও বক্তব্য দেন ইন্টারন্যাশনাল অ্যাকাউন্টিং স্ট্যান্ডার্ড বোর্ডের (আইসিএবি) সদস্য প্রভাকর কালাভেনচার এবং প্রেসিডেন্ট এ এন র‌্যামান।
এর আগে গত রোববার সকালে প্রধানমন্ত্রী শেখ হাসিনা এই সম্মেলনের উদ্বোধন করেন। চার দিনব্যাপী এই সম্মেলনে ১৫০ জনের বেশি বিদেশি প্রতিনিধি অংশ নিচ্ছেন। এই সম্মেলনের মাধ্যমে আইসিএবির সদস্যরা দক্ষিণ এশিয়ার অন্যান্য দেশসহ বিশ্বের বিভিন্ন দেশের হিসাববিদদের কাজের ধরন ও প্রকৃতি সম্পর্কে জানতে পারছেন।
গত দুই দিনের বিভিন্ন কারিগরি অধিবেশনে হিসাবরক্ষণ ও আর্থিক প্রতিবেদনের গুণগতমানের বিভিন্ন দিক নিয়ে আলোকপাত করা হয়। এতে বলা হয়, বাংলাদেশের হিসাবরক্ষণ ও হিসাব নিরীক্ষণের মান আরও উন্নত করতে হবে।
এতে আরও বলা হয়, বিশ্বজুড়ে আর্থিক বাজারে যে নতুন ও জটিল পণ্যসম্ভার যুক্ত হচ্ছে, তার পরিপ্রেক্ষিতে প্রাতিষ্ঠানিক হিসাবরক্ষণ ও আর্থিক প্রতিবেদনের মানকেও উন্নততর ও সমন্বয় করা হচ্ছে। অদূর ভবিষ্যতে বাংলাদেশকেও সেদিকে যেতে হবে।
পুঁজিবাজারে তালিকাভুক্ত প্রতিষ্ঠানের আর্থিক হিসাব বিবরণী ও আর্থিক প্রতিবেদনে স্বচ্ছতার ওপর জোর দিয়ে হিসাব মানকে কঠোরভাবে অনুসরণেরও তাগিদ দেওয়া হয়েছে।
সাবমেরিন কেবল কোম্পানি শেয়ারবাজারে আসছে
আগামী বছরের শুরুতেই বাংলাদেশ সাবমেরিন কেবল কোম্পানি লিমিটেডকে (বিএসসিসিএল) শেয়ারবাজারে নিয়ে আসা হবে বলে জানালেন টেলিযোগাযোগসচিব ও বিএসসিসিএল চেয়ারম্যান সুনীল কান্তি বোস।
সুনীল কান্তি বোস বলেন, টেলিযোগাযোগ-সংশ্লিষ্ট পাঁচ কোম্পানির মধ্যে প্রতিষ্ঠার পর থেকেই বিএসসিসিএল যথেষ্ট লাভজনক অবস্থায় রয়েছে এবং সরকারকে সবচেয়ে বেশি লাভ এনে দিয়েছে। এ ছাড়া টেলিফোন শিল্প সংস্থাসহ অন্যান্য টেলিযোগাযোগ প্রতিষ্ঠানকেও শেয়ারবাজারে অন্তর্ভুক্ত করার সিদ্ধান্ত জানান তিনি।
আজ মঙ্গলবার রাজধানীর ইস্কাটনে বাংলাদেশ টেলিকমিউনিকেশনস কোম্পানি লিমিটেড (বিটিসিএল) মিলনায়তনে বিএসসিসিএল আয়োজিত এক আলোচনা সভায় সচিব এসব কথা জানান। ক্রেডিট রেটিং ইনফরমেশন সার্ভিসেস লিমিটেড (সিআরআইএসএল) সম্প্রতি বিএসসিসিএলকে সর্বোচ্চ ‘ট্রিপল এ প্লাস’ মূল্যায়ন করায় এ সভার আয়োজন করা হয়। ‘গভর্নমেন্ট সাপোর্ট’ এবং ‘স্ট্যান্ড এলোন বেসিস’ ক্যাটাগরিতে সিআরআইএসএল এই মূল্যায়ন করেছে।
প্রধান অতিথির বক্তব্যে সচিব আরও বলেন, বিকল্প সাবমেরিন কেবলের জন্যে বাংলাদেশ আগামী জানুয়ারির মধ্যে এসইএ-এমই-ডব্লিউইউ-৫ কনসোর্টিয়ামের সঙ্গে যুক্ত হচ্ছে। এতে করে বর্তমান এসইএ-এমই-ডব্লিউইউ-৪ হঠাত্ করে বিচ্ছিন্ন হয়ে গেলেও বাংলাদেশ তথ্যপ্রযুক্তির মহাসড়ক থেকে বিচ্ছিন্ন হওয়ার আশঙ্কা নেই।
ইন্টারন্যাশনাল টেরিস্ট্রিরিয়াল কেবল (আইটিসি) লাইসেন্স প্রদানে বিএসসিসিএলের আয়ে কতটুকু প্রভাব পড়তে পারে-প্রশ্নের জবাবে সচিব বলেন, বিএসসিসিএলের আয়ে খুব একটা প্রভাব পড়বে না। আর বাজারে প্রতিযোগিতামূলক পরিবেশ তৈরি হবে।
বিএসসিসিএলের ব্যবস্থাপনা পরিচালক মো. মনোয়ার হোসেন জানান, প্রতিষ্ঠানের পরিশোধিত মূলধন সাড়ে ৮৭ কোটি টাকা। গত তিন অর্থবছরে এই পরিশোধিত মূলধনের যথাক্রমে ১০, ৩০ ও ২০ শতাংশ সরকারের কোষাগারে জমা দেওয়া হয়েছে। আর গত তিন অর্থবছরে প্রতিষ্ঠানের নিট মুনাফা ছিল যথাক্রমে সাড়ে ১১ কোটি, সাড়ে ৩৪ কোটি ও সাড়ে ৫৪ কোটি টাকা।
সভায় বিটিসিএলের ব্যবস্থাপনা পরিচালক আবু সাঈদ খান, বিএসসিসিএলের কোম্পানি সচিব আবদুস সালাম, সিআরআইএসএলের প্রেসিডেন্ট ও নির্বাহী প্রধান কর্মকর্তা মোজাফফর আহমেদসহ তিন প্রতিষ্ঠানের ঊর্ধ্বতন কর্মকর্তারা উপস্থিত ছিলেন।


জাবের অ্যান্ড যোবায়ের সর্বোচ্চ রপ্তানিকারক
আগামীকাল জাতীয় রপ্তানি ট্রফি বিতরণ
রপ্তানি-বাণিজ্যে গুরুত্বপূর্ণ অবদানের জন্য প্রতিবছরের মতো এবারও জাতীয় রপ্তানি ট্রফি আগামীকাল বুধবার আনুষ্ঠানিকভাবে বিতরণ করা হবে।
প্রধানমন্ত্রী শেখ হাসিনা রাজধানীর ওসমানী স্মৃতি মিলনায়তনে সকালে এই ট্রফি বিতরণ করবেন। ২০০৯-১০ অর্থবছরের রপ্তানির জন্য এটি বিতরণ করা হবে। বাণিজ্য মন্ত্রণালয় ও রপ্তানি উন্নয়ন ব্যুরো (ইপিবি) এই ট্রফি প্রদান অনুষ্ঠানের আয়োজন করেছে।
এবার পণ্য খাত নির্বিশেষে সর্বোচ্চ রপ্তানি আয়ের জন্য স্বর্ণপদক পাচ্ছে জাবের অ্যান্ড যোবায়ের ফেব্রিক্স লিমিটেড।
জাতীয় রপ্তানি ট্রফি নীতিমালা-২০০৬ অনুসারে ২৫টি পণ্য খাতের প্রতিটিতে তিনটি করে (স্বর্ণ, রৌপ্য ও ব্রোঞ্জ) ট্রফি প্রদানের সুযোগ রয়েছে। তবে এ বছর ২৫টি খাতের মধ্যে ২১টি পণ্য খাতে রপ্তানি ট্রফি দেওয়া হচ্ছে। বাকি চারটি পণ্যে আবেদন জমা পড়লেও ট্রফিযোগ্য প্রতিষ্ঠান পাওয়া যায়নি।
ওই ২১টির মধ্যে ১৫টি পণ্য খাতে ১৫টি স্বর্ণপদক দেওয়া হবে। ১৮টি পণ্য খাতে ১৮টি রৌপ্যপদক এবং ১১টি পণ্য খাতে ১১টি ব্রোঞ্জপদক প্রদান করা হবে। তবে ২১টি খাতের মধ্যে ছয়টিতে কোনো প্রতিষ্ঠাই স্বর্ণ, তিনটিতে কোনো প্রতিষ্ঠানই রৌপ্য এবং ১০টিতে কোনো প্রতিষ্ঠানটি ব্রোঞ্জপদক পাওয়ার প্রয়োজনীয় সূচক অর্জন করেনি।
যে ২৫টি পণ্য খাতে রপ্তানি ট্রফি দেওয়া হয়, সেগুলো হলো: তৈরি পোশাক, নিট পোশাক, সব ধরনের সুতা, টেক্সটাইল, ফেব্রিক্স, হোম টেক্সটাইল, হিমায়িত খাদ্য, কাঁচা পাট, পাটজাত দ্রব্য, চামড়া, চামড়াজাত দ্রব্য, পাদুকা, চা, কৃষিজ পণ্য, কৃষি প্রক্রিয়াকরণ পণ্য, ফুল, হস্তশিল্পজাত পণ্য, মেলামাইন বা প্লাস্টিকজাত পণ্য, সিরামিক, হালকা প্রকৌশল পণ্য, ইলেকট্রনিক ও ইলেকট্রনিকস পণ্য, অন্যান্য শিল্পজাত পণ্য, ওষুধজাত পণ্য, অন্যান্য রাসায়নিক পণ্য, কম্পিউটার সফটওয়্যার প্রভৃতি।


ডিএসইতে লেনদেন শুরু নতুন দুই কোম্পানির
প্রধান শেয়ারবাজার ঢাকা স্টক এক্সচেঞ্জে (ডিএসই) গতকাল সোমবার থেকে আরও নতুন দুটি কোম্পানির শেয়ারের লেনদেন শুরু হয়েছে।
কোম্পানি দুটি হলো, বস্ত্র খাতের কোম্পানি জাহিনটেক্স ইন্ডাস্ট্রিজ লিমিটেড এবং খাদ্য খাতের কোম্পানি রংপুর ডেইরি অ্যান্ড ফুড প্রোডাক্টস লিমিটেড।
লেনদেন শুরুর আগে ডিএসই ও কোম্পানি দুটির মধ্যে তালিকাভুক্তির আনুষ্ঠানিক চুক্তি স্বাক্ষরিত হয়। এর ফলে ডিএসইতে বস্ত্র খাতের কোম্পানির সংখ্যা বেড়ে ২৫টিতে এবং খাদ্য খাতের কোম্পানির সংখ্যা বেড়ে ১৬টিতে দাঁড়িয়েছে।
প্রথম দিনে ডিএসইতে কোম্পানি দুটির প্রায় ১৭ কোটি টাকার শেয়ার লেনদেন হয়েছে। এর মধ্যে জাহিনটেক্স ডিএসইতে লেনদেনের শীর্ষ ১০ কোম্পানির তালিকায় ছিল।
দিন শেষে কোম্পানি দুটির শেয়ারের দাম প্রায় ২১ টাকা করে বেড়েছে। ১০ টাকা অভিহিত মূল্যের (ফেসভ্যালু) সঙ্গে ১৫ টাকা প্রিমিয়াম যোগ করে জাহিনটেক্স লিমিটেডের প্রতিটি শেয়ারের বিক্রয়মূল্য ছিল ২৫ টাকা। ডিএসইতে এটির লেনদেন শুরু হয় ৩০ টাকায়। যদিও দিন শেষে এটির দাম ২১ টাকা ১০ পয়সা বেড়ে দাঁড়িয়েছে ৪৬ টাকা ১০ পয়সায়।
ডিএসইর ওয়েবসাইটে প্রকাশিত তথ্য অনুযায়ী, চলতি অর্থবছরের প্রথম প্রান্তিক শেষে (জুলাই-সেপ্টেম্বর-১১) জাহিনটেক্স লিমিটেড শেয়ারপ্রতি আয় বা ইপিএস দেখানো হয়েছে এক টাকা ৪২ পয়সা।
অন্যদিকে, ১০ টাকা অভিহিত মূল্যের সঙ্গে আট টাকা প্রিমিয়াম ধরে রংপুর ডেইরি ফুডের প্রতিটি শেয়ারের বিক্রয়মূল্য ছিল ১৮ টাকা। আর ডিএসইতে গতকাল এটির লেনদেন শুরু হয় ৩০ টাকায়। দিন শেষে এটির দাম ২১ টাকা বেড়ে হয়েছে ৩৯ টাকা। প্রথম প্রান্তিক শেষে কোম্পানিটির শেয়ারপ্রতি আয় বা ইপিএস দেখানো হয়েছে ৭৩ পয়সা।


দেশে আমেরিকান ব্র্যান্ড টাপারওয়্যার যাত্রা শুরু করেছে
বাংলাদেশের বাজারে যুক্তরাষ্ট্রভিত্তিক খাদ্য পরিবেশন, সংরক্ষণ ও কিচেনওয়্যার ব্র্যান্ড টাপারওয়্যারের বাণিজ্যিক কার্যক্রমের উদ্বোধন অনুষ্ঠানে কোম্পানিটির কর্মকর্তারা

দেশের বাজারে যুক্তরাষ্ট্রভিত্তিক খাদ্য পরিবেশন, সংরক্ষণ ও কিচেনওয়্যার ব্র্যান্ড টাপারওয়্যারের বাণিজ্যিক কার্যক্রম শুরু হয়েছে। ঢাকার একটি হোটেলে গত শনিবার এক অনুষ্ঠানে কোম্পানির কার্যক্রম উদ্বোধন করা হয়।
অনুষ্ঠানে জানানো হয়, টাপারওয়্যার প্রাথমিকভাবে ঢাকা থেকে কার্যক্রম শুরু করলেও ধীরে ধীরে তা চট্টগ্রাম, সিলেট, খুলনাসহ অন্যান্য জেলা শহরেও বিস্তৃত করা হবে।
টাপারওয়্যারের ভারতীয় উপমহাদেশের ব্যবস্থাপনা পরিচালক আশা গুপ্তা বলেন, ‘বাংলাদেশে আমাদের লক্ষ্য হলো নারীদের স্বাবলম্বী করে তোলা এবং স্মার্ট ও আকর্ষণীয় কিচেনওয়্যারের মাধ্যমে গৃহিণীদের নিত্যদিনের জীবনযাত্রা আরও সহজ করা।’
অনুষ্ঠানে দেশের খ্যাতনামা রন্ধন বিশেষজ্ঞ সিদ্দিকা কবীর বলেন, ‘আমি বিশ্বাস করি যে টাপারওয়্যার অবশ্যই দেশের কিচেন-ব্যবস্থাকে আরও আধুনিক ও উন্নত করবে।’
বিজ্ঞাপনী সংস্থা অ্যাডকম লিমিটেডের চেয়ারম্যান গীতি আরা সাফিয়া চৌধুরী বলেন, টাপারওয়্যারের আগমনের ফলে বাংলাদেশের নারীরা পরিবার দেখাশোনার পাশাপাশি আর্থিকভাবেও স্বাবলম্বী হয়ে উঠতে পারবেন।
নারী উন্নয়নে টাপারওয়্যার ৬০ বছরের বেশি সময় ধরে কাজ করে যাচ্ছে। বর্তমানে বিশ্বের ১০০টির বেশি দেশে এ কোম্পানির কার্যক্রম পরিচালিত হচ্ছে।
টাপারওয়্যার এরই মধ্যে টাপারওয়্যার ‘ফরচুন মোস্ট এডমায়ার্ড কোম্পানিজ’-এর তালিকাভুক্ত হয়েছে। সে সঙ্গে অর্জন করেছে ‘রেড ডট ডিজাইন’ পুরস্কারও। বিজ্ঞপ্তি।
﻿

উদ্যোক্তা-পরিচালকদের শেয়ার ধারণের তথ্য চেয়ে ডিএসইর চিঠি
তালিকাভুক্ত কোম্পানির উদ্যোক্তা, পরিচালক ও প্রবর্তকদের (প্রমোটার) শেয়ারধারণ-সংক্রান্ত হালনাগাদ তথ্য চেয়েছে ঢাকা স্টক এক্সচেঞ্জ (ডিএসই) কর্তৃপক্ষ।
গত রোববার এসব তথ্য চেয়ে তালিকাভুক্ত কোম্পানিগুলোর সচিবের কাছে চিঠি পাঠানো হয়েছে। চিঠিতে বলা হয়, আগামী ১১ ডিসেম্বরের মধ্যে এসব তথ্য ডিএসইতে জমা দিতে হবে। ডিএসই পরিচালনা পরিষদের একজন সদস্য চিঠি প্রদানের বিষয়টি স্বীকার করেছেন।
সাধারণ শেয়ারধারী, প্রাতিষ্ঠানিক বিনিয়োগকারী ও বিদেশিদের হাতে কোম্পানির কী পরিমাণ শেয়ার রয়েছে, তাও জানতে চেয়েছে ডিএসই।
পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনের (এসইসি) শেয়ারধারণ-সংক্রান্ত নির্দেশনা জারির পর ডিএসইর পক্ষ থেকে কোম্পানিগুলোর কাছে এসব তথ্য চাওয়া হয়। গত ২২ নভেম্বর এসইসি তালিকাভুক্ত কোম্পানির শেয়ারধারণ-সংক্রান্ত নির্দেশনা জারি করে।
নির্দেশনায় বলা হয়, এখন থেকে তালিকাভুক্ত কোম্পানির উদ্যোক্তা-পরিচালকদের সম্মিলিতভাবে সব সময় ওই কোম্পানির ৩০ শতাংশ শেয়ার ধারণ করতে হবে। পাশাপাশি স্বতন্ত্র পরিচালক ছাড়া অন্য পরিচালকদের এককভাবে ওই কোম্পানির ২ শতাংশ শেয়ার ধারণের কথা বলা হয়।
যেসব তালিকাভুক্ত কোম্পানির উদ্যোক্তা-পরিচালকের হাতে বেঁধে দেওয়ার সীমার কম শেয়ার রয়েছে, তাঁদের আগামী ছয় মাসের মধ্যে সেই কোটা পূর্ণ করার নির্দেশ দিয়েছে এসইসি। ডিএসইর হিসাব অনুযায়ী, বর্তমানে তালিকাভুক্ত ৪৬ কোম্পানির উদ্যোক্তা-পরিচালকদের হাতে ৩০ শতাংশের কম শেয়ার রয়েছে।
﻿

ভারতে কাঁচা পাট বেল আকারে রপ্তানির অনুমতিতে প্রতিবাদ
শিপার্স কাউন্সিল অব বাংলাদেশ ভারতে কাঁচা পাট বেল আকারে রপ্তানির সিদ্ধান্তে গভীর উদ্বেগ প্রকাশ করছে। ২২ নভেম্বর পাট মন্ত্রণালয় থেকে জারি করা এক প্রজ্ঞাপনে এ অনুমতি দেওয়া হয়েছে।
এক প্রেস বিজ্ঞপ্তিতে শিপার্স কাউন্সিল জানিয়েছে, বাংলাদেশ বিশ্বের দ্বিতীয় বৃহত্তম পাট উৎপাদনকারী দেশ এবং ভারতসহ বিশ্বের প্রায় ৩০টি দেশে নিয়মিত পাক্কা বেল আকারে পাট রপ্তানি করে বিপুল পরিমাণ বিদেশি মুদ্রা অর্জন করে আসছে। গত অর্থবছরও পাক্কা বেলে পাট রপ্তানি করে প্রায় দুই হাজার কোটি টাকা আয় করে।
এতে আরও বলা হয়, পাট রপ্তানিকারকেরা কৃষক থেকে সরাসরি পাট ক্রয় করে বিভিন্ন প্রক্রিয়ায় বিভিন্ন মানে পাক্কা বেল আকারে গাঁইট বাঁধাই করে রপ্তানি করে থাকে।
সংশ্লিষ্ট বাণিজ্য সংগঠনসহ সবার সঙ্গে আলাপ-আলোচনা ছাড়া কাঁচা বেল আকারে পাট রপ্তানি একটি আত্মঘাতী সিদ্ধান্ত বলে শিপার্স কাউন্সিল মনে করে। বরং এর ফলে বিভিন্ন উঁচুমানের পাট ভারতে অতি কমমূল্যে রপ্তানি হওয়ার আশঙ্কা রয়েছে। বিজ্ঞপ্তি।
এসএমই মালিক সমিতির এজিএম
স্মল অ্যান্ড মিডিয়াম এন্টারপ্রাইজেস (এসএমই) ওনার্স অ্যাসোসিয়েশন অব বাংলাদেশের বার্ষিক সাধারণ সভা গত শনিবার অনুষ্ঠিত হয়েছে। রাজধানীর স্থানীয় একটি হোটেলে আয়োজিত এ সভায় সমিতির নবনির্বাচিত কার্যনির্বাহী কমিটি সংগঠন পরিচালনার দায়িত্ব গ্রহণ করে।
নবনির্বাচিত ১৪ সদস্যবিশিষ্ট কার্যনির্বাহী কমিটিতে মো. আলী জামান সভাপতি ও কামালউদ্দিন আহমেদ মহাসচিব নির্বাচিত হয়েছেন। বিজ্ঞপ্তি।


দরপতনেই দিন ফুরাল
এক দিন পর আজ মঙ্গলবার শেয়ারবাজারে আবারও দরপতন হয়েছে। প্রধান পুঁজিবাজার ঢাকা স্টক এক্সচেঞ্জে (ডিএসই) আজ সূচক ৭০ পয়েন্ট কমেছে। সঙ্গে কমেছে লেনদেন হওয়া ২০০ প্রতিষ্ঠানের শেয়ারের দাম।
এর আগে গত রোববার ডিএসইতে সপ্তাহের প্রথম দিনে সূচক ৩০৮ পয়েন্ট কমে যায়। আর গতকাল সূচক বাড়ে ১৬০ পয়েন্ট। এক দিন পর আজ ডিএসইতে আবারও দরপতন হয়েছে।
এদিকে সরকার-ঘোষিত প্রণোদনা প্যাকেজ দ্রুত বাস্তবায়ন ও কুচক্রীমহলের হাত থেকে পুঁজিবাজারকে বাঁচানোর দাবিতে ডিএসইর সামনে বিক্ষোভ করেন বিনিয়োগকারীদের একাংশ। বাংলাদেশ পুঁজিবাজার বিনিয়োগকারী ঐক্য পরিষদের ব্যানারে এ বিক্ষোভ হয়। এ সময় বিনিয়োগকারীরা অর্থমন্ত্রী, বাংলাদেশ ব্যাংকের গভর্নর ও এসইসির চেয়ারম্যানের বিরুদ্ধে বিভিন্ন স্লোগান দেন।
আজ পর্যবেক্ষক দলের তদারকি বাজারে তেমন কোন প্রভাব ফেলেনি বলে মনে করছেন বাজার সংশ্লিষ্ট ব্যক্তিরা।
আজ ডিএসইর সাধারণ মূল্যসূচক ৭০.৬৩ পয়েন্ট কমে ৫,১৫৪.৬৮ পয়েন্টে দাঁড়িয়েছে। ডিএসইতে ২৫৭টি প্রতিষ্ঠানের শেয়ার ও মিউচুয়াল ফান্ড লেনদেন হয়। এর মধ্যে বেড়েছে ৫০টির, কমেছে ২০০টির আর অপরিবর্তিত রয়েছে সাতটি প্রতিষ্ঠানের শেয়ারের দাম। আজ স্টক এক্সচেঞ্জটিতে ২৫৫ কোটি টাকার লেনদেন হয়েছে, যা গতকালের চেয়ে ৭৬ কোটি টাকা কম।
আজ ডিএসইতে সূচকের ঊর্ধ্বমুখী প্রবণতার মধ্য দিয়ে লেনদেন শুরু হয়। লেনদেনের পাঁচ মিনিটের দিকে সূচক ৩০ পয়েন্টের বেশি বেড়ে যায়। তবে ১০ মিনিটের দিকে সূচক ২৭ পয়েন্ট কমে যায়। এরপর আবার সূচকের তীর ঊর্ধ্বমুখী হয়। ২০ মিনিটের দিকে সূচক ২৮ পয়েন্ট বেড়ে যায়। এভাবেই সূচকের দ্রুত ওঠানামার মধ্য দিয়ে লেনদেন চলতে থাকে। তবে চতুর্থ ঘণ্টায় সূচক দ্রুত কমতে থাকে। ফলে শেষ পর্যন্ত সূচক বেশ কিছুটা কমে যায়।
ডিএসইতে লেনদেনে শীর্ষে থাকা ১০টি প্রতিষ্ঠান হলো—ফুওয়াং ফুড, গ্রামীণফোন, লাফার্জ সুরমা, বেক্সিমকো, ইউনাইটেড এয়ারওয়েজ, বেক্সিমকো ফার্মা, মার্কেন্টাইল ব্যাংক, সিটি ব্যাংক, জাহিন টেক্সটাইল ও তিতাস গ্যাস।
দরপতন ঠেকাতে পর্যবেক্ষক দল মাঠে
শেয়ারবাজারের দরপতন ঠেকাতে আজ মঙ্গলবারও মাঠে সক্রিয় রয়েছে সিকিউরিটিজ অ্যান্ড এক্সচেঞ্জ কমিশন (এসইসি), ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জ (সিএসই)। এর মধ্যে ডিএসই ও এসইসি যৌথভাবে এবং সিএসই আলাদাভাবে তাদের পরিদর্শন অব্যাহত রেখেছে।
সিএসইর সভাপতি ফখর উদ্দিন আলী আহমেদ বলেন, ‘আমাদের নিজস্ব টিম বাজারে সক্রিয় রয়েছে। তারা বিভিন্ন হাউস পরিদর্শন করছে। গতকালও আমরা এটা করেছি, আজও অব্যাহত রেখেছি।’
এদিকে এসইসির মুখপাত্র ও নির্বাহী পরিচালক সাইফুর রহমান জানান, ডিএসই ও এসইসির যৌথ পরিদর্শক দল মাঠে রয়েছে। তারা বিভিন্ন ব্রোকারেজ হাউস ও মার্চেন্ট ব্যাংক পরিদর্শন অব্যাহত রেখেছে। কোনো হাউস থেকে যেন অস্বাভাবিক বিক্রয় চাপ না আসে, সে ব্যাপারেও চেষ্টা করছে পরিদর্শন দল।
সংশ্লিষ্ট সূত্রে জানা গেছে, অব্যাহত দরপতন চলতে থাকায় এসইসি ও ডিএসই যৌথভাবে বাজার পরিদর্শন শুরু করে। এরই ধারাবাহিকতায় গতকাল তারা বিভিন্ন ব্রোকারেজ হাউস ও মার্চেন্ট ব্যাংক পরিদর্শনে যায়।


ব্যাংকের খেলাপি ঋণের হার কিছুটা কমেছে
পরিমাণের দিক থেকে খানিকটা বাড়লেও শতকরা হারে ২০১১ সালের মাস শেষে দেশে ব্যাংক খাতে খেলাপি ঋণ বেশ খানিকটা কমেছে।
বাংলাদেশ ব্যাংকের পরিসংখ্যান থেকে দেখা যায়, ২০১০ সালের ডিসেম্বর থেকে অর্থা ৎ চলতি বছরের নয় মাসে ব্যাংক খাতে মোট ঋণ বিতরণ বেড়েছে সাড়ে ৩৭ হাজার কোটি টাকারও বেশি। বিতরণ করা ঋণের পরিমাণ বেড়ে যাওয়ায় ব্যাংক খাতে শতকরা বিবেচনায় খেলাপি ঋণ খানিকটা কমে এসেছে। তা যেমন তিন, ছয় মাসের ব্যবধানে, তেমনি নয় মাস ও এক বছর আগের তথ্যের তুলনায়ও কমেছে।
সর্বশেষ প্রাপ্ত তথ্য অনুসারে, ব্যাংক খাতে গত সেপ্টেম্বর শেষে মোট খেলাপি ঋণ হয়েছে ২৫ হাজার ৭২ কোটি ৬৫ লাখ টাকা, যা এ সময় পর্যন্ত বিতরণ করা তিন লাখ ৪৯ হাজার ৭১৫ কোটি ৫৩ লাখ টাকার ঋণের ৭ দশমিক ১৭ শতাংশ।
২০১০ সাল শেষে মোট বিতরণ করা ঋণের পরিমাণ ছিল তিন লাখ ১২ হাজার ২০৯ কোটি ২৯ লাখ টাকা। সে সময় খেলাপি ঋণের পরিমাণ ছিল ২২ হাজার ৭০৯ কোটি ৪৮ লাখ টাকা বা ৭ দশমিক ২৭ শতাংশ।
চলতি বছরের গত জুন শেষে মোট খেলাপি ঋণ ছিল ২৪ হাজার ৩৮৪ কোটি নয় লাখ টাকা, যা মোট বিতরণ করা ঋণের ৭ দশমিক ১৪ শতাংশ। গত মার্চ শেষে মোট খেলাপি ঋণের পরিমাণ ছিল ২৩ হাজার ৭৫১ কোটি ৯৩ লাখ টাকা বা বিতরণ করা ঋণের ৭ দশমিক ২৭ শতাংশ। আর আগের বছরের অর্থা ৎ ২০১০ সালের সেপ্টেম্বর শেষে ব্যাংক খাতে খেলাপি ঋণের পরিমাণ ছিল ২৪ হাজার ৮৮ কোটি ১৩ লাখ টাকা, যা সে সময় পর্যন্ত বিতরণ করা ঋণের ৮ দশমিক ৪৭ শতাংশ।
বাংলাদেশ ব্যাংকের প্রস্তুত সর্বশেষ সেপ্টেম্বর-ভিত্তিক ‘শ্রেণীকৃত ঋণ ও প্রভিশনিং’ প্রতিবেদন তথ্যের সঙ্গে গত জুন, মার্চ ও আগের ডিসেম্বর এবং সেপ্টেম্বরের খেলাপি ঋণের তুলনায় এসব তথ্য পাওয়া গেছে।
সাধারণভাবে বছরের প্রথম তিন প্রান্তিকে খেলাপি ঋণ কিছুটা বাড়ে। বছর শেষে সার্বিকভাবে তা কমে আসে। কেননা, ঋণ গ্রহণকারী ব্যক্তি ও প্রতিষ্ঠানগুলো বছর শেষে তাদের ঋণ পরিশোধে যেমন উদ্যোগী হয়, তেমনি বাণিজ্যিক ব্যাংকগুলোও তাদের বার্ষিক হিসাব-নিকাশের আগে আদায়-ত ৎপরতা বৃদ্ধি করে। তবে কয়েক বছর ধরে খেলাপি ঋণের হার ক্রমশই কমছে। যদিও পরিমাণের দিক থেকে সম্প্রতি সামান্য বৃদ্ধি অব্যাহত আছে।
এদিকে সেপ্টেম্বর-ভিত্তিক তথ্যে দেখা যায়, নিট হিসাবে ব্যাংক খাতে খেলাপি ঋণ রয়েছে চার হাজার ৮৮ কোটি ৭৯ লাখ টাকা বা মোট বিতরণ করা ঋণের মাত্র ১ দশমিক ২৪ শতাংশ। এটি জুনভিত্তিক হিসাবে ছিল চার হাজার ১৪১ কোটি এক লাখ টাকা বা মোট বিতরণ করা ঋণের মাত্র ১ দশমিক ২৯ শতাংশ। তবে গত ডিসেম্বর শেষে যা ছিল তিন হাজার ৭৬৫ কোটি ৩২ লাখ টাকা বা সে সময় পর্যন্ত মোট বিতরণ করা ঋণের ১ দশমিক ২৮ শতাংশ।
কেন্দ্রীয় ব্যাংক মনে করে মোট খেলাপি ঋণ থেকে সংরক্ষিত প্রভিশন (ঋণের নিরাপত্তা সঞ্চিতি) ও স্থগিত সুদ (যা খেলাপিদের হিসাবে যুক্ত আছে) বাদ দেওয়ার পর প্রাপ্ত নিট অঙ্কই প্রকৃতপক্ষে খেলাপি ঋণের পরিমাণ। এই হিসাবে দেশের ব্যাংক খাতে সামগ্রিকভাবে খেলাপি ঋণ অনেক দিন ধরেই আন্তর্জাতিকভাবে সহনীয় মানের পর্যায়ে রয়েছে।
বিধি অনুসারে বর্তমান খেলাপি ঋণের বিপরীতে প্রভিশন দরকার ১৬ হাজার ২১২ কোটি ৪০ লাখ টাকা। কিন্তু সেপ্টেম্বর শেষে ব্যাংক খাতে সংরক্ষিত প্রভিশন দাঁড়িয়েছে ১৫ হাজার ৭৬১ কোটি ৯২ লাখ টাকা। অর্থা ৎ ঘাটতি রয়েছে ৪৫০ কোটি ৪৮ লাখ টাকা। আর স্থগিত সুদের পরিমাণ পাঁচ হাজার ২২১ কোটি ৯৪ লাখ টাকা। এই দুইয়ে মিলে মোট ২০ হাজার ৯৮৩ কোটি ৮৬ লাখ টাকা কেন্দ্রীয় ব্যাংক মোট খেলাপি ঋণের হিসাব থেকে বাদ দিয়ে নিট খেলাপি ঋণের হিসাব করেছে।
ব্যাংকভিত্তিক পরিসংখ্যান: বরাবরের মতো খেলাপি ঋণের পরিমাণ রাষ্ট্র খাতের চার ব্যাংকেই সর্বাধিক। সেপ্টেম্বর শেষে মোট হিসাবে খেলাপি ঋণ হয়েছে ১১ হাজার ১৯৫ কোটি ৯৭ লাখ টাকা বা ১৪ দশমিক ১৭ শতাংশ। জুন শেষে ছিল ১১ হাজার ৬৪ কোটি ৬৬ লাখ টাকা বা ১৪ দশমিক ৮ শতাংশ।
বেসরকারি ৩০ ব্যাংকে মোট খেলাপি ঋণ বেড়ে হয়েছে আট হাজার ২৮৪ কোটি ৪০ লাখ টাকা বা বিতরণ করা ঋণের ৩ দশমিক ৬৪ শতাংশ। গত জুন শেষে মোট খেলাপি ঋণ ছিল সাত হাজার ৭৭২ কোটি ৬৫ লাখ টাকা, যা বিতরণ করা ঋণের ৩ দশমিক ৫৪ শতাংশ।
বিদেশি নয় ব্যাংকে মোট খেলাপি ঋণ বেড়ে হয়েছে ৭২১ কোটি ১৫ লাখ টাকা বা বিতরণ করা ঋণের ৩ দশমিক ৪৭ শতাংশ। গত জুন শেষে মোট খেলাপি ঋণ ছিল ৬৪৮ কোটি ১৪ লাখ টাকা বা মোট বিতরণ করা ঋণের ৩ দশমিক ১১ শতাংশ।
রাষ্ট্র খাতের চার বিশেষায়িত ব্যাংকে মোট খেলাপি ঋণ হয়েছে চার হাজার ৮৭১ কোটি ১৩ লাখ টাকা, যা মোট বিতরণ করা ঋণের ২১ দশমিক ৬৪ শতাংশ। গত জুনভিত্তিতে মোট খেলাপি ঋণ ছিল চার হাজার ৮৯৮ কোটি ৬৪ লাখ টাকা বা বিতরণ করা ঋণের ২১ দশমিক ৮১ শতাংশ।


কমে গেছে লেনদেনও
দুই বাজারেই দরপতন
দেশের শেয়ারবাজারে গতকাল মঙ্গলবার আবারও দরপতন হয়েছে। প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক দিন শেষে প্রায় ৭১ পয়েন্ট কমে গেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক কমেছে প্রায় ১৫২ পয়েন্ট।
একই সঙ্গে দুই বাজারে কমেছে লেনদেনের পরিমাণও। এর জন্য অবশ্য শতাধিক কোম্পানির নগদ টাকার (স্পট) লেনদেনকে প্রধান কারণ হিসেবে উল্লেখ করেছেন বাজারসংশ্লিষ্ট ব্যক্তিরা।
এদিকে শেয়ারের অস্বাভাবিক বিক্রির চাপ কমাতে গতকালও মাঠ পর্যায়ে সক্রিয় ছিল নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) ও ডিএসইর যৌথ পরিদর্শক দল। শেয়ারবাজারে প্রতিদিনের লেনদেনে শীর্ষে থাকা ব্রোকারেজ হাউস ও মার্চেন্ট ব্যাংকে এসব দল সকাল থেকে দুপুর পর্যন্ত উপস্থিত থেকে বিভিন্ন তথ্য যাচাইবাছাই করে।
একই সঙ্গে গতকাল সিএসইর পক্ষ থেকেও একটি পরিদর্শক দল মাঠে নামানো হয়। তিন সংস্থার কর্মকর্তারাই জানিয়েছেন, নিয়মিত কাজের অংশ হিসেবে মাঠ পর্যায়ে এসব পরিদর্শক দল কাজ করছে।
যোগাযোগ করা হলে এসইসির নির্বাহী পরিচালক ও মুখপাত্র সাইফুর রহমান প্রথম আলোকে বলেন, ‘আগের দিনের মতো মঙ্গলবারও বেশ কয়েকটি পরিদর্শক দল বিভিন্ন মার্চেন্ট ব্যাংক ও ব্রোকারেজ হাউস পরিদর্শন করেছে। শেয়ার কেনাবেচায় কোনো ধরনের অনিয়ম হচ্ছে কি না, তা খতিয়ে দেখতেই এসব দল কাজ করছে।’
জানা গেছে, পরিদর্শক দলের সদস্যরা বিভিন্ন ব্রোকারেজ হাউস ও মার্চেন্ট ব্যাংকে গিয়ে সেখানকার গ্রাহকদের শেয়ার কেনাবেচাসংক্রান্ত আদেশ ও অন্যান্য তথ্য খতিয়ে দেখেন।
যোগাযোগ করা হলে সিএসই সভাপতি ফখরউদ্দিন আলী আহমেদ প্রথম আলোকে বলেন, ‘সোমবারের বাজার আচরণকে বিবেচনায় নিলে গতকালের দরপতনটি ছিল অনেকটাই স্বাভাবিক। শতাধিক কোম্পানির শেয়ার বর্তমানে নগদ টাকার বাজারে (স্পট মার্কেট) লেনদেন হচ্ছে। যেহেতু এই বাজারে আগের দিন শেয়ার কিনে পরদিনই তা বিক্রির সুবিধা রয়েছে তাই অনেকেই সেই সুযোগ কাজে লাগিয়েছেন। শতাধিক কোম্পানির শেয়ার স্পট মার্কেটে থাকায় লেনদেনেও কিছুটা ধীর গতি রয়েছে।’
জানতে চাইলে আইডিএলসি ইনভেস্টমেন্ট লিমিটেডের প্রধান নির্বাহী কর্মকর্তা (সিইও) মোহাম্মদ মনিরুজ্জামান প্রথম আলোকে বলেন, ‘যেসব প্রণোদনা ঘোষণা করা হয়েছে সেগুলোর যথাযথ বাস্তবায়ন হলে তা বাজারে ইতিবাচক প্রভাব ফেলবে। তবে রাতারাতি এর সুফল পাওয়া যাবে না। কিছুটা সময় লাগবে। তাই আতঙ্কিত না হয়ে বিনিয়োগকারীদের ধৈর্য ধরতে হবে।’
বাজার চিত্র : ডিএসইর সাধারণ সূচক গতকাল দিন শেষে কমে দাঁড়িয়েছে পাঁচ হাজার ১৫৫ পয়েন্টে। ঢাকার বাজারে লেনদেন হওয়া ২৫৭টি কোম্পানির মধ্যে ২০০টিরই দাম কমেছে, বেড়েছে ৫০টির আর অপরিবর্তিত ছিল সাতটির দাম। দিন শেষে ডিএসইর লেনদেনের পরিমাণ ছিল প্রায় ২৫৫ কোটি টাকা, যা আগের দিনের চেয়ে প্রায় ৭৭ কোটি টাকা কম।
সিএসইর সার্বিক মূল্যসূচক গতকাল দিন শেষে নেমে এসেছে প্রায় ১৪ হাজার ৬৮৮ পয়েন্টে। লেনদেন হওয়া ১৬৯ কোম্পানির মধ্যে ১২৪টিরই দাম কমেছে, বেড়েছে ৩৮টির আর অপরিবর্তিত ছিল সাতটির দাম। দিন শেষে লেনদেনের পরিমাণ ছিল ৩৫ কোটি টাকা, যা আগের দিনের চেয়ে প্রায় ১৪ কোটি টাকা কম।
দীর্ঘমেয়াদি বিনিয়োগে জার্মানির আগ্রহ
২০১০-১১ অর্থবছরে বাংলাদেশ থেকে ৩৪৩ কোটি ৮৭ লাখ ডলারের পণ্য জার্মানিতে রপ্তানি হয়েছে। এর বিপরীতে সে দেশ থেকে আমদানি হয়েছে ৬৯ কোটি ২২ লাখ ডলারের পণ্য। সে হিসেবে জার্মানির সঙ্গে দ্বিপক্ষীয় বাণিজ্যে অনেকটাই এগিয়ে বাংলাদেশ।
তবে বাংলাদেশ বাণিজ্যে এগিয়ে থাকলেও তাতে চিন্তিত নন জার্মানির ব্যবসায়ীরা; বরং বাংলাদেশকে ব্যবসায়িক ক্ষেত্রে শক্তিশালী করতে দীর্ঘ মেয়াদে বিনিয়োগে আগ্রহী তাঁরা। এ জন্য গ্যাস ও বিদ্যুতের নিরবচ্ছিন্ন সরবরাহের নিশ্চয়তা চেয়েছেন তাঁরা।
গতকালরাজধানীর একটি হোটেলে বাংলাদেশ ও জার্মানির ব্যবসায়ীদের মধ্যে এক আলোচনায় এসব বক্তব্য উঠে এসেছে। জার্মানির প্রেসিডেন্টের সঙ্গে বাংলাদেশ সফররত একটি ব্যবসায়ী প্রতিনিধিদলের জন্য মধ্যাহ্নভোজ সভার আয়োজন করে দেশের শিল্প ও বণিক সমিতিগুলোর শীর্ষ সংগঠন এফবিসিসিআই।
সভায় জার্মান সরকারের অর্থ ও প্রযুক্তিবিষয়ক মন্ত্রণালয়ের বৈদেশিক বাণিজ্যনীতি বিভাগের পরিচালক কার্ল আর্নেস্ট ব্রোনার বলেন, ‘বাংলাদেশকে শক্তিশালী করার মধ্য দিয়ে আমরা আমাদের স্বার্থ খুঁজি। কারণ, বাংলাদেশ যদি অর্থনৈতিকভাবে শক্তিশালী হয়, তাহলে তাদের অনেক বেশি সরঞ্জামের প্রয়োজন হবে। আর ভালো সরঞ্জাম তৈরির জন্য বাংলাদেশ জার্মানির শরণাপন্ন হবে।’
জার্মান ব্যবসায়ী প্রতিনিধিদলের এই প্রধান আরও বলেন, ‘আমরা বাংলাদেশে স্বল্প সময়ের ব্যবসায়ের জন্য আসিনি। দীর্ঘমেয়াদি ব্যবসার সম্পর্ক প্রতিষ্ঠার জন্য এসেছি।’
জার্মান-বাংলাদেশ চেম্বার অব কমার্সের সভাপতি সাইফুল ইসলাম বলেন, ‘এক বছর আগে দেশে বিশেষ অর্থনৈতিক অঞ্চল আইন তৈরি করা হয়েছে। কিন্তু এখনো এর জন্য কোনো অবকাঠামো হয়নি, এমনকি কোনো জমিও চিহ্নিত হয়নি। শুনেছি, কেবল একটি নীতিমালা তৈরি করা হয়েছে। আমরা দ্রুত এই অর্থনৈতিক অঞ্চলের বাস্তবায়ন দেখতে চাই, যাতে দু-একটি অঞ্চলে জার্মানির ব্যবসায়ীরা বিনিয়োগ করতে পারেন।’
জার্মানির অন্তত ৭০টি প্রতিষ্ঠান বাংলাদেশে বিনিয়োগে আগ্রহ প্রকাশ করেছে বলে জানান সাইফুল ইসলাম।
এফবিসিসিআইয়ের সভাপতি এ কে আজাদ বলেন, যুক্তরাষ্ট্রের পর জার্মানি হচ্ছে বাংলাদেশের পণ্য আমদানিকারক দ্বিতীয় প্রধান দেশ। জার্মানির বাজারে এ দেশের পণ্য শুল্কমুক্ত প্রবেশাধিকার পাচ্ছে।
২০১০-১১ অর্থবছরে এ দেশে জার্মানির আট কোটি ডলারের বিনিয়োগ ছিল উল্লেখ করে এফবিসিসিআইয়ের সভাপতি বলেন, ‘জার্মানির ব্যবসায়ীরা এখনই ১০ কোটি ডলারের বিনিয়োগ প্রস্তাব দিচ্ছে। তবে এ জন্য তাদের গ্যাস ও বিদ্যুতের নিরবচ্ছিন্ন সরবরাহ দিতে হবে।’
সভায় অন্যদের মধ্যে এফবিসিসিআইয়ের প্রথম সহসভাপতি মোহাম্মদ জসিম উদ্দিন এবং সহসভাপতি মোস্তফা আজাদ চৌধুরী বক্তব্য দেন।
অবকাঠামোয় বিনিয়োগে আগ্রহ: এদিকে জার্মানির এই প্রতিনিধিদল বাণিজ্যমন্ত্রী ফারুক খানের সঙ্গে তাঁর কার্যালয়ে সাক্ষা ৎ করে এ দেশে সৌরবিদ্যু ৎ, জাহাজ নির্মাণ ও অবকাঠামো খাতে বিনিয়োগে আগ্রহ প্রকাশ করেছে।
এ সময় বাণিজ্যমন্ত্রী বিনিয়োগের পরিবেশ তুলে ধরে বাংলাদেশে জার্মানির বিনিয়োগ বাড়ানোর অনুরোধ করেন। প্রতিনিধিদল এ সময় গ্যাস, বিদ্যু ৎ, যোগাযোগব্যবস্থাসহ বিনিয়োগ-সহায়ক উপকরণ সম্পর্কে জানতে চায়। এসব ক্ষেত্রের বিদ্যমান সমস্যা শিগগির সমাধান হবে বলে মন্ত্রী প্রতিনিধিদলকে আশ্বস্ত করেন।
প্রতিনিধিদলের প্রধান কার্ল আর্নেস্ট ব্রোনার বাণিজ্যমন্ত্রীর কাছে পাকিস্তানকে জিএসপি সুবিধা দেওয়ার বিষয়ে বাংলাদেশের অবস্থান জানতে চান। মন্ত্রী জবাবে বলেন, ‘বন্যাদুর্গত হওয়ায় পাকিস্তানের প্রতি আমাদের সহানুভূতি আছে। তবে মানবিক সহায়তা ও বাণিজ্য মিলিয়ে ফেলা ঠিক হবে না।’
প্রতিনিধিদলে ফ্রাঙ্কফুর্ট কমার্স ব্যাংকের পরিচালনা পর্ষদের সদস্য মার্কাস বার্নার, আম্মান গ্রুপের চেয়ারম্যান বুডো বাজল, ওয়েলহেম জি ক্লাসেন কোম্পানির স্বত্বাধিকারী পিটরি ক্লাসেনসহ ১৪ জন ব্যবসায়ী উপস্থিত ছিলেন। এ সময় বাণিজ্যসচিব মো. গোলাম হোসেনও উপস্থিত ছিলেন।
বড় প্রতিষ্ঠানে স্বয়ংক্রিয়ভাবে মূসকের হিসাব রাখতে হবে
মূল্য সংযোজন কর (মূসক) প্রদান-প্রক্রিয়া সহজ করতে হিসাব সংরক্ষণের জন্য বড় বড় প্রতিষ্ঠানকে জাতীয় রাজস্ব বোর্ড (এনবিআর) অনুমোদিত সফটওয়্যার ব্যবহার করতে হবে। আগামী জানুয়ারি মাস থেকে এ নিয়ম চালু হবে। মূসক ফাঁকি রোধে এ পদক্ষেপ নেওয়া হয়েছে।
তবে প্রতিষ্ঠান ও সফটওয়্যার নির্বাচনসহ অন্যান্য আনুষঙ্গিক কার্যক্রম পরিচালনার জন্য এনবিআরের এখনো যথেষ্ট প্রস্তুতি নেই। এনবিআর অবশ্য উন্নত মানের সফটওয়্যার নির্বাচনের কাজ শুরু করেছে।
এনবিআরের কর্মকর্তাদের সঙ্গে আলাপ করে জানা গেছে, বড় বড় প্রতিষ্ঠানের হিসাব সংরক্ষণজনিত ত্রুটির জন্য বিপুল পরিমাণ মূসক থেকে বঞ্চিত হচ্ছে এনবিআর। প্রচলিত অর্থে খাতা-কলমে মূসক-সংক্রান্ত হিসাব রাখা হয়। ফলে মূসক ফাঁকির প্রবণতা বেড়ে গেছে।
এ রকম প্রেক্ষাপটে চলতি বছরের ২৯ জুন এক আদেশে এক বছরে ৫০ লাখ টাকা বা তার অধিক অর্থ মূসক দিয়েছে এমন প্রতিষ্ঠানকে এনবিআর-নির্ধারিত সফটওয়্যারে মূসক-সংক্রান্ত দলিলাদি ও হিসাবপত্র রক্ষণাবেক্ষণের বাধ্যবাধকতা আরোপ করা হয়েছে। তবে বড় প্রতিষ্ঠানগুলো নির্বাচন করবে সংশ্লিষ্ট কমিশনারেট কার্যালয়।
এনবিআর সূত্রগুলো বলছে, চলতি অর্থবছরের প্রথম পাঁচ মাসে কোন কোন সফটওয়্যার প্রতিষ্ঠানগুলো ব্যবহার করতে হবে, তা নির্ধারণ করতে পারেনি এনবিআর। ফলে অনেক উদ্যোক্তা তাঁদের ব্যবসাপ্রতিষ্ঠানে সফটওয়্যার সন্নিবেশন করতে পারছেন না।
আবার আলোচ্য সময়ে এনবিআর কোন কোন প্রতিষ্ঠানকে সফটওয়্যার ব্যবহার করতে হবে, তা-ও নির্বাচন করে দেয়নি।
এদিকে, সফটওয়্যার নির্বাচনের জন্য ভ্যাট ও এক্সাইজ (ঢাকা দক্ষিণ) কমিশনারেটের কমিশনার আবদুল কাফীকে আহ্বায়ক করে একটি কমিটি গঠন করা হয়েছে। এ কমিটি সফটওয়্যার নির্মাণ ও সরবরাহকারী নির্বাচন করবে। এ জন্য শিগগির দরপত্র আহ্বান করা হবে বলে জানা গেছে।
এনবিআরের সদস্য (মূসক) ফরিদউদ্দিন প্রথম আলোকে জানান, স্বয়ংক্রিয়-ব্যবস্থায় হিসাব সংরক্ষণ হলে মূসক ফাঁকির প্রবণতা কমে যাবে। আবার প্রতিষ্ঠানগুলোর হিসাব রাখতেও সুবিধা হবে।
বর্তমানে সারা দেশে ৬০ হাজার প্রতিষ্ঠান মূসক দিয়ে থাকে। এর মধ্যে কয়েক হাজার প্রতিষ্ঠান ৫০ লাখ টাকার বেশি মূসক দেয় বলে জানা গেছে।
সাবমেরিন কেবল কোম্পানি আসবে শেয়ারবাজারে
আগামী বছরের শুরুতেই বাংলাদেশ সাবমেরিন কেবল কোম্পানি লিমিটেডকে (বিএসসিসিএল) শেয়ারবাজারে নিয়ে আসা হবে বলে জানালেন টেলিযোগাযোগসচিব ও বিএসসিসিএলের চেয়ারম্যান সুনীল কান্তি বোস।
সুনীল কান্তি বোস বলেন, টেলিযোগাযোগ-সংশ্লিষ্ট পাঁচ কোম্পানির মধ্যে প্রতিষ্ঠার পর থেকেই বিএসসিসিএল যথেষ্ট লাভজনক অবস্থায় রয়েছে এবং সরকারকে সবচেয়ে বেশি লাভ এনে দিয়েছে। টেলিফোন শিল্প সংস্থাসহ অন্যান্য টেলিযোগাযোগ প্রতিষ্ঠানকেও শেয়ারবাজারে অন্তর্ভুক্ত করার সিদ্ধান্ত জানান তিনি।
গতকাল রাজধানীর ইস্কাটনে বাংলাদেশ টেলিকমিউনিকেশনস কোম্পানি লিমিটেড (বিটিসিএল) মিলনায়তনে বিএসসিসিএল আয়োজিত এক আলোচনা সভায় সচিব এসব কথা জানান। ক্রেডিট রেটিং ইনফরমেশন সার্ভিসেস লিমিটেড (সিআরআইএসএল) সম্প্রতি বিএসসিসিএলকে সর্বোচ্চ ‘ট্রিপল এ প্লাস’ মূল্যায়ন করায় এ সভার আয়োজন করা হয়। ‘গভর্নমেন্ট সাপোর্ট’ এবং ‘স্ট্যান্ড অ্যালোন বেসিস’ ক্যাটাগরিতে সিআরআইএসএল এই মূল্যায়ন করেছে।
প্রধান অতিথির বক্তব্যে সচিব আরও বলেন, বিকল্প সাবমেরিন কেবেলর জন্য বাংলাদেশ আগামী জানুয়ারির মধ্যে এসইএ-এমই-ডব্লিউইউ-৫ কনসোর্টিয়ামের সঙ্গে যুক্ত হচ্ছে। এতে বর্তমান এসইএ-এমই-ডব্লিউইউ-৪ হঠাৎ বিচ্ছিন্ন হয়ে গেলেও বাংলাদেশ তথ্যপ্রযুক্তির মহাসড়ক থেকে বিচ্ছিন্ন হওয়ার আশঙ্কা নেই।
বিএসসিসিএলের ব্যবস্থাপনা পরিচালক মো. মনোয়ার হোসেন জানান, প্রতিষ্ঠানের পরিশোধিত মূলধন সাড়ে ৮৭ কোটি টাকা। গত তিন অর্থবছরে এই পরিশোধিত মূলধনের যথাক্রমে ১০, ৩০ ও ২০ শতাংশ সরকারের কোষাগারে জমা দেওয়া হয়েছে। আর গত তিন অর্থবছরে প্রতিষ্ঠানের নিট মুনাফা ছিল যথাক্রমে সাড়ে ১১ কোটি, সাড়ে ৩৪ কোটি ও সাড়ে ৫৪ কোটি টাকা।
সভায় বিটিসিএলের ব্যবস্থাপনা পরিচালক আবু সাঈদ খান, বিএসসিসিএলের কোম্পানি সচিব আবদুস সালাম, সিআরআইএসএলের প্রেসিডেন্ট, নির্বাহী প্রধান কর্মকর্তা মোজাফফর আহমেদসহ তিন প্রতিষ্ঠানের ঊর্ধ্বতন কর্মকর্তারা উপস্থিত ছিলেন।


বিনিয়োগ বোর্ডের আলোচনায় মন্ত্রী-উপদেষ্টারা
অর্থনীতি শক্তিশালী আছে
অর্থনীতিতে কিছু ভারসাম্যহীনতার কথা স্বীকার করলেও সার্বিকভাবে দেশের পুরো অর্থনীতি খুব ভালো ও শক্তিশালী অবস্থায় আছে বলে মনে করছেন সরকারের একাধিক মন্ত্রী ও উপদেষ্টা।
‘দেশের অর্থনৈতিক পরিস্থিতি’ নিয়ে গতকাল বিনিয়োগ বোর্ড আয়োজিত এক গোলটেবিল আলোচনায় তাঁরা এসব কথা বলেন।
একই আলোচনায় সরকারদলীয় সাংসদ ও সরকারি প্রতিষ্ঠান-সংক্রান্ত সংসদীয় কমিটির সভাপতি মহীউদ্দীন খান আলমগীর বিদেশে ব্যাপক হারে মুদ্রা পাচার হচ্ছে বলে সন্দেহ পোষণ করেন। তিনি এ বিষয়ে আরও সতর্ক হওয়ার জন্য বাংলাদেশ ব্যাংককে পরামর্শ দেন।
মহীউদ্দীন খান আলমগীর বলেন, দেশের জাতীয় সঞ্চয়ের হার মোট দেশজ উ ৎ পাদনের প্রায় ৩২ শতাংশ আর বিনিয়োগের হার প্রায় ২৩-২৪ শতাংশ। এই দুইয়ের মধ্যে যে ব্যবধান সেই অর্থ কোথায় যাচ্ছে উল্লেখ করে তিনি বলেন, এর একটি অংশ হয়তো পাচার হয়ে থাকতে পারে।
আলোচনায় আন্তর্জাতিক একটি এনজিওসহ অপর একটি সংস্থার প্রতিবেদনের উদ্ধৃতি দিয়ে বেসরকারি গবেষণা প্রতিষ্ঠান সেন্টার ফর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান বলেন, বাংলাদেশ থেকে বিদেশে অর্থ পাচার বেশি হচ্ছে। আমদানি মূল্য বাড়িয়ে-কমিয়ে দেখিয়ে এবং বহুজাতিক কোম্পানিগুলোও নানাভাবে বিদেশে টাকা নিয়ে যাচ্ছে।
বিনিয়োগ বোর্ডের নির্বাহী চেয়ারম্যান সৈয়দ এ সামাদের সভাপতিত্ব ও সঞ্চালনায় অনুষ্ঠিত গোলটেবিল আলোচনায় প্রধান অতিথি ছিলেন পরিকল্পনামন্ত্রী এ কে খন্দকার।
আলোচনা: প্রধানমন্ত্রীর জ্বালানিবিষয়ক উপদেষ্টা তৌফিক-ই-ইলাহী চৌধুরী বলেন, দেশের অর্থনীতির মৌলিক খাতগুলো (রিয়েল সেক্টর) ভালো আছে। দেশের অর্থনৈতিক প্রবৃদ্ধি ভালো, কৃষি খাতের অবস্থা ভালো, ছেলেমেয়েরা লেখাপড়াও করছে। অথচ সনাতনী কিছু কেতাবি ধারণা থেকে মূল্যায়ন করা হচ্ছে অর্থনীতি ভালো অবস্থায় নেই।
প্রধানমন্ত্রীর উপদেষ্টা বলেন, ‘২০ বছর আগে এ দেশের কোনো অর্থনীতিবিদ দেশের অর্থনীতিতে রেমিট্যান্সের প্রবাহ ও অবদান নিয়ে কোনো কথা বলেননি। কিন্তু আমাদের আজ অর্থনীতিতে রেমিট্যান্সের অবদান অনেক।’
তৌফিক-ই-ইলাহী আরও বলেন, ‘আমাদের দেশে এখন অনেক স্বাধীন প্রোগ্রামার আছে, যারা ঘরে বসে ইন্টারনেট ব্যবহার করে অনেক টাকা কামাচ্ছে। সেই কথা বা অর্থনীতির সেই শক্তির বিষয়টি আমরা কয়জন জানি।’
পরিকল্পনামন্ত্রী এ কে খন্দকার বলেন, বিদেশি সাহায্য প্রাপ্তিতে কিছুটা সমস্যা থাকলেও বার্ষিক উন্নয়ন কর্মসূচি (এডিপি) বাস্তবায়নের গতি গত বছরের তুলনায় ভালো।
জনসংখ্যার সঙ্গে অর্থনীতির নিবিড় সম্পর্ক রয়েছে উল্লেখ করে মন্ত্রী আরও বলেন, একটি দেশের অবকাঠামো, বিদ্যু ৎ ও জ্বালানি পরিস্থিতি এবং বন্দর সুবিধা ভালো থাকলে সারা পৃথিবী থেকে বিনিয়োগ আসবে। এ ছাড়া জনগণ যদি সরকারকে ন্যায্য কর দিত, তাহলে আয় অনেক বেড়ে যেত। তখন সরকারের আর ঋণ করার প্রয়োজন পড়ত না।
মোস্তাফিজুর রহমান বলেন, দেশের অর্থনীতির যে শক্তি তা খুবই ইতিবাচক। তবে এই মুহূর্তে কিছু ঝুঁকি বা চাপও রয়েছে। মূল্যস্ফীতি বাড়ছে, বৈষম্যও আছে। বিদ্যুতের ভর্তুকি কমানো না গেলে এই চাপ আরও বাড়বে। মূলধনি যন্ত্রপাতি আমদানির হার ঋণাত্মক। শেয়ারবাজারের সমস্যা যাতে ব্যাংকিং খাতের সমস্যায় পরিণত না হয়, সেদিকে সরকারকে বিশেষ নজর দিতে হবে।
আলোচনায় আরও অংশ নেন বাংলাদেশ ব্যাংকের ডেপুটি গভর্নর জিয়াউল হাসান সিদ্দিকী, সরকারের সাবেক সচিব চৌধুরী মোহাম্মদ মহসিন, সিকিউরিটিজ অ্যান্ড এক্সচেঞ্জ কমিশনের (এসইসি) সাবেক চেয়ারম্যান হারুনুর রশীদ।
কাপাসিয়ায় সোনালী ব্যাংকের শাখা চালু
গাজীপুরের কাপাসিয়া উপজেলার সিংহশ্রী বাজারে গত মঙ্গলবার সোনালী ব্যাংক লিমিটেডের ১১৯৫তম শাখার উদ্বোধন করা হয়

গাজীপুরের কাপাসিয়া উপজেলার সিংহশ্রী বাজারে গত মঙ্গলবার সোনালী বাংকের ১১৯৫তম শাখার উদ্বোধন করা হয়েছে।
এ উপলক্ষে আয়োজিত অনুষ্ঠানে ব্যাংকের ডিএমডি মাইনুল হক, বাংলাদেশের প্রথম প্রধানমন্ত্রী তাজউদ্দীন আহমদের মেয়ে সিমিন হোসেন রিমি ও মাহজাবিন আহমদ মিমি, কাপাসিয়া উপজেলার চেয়ারম্যান মোতাহার হোসেন মোল্লা, ভাইস চেয়ারম্যান মাহমুদা খানম, ব্যাংকের গাজীপুর প্রিন্সিপাল অফিসের ডিজিএম আবদুল কাদির, সিংহশ্রী বাজার শাখা বাস্তবায়ন কমিটির সভাপতি আবদুস সালাম তালুকদার, উপদেষ্টা আশরাফ উদ্দিন খান, উপজেলা আওয়ামী লীগের সভাপতি আজগর রশীদ খান, ভারপ্রাপ্ত সাধারণ সম্পাদক সানাউল্লাহ এবং সিংহশ্রী ইউপির চেয়ারম্যান সাখাওয়াত হোসেন মানসুর ভূঁইয়া।


অভিন্ন রেকর্ড ডেট
আজ ১৩৮ কোম্পানির শেয়ারের লেনদেন বন্ধ
পুঁজিবাজারে তালিকাভুক্ত ১৩৮টি কোম্পানির শেয়ারের আজ বৃহস্পতিবার কোনো লেনদেন হবে না।
নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনের (এসইসি) নির্দেশ অনুযায়ী ১০০ টাকা ও এক টাকা অভিহিত মূল্যের (ফেসভেলু) শেয়ার ১০ টাকায় রূপান্তরের প্রক্রিয়ার অংশ হিসেবে অভিন্ন রেকর্ড ডেটের (শেয়ারের মালিকানা নির্ধারণের দিন) জন্য লেনদেন থাকবে।
এর আগে গতকাল বুধবার পর্যন্ত কোম্পানিগুলোর শেয়ার নগদ বাজার বা স্পট মার্কেটে লেনদেন হয়েছে। শুক্র ও শনিবার সাপ্তাহিক ছুটি শেষে আগামী রোববার থেকে কোম্পানিগুলোর শেয়ারের আবার স্বাভাবিক লেনদেন শুরু হবে।
গত ২৩ আগস্ট এসইসি পুঁজিবাজারে তালিকাভুক্ত সব কোম্পানির শেয়ারের অভিহিত মূল্যে সমতা আনতে অভিহিত মূল্য ১০ টাকায় রূপান্তরের সিদ্ধান্ত নেয়। এ জন্য সংশ্লিষ্ট কোম্পানিগুলোকে শেয়ারের অভিহিত মূল্য পরিবর্তনের লক্ষ্যে বিশেষ সাধারণ সভাসহ (ইজিএম) প্রয়োজনীয় কাজ সম্পাদন করতে প্রায় তিন মাস সময় দেওয়া হয়, যাতে নির্ধারিত দিন একযোগে সব কোম্পানির শেয়ার পরিবর্তিত অভিহিত মূল্যে লেনদেন হতে পারে।
এ সময় বলা হয়, কোনো কোম্পানি নির্ধারিত দিন শেয়ারের অভিহিত মূল্য পরিবর্তনে ব্যর্থ হলে সেই শেয়ারের লেনদেন বন্ধ থাকবে।
অর্থনীতি এখন পোড়ামাটির মতো: খালেদা
বিএনপির চেয়ারপারসন ও বিরোধীদলীয় নেতা খালেদা জিয়া বলেছেন, জনগণ আজ চরম অনিশ্চয়তায় ভুগছে। দেশের মানুষ এ অনিশ্চয়তা থেকে মুক্তি চায়। তিনি বলেন, ‘সরকার সর্বশেষ ১০ নভেম্বর সব ধরনের জ্বালানি তেলের দাম বাড়িয়েছে। এতে জনজীবনের দুর্ভোগ তীব্র হয়েছে। জ্বালানি খাতে সরকারের ভ্রান্ত নীতি, অদক্ষ অর্থনৈতিক ব্যবস্থাপনা ও সীমাহীন দুর্নীতির কারণে মূল্যবৃদ্ধির এ দায়ভার জনগণ মেনে নেবে কেন?’
আজ বৃহস্পতিবার রাজধানীর গুলশানে বিএনপির চেয়ারপারসন খালেদা জিয়ার কার্যালয়ে অনুষ্ঠিত এক সংবাদ সম্মেলনে তিনি এসব কথা বলেন।
খালেদা জিয়া বলেছেন, দেশের অর্থনীতি গভীর সংকটে নিমজ্জিত। শেয়ারবাজারে বর্তমান যে পরিস্থিতি বিরাজ করছে, ক্ষমতায় গেলে বিএনপি তার বিচার করবে। এ জন্য সরকারের পদত্যাগ করা উচিত।
খালেদা জিয়া বলেন, ‘পদ্মা সেতুর দুর্নীতি নিয়ে বিশ্বব্যাংক জনৈক মন্ত্রীর দিকে ইঙ্গিত করে বলেছে, তারা এ খাতে আর অর্থসহায়তা দেবে না। পদ্মা সেতু নিয়ে অনিশ্চয়তা তৈরি হয়েছে। এ জন্য আমরা উদ্বিগ্ন।’ প্রথম পদ্মা সেতুর কাজ না করেই দ্বিতীয় পদ্মা সেতুর কাজে হাত দেওয়া একটি হাস্যকর ব্যাপার বলে মন্তব্য করেছেন তিনি।
খালেদা জিয়া আরও বলেন, ‘দেশের অর্থনীতি এখন পোড়ামাটির মতো। ভিন দেশের প্রভুদের খুশি রাখতে তারা পোড়ামাটির নীতির অবলম্বন করেছে। অর্থনীতি আজ সংকটের মুখে। আসুন এখনই আমরা ঐক্যবদ্ধ হই—যারা এ অবস্থার তৈরি করেছে, জনগণের অপরাজেয় শক্তি দিয়ে তাদের পরাস্ত করি। আসুন আমরা শপথ গ্রহণ করি, জাতীয় অর্থনীতিকে যারা রক্তশূন্য করে ফেলেছে, তাদের করাল গ্রাস থেকে দেশকে মুক্ত করবই।’
সিএসইতে নির্বাচন অনুষ্ঠিত
চট্টগ্রাম স্টক এক্সচেঞ্জের (সিএসই) পরিচালক নির্বাচন-২০১১ আজ বৃহস্পতিবার অনুষ্ঠিত হয়েছে। সকাল ১০টা থেকে ভোট গ্রহণ শুরু হয়ে চলে বিকেল তিনটা পর্যন্ত।
নির্বাচনে যাঁরা অংশ নিয়েছেন, তাঁরা হলেন মীর্জা সালমান ইস্পাহানি, এ টি এম সোহেব, আল মারুফ খান, এ এস এম নায়েম, এ কিউ আই চৌধুরী ও নবাব খান।
সিএসই সূত্রে জানা যায়, চট্টগ্রামের আগ্রাবাদে সিএসইর প্রধান কার্যালয়ে ভোট গ্রহণ হয়েছে। সংস্থাটির চারটি পরিচালক পদে মোট ছয়জন প্রার্থী ছিলেন। নির্বাচন শেষে বার্ষিক সাধারণ সভার মাধ্যমে ওই নবনির্বাচিত চার পরিচালকসহ মোট ১২ জন পরিচালকের মধ্যে থেকে আবারও নির্বাচন অনুষ্ঠিত হবে। এর মাধ্যমে একজন সভাপতি ও একজন সহসভাপতি নির্বাচিত করা হবে।
এর আগে পরিচালক নির্বাচনে অংশ নেওয়ার জন্য লক্ষ্যে সিএসইর ছয়জন সদস্য এসইসির কাছে আবেদন জানান। এসইসির ৪০৬তম জরুরি কমিশন সভায় সার্বিক দিক বিবেচনা করে পরিচালক নির্বাচনে অংশ নেওয়ার নিমিত্তে প্রেরিত সদস্যদের লেটার অব ইনটেন্টের পরিপ্রেক্ষিতে ওই সদস্যদের ক্লিয়ারেন্স বা নো অবজেকশন দেওয়া হয়।
সিএসইর সভাপতি ফখরউদ্দিন আলী আহমেদ নির্বাচন অনুষ্ঠিত হওয়ার বিষয়টি নিশ্চিত করেছেন।
﻿

দুর্নীতি-সূচকে এক ধাপ এগোল বাংলাদেশ
ট্রান্সপারেন্সি ইন্টারন্যাশনালের (টিআই) দুর্নীতি ধারণা সূচকে বাংলাদেশের অবস্থান এক ধাপ এগিয়েছে। বিশ্বে বাংলাদেশের অবস্থান এবার ১৩তম। গত বছর এ অবস্থান ছিল ১২তম।
দুর্নীতির সূচকে গত বছর বাংলাদেশের স্কোর ছিল দুই দশমিক চার। এবারে তা হলো দুই দশমিক সাত।
বার্লিনভিত্তিক আন্তর্জাতিক দুর্নীতিবিরোধী সংস্থা ট্রান্সপারেন্সি ইন্টারন্যাশনাল আজ বৃহস্পতিবার একযোগে সারা বিশ্বে এ প্রতিবেদন প্রকাশ করেছে।
আজ ঢাকায় জাতীয় প্রেসক্লাবে এক সংবাদ সম্মেলনের মাধ্যমে বাংলাদেশে এটি প্রকাশ করে ট্রান্সপারেন্সি ইন্টারন্যাশনাল বাংলাদেশ (টিআইবি)। সংবাদ সম্মেলনে প্রতিবেদনটি উপস্থাপন করেন টিআইবির নির্বাহী পরিচালক ইফতেখারুজ্জামান।
সাংবাদিকদের এক প্রশ্নের জবাবে ইফতেখারুজ্জামান বলেন, ‘গতবারের তুলনায় কিছুটা উন্নতি হলেও বাংলাদেশে দুর্নীতির ব্যাপ্তি এখনো উদ্বেগজনক। কারণ, সূচকে একটি মধ্যম পর্যায়ের দেশের তালিকায় পৌঁছাতে হলে একটি দেশের স্কোর হতে হয় পাঁচ। সে ক্ষেত্রে বাংলাদেশের স্কোর এখনও তিনের নিচে।’
সংবাদ সম্মেলনে এক প্রশ্নের জবাবে টিআইবির ট্রাস্টি বোর্ডের চেয়ারম্যান সুলতানা কামাল বলেন, ‘এবারের সূচকের ফলাফলে খুব বেশি সন্তুষ্টির সুযোগ নেই। দুর্নীতি নিয়ন্ত্রণে বাংলাদেশকে আরও অনেক কাজ করতে হবে।’
গত বছরের মতো এবারও দুর্নীতির সূচকে শীর্ষ স্থানে রয়েছে সোমালিয়া। তবে এবার তাদের সঙ্গে যৌথভাবে শীর্ষ স্থানে উঠে এসেছে উত্তর কোরিয়া। উভয় দেশের স্কোর এক দশমিক শূন্য।
এক দশমিক পাঁচ পয়েন্ট নিয়ে দ্বিতীয় স্থানে রয়েছে আফগানিস্তান ও মিয়ানমার। গত বছরও তাদের অবস্থান ছিল দ্বিতীয়।
তৃতীয় স্থানে আছে সুদান, তুর্কমেনিস্তান ও উজবেকিস্তান। এ দেশগুলোর সূচক পয়েন্ট এক দশমিক ছয়। এক দশমিক আট পয়েন্ট নিয়ে চতুর্থ অবস্থানে আছে হাইতি ও ইরাক।
২০০১ সাল থেকে ২০০৫ পর্যন্ত বাংলাদেশের অবস্থান ছিল দুর্নীতিতে শীর্ষে। ২০০৬ সালে দুর্নীতিতে বাংলাদেশের অবস্থান ছিল তৃতীয়, ২০০৭ সালে সপ্তম, ২০০৮ সালে দশম আর ২০০৯ সালে ১৩তম।
দুর্নীতির সূচকে চলতি বছর বাংলাদেশের সঙ্গে একই অবস্থানে রয়েছে ইকুয়েডর, ইথিওপিয়া, গুয়েতেমালা, ইরান, কাজাকিস্তান, মঙ্গোলিয়া, মোজাম্বিক ও সলোমন দ্বীপপুঞ্জ।
কম দুর্নীতিগ্রস্ত দেশের তালিকায় শীর্ষে আছে নিউজিল্যান্ড। তাদের পয়েন্ট নয় দশমিক পাঁচ। নয় দশমিক চার পয়েন্ট নিয়ে ডেনমার্ক ও ফিনল্যান্ড আছে কম দুর্নীতিগ্রস্ত দেশের তালিকায় দ্বিতীয় অবস্থানে। সুইডেন আছে তৃতীয় অবস্থানে। তাদের পয়েন্ট নয় দশমিক তিন। চতুর্থ অবস্থানে আছে সিঙ্গাপুর। তাদের পয়েন্ট নয় দশমিক দুই।
১৮৩টি দেশের মধ্যে বাংলাদেশের অবস্থান ১২০। গত বছর ১৭৮টি দেশের মধ্যে বাংলাদেশের অবস্থান ছিল ১৩৪।


বাংলাদেশে কল রেট কমিয়েছে রেবটেল
আন্তর্জাতিক টেলিফোন কল সেবা প্রদানকারী প্রতিষ্ঠান রেবটেল জানিয়েছে, আগামী ১ ডিসেম্বর থেকে প্রতিষ্ঠানটি পৃথিবীর বিভিন্ন প্রান্ত থেকে বাংলাদেশে আন্তর্জাতিক কল রেট কমাচ্ছে। এক প্রেস বিজ্ঞপ্তিতে রেবটেলের বাজার দর ব্যবস্থাপক মিকায়েল রসেনগ্রেন এ কথা জানিয়েছেন। তিনি বলেন, আন্তর্জাতিক কলের ক্ষেত্রে বাংলাদেশ সুইডিশ প্রতিষ্ঠান রেবটেলের তৃতীয় বৃহত্তম বাজার। বর্তমানে রেবটেলের গ্রাহকেরা পৃথিবীর অন্যান্য প্রান্ত থেকে বাংলাদেশে আন্তর্জাতিক কলের ক্ষেত্রে খরচ করছেন প্রতি মিনিট ০.৩৯০ ডলার। ১ ডিসেম্বর থেকে এই কলরেট ১০ শতাংশ কমে দাঁড়াবে ০.০৩৫০ ডলার।
প্রতিষ্ঠানের পক্ষ থেকে বলা হয়েছে, পৃথিবীর বিভিন্ন প্রান্ত থেকে বাংলাদেশে যে পরিমাণ আন্তর্জাতিক কল করা হয়, তার ওপর ভিত্তি করে নতুন দর ঠিক করা হয়েছে। এ ছাড়া বাংলাদেশে ফোন করে গ্রাহকেরা কত সময় ধরে কথা বলেন, সেটাও এরমধ্যে অন্তর্ভুক্ত আছে। ২০০৮ সালের পর রেবটেলের কলিং কার্ড ব্যবহার করে বাংলাদেশে ফোন করার পরিমাণ বেড়েছে প্রায় ১০ গুণ।
বাংলাদেশের বাজারকে অত্যন্ত গুরুত্বপূর্ণ মনে করে রেবটেল সম্প্রতি তাদের সেবার মান বৃদ্ধিরও উদ্যোগ নিয়েছে। এর প্রথম ধাপ হলো, কলরেট হ্রাস। পরবর্তীতে কলসেবার ক্ষেত্রেও রেবটেল গ্রাহকেরা উন্নততর সেবা উপভোগ করবেন বলে জানিয়েছেন প্রতিষ্ঠানটির ঊর্ধ্বতন কর্তারা।
যুক্তরাষ্ট্রে প্রবাসী বাংলাদেশিরাই রেবটেলের কলিং কার্ড সবচেয়ে বেশি ব্যবহার করেন। রেবটেলের প্রবাসী বাংলাদেশি গ্রাহকের প্রায় ৮০ শতাংশই যুক্তরাষ্ট্রে প্রবাসী বাংলাদেশি। যুক্তরাষ্ট্রের নিউইয়র্ক থেকেই সবচেয়ে বেশি মানুষ বাংলাদেশে রেবটেলের সেবা ব্যবহার করে ফোন করেন। এ ছাড়া ক্যালিফোর্নিয়া ও টেক্সাসে বসবাসরত প্রচুর বাংলাদেশি রেবটেলের সেবা ব্যবহার করেন।
রেবটেলের সমীক্ষার আরও একটি গুরুত্বপূর্ণ বিষয় হল, প্রবাসী বাংলাদেশিরা দেশে সবচেয়ে বেশি ফোন করেন বিভিন্ন উত্সবের সময়। বিশেষ করে ঈদুল ফিতরের সময় এই হার হয় সর্বোচ্চ। প্রতিষ্ঠানটি এই ব্যাপারটি লক্ষ্য করে প্রতি বছর ঈদুল ফিতরের সময় কেবল বাংলাদেশি বাজারের কথা বিবেচনা করেই নেটওয়ার্ক ও অন্যান্য প্রযুক্তিগত ক্ষেত্রে বিশেষ ব্যবস্থা হাতে নেওয়ার কথাও চিন্তা-ভাবনা করছে।
﻿
জাতীয় রপ্তানি ট্রফি বিতরণ করলেন প্রধানমন্ত্রী শেখ হাসিনা
ব্যবসায়ীদের ঠিকমতো কর দেওয়ার আহ্বান
প্রধানমন্ত্রী শেখ হাসিনার কাছ থেকে জাতীয় রপ্তানি ট্রফি নিচ্ছেন পিকার্ড বাংলাদেশ লিমিটেডের পরিচালক অমৃতা মাকিন ইসলাম

দেশে দ্রুত শিল্পায়নের জন্য নিয়মিত কর দিতে ব্যবসায়ীদের প্রতি আহ্বান জানিয়েছেন প্রধানমন্ত্রী শেখ হাসিনা। তিনি বলেন, ব্যবসায়ীদের করের অর্থ সরকারের গ্যাস উত্তোলন, বিদ্যু ৎ উ ৎ পাদন ও অবকাঠামো নির্মাণকাজে সাহায্য করবে।
প্রধানমন্ত্রী আরও বলেন, ‘ঠিকমতো কর দিলে আমরা আরও সুবিধা দিতে পারব।’
গতকাল বুধবার রাজধানীর ওসমানী স্মৃতি মিলনায়তনে অনুষ্ঠিত জাতীয় রপ্তানি ট্রফি বিতরণ অনুষ্ঠানে প্রধান অতিথির বক্তব্যে প্রধানমন্ত্রী এসব কথা বলেন। খবর ইউএনবির।
অনুষ্ঠানে বিশেষ অতিথি ছিলেন বাণিজ্যমন্ত্রী মুহাম্মদ ফারুক খান, বাণিজ্য মন্ত্রণালয়-সম্পর্কিত স্থায়ী কমিটির সভাপতি এ বি এম আবুল কাসেম, বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি এ কে আজাদ।
অন্যদের মধ্যে বক্তব্য দেন বাণিজ্যসচিব মো. গোলাম হোসেন এবং রপ্তানি উন্নয়ন ব্যুরোর (ইপিবি) ভাইস চেয়ারম্যান শুভাশিস বসু।
অনুষ্ঠানে তিনটি আলাদা শ্রেণীর (ক্যাটাগরি) ২৫টি পণ্যে সেরা রপ্তানিকারক প্রতিষ্ঠানের প্রতিনিধিকে ১৬টি স্বর্ণ, ১৮টি রৌপ্য এবং ১১টি ব্রোঞ্জ পদক ও সনদ প্রদান করেন প্রধানমন্ত্রী। ২০১০-১১ অর্থবছরের জন্য ট্রফি দেওয়া হয়।
প্রধানমন্ত্রী শ্রমিকদের প্রয়োজনীয় সহযোগিতা করার জন্যও শিল্পপতি ও ব্যবসায়ীদের প্রতি আহ্বান জানান। তাঁদের উদ্দেশে তিনি বলেন, ‘আপনারা যদি আপনাদের শ্রমিকদের প্রতি যত্নশীল থাকেন, তাহলে তারাও অধিক উ ৎ পাদনে মনোযোগী হবে।’
পণ্যের গুণগত মান ও উ ৎ পাদন বাড়াতে শিল্পপতি ও ব্যবসায়ীদের উদ্দেশে প্রধানমন্ত্রী গবেষণামূলক কাজ করার এবং প্রতিযোগিতায় টিকে থাকতে তিনি আন্তর্জাতিক বাজারের সার্বক্ষণিক খোঁজখবর রাখার পরামর্শ দেন।
শিল্পের জন্য আধুনিক প্রযুক্তি ও মানসম্মত ব্যবস্থাপনা কৌশলের প্রয়োজনীয়তার কথা উল্লেখ করে শেখ হাসিনা বলেন, ‘গুণগত মানসম্পন্ন পণ্যের বাজার শুধু দেশে নয়, বিদেশেও রয়েছে।’
বাংলাদেশকে উজ্জ্বল সম্ভাবনার দেশ উল্লেখ করে ‘ভিশন ২০২১’ বাস্তবায়ন করারও আহ্বান জানান প্রধানমন্ত্রী। তিনি বলেন, বেসরকারি খাতকে অগ্রাধিকার দিয়ে সরকার ইতিমধ্যে শিল্পনীতি প্রণয়ন করেছে। পাট, চামড়া, চিংড়ি, জাহাজ নির্মাণ, স্থানীয় বস্ত্রশিল্পসহ ১৭টি খাতে নগদ সহায়তা দেওয়া হচ্ছে। এ ছাড়া বিশ্বমন্দা মোকাবিলার জন্য দ্বিতীয় দফা প্রণোদনা কর্মসূচিও বাস্তবায়ন করা হচ্ছে।
সরকারের দিক থেকে পণ্যের মান, নকশা ও মানবসম্পদের উন্নয়নে সরকার প্রশিক্ষণ কর্মসূচি গ্রহণ করেছে বলে জানান প্রধানমন্ত্রী। ব্যবসায়ীদের উদ্দেশে তিনি বলেন, ‘আমাদের পণ্যের বাজার পেতে হলে অর্থনৈতিক কূটনীতিকে আরও শক্তিশালী করতে হবে।’
সরকারের যথাযথ উদ্যোগের কারণে ভারত, চীন, মালয়েশিয়া, জাপান ও দক্ষিণ কোরিয়ায় শুল্কমুক্ত বাজারসুবিধা পাওয়া গেছে বলে উল্লেখ করেন প্রধানমন্ত্রী। তিনি এ সুযোগ কাজে লাগানোর তাগিদ দেন।
প্রধানমন্ত্রী বলেন, ২০১০-১১ অর্থবছরে দুই হাজার ৩০০ কোটি ডলারের রপ্তানি আয় হয়েছে, যা আগের বছরের তুলনায় ৪১ দশমিক ৪৬ শতাংশ বেশি। শ্রমিকদের ন্যূনতম মজুরি এক হাজার ৬৬২ টাকা থেকে বাড়িয়ে তিন হাজার টাকায় উন্নীত করা হয়েছে বলেও তিনি উল্লেখ করেন।
প্রধানমন্ত্রী আরও বলেন, সরকারের নিরলস চেষ্টার ফলে জাতীয় গ্রিডে দুই হাজার ৪০৬ মেগাওয়াট বিদ্যু ৎ যুক্ত করা সম্ভব হয়েছে।


দুই বাজারে সূচক বেড়েছে
মূল্যসূচকের ঊর্ধ্বমুখী প্রবণতার মধ্য দিয়ে দেশের শেয়ারবাজারে গতকাল বুধবার লেনদেন শেষ হয়েছে।
তবে ঢাকা স্টক এক্সচেঞ্জে (ডিএসই) লেনদেন বাড়লেও চট্টগ্রাম স্টক এক্সচেঞ্জে (সিএসই) সামান্য কমেছে।
জানা গেছে, বাজারে দরপতন ঠেকাতে গতকালও ডিএসইর তদারকি দল বাজারে সক্রিয় ছিল। দলটি বিভিন্ন ব্রোকারেজ হাউসে গিয়ে দরপতন ঠেকাতে সক্রিয় থাকে। আর তাই দিনের শুরুতে বাজার নিম্নমুখী থাকলেও পরে তা ঊর্ধ্বমুখী হয়।
দিন শেষে ডিএসইর সাধারণ মূল্যসূচক ১১৩ পয়েন্ট বেড়ে পাঁচ হাজার ২৬৮ পয়েন্টে গিয়ে দাঁড়িয়েছে।
ডিএসইতে গতকাল ২৬০টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৪০টিরই দাম বেড়েছে, কমেছে ১৬টির আর অপরিবর্তিত রয়েছে চারটি প্রতিষ্ঠানের শেয়ারের দাম। স্টক এক্সচেঞ্জটিতে ৩১৯ কোটি টাকার লেনদেন হয়েছে, যা গতকালের চেয়ে ৬৪ কোটি টাকা বেশি।
অন্যদিকে সিএসইর সার্বিক মূল্যসূচক ৩১৭ পয়েন্ট বেড়ে ১৫ হাজার ৫ পয়েন্টে গিয়ে দাঁড়িয়েছে। সিএসইতে লেনদেন হওয়া ১৭৪টি প্রতিষ্ঠানের মধ্যে বেড়েছে ১৫৩টির, কমেছে ১৫টির আর অপরিবর্তিত রয়েছে ছয়টি প্রতিষ্ঠানের শেয়ারের দাম। স্টক এক্সচেঞ্জটিতে গতকাল ৩৪ কোটি টাকা লেনদেন হয়েছে, যা গতকালের চেয়ে এক কোটি টাকা কম।
এফবিসিসিআইয়ের সভা: শেয়ারবাজারে স্থিতিশীলতা আনতে সরকার ঘোষিত প্রণোদনা গুচ্ছ বাস্তবায়নের লক্ষ্যে কাজ করা হবে বলে জানিয়েছেন শেয়ারবাজার নিয়ে গঠিত এফবিসিসিআইয়ের স্ট্যান্ডিং কমিটির চেয়ারম্যান মো. রকিবুর রহমান।
গতকাল বিকেলে মতিঝিলের ফেডারেশন ভবনের সম্মেলনকক্ষে কমিটির এক বৈঠক শেষে তিনি এসব কথা বলেন।
রকিবুর রহমান বলেন, ‘ঘোষিত প্রণোদনা গুচ্ছ বাস্তবায়নের কিছু সুপারিশ তৈরি করেছি। শিগগিরই এগুলো এফবিসিসিআইয়ের বোর্ডে পাঠানো হবে। বোর্ড এটা গ্রহণ করলে পরবর্তী সময়ে ওই সুপারিশগুলো সংশ্লিষ্ট ব্যক্তিদের কাছে নিয়ে যাওয়া হবে।’
বৈঠকে অন্যান্যের মধ্যে ডিএসইর সহসভাপতি মো. শাহজাহান, এফবিসিসিআইয়ের কয়েকজন পরিচালক ও বিনিয়োগকারীদের নেতারা উপস্থিতি ছিলেন।


নতুন ব্যাংক পেতে ৩৭টি আবেদন
বেসরকারি খাতে নতুন ব্যাংক প্রতিষ্ঠার জন্য ৩৭টি আবেদন জমা পড়েছে। গতকাল বুধবার সন্ধ্যা ছয়টা পর্যন্ত এই আবেদনগুলো জমা পড়ে। গতকালই ছিল আবেদন করার শেষ দিন।
বাংলাদেশ ব্যাংক বিভিন্ন শর্ত দিয়ে নতুন ব্যাংক প্রতিষ্ঠার আবেদন আহ্বান করার পর আগ্রহী ও সরকারের একটি অংশের মধ্যে আলোচনা ছিল যে, সরকার-সমর্থক ব্যক্তিদের নতুন ব্যাংক দিতে চায় না কেন্দ্রীয় ব্যাংক। এ জন্য এসব কঠিন শর্ত দেওয়া হয়েছে।
কিন্তু গতকাল শেষ দিনে যথেষ্টসংখ্যক আবেদন জমা পড়েছে। প্রধানত ক্ষমতাসীন আওয়ামী লীগদলীয় রাজনীতিক ও সরকারের কাছের ব্যক্তিরাই এসব আবেদন করেছেন।
কেন্দ্রীয় ব্যাংকের শর্ত অনুসারে, আবেদনের সঙ্গে অফেরতযোগ্য ১০ লাখ টাকার ব্যাংক ড্রাফট বাংলাদেশ ব্যাংকের অনুকূলে আবেদন প্রক্রিয়াকরণ ফি হিসেবে জমা দিতে হয়েছে।
আবেদনে ব্যাংকের প্রস্তাবিত নাম ও চেয়ারম্যান: প্রস্তাবিত মধুমতি ব্যাংকের চেয়ারম্যান হিসেবে নাম রয়েছে হুমায়ুন কবীরের। কিন্তু সূত্রগুলো বলছে, এর অন্যতম উদ্যোক্তা পরিচালক হিসেবে রয়েছেন আওয়ামী লীগদলীয় সাংসদ ফজলে নূর তাপস। প্রস্তাবিত মেঘনা ব্যাংকের চেয়ারম্যান হিসেবে রয়েছেন আওয়ামী লীগদলীয় কোষাধ্যক্ষ এইচ এন আশিকুর রহমান। সরকারি প্রতিষ্ঠানসংক্রান্ত সংসদীয় স্থায়ী কমিটির চেয়ারম্যান মহীউদ্দীন খান আলমগীরের প্রস্তাবিত ব্যাংকের নাম ফার্মারস ব্যাংক। প্রস্তাবিত পিপলস ব্যাংকের চেয়ারম্যান হচ্ছেন সাংসদ খন্দকার আসাদুজ্জামান। দ্য পিপলস ব্যাংকের প্রস্তাবিত চেয়ারম্যান হচ্ছেন মির্জা আজম। প্রস্তাবিত মিডল্যান্ড ব্যাংকের চেয়ারম্যান হচ্ছেন মনিরুজ্জামান খান খন্দকার। প্রস্তাবিত সেলফ এমপ্লয়মেন্ট ব্যাংকের চেয়ারম্যান হিসেবে নাম আছে মাহবুবা কবীরের। সূত্রগুলো বলছে, এই ব্যাংকের মূল উদ্যোক্তা হলেন জাতীয় অধ্যাপক কবীর চৌধুরী।
বিশিষ্ট ব্যবসায়ী নেতা ও এনভয় গ্রুপের চেয়ারম্যান কুতুবউদ্দিন আহমেদের প্রস্তাবিত ব্যাংকের নাম হচ্ছে গ্লোবাল ব্যাংক। এনজিও ব্যক্তিত্ব অধ্যাপিকা হোসনে আরা বেগমের প্রস্তাবিত ব্যাংকের নাম টিএমএসএস ক্ষুদ্র পুঁজি ব্যাংক। বিআরবি কেব্লসের মজিবুর রহমানের প্রস্তাবিত ব্যাংকের নাম রুরাল ইনভেস্টমেন্ট ব্যাংক। এম এ হাশেমের প্রস্তাবিত ব্যাংকের নাম ফেডারেল ব্যাংক। নিটল গ্রুপের চেয়ারম্যান আবদুল মাতলুব আহমাদের প্রস্তাবিত ব্যাংকের নাম হচ্ছে কটক বাংলা ব্যাংক। সাবেক অর্থসচিব মতিউল ইসলাম চেয়ারম্যান হিসেবে ইনফ্রাস্ট্রাকচারাল ডেভেলপমেন্ট ব্যাংকের জন্য আবেদন করেছেন। ডেসটিনি গ্রুপের চেয়ারম্যান লেফটেন্যান্ট জেনারেল (অব.) হারুন-অর-রশিদের প্রস্তাবিত ব্যাংকের নামও ডেসটিনি ব্যাংক লিমিটেড।
এ ছাড়া সিটি ফাইন্যান্স নামে ব্যাংক প্রতিষ্ঠার আবেদন করেছেন জনৈক মোহাম্মদ হাসান। ব্যাংক অব ট্রেড অ্যান্ড ইনভেস্টমেন্ট প্রতিষ্ঠার জন্য আবেদন করেছেন মমতাজুল হক। প্রস্তাবিত ইউনিয়ন ব্যাংকের চেয়ারম্যান হচ্ছেন শহীদুল ইসলাম। চার্টার্ড ব্যাংকের প্রস্তাবিত চেয়ারম্যান এনামুল হক চৌধুরী। বেঙ্গল ব্যাংকের প্রস্তাবিত চেয়ারম্যান খন্দকার মহিউদ্দিন। প্রস্তাবিত পিপলস ইসলামী ব্যাংকের চেয়ারম্যান আবুল কাশেম। সাউথ বাংলা এগ্রিকালচার অ্যান্ড কমার্স ব্যাংকের চেয়ারম্যান হচ্ছেন এস এম আমজাদ হোসেন। প্রস্তাবিত গ্রিনল্যান্ড ব্যাংকের চেয়ারম্যান মোর্শেদ আলম। সাউদার্ন ব্যাংকের প্রস্তাবিত চেয়ারম্যানের নাম মাজেদুল হক চিশতি। প্রস্তাবিত ওয়েস্টার্ন ব্যাংকের চেয়ারম্যানের নাম ডা. আয়েশা হাসান। প্রস্তাবিত ফেডারেল ব্যাংকের চেয়ারম্যানের নাম শাহরিয়ার আলম। প্রাইম এশিয়া ব্যাংকের চেয়ারম্যান সিপন্ত কুমার সাহা। ইউনিভার্সাল ব্যাংকের প্রস্তাবিত চেয়ারম্যান হচ্ছেন রুমা পারভীন। প্রস্তাবিত ওয়েস্টার্ন ব্যাংকের চেয়ারম্যান গোলাম মোস্তফা কামাল। ফারইস্ট ইসলামী ব্যাংকের আবেদনে চেয়ারম্যান হচ্ছেন ফজলুল হক। প্রস্তাবিত মিলিনিয়াম ব্যাংকের চেয়ারম্যান জিয়াউল হাসান। গালফ-বাংলা      লিমিটেডের চেয়ারম্যান সৈয়দ আহমদ ফারুক। ব্যাংক অব ক্রেডিট, কমার্স অ্যান্ড ইন্ডাস্ট্রির চেয়ারম্যান আলমাস উদ্দিন আহমেদ। জনৈক আরিফুল হক চেয়ারম্যান হিসেবে সিটিজেন ব্যাংক প্রতিষ্ঠার আবেদন করেছেন। প্রস্তাবিত আল হেরা ব্যাংকের চেয়ারম্যান হচ্ছেন মাহমুদুল হক কুতুব। মেট্রো ব্যাংকের প্রস্তাবিত চেয়ারম্যান সোলায়মান রুবেল। কোরিয়া-বাংলা ব্যাংকের প্রস্তাবিত চেয়ারম্যান হচ্ছেন ইঞ্জিনিয়ার এনামুল হক এবং প্রস্তাবিত মডার্ন ইসলামী ব্যাংকের চেয়ারম্যান হচ্ছেন অ্যাডভোকেট শেখ আবদুল্লাহ।
নতুন ব্যাংকের শর্ত: নতুন ব্যাংকের পরিশোধিত মূলধন ধরা হয়েছে ৪০০ কোটি টাকা এবং তা উদ্যোক্তাদের কাছ থেকে সংরক্ষণের বাধ্যবাধকতা রয়েছে। এ ছাড়া গত পাঁচ বছরের মধ্যে কোনো ব্যক্তি বা তাঁর পরিবারের সদস্য কোনো ব্যাংক বা আর্থিক প্রতিষ্ঠান থেকে ঋণ নিয়ে খেলাপি হয়ে থাকলে তিনি ব্যাংকের উদ্যোক্তা হিসেবে আবেদন করতে পারবেন না। কোনো আদালত বা ট্রাইব্যুনালে খেলাপিসংক্রান্ত কোনো ব্যক্তির মামলা বিচারাধীন থাকলে তিনিও উদ্যোক্তা হতে পারবেন না।
শেয়ারবাজারে পরামর্শ দিয়ে কারাগারে
কোটিপতি হতে তাঁকে ঘরের বাইরে যেতে হয়নি, করতে হয়নি কঠোর কোনো পরিশ্রম। নিজের বেডরুমে বসে ওয়েবসাইটে শেয়ার কেনাবেচার পরামর্শ দিয়ে মাত্র ২১ বছরে বয়সেই ১৫ লাখ পাউন্ড উপার্জন করেছেন যুক্তরাজ্যের নর্থ টেনিসাইডের হুইটলি বে শহরের তরুণ আলেকজান্ডার হান্টার। তবে শেষ রক্ষা হয়নি। অবৈধভাবে পরামর্শ দেওয়ার অভিযোগে তাঁকে আটক করেছে পুলিশ।
মাত্র ১৬ বছর বয়সে যুক্তরাষ্ট্রের শেয়ারবাজার থেকে কীভাবে দ্বিগুণ লাভ করা যায় বিনিয়োগকারীদেরকে সেই পরামর্শ দেওয়ার জন্য ২০০৭ সালে একটি ওয়েবসাইট খোলেন হান্টার। হাজার হাজার বিনিয়োগকারীও সেই পরামর্শ নেওয়ার জন্য হুমড়ি খেয়ে পড়ে তাঁর ওয়েবসাইটে। এ জন্য নির্দিষ্ট একটি অর্থ নিতেন হান্টার। এরপর আর পেছন ফিরে তাকাতে হয়নি হান্টারকে। তিন বছরে সেই আয়ের পরিমাণ ১৫ লাখ পাউন্ডেরও বেশি। তবে বিনিয়োগকারীদের কাছ থেকে প্রতারণা করে এ অর্থ নেওয়ার অভিযোগে তাঁকে আটক করেছে পুলিশ। যুক্তরাজ্যের ফাইন্যান্সিয়াল সার্ভিসেস অ্যান্ড মার্কেটিং অ্যাক্ট-২০০০ অনুযায়ী অবৈধ ব্যবসা ও প্রতারণা করার অভিযোগে হান্টার এখন অভিযুক্ত। এ মামলার শুনানি শেষে আদালত তাঁকে এক বছরের কারাদণ্ড ও প্রতারণা করে হাতিয়ে নেওয়া অর্থ ফেরত দেওয়ার আদেশ দিয়েছেন।
হান্টার শুধু যে বিনিয়োগকারীদের অর্থ দ্বিগুণ করার পরামর্শ দিতেন, তা কিন্তু নয়। নিজেও শেয়ার ব্যবসার সঙ্গে জড়িত ছিলেন। বুদ্ধি খাটিয়ে শেয়ার কেনার পরামর্শ দিতেন বিনিয়োগকারীদের। আর যখনই অধিক লাভের আশায় শেয়ার কেনার জন্য বিনিয়োগকারীরা ছুটতেন, অমনি নিজের কিনে রাখা শেয়ারগুলো তড়িঘড়ি করে বেচে দিতেন হান্টার। ফলে বিনিয়োগকারীদের বদলে দ্বিগুণ লাভ হতো হান্টারেরই। এরপরই নাটকীয়ভাবেই কমে যেত নির্দিষ্ট শেয়ারের দাম। একপর্যায়ে বিনিয়োগকারীরা বিষয়টি যুক্তরাষ্ট্রের সিকিউরিটিজ অ্যান্ড এক্সচেঞ্জ কমিশনের নজরে আনে। এরপর পরই তাঁকে আটক করে আদালতে পাঠায় পুলিশ।
এ প্রসঙ্গে পুলিশ কর্মকর্তা জিম ম্যাকল বলেছেন, ‘অনলাইনের মাধ্যমে এ ধরনের ঘটনা ঘটানোর কারণে, তা তদন্ত করাটা খুবই কঠিন হয়ে দাঁড়ায়। যুক্তরাষ্ট্রের কর্তৃপক্ষের সঙ্গে বিষয়টি নিয়ে কাজ করায় আমরা হান্টারের বাসা খুঁজে পাই এবং তাঁকে আটক করি। এখন তিনি তাঁর কৃতকর্মের ফলাফল ভোগ করছেন।’
‘হান্টার স্কুলের অন্য ছাত্রদের চেয়ে অনেক চতুর ছিলেন। তিনি তাঁর ওয়েবসাইটের মাধ্যমেই এ অর্থ উপার্জন করে খুব গর্ব অনুভব করতেন। কিন্তু হান্টারের এ বিষয়টিকে সবাই মজা হিসেবে ধরে নিয়েছিল। তাই কেউই হান্টারের কথা বিশ্বাস করেনি, পাত্তাও দেয়নি।’ গতকাল রাতে এমনটাই বলছিলেন হান্টারের এক প্রতিবেশী।
তবে সবচেয়ে অবাক হওয়ার বিষয় পরিবারের সবার সঙ্গে বসবাস করলেও কেউ হান্টারের প্রতারণার বিষয়টি ঘুণাক্ষরেও টের পায়নি।—ডেইলি মেইল অনলাইন অবলম্বনে।


বাজার বাড়ানোর দিকে ঝুঁকেছে টেরি টাওয়েল
ছয় বছর আগে রপ্তানি বাণিজ্যে ১০ কোটি ডলারের মাইলফলক অতিক্রম করার পর ভালোভাবেই অগ্রসর হচ্ছিল খাতটি। বিদেশে রপ্তানির প্রবৃদ্ধিও ছিল সন্তোষজনক। কিন্তু গত ২০১০-১১ অর্থবছরে এসে বড় ধরনের ধাক্কা খায় অগ্রযাত্রা। ২০০৯-১০ অর্থবছরের তুলনায় রপ্তানি কমে যায় সাড়ে ২৩ শতাংশ।
মূলত গত বছরের মাঝামাঝিতে আন্তর্জাতিক বাজারে সুতার দাম অস্বাভাবিক বেড়ে যাওয়ার নেতিবাচক প্রভাবে এমনটি ঘটেছে বলে জানান উ ৎপাদক ও রপ্তানিকারকেরা। তাঁদের অভিযোগ, অনেক স্পিনিং মিলের মালিক তখন সুতা ভারতে পাচার করে দেন। এতে চাহিদামতো সুতা না পাওয়ায় টাওয়েল ব্যবসায়ীদের লোকসান গুনতে হয়। এ সময় প্রায় দেশের ৫০ শতাংশ প্রতিষ্ঠান উ ৎপাদন বন্ধ করে দিতে বাধ্য হয়। ফলে স্বাভাবিকভাবেই গত অর্থবছরে খাতটি রপ্তানি আয়ের লক্ষ্যমাত্রা অর্জনে ব্যর্থ হয়।
তবে এই ধারা থেকে বেরিয়ে আসার চেষ্টা করছেন টেরিটাওয়েল প্রস্তুতকারক ও রপ্তানিকারকেরা। এ জন্য তাঁরা সুতার নিয়মিত জোগান নিশ্চিত করার ওপর জোর দিচ্ছেন। আর শুধু বিদেশের বাজার নয়, দেশীয় বাজারেও উ ৎপাদকদের মনোযোগ বাড়ছে। কার্যত দেশের টাওয়েলের চাহিদার অধিকাংশই স্থানীয় উ ৎপাদকেরা মেটান। সম্পূর্ণ দেশীয় কাঁচামাল নির্ভর হওয়ায় এর স্থানীয় মূল্য সংযোজনের হারও অনেক বেশি।
বাংলাদেশ রপ্তানি উন্নয়ন ব্যুরোর (ইপিবি) তথ্যানুযায়ী, ২০০৩-০৪ অর্থবছর থেকে ২০০৯-১০ অর্থবছর পর্যন্ত এই খাতের রপ্তানি আয়ে সর্বনিম্ন ছয় থেকে সর্বোচ্চ ৮৮ শতাংশ প্রবৃদ্ধি হয়েছে। গত নয়টি অর্থবছরের মধ্যে ২০০৯-১০ অর্থবছরেই টেরি টাওয়েল রপ্তানি করে সর্বোচ্চ ১৫ কোটি ৭০ লাখ ডলার আয় হয়েছে। যা আগের বছরের ১৩ কোটি ২৫ লাখ ডলারের চেয়ে ১৮ দশমিক ৪৮ শতাংশ বেশি।
ইপিবির তথ্যমতে, ২০০৭-০৮ অর্থবছরের এই খাতের রপ্তানি আয় ছিল ১১ কোটি ২৮ লাখ ডলার। যা আগের অর্থবছরের ১০ কোটি ৯৫ লাখ ডলারের চেয়ে ৩২ দশমিক ২৩ শতাংশ বেশি। তবে রপ্তানি আয়ে সবচেয়ে বেশি ৮৮ দশমিক ৩০ শতাংশ প্রবৃদ্ধি হয় ২০০৩-০৪ অর্থবছরে। ওই অর্থবছরের পাঁচ কোটি ৭৫ লাখ ডলার রপ্তানি আয় হয়। ২০০২-০৩ অর্থবছরে যেখানে এই আয় ছিল মাত্র দুই কোটি ৯৬ লাখ ডলার।
ব্যবসায়ীরা জানান, দেশে বর্তমানে শপ, বাথ, গলফ, বিচ, গ্লাস, টি টাওয়েল, ফ্লোর ম্যাট, হজ এহরাম, ন্যাপকিনসহ ৩০ থেকে ৩৫ ধরনের টেরি টাওয়েল পণ্য তৈরি হচ্ছে। এসব পণ্যের বড় বাজার আমেরিকা। এ ছাড়া ইউরোপিয়ান ইউনিয়নভুক্ত সব দেশ, কানাডা, অস্ট্রেলিয়া ও জাপানে রপ্তানি হচ্ছে। দেশের সেনাবাহিনী, নৌবাহিনী ও বিমানবাহিনী নিজেদের ব্যবহারের জন্য বিপুল পরিমাণ টেরি টাওয়েল দেশীয় উ ৎপাদকদের কাছ থেকে কার্যাদেশ দিয়ে ক্রয় করে থাকে।
খোঁজ নিয়ে জানা যায়, ১৯৮৮ সালে চট্টগ্রামের ইপিজেডে সর্বপ্রথম গ্লোবাল ফেব্রিকস প্রাইভেট লিমিটেড নামের একটি প্রতিষ্ঠান টেরি টাওয়েল তৈরি শুরু করে। পরে ১৯৯০ সাল থেকে রপ্তানিতে যায় প্রতিষ্ঠানটি। বিশ্ব বাজারে ব্যাপক চাহিদা থাকায় ও সম্পূর্ণ দেশীয় কাঁচামালের কারণে কালের বিবর্তনে খাতটিতে বিনিয়োগ করেন অনেক উদ্যোক্তা।
বর্তমানে চট্টগ্রাম ছাড়াও ঢাকা, নারায়ণগঞ্জ, রূপগঞ্জ, টঙ্গী, গাজীপুর, সাভার, কালিয়াকৈর, শ্রীপুরসহ বিভিন্ন এলাকায় টেরি টাওয়েল তৈরির কারখানা গড়ে উঠেছে। এগুলোর অধিকাংশ পুরোপুরি রপ্তানিমুখী হলেও দেশীয় বাজারে সরবরাহ করছেন কেউ কেউ।
বাংলাদেশ টেরি টাওয়েল অ্যান্ড লিনেন ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশনের (বিটিটিএলএমইএ) তথ্য অনুযায়ী, সারা দেশে শতাধিক প্রতিষ্ঠান টেরি টাওয়েল উ ৎপাদন করছে। এর মধ্যে অ্যাসোসিয়েশনের নিবন্ধিত প্রতিষ্ঠানের সংখ্যা ৭৬।
বিটিটিএলএমইএ এর সচিব মো. মুজিবুর রহমান প্রথম আলোকে বলেন, সারা দেশে প্রতিদিন সম্মিলিতভাবে প্রায় আড়াই শ টন টেরি টাওয়েল উ ৎপাদন হচ্ছে। খাতটির সঙ্গে বিভিন্ন পর্যায়ে প্রায় অর্ধ লাখ মানুষ জড়িত আছেন।
মুজিবুর রহমান আরও জানান, দেশেই টেরি টাওয়েল তৈরি হওয়ায় বিদেশ থেকে আমদানি বন্ধ হয়েছে। কারণ টেরি টাওয়েল আমদানি করলে ৩৫ শতাংশ ভ্যাট দিতে হয়। অবশ্য গুটিকয়েক অসাধু ব্যবসায়ী দেশে তৈরি টাওয়েলে বিভিন্ন দেশের সিল-ছাপ্পর মেরে বিক্রি করে।
বিশ্বের সবচেয়ে বড় টাওয়েল আমদানিকারক আমেরিকার চাহিদার প্রায় ৬৫ শতাংশ জোগান দেয় ভারত, চীন ও পাকিস্তান। তবে বাংলাদেশও বাজার পাচ্ছে। পণ্যের মান ভালো হওয়ায় সম্প্রতি মালয়েশিয়া থেকে বিপুল পরিমাণ কার্যাদেশ পাওয়া যাচ্ছে। জাপান থেকেও অনেক ক্রেতা দেশে এসে খোঁজখবর নিচ্ছেন বলে জানান ব্যবসায়ীরা।
তবে একাধিক উ ৎপাদক বলেন, টেরি টাওয়েলের প্রধান কাঁচামাল ওয়েস্ট কটন (ঝুট সুতা) চাহিদা অনুযায়ী সরবরাহ পাওয়াই খাতটির বড় সমস্যা। বর্তমানে দেশের স্পিনিং মিলগুলোই এই সুতার জোগান দেয়। তবে অনেক সময় চাহিদা অনুযায়ী সুতা সরবরাহ করেন না স্থানীয় ব্যবসায়ীরা। আবার আন্তর্জাতিক বাজারে দাম বাড়ার সঙ্গে সঙ্গে দেশের ব্যবসায়ীরা সুতার দাম বাড়িয়ে দেন।
ইপিবির তথ্যানুযায়ী, ২০১০-১১ অর্থবছরে টেরি টাওয়েল রপ্তানি আয় হয় ১২ কোটি ডলার, যা আগের অর্থবছরের ১৫ কোটি ৭০ লাখ ডলারের চেয়ে ২৩ দশমিক ৫২ শতাংশ কম। চলতি অর্থবছরের প্রথম চার মাসে (জুলাই-অক্টোবর) এই খাতের রপ্তানি আয়ের লক্ষ্যমাত্রা ছিল তিন কোটি ৮৮ লাখ ডলার। তবে আয় হয়েছে তিন কোটি ২৯ লাখ মার্কিন ডলার। যা গত অর্থবছরের একই সময়ের চার কোটি ৭৫ লাখ ডলারের চেয়ে তা প্রায় ৩০ দশমিক ৮০ শতাংশ কম।
খোঁজ নিয়ে জানা যায়, সংকটকালীন সময়ে ব্যবসায়ীদের দেনদরবারে শেষ পর্যন্ত সরকার প্রতি পাউন্ড ওয়েস্ট কটন চার ডলার ৬০ সেন্ট মূল্য নির্ধারণ করে দেয়। আগে এই দাম ছিল দুই ডলার ২০ সেন্ট। একই সঙ্গে সরকার সুতা রপ্তানিতে ২৫ শতাংশ শুল্ক আরোপ করে। আবার গত সেপ্টেম্বর থেকে আন্তর্জাতিক বাজারেও সুতার দাম কমতে শুরু করে।
বিটিটিএলএমইএর চেয়ারম্যান মোহাম্মদ আনিসুজ্জামান প্রথম আলোকে বলেন, সরকারি সিদ্ধান্তের কারণে সুতা পাচার বন্ধ হয়েছে। ফলে বাজারে এখন মোটামুটি স্থিতিশীলতা এসেছে। সুতার দাম এখনকার মতো স্থিতিশীল থাকলে বছর শেষে রপ্তানি আয়ের লক্ষ্যমাত্রা এবার আর ব্যর্থ হবে না।
মোহাম্মদ আনিসুজ্জামান আরও বলেন, সুতার দাম বাড়লেও ব্যবসায়ীরা সেই অনুপাতে টাওয়েলের দাম বাড়াতে পারেন না। আমেরিকার ক্রেতারা নিজেরাই হিসাব কষে একটা উ ৎপাদন খরচ বেঁধে দেন। এ ছাড়া আন্তর্জাতিক বাজারে পার্শ্ববর্তী দেশগুলোর সঙ্গে প্রতিযোগিতা তো আছেই। সুতার সরবরাহ স্বাভাবিক রাখার জন্য সাত থেকে ২০ কাউন্টের সুতা টেরি টাওয়েল ব্যবসায়ীদের সরাসরি আমদানির সুযোগ দেওয়া প্রয়োজন বলে মনে করেন তিনি।
অ্যাসোসিয়েশনের সিনিয়র ভাইস চেয়ারম্যান জে এ আনসারী প্রথম আলোকে বলেন, সরকার তৈরি পোশাক খাতের মতো টেরি টাওয়েলেও পাঁচ শতাংশ নগদ সহায়তা দেয়। কিন্তু সম্পূর্ণ দেশীয় কাঁচামালনির্ভর শিল্পটিতে যদি ১০ থেকে ১৫ শতাংশ হারে নগদ সহায়তা দেওয়া প্রয়োজন। একই সঙ্গে টেরি টাওয়ালকে আলাদা খাত হিসেবে বিবেচনা করার দাবি জানান তিনি।
জে এ আনসারি আরও বলেন, বিগত কয়েক বছরে বড় বড় উদ্যোক্তা খাতটিতে বিনিয়োগ করেছেন। এখন চাহিদামতো বিদ্যু ৎ, গ্যাস ও সুতার সরবরাহ নিশ্চিত করা গেলে প্রতিষ্ঠানগুলো কয়েক গুণ উ ৎপাদন বাড়াতে পারবে। এতে টেরি টাওয়াল খাতে শতভাগ প্রবৃদ্ধি সম্ভব।


সান্তাহারে আধুনিক প্রযুক্তির চালকল উদ্বোধন
বগুড়ার আদমদীঘি উপজেলার সান্তাহারের বাগবাড়ীতে মৌ অ্যাগ্রো অ্যারোমেটিক অটোমেটিক রাইস মিলস নামের আধুনিক প্রযুক্তির একটি চালকল উদ্বোধন করা হয়েছে।
পরিবেশ ও বন মন্ত্রণালয়সংক্রান্ত সংসদীয় স্থায়ী কমিটির সভাপতি আবদুল মোমিন তালুকদার সম্প্রতি চালকলটির উদ্বোধন করেন।
উদ্বোধনী অনুষ্ঠানে বক্তব্য দেন মার্কেন্টাইল ব্যাংকের ব্যবস্থাপনা পরিচালক (এমডি) এ কে এম শহিদুল হক ও ডিএমডি আবদুল জলিল, আইসিবির মহাব্যবস্থাপক ইফতেখার উজ জামান ও উপমহাব্যবস্থাপক নাসরিন সুলতানা, বাংলাদেশ ব্যাংকের মহাব্যবস্থাপক সিরাজুল ইসলাম, আদমদীঘি উপজেলার নির্বাহী কর্মকর্তা মিজানুর রহমান মোল্লা, মৌ অ্যাগ্রো অ্যারোমেটিক অটোমেটিক রাইস মিলসের এমডি নুরুল ইসলাম, নওগাঁ জেলা ধান-চাল আড়তদার ও ব্যবসায়ী সমিতির সভাপতি নীরদ বরণ সাহা, সাধারণ সম্পাদক মো. আকবর আলী মোল্লা, ঠাকুরগাঁও চেম্বারের সভাপতি মাহমুদ হাসান এবং নওগাঁ চেম্বারের সাবেক জ্যেষ্ঠ সহসভাপতি নওশের আলী প্রমুখ।
ঠাকুরগাঁওয়ে মার্কেন্টাইল ব্যাংকের শাখা উদ্বোধন
মার্কেন্টাইল ব্যাংকের চেয়ারম্যান সাংসদ মো. আব্দুল জলিল সম্প্রতি ঠাকুরগাঁওয়ে ব্যাংকের ৬৭তম শাখা উদ্বোধন করেন

ঠাকুরগাঁওয়ের আশ্রমপাড়ায় কলেজ রোডের আফসার উদ্দিন চৌধুরী প্লাজায় মার্কেন্টাইল ব্যাংক লিমিটেডের ৬৭তম শাখা খোলা হয়েছে।
ব্যাংকের চেয়ারম্যান সাংসদ মো. আব্দুল জলিল প্রধান অতিথি হিসেবে সম্প্রতি শাখাটির উদ্বোধন করেন। উদ্বোধনী অনুষ্ঠানে ব্যাংকের পরিচালক এ কে এম সাহিদ রেজা, ব্যবস্থাপনা পরিচালক ও প্রধান নির্বাহী এ কে এম শহীদুল হক, উপব্যবস্থাপনা পরিচালক চৌধুরী মোস্তাক আহমেদ এবং নতুন শাখাটির প্রধান মো. হজরত আলীসহ ঊর্ধ্বতন কর্মকর্তারা উপস্থিত ছিলেন।
অনুষ্ঠানে আরও বক্তব্য দেন ঠাকুরগাঁও উপজেলা চেয়ারম্যান সুলতানুল ফেরদৌস চৌধুরী, ভাইস চেয়ারম্যান আশরাফুল হক চৌধুরী এবং ঠাকুরগাঁও চেম্বার অব কমার্সের সভাপতি মো. মাহমুদ হাসান রাজু।


ইতিবাচক ধারায় পুঁজিবাজার
আজ বুধবার লেনদেনের শুরুতে সূচক অস্থির থাকলেও শেষ পর্যন্ত ইতিবাচক ধারা ফিরে আসে দেশের পুঁজিবাজারে। দিন শেষে ঢাকা স্টক এক্সচেঞ্জে (ডিএসই) সূচক ১১৩ পয়েন্ট বাড়ে। সঙ্গে বেড়েছে লেনদেন হওয়া দুই শতাধিক প্রতিষ্ঠানের শেয়ারের দাম।
এদিকে দরপতন ঠেকাতে আজও ডিএসইর তদারকি দল বাজারে সক্রিয় ছিল বলে ডিএসই সূত্রে জানা গেছে। দলটি বিভিন্ন ব্রোকারেজ হাউসে গিয়ে দরপতন ঠেকাতে সক্রিয় থাকে। ফলে শুরুতে সূচক নিম্নমুখী থাকলেও পরে ঊর্ধ্বমুখী হয় বলে মনে করছেন বাজার-সংশ্লিষ্ট ব্যক্তিরা।
ডিএসইর ওয়েবসাইট সূত্রে জানা যায়, দিন শেষে ডিএসইর সাধারণ মূল্যসূচক ১১৩ পয়েন্ট বেড়ে ৫২৬৮ পয়েন্টে দাঁড়িয়েছে।
সূচকের নিম্নমুখী প্রবণতার মধ্য দিয়ে আজ ডিএসইতে লেনদেন শুরু হয়। পাঁচ মিনিটের মাথায় সূচক গতকালের চেয়ে ২৫ পয়েন্ট কমে যায়। তবে ১৫ মিনিটের মাথায় সূচক বাড়ে ১৭ পয়েন্ট। এরপর আবারও নিম্নমুখী হয় সূচক। বেলা সাড়ে ১১টার দিকে সূচক কমে যায় ১৬ পয়েন্ট। এর পর থেকে সূচক বাড়তে শুরু করে, যা সারা দিনই অব্যাহত থাকে।
আজ ডিএসইতে মোট ২৬০টি প্রতিষ্ঠানের শেয়ার ও মিউচুয়াল ফান্ডের লেনদেন হয়েছে। এর মধ্যে ২৪০টিরই দাম বেড়েছে। কমেছে ১৬টির আর অপরিবর্তিত রয়েছে চারটি প্রতিষ্ঠানের শেয়ারের দাম। স্টক এক্সচেঞ্জটিতে আজ ৩১৯ কেটি টাকা লেনদেন হয়েছে, যা গতকালের চেয়ে ৬৪ কোটি টাকা বেশি।
লেনদেনে শীর্ষে থাকা ১০টি প্রতিষ্ঠান হলো ফু ওয়াং সিরামিক, সিটি ব্যাংক, লাফার্জ সুরমা সিমেন্ট, বেক্সিমকো, বিএসসি, আফতাব অটো, মার্কেন্টাইল ব্যাংক, বেক্সিমকো ফার্মা, ইউনাইটেড এয়ার ও এনবিএল।
অন্যদিকে সিএসইর সার্বিক মূল্যসূচক ৩১৭ পয়েন্ট বেড়ে ১৫০০৫ পয়েন্টে দাঁড়িয়েছে। সিএসইতে লেনদেন হওয়া ১৭৪টি প্রতিষ্ঠানের মধ্যে বেড়েছে ১৫৩টির, কমেছে ১৫টির আর অপরিবর্তিত রয়েছে ছয়টি প্রতিষ্ঠানের শেয়ারের দাম। স্টক এক্সচেঞ্জটিতে আজ ৩৪ কোটি টাকার শেয়ারের লেনদেন হয়েছে, যা গতকালের চেয়ে এক কোটি টাকা কম।
﻿

জিপিএইচ ইস্পাতের আইপিও অনুমোদন
পুঁজিবাজারে তালিকাভুক্তির জন্য সিকিউরিটিজ অ্যান্ড এক্সচেঞ্জ কমিশন (এসইসি) জিপিএইচ ইস্পাতের প্রাথমিক গণপ্রস্তাব (আইপিও) অনুমোদন করেছে। আজ বুধবার দুপুরে কমিশনের মুখপাত্র ও নির্বাহী পরিচালক মো. সাইফুর রহমান বিষয়টি নিশ্চিত করেছেন।
সাইফুর রহমান বলেন, ‘গতকাল বুধবার কমিশনের নিয়মিত সভায় এ অনুমোদন দেওয়া হয়। প্রতিষ্ঠানটি দুই কোটি শেয়ার ছেড়ে বাজার থেকে ৬০ কোটি টাকা সংগ্রহ করবে। ১০ টাকা অভিহিত মূল্যের প্রতিটি শেয়ারের দাম নির্ধারণ করা হয়েছে ৩০ টাকা। এ ক্ষেত্রে ২০ টাকা প্রিমিয়াম নেওয়া হবে।’
সর্বশেষ তথ্য অনুযায়ী প্রতিষ্ঠানটির শেয়ারপ্রতি আয় (ইপিএস) ৩ দশমিক ৬৬ টাকা এবং শেয়ারপ্রতি মোট সম্পদের দাম ১২ দশমিক ২৩ টাকা।
পরে আইপিওর পরিশোধিত মূলধন হবে ৯০ কোটি টাকা। আইপিওর অর্থ দিয়ে প্রতিষ্ঠানটি ঋণ পরিশোধ ও প্রিমিয়ামের অর্থ থেকে তিন শতাংশ কর প্রদান করবে।
প্রতিষ্ঠানটির ইস্যু ব্যবস্থাপক হিসেবে কাজ করছে ‘ট্রিপল এ’ (এএএ) কনসালট্যান্টস লিমিটেড।
﻿
ব্যবসায়ে দক্ষ উপস্থাপনা পদ্ধতি বিষয়ে বক্তৃতা
প্রেসিডেন্সি ইউনিভার্সিটির এম এইচ স্কুল অব বিজনেসের বিজনেস ফোরাম সম্প্রতি ‘দক্ষ উপস্থাপনা পদ্ধতি’ শীর্ষক এক উন্মুুক্ত বক্তৃতা অনুষ্ঠানের আয়োজন করে।
অনুষ্ঠানে স্বাগত বক্তব্য দেন বিভাগীয় প্রধান প্রফেসর মুহম্মদ মাহবুব আলী। প্রফেসর আনোয়ার হোসেনের সভাপতিত্বে অনুষ্ঠানে বক্তব্য দেন সহকারী অধ্যাপিকা ও বিজনেস ফোরামের আহ্বায়ক টিনা উমনিয়া হোসাইন। এতে মূল বক্তা ছিলেন সাংবাদিক শাহানূর ওয়াহিদ। অনুষ্ঠানে বিশ্ববিদ্যালয়ের শিক্ষক-শিক্ষিকা, ছাত্রছাত্রী ও কর্মকর্তারা উপস্থিত ছিলেন।
﻿
এসএমই ফাউন্ডেশন
ব্যবসায় পরিকল্পনা প্রতিযোগিতার উদ্বোধন আজ
এসএমই ফাউন্ডেশনের উদ্যোগে আজ বুধবার শুরু হচ্ছে ‘এসএমই ব্যবসায় পরিকল্পনা প্রতিযোগিতা-২০১২’।
ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবন মিলনায়তনে বেলা ১১টায় এ প্রতিযোগিতার উদ্বোধন করা হবে।
দেশের এসএমই খাতের উদ্যোক্তাদের উদ্ভাবনী ও সম্ভাবনাময় ব্যবসায়িক ধারণা খুঁজে বের করতে প্রতিযোগিতাটির আয়োজন করা হয়।
এসএমই ফাউন্ডেশন গত সোমবার এক বিজ্ঞপ্তিতে এ তথ্য জানিয়েছে। এতে বলা হয়, বাংলালিংকের সার্বিক সহযোগিতায় এই প্রতিযোগিতার আয়োজন করা হচ্ছে।
উদ্বোধনের দিন থেকে এক মাস সময়ের মধ্যে উদ্যোক্তারা প্রতিযোগিতার আবেদনপত্র সংগ্রহ এবং তা পূরণ করে ফাউন্ডেশনের কার্যালয়ে জমা দিতে পারবেন। প্রতিযোগিতায় অংশগ্রহণের নিয়ম এবং যাবতীয় তথ্য এসএমই ফাউন্ডেশনের ওয়েবসাইটে (www.smef.org.bd) পাওয়া যাবে।


এক বছরের ব্যবধানে উল্টো চিত্র
এক বছরের ব্যবধানে দেশের শেয়ারবাজারে ঠিক যেন উল্টো চিত্র বিরাজ করছে। ২০১০ সালের ডিসেম্বরে বাজারে লেনদেন, মূলধনসহ বিভিন্ন সূচকে একের পর এক রেকর্ড হয়েছে। আর চলতি বছর একই সময়ে অব্যাহত দরপতন আর হতাশা সঙ্গী হয়েছে বিনিয়োগকারীদের।
এক বছরের ব্যবধানে প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক কমেছে প্রায় তিন হাজার ৬১৭ পয়েন্ট। যদিও এই এক বছরে বাজারে শেয়ারসংখ্যা অনেক বেড়েছে। পাশাপাশি বছরের ব্যবধানে লেনদেনের পরিমাণ কমেছে প্রায় দুই হাজার কোটি টাকার।
ডিএসইর তথ্য অনুযায়ী, ২০১০ সালের ডিসেম্বরের প্রথম সপ্তাহ শেষে (৫-৯ ডিসেম্বর) সাধারণ মূল্যসূচকের গড় অবস্থান ছিল আট হাজার ৬৬১ পয়েন্ট, গড় লেনদেনের পরিমাণ ছিল দুই হাজার ৩২১ কোটি টাকা এবং বাজার মূলধনের দৈনিক গড় ছিল প্রায় তিন লাখ ৬০ হাজার কোটি টাকা। এর মধ্যে ২০১০ সালের ৫ ডিসেম্বর সূচক, লেনদেন, বাজার মূলধনসহ আরও বেশ কয়েকটি সূচক শেয়ারবাজারের ইতিহাসে সর্বোচ্চ অবস্থানে পৌঁছেছিল।
২০১১ সালের ডিসেম্বরের প্রথম সপ্তাহ শেষে (৪-৮ ডিসেম্বর) ডিএসইর দৈনিক গড় লেনদেন নেমে এসেছে প্রায় ২২৭ কোটি টাকায়। বাজার মূলধনের দৈনিক গড় পরিমাণ কমে দাঁড়িয়েছে প্রায় দুই লাখ ৫৩ হাজার কোটি টাকায়। সাধারণ সূচকের গড় অবস্থান নেমে এসেছে পাঁচ হাজার ৪৪ পয়েন্টে।
২০১০ সালের প্রায় পুরোটা সময় বাজারে চাঙাভাব বজায় ছিল। তার বিপরীতে চলতি বছরের এ পর্যন্ত দরপতনের বৃত্তে ঘুরপাক খাচ্ছে বাজার। যদিও বাজার ধসের সূচনা হয়েছিল গত বছরের ডিসেম্বরে।
দীর্ঘ সময় ধরে চলমান দরপতনে পুঁজি হারিয়ে ক্ষুব্ধ বিনিয়োগকারীদের অনেকেই রাস্তায় নেমে এসেছেন। এ অবস্থায় বাজারে গতিময়তা বাড়াতে প্রধানমন্ত্রী শেখ হাসিনা সংশ্লিষ্টদের নিয়ে বৈঠক করেন। প্রধানমন্ত্রীর হস্তক্ষেপের পর বাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) গুচ্ছ প্রণোদনা ঘোষণা করে। সেই প্রণোদনাও বাজারের দরপতন থামাতে পারেনি।
টানা দরপতনে গত সপ্তাহের মাত্র চার কার্যদিবসে ডিএসইর সাধারণ মূল্যসূচক কমেছে প্রায় ৫ দশমিক ৮১ শতাংশ বা ৩০৪ পয়েন্ট। প্রণোদনার পরও সূচক আবারও নেমে এসেছে পাঁচ হাজার পয়েন্টের নিচে। সপ্তাহ শেষে ডিএসইর সাধারণ মূল্যসূচক দাঁড়িয়েছে চার হাজার ৯৩২ পয়েন্টে।
গত সপ্তাহ থেকে শেয়ারবাজারে অভিন্ন অভিহিত মূল্য (ফেসভ্যালু) চালু করা হয়েছে। তিনটি কোম্পানি বাদে শেয়ারবাজারে তালিকাভুক্ত সব কোম্পানি ও মিউচুয়াল ফান্ডের অভিহিত মূল্য এখন এক ও অভিন্ন।
এদিকে বাজারে স্থিতিশীলতা ফিরিয়ে আনতে তালিকাভুক্ত কোম্পানির উদ্যোক্তা-পরিচালকদের ন্যূনতম শেয়ারধারণের বাধ্যবাধকতা আরোপ করেছে এসইসি। এই শর্ত পরিপালনে জটিলতা কমাতে গত সপ্তাহে ‘সুবিধাভোগী ব্যবসা নিষিদ্ধকরণ’ বিধিমালার সংশ্লিষ্ট ধারাও শিথিল করা হয়।
এসইসি ও সরকারের নানা প্রচেষ্টার পরও বাজারে দরপতন অব্যাহত রয়েছে। আর এ জন্য বিনিয়োগকারীদের আস্থাহীনতাকেই প্রধান কারণ হিসেবে উল্লেখ করেছেন সংশ্লিষ্ট ব্যক্তিরা।
যোগাযোগ করা হলে পুঁজিবাজার বিশেষজ্ঞ ও ঢাকা বিশ্ববিদ্যালয়ের ফিন্যান্স বিভাগের শিক্ষক সালাহউদ্দিন আহমেদ খান প্রথম আলোকে বলেন, ‘বাজারে এখন এক ধরনের অনিশ্চয়তা বিরাজ করছে। শেয়ারবাজারে চাহিদা তৈরি করতে পারে প্রাতিষ্ঠানিক বিনিয়োগকারীরা।’
তিনি আরও বলেন, ‘দেশের সামগ্রিক অর্থনৈতিক বাস্তবতায় প্রতিষ্ঠানগুলো যথাযথভাবে ও প্রয়োজন অনুসারে সেই চাহিদা তৈরি করতে পারছে না। আবার এখন যুক্ত হয়েছে বছর শেষের আর্থিক হিসাব-নিকাশের আয়োজন। এ অবস্থায় সবাইকে ধৈর্য ধরতে হবে। নতুন বছর শুরু হলে ব্যাংকসহ অন্য প্রতিষ্ঠানগুলো আবারও সামর্থ্য অনুযায়ী বাজারে সক্রিয় হতে শুরু করবে।’
গত সপ্তাহ শেষে ঢাকার বাজারের মোট লেনদেনের পরিমাণ দাঁড়িয়েছে ৯১০ কোটি টাকা। আগের সপ্তাহে এর পরিমাণ ছিল প্রায় এক হাজার ৫৫৪ কোটি টাকা। সেই হিসাবে এক সপ্তাহের ব্যবধানে মোট লেনদেন কমেছে প্রায় ৪১ শতাংশ বা ৬৪৪ কোটি টাকা। যদিও গত সপ্তাহে পবিত্র আশুরা উপলক্ষে এক দিন লেনদেন বন্ধ ছিল।
গত সপ্তাহে ডিএসইতে মোট ২৭২টি কোম্পানির শেয়ার লেনদেন হয়। এর মধ্যে ২৫৫টিরই দাম কমেছে, বেড়েছে মাত্র নয়টির।


বিয়াকের সংলাপে অভিমত
নিজস্ব স্বার্থেই ব্যবসায়ীদের সালিসের প্রসার ঘটাতে হবে
ব্যবসা-বাণিজ্যসংক্রান্ত বিরোধ নিষ্পত্তিতে সবচেয়ে কার্যকর উপায় হচ্ছে সালিস পদ্ধতি। বিবদমান দুই পক্ষের জন্যই এটি লাভজনক। নিজেদের স্বার্থেই ব্যবসায়ীদের সালিসি ব্যবস্থার প্রসার ঘটাতে হবে।
গতকাল শনিবার রাজধানীর মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই) মিলনায়তনে ‘অগ্রসরমাণ অর্থনীতিতে সালিসি ব্যবস্থা’ শীর্ষক এক সংলাপে বক্তারা এসব কথা বলেন। ইউকে এইড, ইউরোপীয় ইউনিয়ন এবং ইন্টারন্যাশনাল ফাইন্যান্স করপোরেশনের (আইএফসি) সহায়তায় এ সংলাপের আয়োজন করে বাংলাদেশ ইন্টারন্যাশনাল আরবিট্রেশন সেন্টার (বিয়াক)।
বক্তারা বলেন, বর্তমানে দেশের আদালতগুলোতে এমনভাবে মামলাজট লেগে আছে যে একটি মামলা শেষ হতে দীর্ঘ সময় লেগে যায়। বিচারক-মামলা অনুপাতও বেশ ভারসাম্যহীন। তাই আইনজীবীরা ভালো উদ্দেশ্য নিয়ে চেষ্টা করলেও মামলা নিষ্পত্তি করতে পারেন না।
এ অবস্থায় বিকল্প ব্যবস্থা হিসেবে সালিসের আশ্রয় নেওয়া হলে আদালতের ওপর যেমন চাপ কমবে, তেমনি দ্রুত বিরোধও নিষ্পত্তি করা যাবে।
বাণিজ্যিক বিরোধ নিষ্পত্তিতে সালিস-ব্যবস্থাকে প্রাতিষ্ঠানিক রূপ দিতে এ বছরের ১১ এপ্রিল যাত্রা শুরু করে বিয়াক। সালিসি আইন (আরবিট্রেশন অ্যাক্ট) ২০০১-এর আওতায় এই কেন্দ্র গঠন করা হয়। ইন্টারন্যাশনাল চেম্বার অব কমার্সের বাংলাদেশ অংশ (আইসিসিবি), ঢাকা চেম্বার ও মেট্রোপলিটন চেম্বারের যৌথ উদ্যোগেই এটি গঠিত হয়।
বিয়াকের সংলাপে সালিসি ব্যবস্থার ওপর দীর্ঘ আলোচনা করেন ওয়াশিংটনভিত্তিক আইন প্রতিষ্ঠান ক্রাউয়েল অ্যান্ড মরিঙ্গস ইন্টারন্যাশনাল আরবিট্রেশন প্র্যাকটিসের চেয়ারম্যান আরিফ হায়দার আলী। তিনি বলেন, ‘সালিসের জন্য সালিসকারী নিয়োগ দেওয়ার অর্থ হচ্ছে, বিরোধ নিষ্পত্তির জন্য একজন বেসরকারি বিচারক (প্রাইভেট জাজ) নিয়োগ করা। তাই সালিসকারীকে অবশ্যই স্বাধীন, পক্ষপাতহীন এবং ওই কাজে পারদর্শী হতে হবে।’
অনুষ্ঠানের প্রধান অতিথি আইনমন্ত্রী শফিক আহমেদ বলেন, মামলা নিষ্পত্তির দীর্ঘসূত্রতার কারণে ব্যবসায়িক ক্ষেত্রের অনেক অগ্রগতি আটকে যায়। এতে শুধু বিদেশি বিনিয়োগকারীরাই নিরুৎসাহিত হন না, সাধারণ মানুষও বিরক্ত হচ্ছে।
শফিক আহমেদ আরও বলেন, যেসব আইনে সালিসি ব্যবস্থার মাধ্যমে বিরোধ নিষ্পত্তি সম্ভব, সরকার সেসব ক্ষেত্রে তা বাধ্যতামূলক করার জন্য আইনের সংশোধনী আনার চেষ্টা করছে।
আইন কমিশনের চেয়ারম্যান শাহ আলম বলেন, বেসরকারিভাবে কোনো সংস্থা না করে হাইকোর্টের একটি শাখাকেই সালিসি সংস্থা বানানো যায়। এ ক্ষেত্রে দেশি-বিদেশি ব্যবসায়ীদের শুধু এর প্রতি আস্থা ফেরাতে হবে।
সুপ্রিম কোর্টের সাবেক প্রধান বিচারপতি তাফাজ্জাল ইসলাম বলেন, ‘বিরোধ থেকে মুক্তি পেতে মানুষ আদালতে যায়। কিন্তু আদালতের পক্ষে সব বিরোধ দ্রুত নিষ্পত্তি করা সম্ভব নয়।’
পূবালী ব্যাংকের ব্যবস্থাপনা পরিচালক হেলাল আহমেদ চৌধুরী বলেন, ‘আদালতে প্রচুর মামলা ঝুলে আছে। এর সঙ্গে আটকে আছে সরকারের প্রচুর রাজস্বও। মামলা নিষ্পত্তি না হওয়ায় আমরা ব্যাংকাররা যেমন ক্ষতিগ্রস্ত হচ্ছি, তেমনি সরকারও রাজস্ব থেকে বঞ্চিত হচ্ছে।’
আইসিসিবির সভাপতি ও বিয়াক পরিচালনা বোর্ডের চেয়ারম্যান মাহবুবুর রহমান বলেন, দ্রুত অর্থনৈতিক প্রবৃদ্ধির একটি পূর্বশর্ত হচ্ছে ব্যবসায়িক বিরোধের দ্রুত ও কার্যকর নিষ্পত্তি। বিকল্প বিরোধ নিষ্পত্তিব্যবস্থাকে উৎসাহিত করতে বিয়াক কাজ করে যাবে বলে জানান তিনি।
বিয়াকের প্রধান নির্বাহী তৌফিক আলীর সঞ্চালনায় সংলাপে বিচারপতি সৈয়দ আমিরুল ইসলাম, বিচারপতি আওলাদ আলি, ঢাকা চেম্বারের সাবেক সভাপতি রাশেদ মাকসুদ খান প্রমুখ বক্তব্য দেন।
ডলারের চাহিদা বেড়ে টাকার দাম কমছে
বাণিজ্যিক ব্যাংকগুলোর ব্যাপক চাহিদার পরিপ্রেক্ষিতে দেশে আন্তব্যাংক মুদ্রাবাজারে স্থানীয় টাকার বিপরীতে মার্কিন ডলারের দর বাড়ার ধারা গত সপ্তাহেও অব্যাহত ছিল। এই সপ্তাহে টাকার বিপরীতে প্রতি ডলারের দর বাড়ে প্রায় এক টাকা ৫৯ পয়সা।
সপ্তাহের শুরুতে প্রতি ডলার ৭৭ টাকা ০১ পয়সায় লেনদেন হলেও সপ্তাহের শেষ কর্মদিবস বৃহস্পতিবারে তা ৭৮ টাকা ৬০ পয়সায় ওঠে। এর মধ্যে ওই দিনই ডলারের দর ৮০ পয়সা বেড়েছে।
আন্তর্জাতিক মুদ্রাবাজারে গত সপ্তাহের শুরুতে মার্কিন ডলারের বিপরীতে ইউরোর দর পড়ে যায়। বিশ্লেষকেরা বলেন, রেটিং এজেন্সি স্ট্যান্ডার্ড অ্যান্ড পুওর ইউরো জোনের দেশগুলোর ক্রেডিট রেটিং কমিয়ে দেওয়ার আশঙ্কা থেকেই ইউরোর দরপতন ঘটে।
তবে কিছুদিনের মধ্যে শুরু হতে যাওয়া ইউরোপীয় সম্মেলন সামনে রেখে ডলারের বিপরীতে ইউরোর দর কিছুটা বাড়ে। সে অনুযায়ী আশা করা হচ্ছে, স্ট্যান্ডার্ড অ্যান্ড পুওরের সতর্কবাণীর কারণে ইউরোপের শীর্ষস্থানীয় নেতারা ইউরো জোনের সংকট মোকাবিলায় উপযুক্ত সিদ্ধান্ত নেবেন।
বিশ্ববাজারে আগের সপ্তাহে অপরিশোধিত জ্বালানি তেলের দাম বাড়লেও গত সপ্তাহের শুরুতে পড়ে যায়। স্ট্যান্ডার্ড অ্যান্ড পুওর ইউরো জোনের দেশগুলোর ক্রেডিট রেটিং কমাতে পারে—এমন আশঙ্কায় তেলের দাম কমে। তবে ইরানের ওপর ইউরোপীয় ইউনিয়ন ও যুক্তরাষ্ট্রের নিষেধাজ্ঞার কারণে তেল রপ্তানিকারক দেশগুলোর সংগঠন ওপেকের সদস্যদের মধ্যে দ্বিতীয় বৃহৎ উৎপাদনকারী এই দেশ থেকে সরবরাহে বাধা পড়ার শঙ্কা দেখা দেয়। তবে ইউরোপীয় সম্মেলন সামনে রেখে তেলের দাম ব্যারেলপ্রতি ১০৯ মার্কিন ডলারের ওপরে ওঠে আসে।
আগের সপ্তাহে বিশ্ববাজারে স্বর্ণের দাম এক মাসের মধ্যে সর্বোচ্চ বাড়লেও গত সপ্তাহের শুরুতে কিন্তু ১ দশমিক ৫ শতাংশ পড়ে যায়। এই দরপতন আগের দুই সপ্তাহের মধ্যে সর্বোচ্চ। ইউরো জোনের দেশগুলোর ক্রেডিট রেটিং কমে যাওয়ার শঙ্কা থেকে এই দরপতন ঘটে। তবে ইউরোপের কেন্দ্রীয় ব্যাংক কর্তৃক সুদের হার কমানোর খবরে স্বর্ণের দাম বাড়ে। তবে ইউরোপের নেতাদের সংকট মোকাবিলায় সঠিক পদক্ষেপ নেওয়ার আশায় সপ্তাহ শেষে স্বর্ণের দাম ০.৫ শতাংশ বেড়ে আউন্সপ্রতি দাঁড়ায় এক হাজার ৭৩৮ ডলার।
এদিকে দেশে গত সপ্তাহের শেষদিকে কলমানির (ব্যাংক ও আর্থিক প্রতিষ্ঠানগুলোর পরস্পরের সঙ্গে স্বল্প মেয়াদের লেনদেন) সুদের হার ব্যাপকভাবে বাড়তে দেখা যায়। সপ্তাহের শুরুতে ৬ দশমিক ২৫ থেকে ৮ দশমিক ৫০ শতাংশ সুদে কলমানির লেনদেন হলেও শেষ দিনে তা ২০ শতাংশে উন্নীত হতে দেখা যায়। কেন্দ্রীয় ব্যাংকের তারল্য সরবরাহ বন্ধ রাখা এবং রাষ্ট্রায়ত্ত প্রতিষ্ঠানের বড় আকারের তহবিল কলমানি বাজার থেকে বেরিয়ে যাওয়ার কারণে তারল্যসংকট দেখা দেয় এবং কলমানির সুদের হার বাড়ে।
আলোচ্য সপ্তাহে বাংলাদেশ ব্যাংকে ১৮২ দিন মেয়াদি সরকারি ট্রেজারি বিলের ৩০০ কোটি টাকার নিলাম অনুষ্ঠিত হয়েছে। এতে অন্তর্নিহিত সুদের হার ২০ বেসিস পয়েন্ট বেড়ে ৯ দশমিক ১০ শতাংশে নির্ধারিত হয়। এ ছাড়া গত সপ্তাহে বাংলাদেশ ব্যাংকে পাঁচ বছর মেয়াদি সরকারি ট্রেজারি বন্ডের ৫০০ কোটি টাকার নিলাম হয়। এ ক্ষেত্রে অন্তর্নিহিত সুদের হার ৮ দশমিক ৫০ শতাংশে অপরিবর্তিত থাকে। সূত্র: সিটিব্যাংক এনএ, বাংলাদেশ।
বাটেক্সপোর উদ্বোধনী অনুষ্ঠানে প্রধানমন্ত্রী
সরকার দারিদ্র্যের হার ২১ শতাংশে নামিয়ে আনতে কাজ করছে
রাজধানীর বঙ্গবন্ধু আন্তর্জাতিক সম্মেলন কেন্দ্রে বাটেক্সপো-২০১১ আনুষ্ঠানিকভাবে উদ্বোধনের পর পোশাকপণ্য দেখছেন প্রধানমন্ত্রী শেখ হাসিনা

প্রধানমন্ত্রী শেখ হাসিনা বলেছেন, কৃষি ও শিল্প খাতের উন্নয়নের মাধ্যমে তাঁর সরকার চার বছরের মধ্যে দারিদ্র্যের হার ৩১ দশমিক ৫ শতাংশ থেকে ২১ দশমিক ৫ শতাংশে নামিয়ে আনতে নিরলসভাবে কাজ করে যাচ্ছে।
গতকাল শনিবার তিন দিনব্যাপী ২২তম বাংলাদেশ অ্যাপারেল অ্যান্ড টেক্সটাইল এক্সপোজিশনের (বাটেক্সপো-২০১১) উদ্বোধনী অনুষ্ঠানে প্রধানমন্ত্রী এসব কথা বলেন। তিনি বলেন, ‘দারিদ্র্য হ্রাসের লক্ষ্য অর্জনে সরকার পোশাকশিল্পের বিকাশে সব ধরনের সহযোগিতা দিতে প্রস্তুত।’ খবর বাসস ও ইউএনবির।
প্রধানমন্ত্রী শ্রমিকদের কল্যাণে আরও পদক্ষেপ নেওয়ার জন্য তৈরি পোশাক ও বস্ত্র খাতের উদ্যোক্তাদের প্রতি আহ্বান জানিয়ে বলেন, শ্রমিক-মালিক সুসম্পর্ক বজায় থাকলে সর্বোচ্চ উৎপাদন অর্জন সম্ভব। এতে মালিক-শ্রমিক উভয়েই লাভবান হবেন।
বঙ্গবন্ধু আন্তর্জাতিক সম্মেলন কেন্দ্রে আয়োজিত উদ্বোধনী অনুষ্ঠানে অন্যান্যের মধ্যে পাট ও বস্ত্রমন্ত্রী আবদুল লতিফ সিদ্দিকী, স্থানীয় সরকার, পল্লী উন্নয়ন ও সমবায়মন্ত্রী সৈয়দ আশরাফুল ইসলাম, শিল্পমন্ত্রী দিলীপ বড়ুয়া, বাণিজ্যমন্ত্রী জি এম কাদের, বেসামরিক বিমান ও পর্যটনমন্ত্রী ফারুক খান, নৌপরিবহনমন্ত্রী শাজাহান খান প্রমুখ বক্তৃতা করেন।
বিজিএমইএর সভাপতি সাইফুল ইসলাম মহিউদ্দিনের সভাপতিত্বে অনুষ্ঠানে প্রথম সহসভাপতি নাসির উদ্দিন চৌধুরী ও দ্বিতীয় সহসভাপতি এম সিদ্দিকুর রহমানও বক্তৃতা করেন।
বেসরকারি খাতের সম্প্রসারণে নতুন শিল্পনীতি প্রণয়নের কথা উল্লেখ করে প্রধানমন্ত্রী বলেন, এখানে ২১টি খাতকে থ্রাস্ট সেক্টর হিসেবে চিহ্নিত করা হয়েছে। শিল্পকে উৎসাহিত করতে অর্থনৈতিক অঞ্চল স্থাপনের উদ্যোগ নেওয়া হয়েছে। বাংলাদেশ ইতিমধ্যেই ভারত, চীন, মালয়েশিয়া, জাপান ও দক্ষিণ কোরিয়ায় শুল্কমুক্ত রপ্তানি-সুবিধা পাচ্ছে।
পোশাক রপ্তানিকারকদের সময় ও অর্থের সাশ্রয়ের জন্য বিজিএমইএকে উৎসের দেশ থেকে সনদ ইস্যু করার ক্ষমতা দেওয়া হয়েছে উল্লেখ করে শেখ হাসিনা বলেন, এই প্রথম দেশের ২৭০টি রুগ্ণ ও বন্ধ তৈরি পোশাক কারখানার ঋণ হিসেবে তারল্যের ব্যবস্থা নেওয়া হয়েছে। বন্ড লাইসেন্স নবায়নের সময়সীমা বাড়ানো হয়েছে।
প্রধানমন্ত্রী বলেন, ‘টেক্সটাইল ও তৈরি পোশাক খাতের উন্নয়নকে আমরা বরাবরই অগ্রাধিকার দিয়ে আসছি।’ রপ্তানিমুখী পণ্যের দ্রুত যাতায়াত নিশ্চিত করতে দেশের যোগাযোগব্যবস্থা ও বন্দরের উন্নয়নে তাঁর সরকারের গৃহীত বিভিন্ন পদক্ষেপের উল্লেখ করে প্রধানমন্ত্রী বলেন, সড়ক, নৌ ও রেল যোগাযোগব্যবস্থার দ্রুত উন্নতি হচ্ছে। চট্টগ্রাম ও মংলা বন্দরের দক্ষতা বাড়ানো হয়েছে। কনটেইনার ও কার্গো হ্যান্ডলিং কার্যক্রমকে অটোমেশন করা হয়েছে। ঢাকা-চট্টগ্রাম মহাসড়ক চার লেনে উন্নীত করা হচ্ছে। ঢাকায় এলিভেটেড এক্সপ্রেসওয়ে ও উড়ালসড়ক নির্মিত হচ্ছে।
শেখ হাসিনা বলেন, ঢাকা ও চট্টগ্রাম ইপিজেডকে সম্প্রসারণ এবং আরও ছয়টি ইপিজেড স্থাপনের পাশাপাশি বেসরকারি খাতে ইপিজেড প্রতিষ্ঠার জন্য আইন করে চট্টগ্রামে একটি বেসরকারি ইপিজেড প্রতিষ্ঠা করা হয়েছে, যা থেকে বর্তমানে পণ্য রপ্তানি হচ্ছে।
দেশের ৩৬ লাখ পোশাকশ্রমিকের কল্যাণে গৃহীত বিভিন্ন পদক্ষেপ গ্রহণের উল্লেখ করে প্রধানমন্ত্রী বলেন, তাঁদের স্বাস্থ্য-সচেতনতা বৃদ্ধি ও সন্তানদের লেখাপড়ার সুযোগ সৃষ্টি, আশুলিয়ায় শ্রমিকদের আবাসনের উদ্যোগ এবং রেশনিং-ব্যবস্থা চালু করা হয়েছে। তাঁর সরকার শ্রমিকদের ন্যূনতম মজুরি এক হাজার ৬৬২ টাকা থেকে বাড়িয়ে তিন হাজার টাকায় উন্নীত করেছে।
প্রধানমন্ত্রী ২০২১ সালের মধ্যে বাংলাদেশকে একটি মধ্যম আয়ের দেশে পরিণত করতে একযোগে কাজ করার আহ্বান জানান।
ব্যবসায়ীদের মতকে গুরুত্ব দিয়ে মূসক আইন চূড়ান্ত হবে
হয়রানিসহ সব ধরনের সমস্যা সমাধানে ব্যবসায়ীদের মতামতকে গুরুত্ব দিয়েই প্রস্তাবিত মূল্য সংযোজন কর (মূসক) আইনটি চূড়ান্ত করা হবে। এ ছাড়া বিকল্প বিরোধ নিষ্পত্তিতে যৌথ প্যানেলে ব্যবসায়ী প্রতিনিধিও অন্তর্ভুক্ত করা হবে। এতে করদাতারা ন্যায়বিচার পাবেন।
গতকাল শনিবার প্রস্তাবিত মূসক আইন নিয়ে অনুষ্ঠিত এক কর্মশালায় জাতীয় রাজস্ব বোর্ডের (এনবিআর) চেয়ারম্যান নাসিরউদ্দিন আহমেদ এসব কথা বলেন।
ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই), ইন্টারন্যাশনাল ফিন্যান্স করপোরেশন (আইএফসি) এবং পলিসি রিসার্চ ইনস্টিটিউট (পিআরআই) যৌথভাবে এ কর্মশালার আয়োজন করে। ঢাকা চেম্বার মিলনায়তনে এ কর্মশালা অনুষ্ঠিত হয়।
উল্লেখ্য, আগামী জানুয়ারি মাস থেকে বিকল্প বিরোধ নিষ্পত্তিব্যবস্থা চালু করতে যাচ্ছে এনবিআর। এতে করদাতারা মামলা-মোকদ্দমায় না গিয়ে বিকল্প বিরোধ নিষ্পত্তির মাধ্যমে আপসরফা করতে পারবেন।
তবে এনবিআরের চেয়ারম্যান জানান, বিকল্প বিরোধ নিষ্পত্তি করতে সব পক্ষের প্রতিনিধি ছাড়াও প্রথম তিন মাসের জন্য আইএফসি থেকে একজন সহায়তাকারী নিয়োগ করতে পারে এনবিআর। তিনি আরও বলেন, এনবিআর বড় ধরনের স্বয়ংক্রিয় বা অটোমেশন ব্যবস্থায় যাচ্ছে। আমদানিকারকদের সুবিধার্থে আগামী জানুয়ারি থেকে চট্টগ্রাম কাস্টমস হাউসে (আমদানি) রাত ১০টা পর্যন্ত ব্যাংকিং সেবা চালু রাখা হবে।
এনবিআরের চেয়ারম্যান জানান, ব্যবসায়ী সম্প্রদায়ের মতামতের ভিত্তিতেই মূসক আইন প্রণয়ন করা হবে। তিনি বলেন, দেশে একটি ব্যবসাবান্ধব পরিবেশ সৃষ্টি করার লক্ষ্যে এনবিআর কাজ করে যাচ্ছে। তিনি কর নীতিমালার সঙ্গে সামঞ্জস্য-পূর্ণভাবে প্রশাসনিক অবকাঠামো পুনর্গঠনের ওপর জোর দেন।
কর্মশালায় ডিসিসিআইয়ের সভাপতি আসিফ ইব্রাহীম বলেন, মূসক আইনের মূল লক্ষ্য হলো—কর প্রদান-প্রক্রিয়া সহজীকরণ, তথ্য ও প্রযুক্তিনির্ভর কর প্রদান-ব্যবস্থা চালুকরণ এবং ‘ক্যাসকেডিং ইফেক্ট’ এড়ানো। তিনি রাজস্ববান্ধব এবং ব্যবসায় ভ্যাটবান্ধব ব্যবস্থা চালু করার ওপর গুরুত্বারোপ করেন। তিনি আরও বলেন, ব্যবসায়ীদের হয়রানি করার জন্য কোনো আইন প্রণয়ন করা উচিত নয়।
কর্মশালায় বৃহৎ করদাতা ইউনিটের (এলটিইউ) কমিশনার জাহাঙ্গীর হোসেন এবং আইএফসির অধ্যাপক বেন তেরা মূল প্রবন্ধ উপস্থাপন করেন।
জাহাঙ্গীর হোসেন বলেন, প্রস্তাবিত আইনটি করবিষয়ক খরচ কমানো, কর প্রশাসনের উন্নয়ন, উৎপাদন প্রতিষ্ঠানে অর্থপ্রবাহ বৃদ্ধি এবং কর প্রদান-প্রক্রিয়া সহজ, নিরাপদ ও হয়রানিমুক্ত করা হবে।
মুক্ত আলোচনায় ডিসিসিআইয়ের ঊর্ধ্বতন সহসভাপতি টি আই এম নূরুল কবীর, পরিচালক এ এস এম মহিউদ্দিন মোনেম, আবসার করিম চৌধুরী, এম আবু হোরায়রা, ডিসিসিআইয়ের সাবেক পরিচালক রফিকুল ইসলাম খান, মঞ্জুর আহমেদ প্রমুখ অংশ নেন।
﻿

আবার দরপতন, আবার বিক্ষোভ
শেয়ারবাজারে অব্যাহত দরপতনের প্রতিবাদে আজ রোববারও মতিঝিলে ডিএসইর সামনে বিক্ষোভ করছেন কিছু বিনিয়োগকারী। বাংলাদেশ পুঁজিবাজার বিনিয়োগকারী ঐক্য পরিষদের ব্যানারে বেলা পৌনে একটার দিকে এই কর্মসূচি শুরু হয়।
প্রত্যক্ষদর্শীরা জানান, গত সপ্তাহের ধারাবাহিকতায় আজও দিনের শুরু থেকেই ডিএসইতে নিম্নমুখী অবস্থা চলতে থাকলে বিনিয়োগকারীরা বিক্ষোভ শুরু করেন। এ সময় তাঁরা বরাবরের মতো অর্থমন্ত্রী, বাংলাদেশ ব্যাংকের গভর্নর, এসইসির চেয়ারম্যান ও ডিএসইর সভাপতির বিরুদ্ধে বিভিন্ন স্লোগান দেন। বিক্ষোভ চলাকালে ডিএসইর সামনের সড়কে যান চলাচল স্বাভাবিক রয়েছে। যেকোনো ধরনের অস্থিতিশীল পরিস্থিতি এড়াতে সেখানে পুলিশ মোতায়েন করা হয়েছে।
এদিকে বেলা দেড়টায় সাধারণ মূল্যসূচক ৬৩ পয়েন্ট কমে ৪৮৬৮ পয়েন্টে দাঁড়ায়। একই সঙ্গে কমেছে বেশির ভাগ প্রতিষ্ঠানের শেয়ারের দাম। এ সময় পর্যন্ত লেনদেন হয়েছে ১২০ কোটি টাকার।
ডিএসই ওয়েবসাইট সূত্রে জানা যায়, বেলা দেড়টা পর্যন্ত লেনদেন হওয়া ২৩৪টি প্রতিষ্ঠানের মধ্যে কমেছে ১৮৮টির, বেড়েছে মাত্র ৩৪টি প্রতিষ্ঠানের আর অপরিবর্তিত রয়েছে ১২টি প্রতিষ্ঠানের শেয়ারের দাম।
এ সময় পর্যন্ত লেনদেনের শীর্ষে থাকা ১০টি প্রতিষ্ঠান হলো, বেক্সিমকো, যমুনা ওয়েল, ইউনাইটেড এয়ার, বেক্সিমকো ফার্মা, উত্তরা ব্যাংক, সিটি ব্যাংক, এসআইবিএল, গ্রামীণফোন, ইউসিবিএল এবং লাফার্জ সুরমা সিমেন্ট।
﻿
১০ লাখ শেয়ার কিনবেন সালমান
বেক্সিমকো ও বেক্সিমকো ফার্মার অন্যতম উদ্যোক্তা-পরিচালক সালমান এফ রহমান কোম্পানি দুটির মোট ১০ লাখ শেয়ার কেনার ঘোষণা দিয়েছেন। আজ রোববার ডিএসইর ওয়েবসাইটে এ ঘোষণা দেওয়া হয়েছে।
সেখানে বলা হয়, সালমান এফ রহমান বেক্সিমকোর পাঁচ লাখ ও বেক্সিমকো ফার্মার পাঁচ লাখ করে মোট ১০ লাখ শেয়ার বিদ্যমান বাজারমূল্যে পরবর্তী ৩০ কর্মদিবসে স্টক এক্সচেঞ্জের মাধ্যমে কিনতে চান।
প্রসঙ্গত, গত ১৫ নভেম্বর এসইসির পক্ষ থেকে কোম্পানির উদ্যোক্তা-পরিচালকদের সম্মিলিতভাবে কমপক্ষে নিজ কোম্পানির ৩০ শতাংশ এবং ব্যক্তিগতভাবে দুই শতাংশ শেয়ার কেনার ব্যাপারে বাধ্যবাধকতা আরোপ করে ঘোষণা দেওয়ার পর এই প্রথম শেয়ার কেনার ঘোষণা দিলেন সালমান।
﻿

কর মানদণ্ডে বাংলাদেশ দক্ষিণ এশিয়ায় শীর্ষে
করবান্ধব পরিবেশ বিবেচনায় দক্ষিণ এশিয়ার মধ্যে শীর্ষস্থানে রয়েছে বাংলাদেশ। কার্যকর কর আদায়-ব্যবস্থা ও প্রশাসনের স্বচ্ছতা মিলিয়ে এই মানদণ্ড ধরা হয়েছে।
‘গুড গভর্নেন্স ফর ইন্টারন্যাশনাল বিজনেস : এশিয়া প্যাসিফিক ২০১১’ শীর্ষক প্রতিবেদনে এ চিত্র উঠে এসেছে। সিঙ্গাপুরভিত্তিক পরামর্শক প্রতিষ্ঠান ভ্রেইনস অ্যান্ড পার্টনার্স পিটিই লিমিটেড এই প্রতিবেদন প্রকাশ করেছে।
সম্প্রতি প্রতিবেদনে এশিয়া ও প্রশান্ত মহাসাগরীয় অঞ্চলের ১৯টি দেশের ছয়টি সূচক বা মানদণ্ডের ওপর গবেষণা পরিচালিত হয়। এগুলো হলো: আইনের শাসন, আন্তর্জাতিক বাণিজ্য ও ব্যবসার সুযোগ, রাজনৈতিক স্থিতিশীলতা, কর, দুর্নীতি এবং আর্থিক ও মুদ্রাব্যবস্থাপনা।
এসব মানদণ্ডে সামগ্রিকভাবে বাংলাদেশের অবস্থান ১৯টি দেশের মধ্যে ১৮তম। বাংলাদেশের প্রাপ্ত পয়েন্ট হলো ৩৭ দশমিক ৩। আর ৯০ দশমিক ২ পয়েন্ট নিয়ে প্রথম স্থানে রয়েছে সিঙ্গাপুর।
কর মানদণ্ডে বাংলাদেশের অবস্থান সামগ্রিকভাবে ১২তম, যা দক্ষিণ এশিয়ার মধ্যে সর্বোচ্চ। ভারতের অবস্থান সপ্তদশ ও শ্রীলংকা অষ্টাদশ।
কর সংক্রান্ত মানদন্ডে কিছুটা এগিয়ে থাকলেও অন্য মানদণ্ডগুলোয় বাংলাদেশের অবস্থান তলানির দিকে যেটি কিনা সামগ্রিক মানদন্ডে প্রতিফলিত হয়েছে।
প্রতিবেদন অনুযায়ী, ১৯টি দেশের মধ্যে বাংলাদেশ আইনের শাসন, দুর্নীতি, রাজনৈতিক স্থিতিশীলতা—এই তিনটি মানদণ্ডে অষ্টাদশ স্থানে রয়েছে।
আবার আন্তর্জাতিক বাণিজ্য ও ব্যবসার মানদণ্ডে সপ্তদশ এবং আর্থিক ও মুদ্রানীতি ব্যবস্থাপনায় ষোড়শ অবস্থানে চলে গেছে বাংলাদেশ।
কর-সংক্রান্ত মানদণ্ডে বাংলাদেশের অবস্থান সম্পর্কে এনবিআর সদস্য এম এ কাদের সরকার প্রথম আলোকে জানান, মূলত গত কয়েক বছরে কর প্রশাসনে বেশ কিছু সংস্কার হয়েছে। জনগণ আগের চেয়ে অনেক বেশি সচেতন। এতে কর আদায় বেড়েছে। আগের চেয়ে তুলনামূলক বেশি করবান্ধব হয়েছে রাজস্ব খাত।
প্রতিবেদনে সামগ্রিকভাবে দেশগুলোর ক্রম-অবস্থান হলো: সিঙ্গাপুর, হংকং, নিউজিল্যান্ড, অস্ট্রেলিয়া, তাইওয়ান, জাপান, দক্ষিণ কোরিয়া, মালয়েশিয়া, চীন, থাইল্যান্ড, ইন্দোনেশিয়া, ভিয়েতনাম, ভারত, শ্রীলংকা, ফিলিপাইন, কম্বোডিয়া, লাওস, বাংলাদেশ ও মিয়ানমার।
মানদণ্ড বিবেচনা করে ১৯টি দেশকে পাঁচটি ক্যাটাগরিতে ভাগ করা হয়েছে। এরই মধ্যে সর্বনিম্ন ক্যাটাগরিতে বাংলাদেশ ও মিয়ানমারের অবস্থান।
এ দুটি দেশ সম্পর্কে প্রতিবেদনে বলা হয়েছে, কর-সংক্রান্ত মানদণ্ডে বাংলাদেশ তুলনামূলক ভালো করেছে। অন্য মানদণ্ডগুলোয় বাংলাদেশ উৎসাহব্যঞ্জক নয়।
আর মিয়ানমার সব মানদণ্ডেই খারাপ করেছে। তবে ২০১০ সালের নির্বাচন অনুষ্ঠিত হওয়ায় ২০১২ সালে মিয়ানমার অর্থনীতি, বিশেষ করে আন্তর্জাতিক বাণিজ্য আরও উন্মুক্ত হবে বলে আশা প্রকাশ করা হয়েছে প্রতিবেদনে।
অন্যদিকে শীর্ষ ক্যাটাগরিতে রয়েছে সিঙ্গাপুর, হংকং, নিউজিল্যান্ড ও অস্ট্রেলিয়া।
প্রতিবেদন অনুসারে, আন্তর্জাতিক বাণিজ্যের ক্ষেত্রে বিনিয়োগ আকর্ষণ ও সুশাসনে এ চারটি দেশ সবচেয়ে ভালো করেছে।
বিশ্বব্যাংক ও ওয়ার্ল্ড ইকোনমিক ফোরামসহ এশিয়া ও প্রশান্ত মহাসাগরীয় অঞ্চলের দেশগুলোর ব্যবসায় উদ্যোক্তা, ভ্রেইনস অ্যান্ড পার্টনার্সের বিশেষজ্ঞদের মূল্যায়ন, বিভিন্ন উৎস থেকে তথ্য-উপাত্ত সংগ্রহ ও মাঠ পর্যায়ের জরিপের মাধ্যমে প্রতিবেদনটি তৈরি করা হয়েছে।
﻿
তবে পাঁচ মাসের লক্ষ্যমাত্রা অর্জিত হয়নি
রপ্তানি আয় বেড়েছে ১৭.৩৩%
চলতি ২০১১-১২ অর্থবছরের প্রথম পাঁচ মাসে (জুলাই-নভেম্বর) পণ্য রপ্তানি আয় আগের অর্থবছরের একই সময়ের চেয়ে ১৭ দশমিক ৩৩ শতাংশ বেড়েছে। তবে আলোচ্য সময়ে পণ্য রপ্তানি লক্ষ্যমাত্রার চেয়ে ৩ দশমিক ৫৫ শতাংশ কমেছে।
আলোচ্য সময়ে নিট ও ওভেন পোশাক, হিমায়িত খাদ্য, কৃষিজাত পণ্য, চামড়া ও চামড়াজাত পণ্য, হস্তশিল্প, পাটের ব্যাগ, প্রকৌশল পণ্যসহ বেশ কয়েকটি পণ্যের রপ্তানি আয় আগের বছরের একই সময়ের চেয়ে বেড়েছে, যা রপ্তানির আয়ের প্রবৃদ্ধি বাড়িয়ে দিয়েছে।
তবে একই সময়ে প্রধান রপ্তানি খাত নিট ও ওভেন পোশাকসহ পাট ও পাটজাত পণ্য, চামড়াজাত পণ্যের রপ্তানি আয়ের লক্ষ্যমাত্রা পূরণ হয়নি।
রপ্তানি উন্নয়ন ব্যুরো (ইপিবি) প্রকাশিত তথ্যানুসারে, ২০১১-১২ অর্থবছরের জুলাই-নভেম্বর সময়কালে প্রায় ৯৭০ কোটি ৯৭ লাখ ডলারের পণ্য রপ্তানি হয়েছে। ২০১০-১১ অর্থবছরের একই সময়ে রপ্তানি হয়েছিল ৮২৭ কোটি ৫২ লাখ ডলার।
আলোচ্য সময়ে লক্ষ্যমাত্রা ছিল এক হাজার ছয় কোটি ৭৩ লাখ ডলার। সেই হিসাবে জুলাই-নভেম্বরে সাড়ে তিন শতাংশ কম রপ্তানি আয় হয়েছে।
এই পাঁচ মাসের মধ্যে নভেম্বরে ১৫৯ কোটি ১২ লাখ ডলারের পণ্য রপ্তানি হয়েছে, যা গত বছরের একই মাসের চেয়ে ২ দশমিক ৪০ শতাংশ বেশি। কিন্তু আলোচ্য সময়ের লক্ষ্যমাত্রা ১৯১ কোটি ৫৯ লাখ ডলারের চেয়ে প্রায় ১৭ শতাংশ কম। গত অক্টোবরে রপ্তানি আয় ছিল ১৯৫ কোটি ৪৭ লাখ ডলার।
ইপিবির তথ্য বিশ্লেষণ করে দেখা যায়, চলতি অর্থবছরের জুলাই-নভেম্বরে রপ্তানির লক্ষ্যমাত্রা ও আগের বছরের একই সময়ের চেয়ে রপ্তানি আয় বেড়েছে এমন পণ্যের মধ্যে আছে: হিমায়িত খাদ্য, কাট ফ্লাওয়ার, ফলমূল, রাসায়নিক পণ্য, প্লাস্টিক পণ্য, রাবার, হস্তশিল্প, পাদুকা, ইলেকট্রিক পণ্য প্রভৃতি।
তবে নিট ও ওভেন পোশাক, হিমায়িত মাছ, শাকসবজি, চামড়াজাত পণ্য, কাগজ ও কাগজজাত পণ্য, পাটের ব্যাগ, আসবাব প্রভৃতি পণ্যের রপ্তানি আয় আগের বছরের চেয়ে বাড়লেও তা এবারের লক্ষ্যমাত্রার তুলনায় কমেছে।
এ ছাড়া চলতি অর্থবছরের প্রথম পাঁচ মাসে পাট ও পাটজাত পণ্য, কাঁচা পাট, কার্পেট, টেরি টাওয়েল, কসমেটিকস, কাঠ ও কাঠজাতপণ্য, তুলা ও তুলাজাত পণ্য প্রভৃতি পণ্যের রপ্তানি লক্ষ্যমাত্রার পাশাপাশি আগের অর্থবছরের একই সময়ের তুলনায় কমেছে।
চলতি অর্থবছরের পাঁচ মাসে রপ্তানি আয়ের শীর্ষে রয়েছে নিট পোশাক খাত। দ্বিতীয় স্থানে রয়েছে ওভেন পোশাক খাত। নিট পোশাক খাত থেকে রপ্তানি আয় হয়েছে ৩৯৯ কোটি ৭৩ লাখ ডলার, যা লক্ষ্যমাত্রার চেয়ে আড়াই শতাংশ কম হলেও তা বছরের একই সময়ের চেয়ে ১৩ দশমিক ১৪ শতাংশ বেশি।
একইভাবে ওভেন পোশাকে রপ্তানি আয় হয়েছে ৩৫৬ কোটি ৬১ লাখ ডলার, যা আগের বছরের একই সময়ের ২৮৮ কোটি ৪৩ লাখ ডলারের চেয়ে ২৩ দশমিক ৬৪ শতাংশ বেশি। কিন্তু একই সময়ের লক্ষ্যমাত্রার চেয়ে ১ দশমিক ৮১ শতাংশ কম।
ইপিবির তথ্য অনুযায়ী, জুলাই-নভেম্বর মাসে ৪১ কোটি ডলারের পাট ও পাটজাত পণ্য, ১১ কোটি ডলারের কাঁচা পাট, ১৫ কোটি ৯৬ লাখ ডলারের পাদুকা, তিন কোটি ৯৭ লাখ ডলারের বাইসাইকেল, ১৩ কোটি ডলারের চামড়া, দুই কোটি ৮৮ লাখ ডলারের চামড়াজাত পণ্য রপ্তানি হয়েছে।
﻿

জনশক্তি রপ্তানির ম্যাপিং প্রয়োজন: দীপু মনি
পণ্যের বড় বাজার হতে পারে ভারত, মধ্যপ্রাচ্য ও আফ্রিকা
ভবিষ্যতে বাংলাদেশি পণ্যের বড় বাজার হতে পারে ভারত, মধ্যপ্রাচ্য ও আফ্রিকা। এ জন্য রপ্তানিমুখী পণ্যের বৈচিত্র্যকরণ প্রয়োজন। কেননা, এখন বাংলাদেশের মোট রপ্তানি পণ্যের ৮০ শতাংশই তৈরি পোশাক।
আবার বাংলাদেশের বেশির ভাগ পণ্যই এখন রপ্তানি হয় ইউরোপীয় ইউনিয়নভুক্ত ও উত্তর আমেরিকার দেশগুলোতে। এটাও রপ্তানিকে নির্দিষ্ট অঞ্চলনির্ভর করে রেখেছে।
‘বাংলাদেশের রপ্তানি প্রসার: সম্ভাবনা ও চ্যালেঞ্জ’ শীর্ষক এক সেমিনারে গতকাল রোববার বক্তারা এসব কথা বলেন। রাজধানীর পরিবাগে নিজস্ব কার্যালয়ে এই সেমিনারের আয়োজন করে বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিআইআইএসএস)। সেমিনারে প্রধান অতিথি ছিলেন পররাষ্ট্রমন্ত্রী দীপু মনি। সভাপতিত্ব করেন বিআইআইএসএসের মহাপরিচালক ইমরুল কায়েস।
প্রধান অতিথির বক্তব্যে পররাষ্ট্রমন্ত্রী দীপু মনি জানান, বাণিজ্য প্রসার ও শ্রমশক্তি রপ্তানি সহজ করতে বিভিন্ন দেশে ১৯টি মিশন ও কনস্যুলেট খোলার সিদ্ধান্ত নিয়েছে সরকার। যত দ্রুত সম্ভব সরকার এ সিদ্ধান্ত বাস্তবায়ন করবে।
দীপু মনি আরও বলেন, ‘জনশক্তি রপ্তানির ক্ষেত্রে একটা ম্যাপিং করা দরকার। ১০ বছর পর কোথায় জনশক্তি রপ্তানি করা যাবে, সে বিষয়ে এখনই চিন্তা করতে হবে। আমাদের সে অনুযায়ী প্রস্তুত থাকতে হবে।’
রপ্তানি বাণিজ্যের ক্ষেত্রে শুধু ইউরোপ কিংবা আমেরিকা নয়, আঞ্চলিক ও উপ-আঞ্চলিক (সাব-রিজিওনাল) সম্পর্ক জোরদার করতে সরকারও কাজ করছে বলে উল্লেখ করেন তিনি। এ জন্য আঞ্চলিক সংযোগের ওপরও জোর দেওয়া হচ্ছে বলে তিনি জানান।
দীপু মনি জানান, রপ্তানি বাড়াতে বৈচিত্র্য ও বিশেষায়ন—দুটিই প্রয়োজন। দুটির মধ্যে ভারসাম্য রক্ষা করতে হবে। একটি বিষয়ের ওপর জোর দিয়ে নীতি করা হলে তা ভালো ফল আনবে না।
নীতির ধারাবাহিকতা রক্ষা না হওয়ার বিষয়টি স্বীকার করে দীপু মনি বলেন, ‘অনেক সময় আমাদের কাজে ধারাবাহিকতা থাকে না। সংশ্লিষ্ট সরকারি কর্মকর্তা বদলি হয়ে যান। তাঁর সবকিছু গুছিয়ে নিতে সময় লাগে। তা ছাড়া সরকার পরিবর্তনের সঙ্গে সঙ্গে ইনস্টিটিউশনাল মেমোরিও পরিবর্তন হয়ে যায়। তাই নীতির ক্ষেত্রে সব সময় ধারাবাহিকতা রক্ষা করা সম্ভব হয় না।’
আলোচনা: সেমিনারে বাংলাদেশের রপ্তানির ওপর চারটি প্রবন্ধ উপস্থাপন করা হয়। একটি প্রবন্ধে বিআইআইএসএসের জ্যেষ্ঠ গবেষক মাহফুজ কবির বলেন, ‘আমদানি করার জন্যই রপ্তানি করি—এমন একটা প্রবণতা আমাদের মধ্যে আছে।’
আরেক প্রবন্ধে বাংলাদেশ উন্নয়ন গবেষণা প্রতিষ্ঠানের (বিআইডিএস) জ্যেষ্ঠ গবেষক নাজনীন আহমেদ জানান, স্পর্শকাতর পণ্যের দীর্ঘ তালিকার কারণে সাফটা অর্থবহ হচ্ছে না—বাংলাদেশেরই এমন পণ্যের সংখ্যা এক হাজার ২০০। তবে সম্প্রতি ভারত তার স্পর্শকাতর পণ্যের তালিকা কমিয়েছে। এটা দ্বিপক্ষীয় বাণিজ্য বাড়াতে, বিশেষত ভারতে বাংলাদেশের রপ্তানি বাড়াতে বড় ভূমিকা রাখবে।
প্রাণের উপব্যবস্থাপনা পরিচালক আহসান খান চৌধুরী জানান, মধ্যপ্রাচ্য এবং ভারতে ভবিষ্যতে বাংলাদেশের বড় বাজার হতে পারে। কারণ, ভারতের রয়েছে বিশাল জনসংখ্যা। আর মধ্যপ্রাচ্যের মোট জনসংখ্যার ১০ শতাংশই অভিবাসী বাংলাদেশি।
আহসান খান অভ্যন্তরীণ চাহিদাসম্পন্ন দেশ, ব্যবসার উদ্যোগ, উৎপাদন ভিত্তি, আশাব্যঞ্জক কারিগরি সহায়তা, জিএসপি ও অগ্রাধিকারমূলক সুবিধাকে সফল রপ্তানির শর্ত হিসেবে উল্লেখ করেন।
আরেক প্রবন্ধে বেপজার মহাব্যবস্থাপক (বিনিয়োগ প্রসার) এ জেড এম আজিজুর রহমান জানান, বর্তমানে বিশ্বের ২১৭টি দেশে ১৭৬ ধরনের পণ্য রপ্তানি হচ্ছে। যদিও বেশি রপ্তানি হয় তৈরি পোশাক।
দেশের রপ্তানি পণ্য ও দেশ বৈচিত্র্যপূর্ণ নয়—এই সমালোচনা সঠিক নয় মন্তব্য করে আজিজুর রহমান জানান, ১৯৭২-৭৩ অর্থবছরে এ দেশের ২৫ ধরনের পণ্য রপ্তানি হয়েছিল। ২০০৯-১০ অর্থবছরে হয়েছে ১৭৬ ধরনের। তা ছাড়া ’৭২-৭৩ অর্থবছরে যেখানে ৬৮টি দেশে পণ্য রপ্তানি হতো, সেখানে ২০০৯-১০ অর্থবছরে হয়েছে ২১৭টি দেশে।
সেমিনারে সাবেক বাণিজ্যসচিব সোহেল আহমেদ চৌধুরী জানান, বাণিজ্য প্রসারে দেশে এমন একটা রপ্তানি কৌশল থাকা উচিত, যা প্রয়োজনে পরিবর্তন করা যাবে। যেমন: ইউরোপে সাম্প্রতিক যে মন্দা দেখা দিয়েছে, এমন অবস্থায় প্রয়োজনে কৌশল পরিবর্তন করা যেতে পারে।
﻿

চিটাগাং চেম্বারের আলোচনায় রাষ্ট্রদূত
জার্মানির উদ্যোক্তাদের আকৃষ্ট করেছে চট্টগ্রাম
কৌশলগত অবস্থানের কারণে চট্টগ্রাম এখন বৈদেশিক বাণিজ্যের আউটলেট বা কেন্দ্র হিসেবে বিবেচিত হচ্ছে, যা জার্মানির উদ্যোক্তাদের মধ্যে ব্যাপক আশাবাদ সঞ্চার করেছে।
চিটাগাং চেম্বার অব কমার্স অ্যান্ড ইন্ডাস্ট্রির (সিসিসিআই) নেতাদের সঙ্গে গতকাল রোববার চেম্বার কার্যালয়ে সাক্ষাৎকালে বাংলাদেশে নিযুক্ত জার্মান রাষ্ট্রদূত হোলজার মাইকেল এ মন্তব্য করেন।
এ সময় চট্টগ্রামে চেম্বারের সভাপতি মোরশেদ মুরাদ ইব্রাহিম, জ্যেষ্ঠ সহসভাপতি মাহবুবুল আলম, পরিচালকেরা, মাহফুজুল হক শাহ, আশিক ভূঁইয়া, ক্যাপ্টেন শফি চৌধুরী, মোরশেদ আরিফ চৌধুরী এবং জার্মান দূতাবাসের অনারারি কনস্যুল শাকির ইস্পাহানী উপস্থিত ছিলেন।
হোলজার মাইকেল বলেন, ঢাকা-চট্টগ্রাম মহাসড়ক সম্প্রসারণ ও ফ্লাইওভার নির্মাণসহ অবকাঠামোগত বিভিন্ন উন্নয়নমূলক পরিবর্তনের কারণে চট্টগ্রাম এরই মধ্যে জার্মানির উদ্যোক্তাদের মধ্যে ব্যাপক আশাবাদ সৃষ্টি করেছে। তিনি আরও বলেন, দুই দেশের মধ্যে অধিকতর বাণিজ্য সম্প্রসারণে এখনই উপযুক্ত সময়।
জার্মান রাষ্ট্রদূত ব্যবসায়ী সমাজের কল্যাণে চিটাগাং চেম্বারের অর্থায়নে চট্টগ্রামে ওয়ার্ল্ড ট্রেড সেন্টার বা বিশ্ব বাণিজ্য কেন্দ্র নির্মাণের উদ্যোগ নেওয়ায় এর ভূয়সী প্রশংসা করেন।
মোরশেদ মুরাদ ইব্রাহিম বলেন, জার্মানি বাংলাদেশের আর্থসামাজিক উন্নয়নে গুরুত্বপূর্ণ অংশীদার। দুই দেশের মধ্যে বর্তমানে বাণিজ্যের পরিমাণ প্রায় ২৮০ কোটি ইউরো হলেও তা আরও বাড়াতে সমন্বিত পদক্ষেপ নেওয়া প্রয়োজন। তিনি বেসরকারি খাতকে দেশের সমৃদ্ধির চালিকাশক্তি উল্লেখ করেন এবং এ খাতের উন্নয়নে জার্মান সরকারের সহযোগিতা কামনা করেন।
মাহবুবুল আলম বাংলাদেশের বিশেষ করে বিদ্যুৎ, জাহাজ নির্মাণ, ভৌত অবকাঠামো, কম্পোজিট টেক্সটাইল, চামড়া ও চামড়াজাত পণ্য এবং তথ্য ও যোগাযোগ প্রযুক্তিসহ (আইসিটি) সম্ভাবনাময় খাতগুলোয় একক বা যৌথভাবে বিনিয়োগের জন্য জার্মান উদ্যোক্তাদের প্রতি আহ্বান জানান।
মাহফুজুল হক শাহ জার্মান প্রযুক্তি হস্তান্তরসহ চিটাগাং চেম্বার ও জার্মান-বাংলাদেশ চেম্বার অব কমার্স অ্যান্ড ইন্ডাস্ট্রির যৌথ উদ্যোগে চট্টগ্রামে বাণিজ্য মেলা আয়োজনের বিষয়েও জোর দেন।
ক্যাপ্টেন শফি চৌধুরী চট্টগ্রাম বন্দরের অবকাঠামো উন্নয়নে বিদেশি বিনিয়োগের ওপর গুরুত্বারোপ করেন।
﻿
জার্মানির হ্যাফেলের সঙ্গে সিক্স সিজনস অ্যাপার্টমেন্টসের চুক্তি
জার্মানির হার্ডওয়্যার প্রস্তুতকারক প্রতিষ্ঠান হ্যাফেলে এবং ঢাকার সিক্স সিজনস অ্যাপার্টমেন্টস ও হোটেলের মধ্যে সম্প্রতি একটি সমঝোতা স্মারক স্বাক্ষরিত হয়েছে।
হ্যাফেলে ইন্ডিয়ার ব্যবস্থাপনা পরিচালক ইয়োরগ্যান উলফ এবং সিক্স সিজনস অ্যাপার্টমেন্টস ও হোটেলের চেয়ারম্যান কাজী আশফাক শামস ঢাকার স্থানীয় একটি হোটেলে নিজ নিজ কোম্পানির পক্ষে এই সমঝোতা স্মারকে সই করেন।
সমঝোতা স্মারক স্বাক্ষর অনুষ্ঠানে তিলোত্তমা লাইফস্টাইলের চেয়ারম্যান জোয়ারদার নওশের আলী ও প্রধান নির্বাহী কর্মকর্তা শাহরিয়ার সাজ্জাদ উপস্থিত ছিলেন।
﻿

‘শেয়ারবাজারের অবস্থার জন্য পুঁজি নয়, আস্থার সংকটই দায়ী’
শেয়ারবাজারের বর্তমান অবস্থার জন্য পুঁজি নয়, আস্থার সংকটই দায়ী। সরকার শেয়ারবাজারের অবস্থার জন্য পুঁজির সংকটকে দায়ী করছে। পুঁজির জোগান দিতে সরকার নানা ব্যবস্থা নিচ্ছে। ফলে শেয়ারবাজারে কোনো সুফল পাওয়া যাচ্ছে না।
আজ সোমবার রাজধানীর মহাখালীতে ব্র্যাক ইন সেন্টারে সেন্টার ফর পলিসি ডায়ালগ (সিপিডি) আয়োজিত গোলটেবিল বৈঠকে পুঁজিবাজার তদন্ত কমিটির প্রধান ও কৃষি ব্যাংকের চেয়ারম্যান খন্দকার ইব্রাহিম খালেদ এসব কথা বলেন। খন্দকার ইব্রাহিম খালেদ আরও বলেন,তদন্ত কমিটি যে প্রতিবেদন সরকারের কাছে জমা দিয়েছে সে প্রতিবেদনে যাদেরকে অভিযুক্ত করা হয়েছে তাদের ব্যাপারে কোন ব্যবস্থা গ্রহণ করা হয়নি। তিনি বলেন, তদন্ত প্রতিবেদনে কিছু কিছু বিষয় তুলে ধরা হয়েছে যেগুলো ধারণা প্রসূত। কিন্তু অনুমান নির্ভর নয়। সেসব বিষয়ে অধিকতর তদন্তের ক্ষেত্রে বর্তমানে সিকিউরিটিজ অ্যান্ড এক্সচেঞ্জ কমিশন (এসইসি) কোনো ব্যবস্থা নিচ্ছে না। ওই প্রতিবেদনে কিছু কিছু ব্যক্তির বিরুদ্ধে অকাট্য প্রমাণও ছিল বলে খন্দকার ইব্রাহিম খালেদ দাবি করেন। তিনি আরও বলেন, প্রমাণ থাকলেও তাদের বিরুদ্ধে কোনো ব্যবস্থা নেওয়া হয়নি। এসব কারণে আস্থার সংকট হয়েছে।
খন্দকার ইব্রাহিম খালেদ বলেন, মনে হচ্ছে শেয়ারবাজার নিয়ে একটা খেলা হচ্ছে। কিছু বিষয়ে আড়াল করার চেষ্টা করা হচ্ছে। এ থেকে বের হতে না পারলে সমস্যার সমাধান হবে না।
সাবেক তত্ত্বাবধায়ক সরকারের উপদেষ্টা মির্জ্জা আজিজুল ইসলাম বলেন, বর্তমান শেয়ারবাজার অতিমাত্রায় অবমূল্যায়িত। এই বাজার অবশ্যই ঘুরে দাঁড়াবে। তবে হয়তো কিছুটা সময় লাগবে।
গোলটেবিল বৈঠকে সভাপতিত্ব করেন অর্থনীতিবিদ ও সিপিডির ফেলো দেবপ্রিয় ভট্টাচার্য। এ ছাড়া আলোচনায় অংশ নেন বাংলাদেশ ব্যাংকের সাবেক গভর্নর ফরাসউদ্দিন আহমেদ,সিকিউরিটিজ অ্যান্ড এক্সচেঞ্জ কমিশনের (এসইসি) সাবেক চেয়ারম্যান ফারুক আহমেদ সিদ্দিকী, চট্টগ্রাম স্টক এক্সচেঞ্জের সভাপতি আল মারুফ খান প্রমুখ।
﻿

ঢাকায়ই কার্বন ক্রেডিট হিসেবে ৮০ মিলিয়ন ডলার আয় সম্ভব
রাজধানী ও এর আশপাশে অবস্থিত ইটভাটাগুলো নগরে বায়ুদূষণের জন্য শতকরা ৪০ ভাগ দায়ী। প্রতিবছর এই ইটভাটাগুলো থেকে অন্তত আট মিলিয়ন টন কার্বন নির্গমন হয়। পরিবেশবান্ধব প্রযুক্তিতে ইট তৈরি করলে এ কার্বন নির্গমন কমিয়ে বছরে কার্বন ক্রেডিট হিসেবে ৮০ মিলিয়ন মার্কিন ডলার আয় করা সম্ভব।
গতকাল রোববার হোটেল সোনারগাঁওয়ে পরিবেশবান্ধব সাশ্রয়ী মূল্যের ইট তৈরির প্রযুক্তি শীর্ষক কর্মশালায় জ্বালানি বিশেষজ্ঞরা এসব কথা বলেন। বাংলাদেশে অবস্থিত ব্রাজিল দূতাবাস, জার্মানভিত্তিক উন্নয়ন সংস্থা জিআইজেড এবং বেসরকারি সংস্থা অন্বেষা গ্রুপ এই কর্মশালার আয়োজন করে।
﻿
ক্রেডিট কার্ড চুরির ঘটনায় গ্রেপ্তার চারজন রিমান্ডে
ডাকযোগে আসা ক্রেডিট কার্ড চুরির সঙ্গে জড়িত সন্দেহে গ্রেপ্তার হওয়া চারজনকে দুই দিনের রিমান্ডে নিয়েছে ঢাকা মহানগর গোয়েন্দা
পুলিশ (ডিবি)। গতকাল শনিবার এদের আদালতে হাজির করে ১০ দিনের রিমান্ডের আবেদন জানালে আদালত প্রত্যেকের দুই দিনের রিমান্ড মঞ্জুর করেন।
গোয়েন্দা পুলিশের কর্মকর্তারা জানান, প্রাথমিক জিজ্ঞাসাবাদে চারজনই স্বীকার করেছেন, গুলশান ডাকঘরের পিয়ন আবদুর রব, রশীদ ও জালাল ডাকযোগে আসা ক্রেডিট কার্ড বিতরণ না করে বিক্রি করে দিতেন।
সূত্র জানায়, ক্রেডিট কার্ড চুরির ঘটনায় পুলিশ গুলশান ডাকঘরের পিয়ন আবদুর রব, কামাল আহমেদ ওরফে নূরুল আমিন, তাঁর সহযোগী রাসেল আহমেদ এবং আনোয়ার হোসেনকে গ্রেপ্তার করে। গ্রেপ্তারের পর জিজ্ঞাসাবাদে ডাকপিয়ন আবদুর রব ডিবির জিজ্ঞাসাবাদে জানান, ডাকযোগে আসা পার্সেল থেকে ক্রেডিট কার্ড পেলেই সেগুলো নিবন্ধন খাতায় না লিখে নিজের কাছে রেখে দিতেন তিনি। পরে এসব কার্ড নুরুল আমিনের কাছে ১০ হাজার টাকা করে বিক্রি করতেন।
ডিবির জ্যেষ্ঠ সহকারী কমিশনার মশিউর রহমান জানান, এ চক্রের নেতা নুরুল আমিন ডাক বিভাগের কর্মচারীদের কাছ থেকে ক্রেডিট কার্ড কিনে আরেক সদস্য রাসেলকে দিতেন। রাসেল এসব কার্ড কার্ডের মালিক সেজে ঢাকা ও চট্টগ্রামের বিভিন্ন বিপণিবিতান থেকে ইলেকট্রনিকস-সামগ্রী ও আসবাবপত্র কিনতেন। পরে এসব জিনিসপত্র ১০ থেকে ১৫ শতাংশ কমিশনে বিক্রি করেন।
গ্রেপ্তার হওয়া নুরুল আমিন জানান, ক্রেডিট কার্ড দিয়ে তাঁরা দেশে ও দেশের বাইরে থেকে তৈরি পোশাক ও প্রসাধনী কিনে ঢাকার নামকরা দোকানে বিক্রি করতেন।
﻿
বৈদেশিক আয় দিয়ে ব্যয় মিটছে না
সামাল দেওয়া যাচ্ছে না বৈদেশিক খাত। আয় দিয়ে ব্যয় মিটছে না। তাই হিসাব মেলাতে হিমশিম খেতে হচ্ছে সরকারকে।
প্রতিদিনই কমছে বিদেশি মুদ্রার মজুদ (রিজার্ভ)। বাড়ছে ডলারের দাম। আর এর প্রভাবে মূল্যস্ফীতির ওপর চাপ বাড়ছে।
গত ছয় বছরের বেশি সময় ধরে চলতি খাতের আয়-ব্যয়ে ছিল উদ্বৃত্ত। কিন্তু গেল অক্টোবর মাসের হিসাবে দেখা যাচ্ছে, সেখানেও এখন ঘাটতি। এতে অস্বস্তিতে পড়েছেন নীতিনির্ধারকেরা।
বেসামরিক বিমান চলাচল ও পর্যটনমন্ত্রী ফারুক খানের (সদ্য সাবেক বাণিজ্যমন্ত্রী) নেতৃত্বে একদল ব্যবসায়ী গত জুনে আফ্রিকায় কৃষিজমি কিনতে মূলধন আকারে দেশ থেকে বিদেশি মুদ্রা নিয়ে যেতে ব্যাপক তৎপরতা চালিয়েছিলেন। তখন বলা হচ্ছিল, বাংলাদেশ ব্যাংক নেতিবাচক দৃষ্টিভঙ্গি নিয়ে বিপুল পরিমাণ বৈদেশিক মুদ্রার রিজার্ভ ধরে বসে আছে। কিন্তু কয়েক মাসেই পরিস্থিতি উল্টে গেছে। রিজার্ভ নেমে এসেছে ৯২৫ কোটি (৫ ডিসেম্বরের দিন শেষের হিসাবে) ডলারে। এ দিয়ে মাত্র ৭০-৭২ দিনের আমদানি ব্যয় মেটানো সম্ভব। সাধারণভাবে বলা হয়, অন্তত তিন মাসের আমদানি ব্যয়ের পরিমাণ রিজার্ভ থাকা প্রয়োজন।
বৈদেশিক খাতের এই ভারসাম্যহীনতায় সামষ্টিক অর্থনীতিতে সংকট দেখা দিয়েছে। রপ্তানি-আয়ে প্রবৃদ্ধি হলেও তার চেয়ে বেশি হারে বেড়েছে আমদানি। এত দিন এই বাণিজ্য ঘাটতি মেটানো হতো প্রবাসীদের পাঠানো আয় (রেমিট্যান্স) দিয়ে। কিন্তু বিশ্ব-অর্থনীতিতে মন্দার পাশাপাশি মধ্যপ্রাচ্যজুড়ে রাজনৈতিক অস্থিরতায় এ খাতে প্রবৃদ্ধি আর আগের মতো নেই।
আবার আশানুরূপ বৈদেশিক সাহায্যও মিলছে না, কিন্তু ব্যয় পরিকল্পনা আগের মতোই। এরই মধ্যে পুরো বছরের ব্যয় মেটানোর অর্থ ইতিমধ্যেই সরকার ব্যাংক খাত থেকে ধার করে নিয়েছে। প্রকল্প সাহায্যের বৈদেশিক মুদ্রা না এলেও স্থানীয় মুদ্রার বিনিময়ে তা আমদানি করা হয়েছে। এতে সাম্প্রতিক সময়ে বৈদেশিক লেনদেনের ভারসাম্যে বড় ধরনের চাপ তৈরি হয়েছে।
আন্তর্জাতিক মুদ্রা তহবিলের (আইএমএফ) একটি মিশন দেশে অবস্থান করছে। বাংলাদেশকে ১০০ কোটি ডলারের ঋণসহায়তা দেওয়া যায় কি না, তার বিচার-বিশ্লেষণ করছে দলটি। সরকারি সূত্রগুলো জানাচ্ছে, আইএমএফের দৃষ্টিভঙ্গি হলো, সাশ্রয়ী মূল্যে ঋণ পেতে হলে অর্থনীতির নানা ক্ষেত্রে শৃঙ্খলা থাকতে হবে।
সামগ্রিক বিষয় নিয়ে বাংলাদেশ ব্যাংকের সাবেক গভর্নর সালেহউদ্দিন আহমেদ প্রথম আলোকে বলেন, বহুমাত্রিক চ্যালেঞ্জের মধ্যে পড়েছে দেশের অর্থনীতি। এত দিন অভ্যন্তরীণ ক্ষেত্রে কিছু চ্যালেঞ্জ ছিল, কিন্তু এখন আন্তর্জাতিক পরিস্থিতি তার সঙ্গে যুক্ত হয়েছে। তিনি পরামর্শ দেন, এখনই সরকারকে এসব স্বীকার করে প্রয়োজনীয় ব্যবস্থা নিতে হবে। ব্যয় সংকোচনের পাশাপাশি অভ্যন্তরীণ চ্যালেঞ্জগুলো ভালো ব্যবস্থাপনায় আনতে এবং বিদেশ থেকে অর্থ আনতে সঠিক পদক্ষেপ নিতে হবে।
লেনদেন-পরিস্থিতি: গত অক্টোবর মাসে চলতি হিসাবে ঘাটতি হয়েছে ৩৭ কোটি ২০ লাখ ডলার। নভেম্বর মাসে এই ঘাটতি আরও বাড়ার আশঙ্কা রয়েছে। কেননা এই সময়ে প্রবাসী-আয় কমেছে, তৈরি পোশাক খাতেও রপ্তানি-আয় কমবে বলে মনে করা হচ্ছে।
চলতি অর্থবছরের জুলাই-অক্টোবর সময়ে রপ্তানি-আয় হয়েছে ৮১৮ কোটি ডলার বা প্রবৃদ্ধি ২১ দশমিক ৪২ শতাংশ। এ সময়ে আমদানি ব্যয় হয়েছে এক হাজার ১২৮ কোটি ডলার বা ৩১ দশমিক ৭৮ শতাংশ। তাই বাণিজ্য ঘাটতি ৩১০ কোটি ডলার। এর সঙ্গে সেবা খাতে আয়-ব্যয়, বিদেশি বিনিয়োগের মুনাফা স্থানান্তরের অঙ্কটা অনেক বড়। বিপরীতে প্রবাসী-আয় হয়েছে ৪০১ কোটি ডলার বা প্রায় ১২ শতাংশ।
অন্যদিকে অক্টোবর পর্যন্ত মূলধনি আয় হয়েছে সামান্য। এতে সামগ্রিক লেনদেন ঘাটতি হয়েছে ৩৮ কোটি ৪০ লাখ ডলার। এ সময়ে নেট বৈদেশিক আয় হয়েছে মাত্র ৮৮ লাখ ডলার।
আমদানিতে নজরদারি: পরিস্থিতি সামলাতে বাংলাদেশ ব্যাংক আমদানি ব্যয়ের বিভিন্ন ক্ষেত্রে নজরদারি বাড়ানোর পদক্ষেপ নিচ্ছে। বিশ্লেষণ করা হচ্ছে তথ্য-উপাত্ত। কয়েকটি ক্ষেত্রে হঠাৎ অতিরিক্ত আমদানিও নজরে এসেছে।
সম্প্রতি বাণিজ্য মন্ত্রণালয় কেন্দ্রীয় ব্যাংকের কাছে অপ্রয়োজনীয় আমদানি পণ্যের তালিকা চেয়েছিল। কিন্তু বাংলাদেশ ব্যাংক বলছে, তাদের কাছে অপ্রয়োজনীয় পণ্য বলে কোনো তালিকা নেই।
মুদ্রানীতির পদক্ষেপ: সূত্র বলছে, গেল সপ্তাহে ব্যাংক খাতে কিছুটা অতিরিক্ত তারল্য সৃষ্টি হয়েছিল। আন্তব্যাংক মুদ্রা বাজারে কলমানির সুদের হারও ছিল বেশ নিম্নমুখী, ৬-৭ শতাংশ।
এই তারল্যের কারণে আমদানি বাড়ার প্রবণতা এবং আরেক দফা মূল্যস্ফীতির আশঙ্কা থেকে যায়। এ বিবেচনায় ডিসেম্বরের শুরুতে বাংলাদেশ ব্যাংক ট্রেজারি বিলের রেপো নিলামে সুদের হার কিছুটা বাড়ানোর চিন্তা করেছিল। লক্ষ্য ছিল ‘টাকা সস্তা’ ভাবটি আটকে দেওয়া। এতে কলমানি ও ব্যাংকঋণের সুদহার কিছুটা বেড়ে আমদানি প্রবণতা কমবে। কিন্তু, শেয়ারবাজারের ক্রমহ্রাসমান পরিস্থিতিতে দোদুল্যমানতায় ছিল কেন্দ্রীয় ব্যাংক। শেষ পর্যন্ত গত বুধবার থেকে রেপো নিলামে অর্থ ছাড় বা ব্যাংকগুলোকে তারল্যসহায়তা কমিয়ে দিয়েছে বাংলাদেশ ব্যাংক। এ খবরে কলমানির সুদ বেড়ে হয় ১৪-১৫ শতাংশ, আর বৃহস্পতিবার তা হয়েছে ২২ শতাংশ। এদিন এক দিনের শর্তে ডলার-টাকা বিনিময় (সেল-বাই সোয়াপ) ও আন্তব্যাংক রেপোর সুদ হয় ৩৫ শতাংশ।
বিদেশ থেকে বেসরকারি খাতের ঋণ চেষ্টা: বাজেটে ব্যাংকঋণের লক্ষ্যমাত্রা ছাড়িয়ে গেলেও সরকারের অর্থের চাহিদা এখনো মেটেনি। আবার বিদেশি মুদ্রারও জোগান প্রয়োজন। এসব কারণে সার্বভৌম ঋণ নেওয়ার পরিকল্পনা চলছে। যদিও ইতালি সম্প্রতি বন্ড ছেড়ে যে ঋণ নিয়েছে, তার সুদহার ছিল সাড়ে ৭ শতাংশ। এ পরিস্থিতিতে বাংলাদেশের মতো ছোট ও দুর্বল অর্থনীতির দেশ বন্ড ছাড়লে বিদেশিদের কাছে তা আকর্ষণীয় হবে কি না, সে প্রশ্নও রয়েছে। আবার বাংলাদেশে বিদেশি মুদ্রার রিজার্ভও কম। এই অবস্থায় বন্ডের সুদও বেশি হবে।
মালয়েশিয়া থেকে বন্ড ছেড়ে সস্তায় অর্থ সংগ্রহ করা হবে বলে সরকারের বিভিন্ন পক্ষ থেকে বলা হচ্ছে। এ নিয়ে সমালোচনাও রয়েছে। কেননা, মালয়েশিয়ায় সারা বিশ্বের অনেক কালোটাকা (অবৈধ আয়) জমা আছে, যার মধ্যে বাংলাদেশিদেরও অর্থ রয়েছে। অবৈধভাবে মালয়েশিয়ায় পাঠানো অর্থ দেশে ঢোকাতেই এজাতীয় ঋণ নিতে কেউ কেউ উৎসাহ দিচ্ছে কি না, সে প্রশ্নও উঠেছে।
﻿

টানা ছয় দিনের দরপতনে সূচক কমল ৪২২ পয়েন্ট
ঢাকা স্টক এক্সচেঞ্জের সামনে বিনিয়োগকারীদের বিক্ষোভ
দেশের শেয়ারবাজারে টানা ছয় দিন ধরে দরপতন ঘটেছে। চলতি মাসের প্রথম কার্যদিবস থেকে শুরু হওয়া এই দরপতন গতকাল রোববারও অব্যাহত ছিল।
ছয় দিনের টানা দরপতনে প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক কমেছে প্রায় ৪২২ পয়েন্ট। এর মধ্যে গতকাল এক দিনেই ডিএসইর সাধারণ সূচক প্রায় ৮৫ পয়েন্ট কমে নেমে এসেছে চার হাজার ৮৪৭ পয়েন্টে। গত ১৫ নভেম্বরের পর এটিই ডিএসইর সাধারণ মূল্যসূচকের সর্বনিম্ন অবস্থান। ওই দিন সূচক ছিল চার হাজার ৬৪৯ পয়েন্ট।
দরপতনের প্রতিবাদে গতকালও রাজধানীর মতিঝিলে ডিএসই ভবনের সামনের সড়কে বিক্ষোভ করেছেন একদল বিনিয়োগকারী। লেনদেন শেষে বিক্ষোভকারীরা মিছিল নিয়ে বাংলাদেশ ব্যাংক ভবনের সামনে অবস্থান নেন। বিক্ষোভ চলাকালে বেশ কয়েক ঘণ্টা ডিএসই ভবনের সামনের সড়কে যান চলাচল ছিল বন্ধ।
ডিএসই সূত্র জানায়, সকালে দরপতন দিয়ে লেনদেন শুরুর পর বেলা সাড়ে ১১টার দিকে কিছুসংখ্যক বিনিয়োগকারী ডিএসইর এনেক্স ভবনের বেশ কয়েকটি ব্রোকারেজ হাউসে হানা দেন। এ সময় তাঁরা ওই সব হাউসের বিনিয়োগকারীদের আন্দোলনে অংশ নেওয়া এবং হাউসগুলোতে লেনদেন বন্ধ রাখার দাবি জানান। বিনিয়োগকারীদের দাবির মুখে সাময়িকভাবে ওই সব হাউসের লেনদেন বন্ধ রাখা হলেও পরে তা আবার চালু করা হয়।
মূল্যসূচকের পতন দিয়েই গতকাল সপ্তাহের প্রথম কার্যদিবসের লেনদেন শুরু হয়। প্রথম ২০ মিনিটের মধ্যেই ডিএসইর সাধারণ সূচক আগের দিনের চেয়ে প্রায় ৮৭ পয়েন্ট কমে যায়। এরপর বেলা একটা পর্যন্ত সূচকের কিছুটা উত্থান-পতন ঘটে। কিন্তু তাতেও পতন থামেনি।
জানতে চাইলে এসইসির সাবেক চেয়ারম্যান ফারুক আহমেদ সিদ্দিকী প্রথম আলোকে বলেন, ‘বাজারের মূল্যসূচক এখন পাঁচ হাজার পয়েন্টের নিচে রয়েছে। কিন্তু গত বছরের একই সময়ের সঙ্গে বিবেচনা করলে সূচক আসলে বর্তমান অবস্থানের চেয়েও অনেক নিচে আছে। কারণ এই এক বছরে বাজারে শেয়ারসংখ্যা অনেক বেড়েছে।’
ফারুক আহমেদ সিদ্দিকী আরও বলেন, ‘দীর্ঘ মেয়াদে এটি খুবই ভালো বিনিয়োগযোগ্য বাজার। তার পরও বাজারে দরপতন চলছে। এর একটি কারণ হতে পারে সরকার ঘোষিত প্রণোদনার পর প্রাতিষ্ঠানিক বিনিয়োগকারীদের কাছ থেকে যে পরিমাণ বিনিয়োগ প্রত্যাশা করা হয়েছিল, প্রতিষ্ঠানগুলো তা পূরণ করতে পারেনি। প্রতিদিনের লেনদেন দেখলেই বোঝা যাচ্ছে প্রতিষ্ঠানগুলো বাজারে খুব একটা সক্রিয় নয়।’
ফারুক আহমেদ সিদ্দিকী বলেন, ‘মূল ব্যবসার ক্ষেত্রে ব্যাংকগুলোতে তারল্যসংকট রয়েছে। এ অবস্থায় তাদের পক্ষে হয়তো বিনিয়োগ বাড়ানো সম্ভব হচ্ছে না। পাশাপাশি বছর শেষের হিসাব-নিকাশের বিষয়ও রয়েছে। এসব কারণে হয়তো ব্যাংকগুলো প্রত্যাশা পূরণ করতে পারছে না।’
তবে গতকাল ডিএসইতে লেনদেনের পরিমাণ সামান্য বেড়েছে। দিন শেষে ডিএসইতে প্রায় ২০৫ কোটি টাকার শেয়ার লেনদেন হয়, যা আগের দিনের চেয়ে তিন কোটি টাকা বেশি।
ঢাকার বাজারে গতকাল ২৫৩টি কোম্পানি ও মিউচুয়াল ফান্ডের লেনদেন হয়। এর মধ্যে ২১৬টিরই দাম কমেছে, বেড়েছে ৩১টির আর অপরিবর্তিত ছিল ছয়টির দাম।
চট্টগ্রাম স্টক এক্সচেঞ্জের (সিএসই) সার্বিক মূল্যসূচক দিন শেষে ২২০ পয়েন্ট কমে দাঁড়িয়েছে ১৩ হাজার ৮৭৮ পয়েন্টে। সিএসইতে গতকাল ১৬২টি কোম্পানি ও মিউচুয়াল ফান্ডের লেনদেন হয়। এর মধ্যে ১৩৮টিরই দাম কমেছে, বেড়েছে ১৯টির আর অপরিবর্তিত ছিল পাঁচটির দাম। দিন শেষে চট্টগ্রামের বাজারে ২৮ কোটি টাকার লেনদেন হয়, যা আগের দিনের চেয়ে প্রায় তিন কোটি টাকা কম।
এসইসি-আইএমএফ বৈঠক: দেশের পুঁজিবাজারের স্থিতিশীলতার প্রয়োজনে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনের (এসইসি) ক্ষমতা, দক্ষতা ও স্বাধীনতা বাড়ানোর পক্ষে মত দিয়েছে আন্তর্জাতিক মুদ্রা তহবিল বা আইএমএফ। একই সঙ্গে আন্তর্জাতিক আর্থিক প্রতিষ্ঠানটি পুঁজিবাজারসংশ্লিষ্ট বিভিন্ন প্রতিষ্ঠানের মধ্যে সমন্বয় বাড়ানোরও তাগিদ দেয়।
গতকাল রোববার সকালে এসইসির শীর্ষস্থানীয় কর্মকর্তাদের সঙ্গে এক বৈঠকে সফরকারী আইএমএফের প্রতিনিধিদলের সদস্যরা এসব তাগিদ দেন। এসইসি পুনর্গঠনের পর আইএমএফ প্রতিনিধিদলের সঙ্গে এটিই ছিল প্রথম আনুষ্ঠানিক বৈঠক।
সালমান এফ রহমানের শেয়ার কেনার ঘোষণা: শেয়ারবাজারে তালিকাভুক্ত বেক্সিমকো লিমিটেড ও বেক্সিমকো ফার্মার পাঁচ লাখ করে মোট ১০ লাখ শেয়ার কেনার ঘোষণা দিয়েছেন কোম্পানি দুটির অন্যতম উদ্যোক্তা পরিচালক সালমান এফ রহমান। ৩০ কার্যদিবসের মধ্যে বাজারমূল্যে তিনি এ শেয়ার কিনবেন। গতকাল এ খবর ডিএসইর ওয়েবসাইটে প্রকাশ করা হয়। তালিকাভুক্ত কোম্পানির উদ্যোক্তা পরিচালকদের ন্যূনতম শেয়ার ধারণের বাধ্যবাধকতা আরোপের পর এ ঘোষণা দেওয়া হলো।
এদিকে কোম্পানির কাজে গতকাল এসইসির চেয়ারম্যানের সঙ্গে সাক্ষাৎ করেন সালমান এফ রহমান। সাক্ষাৎ শেষে সাংবাদিকদের তিনি বলেন, চলতি মাসের শেষে অথবা জানুয়ারির প্রথম সপ্তাহে বাজার স্থিতিশীলকরণ তহবিলের কার্যক্রম শুরু হবে। বাজার পরিস্থিতি সম্পর্কে তিনি বলেন, ‘এসইসি যেসব পদক্ষেপ নিয়েছে সেগুলো বাস্তবায়িত হলে বাজার স্বাভাবিক হয়ে আসবে। তবে এ ক্ষেত্রে সময়ের প্রয়োজন রয়েছে।’
﻿

৮৪ কেজি আলুর দাম ৫০ টাকা!
নিশ্চিত লোকসানের কথা ভেবে জয়পুরহাটের আক্কেলপুরে একটি হিমাগারে রাখা ১৫ হাজার বস্তা আলু কেউ তুলতে আসছে না। হিমাগার কর্তৃপক্ষ খরচা ওঠাতে প্রতি বস্তা আলু (৮৪ কেজি) ৫০ টাকায় বিক্রি করছে।
গোপীনাথপুর হিমাগার সূত্রে জানা গেছে, চলতি বছর এই হিমাগারে ৯০ হাজার বস্তা আলু সংরক্ষণ করা হয়। এসব আলু তুলতে গত ১৫ নভেম্বর পর্যন্ত সময় বেঁধে দেওয়া হয়। নির্ধারিত সময়ের মধ্যে ৭৫ হাজার বস্তা আলু তুলে নেন মালিকেরা। বাকি আলু কেউ তুলতে আসেনি।
হিমাগারের ব্যবস্থাপক হাতেম আলী মণ্ডল জানান, হিমাগারের খরচ ওঠাতে তাঁরা প্রতি বস্তা আলু ৫০ টাকায় বিক্রি করছেন। অথচ একটি খালি বস্তার দাম ৭০ টাকা।
﻿
শুল্কায়ন কক্ষে প্রবেশে বাধা
চট্টগ্রাম কাস্টম হাউসে বিক্ষোভ
চট্টগ্রাম কাস্টম হাউসের শুল্কায়ন কক্ষে ঢুকতে বাধা দেওয়ার জের ধরে গতকাল রোববার সিঅ্যান্ডএফ প্রতিষ্ঠানের কর্মচারীরা বিক্ষোভ করেছেন। পরে ঊর্ধ্বতন কর্তৃপক্ষের হস্তক্ষেপে পরিস্থিতি স্বাভাবিক হয়।
সংশ্লিষ্ট ব্যক্তিদের সঙ্গে কথা বলে জানা যায়, শুল্কায়ন কক্ষে দলিলপত্র যাচাই করে আমদানি পণ্যের শুল্ক-কর নির্ধারণ করেন কাস্টম হাউসের কর্মকর্তারা। এত দিন এসব কক্ষে পণ্য খালাসকারী সিঅ্যান্ডএফ প্রতিষ্ঠানের কর্মচারীরা প্রবেশ করতে পারতেন। কিন্তু এতে বিশৃঙ্খলা সৃষ্টি হওয়ায় গতকাল থেকে কর্মচারীদের এসব কক্ষে ঢুকতে দেওয়া হয়নি, বরং কক্ষের বাইরে কাউন্টার দিয়ে দলিলপত্র জমা নেওয়ার নতুন বিধান চালু হয়। এতে শুল্কায়নে বেশি সময় লাগার অভিযোগে কর্মচারীরা বাইরে এসে বিক্ষোভ মিছিল করেন। বেলা ১১টা থেকে প্রায় চার ঘণ্টা তাঁরা বিক্ষোভ করেন।
এই পরিস্থিতিতে দুপুরে সিঅ্যান্ডএফ এজেন্টস আসোসিয়েশন ও কর্মচারী ইউনিয়নের নেতাদের সঙ্গে বৈঠকে বসেন কাস্টম হাউসের ঊর্ধ্বতন কর্মকর্তারা। বৈঠকে সিদ্ধান্ত নেওয়া হয়, সিঅ্যান্ডএফ প্রতিষ্ঠানের পরিচয়পত্র ছাড়া শুল্কায়ন কক্ষে কেউ ঢুকতে পারবেন না। এ ছাড়া প্রতি সপ্তাহে একবার সিঅ্যান্ডএফ এজেন্টস ও কর্মচারী ইউনিয়নের নেতাদের সঙ্গে বসে উদ্ভূত সমস্যার সমাধান করা হবে বলেও সিদ্ধান্ত নেওয়া হয়। পরে বেলা তিনটা থেকে পরিস্থিতি স্বাভাবিক হয়।
চট্টগ্রাম ক্লিয়ারিং অ্যান্ড ফরওয়ার্ডিং এজেন্টস কর্মচারী ইউনিয়নের সভাপতি আবুল কাশেম প্রথম আলোকে বলেন, দীর্ঘদিনের হয়রানির কারণে মূলত এই বিক্ষোভ হয়েছে। আমদানি পণ্যের সর্বোচ্চ মূল্যের ওপর শুল্ক-কর নির্ধারণ, কাস্টম হাউসের নিচের স্তরে ফাইল অনুমোদনে সময়ক্ষেপণ—এসব কারণে কর্মচারীরা ক্ষুব্ধ হয়ে ওঠেন।
কাস্টম হাউসের অতিরিক্ত কমিশনার মতিউর রহমান বলেন, শুল্কায়ন-সংক্রান্ত বিষয়ে কেউ হয়রানির শিকার হলে ঊর্ধ্বতন কর্মকর্তাদের কাছে অভিযোগ জানাতে পারেন। কিন্তু সমস্যার কথা না জানিয়ে এভাবে বিক্ষোভ করা উচিত হয়নি।
শুল্কায়ন প্রক্রিয়ায় বিলম্বের অভিযোগ প্রসঙ্গে মতিউর রহমান বলেন, শুল্ক-কর নির্ধারণ হওয়ার পরও অনেক আমদানি চালানের বিপরীতে শুল্ক-কর জমা দেওয়া হয়নি। এখন পর্যন্ত এ রকম প্রায় দুই হাজার ৪০০ আমদানি চালান পড়ে আছে, যেগুলোতে সরকারের এক হাজার কোটি টাকার রাজস্ব আটকে আছে।
প্রসঙ্গত, চট্টগ্রাম বন্দর দিয়ে আমদানি হওয়া পণ্যের শুল্ক-কর আদায় করে কাস্টম হাউস। প্রতি কার্যদিবসে গড়ে এই কাস্টম হাউস ৮০ থেকে ৮৫ কোটি টাকার রাজস্ব আদায় হয়ে থাকে।


ডিএসইতে স্যামসন চৌধুরীর স্মরণসভা অনুষ্ঠিত
দেশের প্রখ্যাত ব্যবসায়ী ও শিল্পোদ্যোক্তা প্রয়াত স্যামসন এইচ চৌধুরী স্মরণে এক সভার আয়োজন করে ঢাকা স্টক এক্সচেঞ্জ (ডিএসই)। আজ বৃহস্পতিবার বিকেল চারটায় ডিএসইর মূল ভবনে এই স্মরণসভার আয়োজন করা হয়।
স্মরণসভায় স্বাগত বক্তব্যে ডিএসইর সভাপতি শাকিল রিজভী বলেন, একজন ভালো শিল্পোদ্যোক্তা হতে হলে যেসব গুণ থাকা দরকার, তা সবই স্যামসন এইচ চৌধুরীর মধ্যে ছিল। পুঁজিবাজারের উন্নয়নে তাঁর অবদান ছিল অসামান্য। তিনি ব্যবসায়ী, উদ্যোক্তার পাশাপাশি সিডিবিএলের চেয়ারম্যানও ছিলেন। বিশেষ করে ডিএসইতে তাঁর অগ্রণী ভূমিকার কথা সবাই স্মরণ করবে। তিনি শেয়ারহোল্ডারদের সম্মান করতেন। তাঁর ওপর মানুষের যথেষ্ট আস্থা ছিল। ডিএসই পরিবারের সবাই তাঁকে সব সময় স্মরণে রাখবে।
ডিএসইর পরিচালক আহমেদ রশিদ লালী তাঁর বক্তব্যে বলেন, স্যামসন এইচ চৌধুরী শুধু নিজের জন্য কাজ করেছেন, তা নয় বরং তিনি পুরো দেশের জন্য কাজ করেছেন। তাই দেশের মানুষ তাঁর কথা মনে রাখবে।
সাবেক সভাপতি রকিবুর রহমান বলেন, ‘পুঁজিবাজারের মাধ্যমে শিল্পোন্নয়ন যে সম্ভব, এটা তিনি মনেপ্রাণে বিশ্বাস করতেন। বিভিন্ন সময়ে পুঁজিবাজারের সংকটকালীন মুহূর্তে তিনি নেতৃত্ব দিয়েছেন। তাই তাঁকে হারিয়ে আমরা একজন অভিভাবক হারালাম।’
তপন চৌধুরী বলেন, ‘আমার বাবা সততা ও মূল্যবোধে বিশ্বাসী ছিলেন। তিনি কখনো পয়সার বিষয়টি চিন্তা করতেন না। তিনি ছিলেন পরিশ্রমী ও দেশপ্রেমিক। তিনি বলতেন নিজের মধ্যে পরিবর্তন আনলে দেশের পরিবর্তন আসবে।’
তপন চৌধুরী তাঁর বাবার স্মৃতিচারণা করে বলেন, ‘যেখানেই যাই, নিজের পরিচয় দিতে পারিনি। সবাই আমার বাবার পরিচয়েই আমাকে চিনতেন। এ রকম পিতা পাওয়া সত্যিই গর্বের বিষয়।’
এ সময় ডিএসইর জ্যেষ্ঠ সহসভাপতি আহসানুল ইসলাম, সহসভাপতি মো. শাহজাহান, সিইও মোশাররফ এম হোসেন, সদস্য আবদুর রহমান, মেহনাজ মান্নান ইমন, এম এ হাসেমসহ ডিএসইর নেতা ও কর্মকর্তারা উপস্থিত ছিলেন।


দুবাইয়ের প্রধান নির্বাহীকে রক্ষার চেষ্টা করছে জনতা ব্যাংক!
ভুয়া জাহাজীকরণ দলিল দিয়ে জনতা ব্যাংকের দুবাই শাখা থেকে কোটি কোটি টাকা আত্মসাতের ঘটনায় ‘বিশেষ কাউকে’ রক্ষার চেষ্টা করা হচ্ছে বলে অভিযোগ উঠেছে।
বাংলাদেশ ব্যাংকের অনুসন্ধানে এ ঘটনায় ব্যাংকের দুবাইয়ের প্রধান নির্বাহী বা সিইও সফিকুল ইসলামকে অভিযুক্ত করে তাঁর বিরুদ্ধে শাস্তিমূলক ব্যবস্থা নেওয়ার সুপারিশ করা হয়। কিন্তু জনতা ব্যাংকের নিজস্ব তদন্তে তাঁকে ছাড় দেওয়া হয়েছে বলে অভিযোগ রয়েছে।
উল্লেখ্য, ভুয়া জাহাজীকরণ দলিল দিয়ে জনতা ব্যাংকের দুবাই শাখা থেকে কোটি কোটি টাকা আত্মসাৎ করার তথ্য পাওয়া গিয়েছিল বাংলাদেশ ব্যাংকের এক প্রতিবেদনে। প্রথম আলোয় গত বছরের জুলাইয়ের মাঝামাঝি সময়ে ‘ভুয়া এলসি দিয়ে অর্থ লোপাট’ শিরোনামে তা প্রকাশিত হয়। এতে বলা হয়েছিল, মেসার্স স্টিভেন ফ্রস্ট নামের এক প্রতিষ্ঠানের মাধ্যমে ব্যাংকের কর্মকর্তাদের যোগসাজশে এই কর্মকাণ্ড হয়েছে।
স্টিভেন ফ্রস্টের ব্যবস্থাপনা পরিচালক (এমডি) হচ্ছেন জনৈক নাজমুল হক। চেক জালিয়াতির এক মামলায় সংযুক্ত আরব আমিরাতের (ইউএই) পুলিশ নাজমুল হককে খুঁজছে। নাজমুল হক পালিয়ে দেশে এসে একই ব্যবসার নতুন ফন্দি আঁটতে থাকে।
প্রথম আলোর প্রতিবেদন ধরে জনতা ব্যাংক তা অনুসন্ধানের সিদ্ধান্ত নেয়। যদিও এর আগেই বাংলাদেশ ব্যাংক তাদের প্রতিবেদনের তথ্য ব্যাংকের পরিচালনা পর্ষদে জানিয়েছিল। জনতা ব্যাংকের অনুসন্ধান প্রতিবেদনেও ঘটনার সত্যতা পাওয়া গেলেও তাতেদুবাইয়ের সিইওকে রক্ষার চেষ্টা হয়েছে বলে অভিযোগ রয়েছে।
বাংলাদেশ ব্যাংকের সূত্র বলছে, প্রতিবেদনের প্রয়োজনীয় সব ধরনের প্রমাণ তাদের হাতে রয়েছে। প্রথম আলোর কাছে যেসব কাগজপত্র রয়েছে, তাতেও দেখা যায়, মেসার্স স্টিভেন ফ্রস্টের এলসি খুলতে দেরি হওয়ায় সিইও শাখা ব্যবস্থাপককে শক্ত চিঠিও দিয়েছেন। চিঠিতে সিইও আরও বলেছেন, ইতিপূর্বে টেলিফোনে ইস্যুগুলো সমাধা করতে নির্দেশনা দেওয়া হয়েছিল। গ্রাহক এসব তথ্য প্রধান কার্যালয়কেও জানিয়েছে। প্রধান কার্যালয় থেকেও টেলিফোনে সিইওকে জবাবদিহি করতে হচ্ছে।
এরই পরিপ্রেক্ষিতে চিঠিতে সিইও শাখা ব্যবস্থাপককে নতুন করে নির্দেশনা দেন যে কোনো বিলম্ব ছাড়াই মেসার্স স্টিফেন ফ্রস্টের এলসিগুলো খুলতে হবে।
শাখা ব্যবস্থাপক আবদুল মোমেনও অনুসন্ধান কমিটির কাছে দেওয়া নিজ হাতে লেখা তাঁর চিঠিতেও এসব তথ্য জানিয়েছেন। তিনি চিঠিতে বলেন, ‘আমার দায়িত্বকালের মধ্যে সিইও দুবাই ক্যাম্প খুলেছেন এবং তাঁর নির্দেশমতোই আমি সব এলসি খুলেছি এবং অন্যান্য কাজ করেছি।’ তিনি আরও বলেন, এলসির কাগজপত্র সংরক্ষণ করা, নথিভুক্ত করাসহ যাবতীয় দলিলাদি হস্তান্তর করার বিষয় নির্বাহী কর্মকর্তা এ টি এম শাহাবুদ্দিন এবং দুবাই ক্যাম্পে অবস্থানকারী প্রধান নির্বাহী সফিকুল ইসলাম জানেন।
জনতা ব্যাংকের অনুসন্ধান কমিটির প্রধান ছিলেন মহাব্যবস্থাপক এম জহিরুল আলম। গতকাল সিইওকে ছাড় দেওয়ার বিষয়ে জানতে চাইলে তিনি তাৎক্ষণিকভাবে তিন মাস আগের অনুসন্ধানের বিষয়ে পুরোপুরি স্মরণ করতে পারছেন না বলে জানান।
যেভাবে জালিয়াতি: জাতিসংঘের কিছু বিধিনিষেধ থাকায় ইরান থেকে বাংলাদেশে সরাসরি পণ্য আমদানি করা যায় না। মেসার্স স্টিভেন ফ্রস্ট দুবাই থেকে মধ্যস্থতকারী প্রতিষ্ঠান হিসেবে এই পণ্য আমদানি করে বাংলাদেশে রপ্তানির উদ্যোগ নেয়। এ জন্য জনতা ব্যাংকের দুবাই শাখায় ঋণপত্র বা এলসি খুলে পণ্য এনে তারপর তা পাঠায় চট্টগ্রাম বন্দরে।
স্টিভেন ফ্রস্ট ইরান থেকে পণ্য আমদানির জন্য এলসি খুললে রপ্তানিকারক পণ্য পাঠিয়ে জাহাজীকরণ দলিল দেয় জনতা ব্যাংক দুবাই শাখাকে। শাখা স্টিভেন ফ্রস্টের অনুমোদন নিয়ে ইরানের সংশ্লিষ্ট ব্যাংকে স্বীকৃতিপত্র (এক্সসেপটেন্স) পাঠিয়ে দেয়। আবার আমদানির মূল্য না নিয়েই স্টিভেন ফ্রস্টকে জাহাজীকরণ দলিল দিয়ে দিয়েছে। স্টিভেন ফ্রস্ট তা চট্টগ্রামে পাঠিয়ে দেওয়ায় পণ্য খালাসও হয়ে গেছে।
এদিকে স্বীকৃতিপত্র পাওয়ার তিন মাস পর ইরানের ব্যাংক অর্থ পরিশোধের জন্য জনতা ব্যাংককে চিঠি দেয়।ব্যাংক কোম্পানিটির কাছে টাকা চাইলে ত্রুটিপূর্ণ দলিল উল্লেখ করে প্রতিষ্ঠানটি অর্থ পরিশোধ করেনি। ইরানের ব্যাংক দলিলটি ফেরত চাইলে স্টিভেন ফ্রস্ট জনতা ব্যাংকের কর্মকর্তাদের যোগসাজশে বিএল ছাড়া দলিল পাঠিয়ে দেয়। বিষয়টি ইরানের সংশ্লিষ্ট ব্যাংক তাদের কেন্দ্রীয় ব্যাংকের কাছে অভিযোগ করলে সেন্ট্রাল ব্যাংক অব ইরান অভিযোগটি বাংলাদেশ ব্যাংককে জানায়। এর পরই বাংলাদেশ ব্যাংক এ নিয়ে তদন্ত করে।
খুলনাসহ ৩৩ জেলায় জ্বালানি তেল নিয়ে ধর্মঘট চলছে
খুলনাসহ দেশের দক্ষিণ-পশ্চিমাঞ্চলের ৩৩টি জেলায় চার জ্বালানি তেল পরিবহন ও বিতরণকারীদের ডাকা ধর্মঘট অব্যাহত রয়েছে।
টানা ধর্মঘটের কারণে এই অঞ্চলের অধিকাংশ পেট্রলপাম্প এর মধ্যে বন্ধ হয়ে গেছে। এতে যানবাহন চলাচলে সংকট তৈরি হয়েছে এবং বোরো চাষিরা চরম বিপাকে পড়েছেন।
জ্বালানি তেলের ডিলার্স কমিশন ও ট্যাংকলরির ভাড়া বাড়ানোর দাবিতে বাংলাদেশ পেট্রোলিয়াম ডিলার্স ডিস্ট্রিবিউটরস এজেন্টস অ্যান্ড পেট্রলপাম্প ওনার্স অ্যাসোসিয়েশন ৮ জানুয়ারি থেকে অনির্দিষ্টকালের ধর্মঘটের ডাক দেয়। দেশের দক্ষিণ-পশ্চিমাঞ্চলের ১৫ জেলায় এই ধর্মঘট শুরু হলেও ১০ জানুয়ারি থেকে বরিশাল ও রাজশাহী বিভাগের আরও ১৮টি জেলার ব্যবসায়ীরা এ আন্দোলনে যোগ দেন। ফলে ৩৩টি জেলায় জ্বালানি তেল সরবরাহ বন্ধ হয়ে পড়ে।
এদিকে ধর্মঘটের চতুর্থ দিনে গতকাল বুধবার বিকেলে জ্বালানি মন্ত্রণালয়ে এক যৌথ সভা হলেও এতে কোনো সমঝোতা বা সিদ্ধান্ত হয়নি। সমিতির নেতারা একপর্যায়ে সভা ত্যাগ করেন বলে জানা গেছে।
জ্বালানিসচিব মেজবাহ উদ্দিনের সভাপতিত্বে অনুষ্ঠিত এই সভায় পেট্রোলিয়াম ডিলার্স ডিস্ট্রিবিউটরস অ্যাসোসিয়েশনের সাধারণ সম্পাদক গাজী হাফিজুর রহমান, বাংলাদেশ পেট্রোলিয়াম করপোরেশনের চেয়ারম্যান আবু বক্কর সিদ্দিক, পদ্মা ডিপোর ম্যানেজার মো. সামছুদ্দোহা, মেঘনা ডিপোর ম্যানেজার আবুল খায়ের ও যমুনা ডিপোর ম্যানেজার মিজানুর রহমানসহ ঊর্ধ্বতন কর্মকর্তারা উপস্থিত ছিলেন। এ ছাড়া সমিতির নেতাদের মধ্যে সাজেদুল কবির, মিজানুর রহমান, আবদুল মমিনসহ অন্যরা উপস্থিত ছিলেন।
গাজী হাফিজুর রহমান মুঠোফোনে প্রথম আলোকে বলেন, ‘সভা শুরুর পর তারা পূর্বনির্ধারিত কমিশন দাবি করলে মন্ত্রণালয়ের পক্ষ থেকে তা না মেনে লিটারপ্রতি কমিশন প্রদানের প্রস্তাব দেওয়া হয়। একপর্যায়ে অভিমান করে আমরা মিটিং থেকে বের হয়ে আসি।’
দেশের দক্ষিণ-পশ্চিমাঞ্চলের ২৭০টি তেলের পাম্পের মধ্যে ৯০ শতাংশেরই তেল ফুরিয়ে গেছে।
এদিকে তেল সরবরাহ বিঘ্নিত হওয়ায় খুচরা ব্যবসায়ীদের কাছ থেকে এখন চড়া দামে ডিজেল কিনতে হচ্ছে বলে বোরো চাষিরা অভিযোগ করেছেন।
সংশোধনী
গতকাল প্রথম আলোর ১৫ পাতায় ‘ডুয়েডার পুনর্মিলনী’ বিষয়ক বিজ্ঞপ্তিতে জনাব আমিনুল করিমের ফোন নম্বরটি ভুল হয়েছে বলে জানিয়ে দুঃখ প্রকাশ করেছেন ডুয়েডার সাধারণ সম্পাদক ফরিদউদ্দিন আহমেদ। প্রকৃত নম্বরটি হলো: ০১৭১৩১২২৪৯৫। —বি.স
যমুনা সার কারখানার শ্রমিক-কর্মচারীদের মজুরি কমিশনের দাবি
জামালপুরের সরিষাবাড়ীতে অবস্থিত যমুনা সার কারখানা কোম্পানি লিমিটেডের (জেএফসিএল) শ্রমিক-কর্মচারী ইউনিয়ন মজুরি কমিশন বাস্তবায়নের দাবি জানিয়েছে।
ইউনিয়ন দাবি আদায়ের লক্ষ্যে গতকাল বুধবার সকাল আটটা থেকে ১০টা পর্যন্ত কারখানার প্রধান ফটকের সামনে বিক্ষোভ মিছিল করে এবং এ দুই ঘণ্টায় সার পরিবহন বন্ধ থাকে।
এরপর এক সংবাদ সম্মেলনের আয়োজন করা হয়। এতে বক্তব্য দেন শ্রমিক-কর্মচারী ইউনিয়নের সাধারণ সম্পাদক মতিয়ার রহমান, সহসভাপতি ফারুক হোসেন, রাশেদুল হক, সাবেক সাধারণ সম্পাদক মোয়াজ্জেম হোসেন, ক্রীড়া সম্পাদক খলিলুর রহমান, হাফিজুর রহমান প্রমুখ।
কারখানার ব্যবস্থাপনা পরিচালক অচিন্ত্য কুমার দেব প্রথম আলোকে জানান, সকালে শ্রমিক-কর্মচারীদের বিক্ষোভের সময় দুই ঘণ্টা সার সরবরাহ বন্ধ ছিল।
রামুতে সুপারির বেচাকেনা বেড়েছে
রামুর ফকিরা বাজারে বিক্রির জন্য আনা সুপারি
চলতি মৌসুম শুরুর পর অর্থাৎ গত অক্টোবর থেকে কক্সবাজারের রামুতে প্রায় আট কোটি টাকার সুপারি বেচাকেনা হয়েছে।
অন্যদিকে রামু উপজেলা কৃষি সম্প্রসারণ অধিদপ্তর সূত্র জানায়, রামুতে এবার প্রায় এক হাজার ২০০ হেক্টর জমিতে সুপারির চাষ করা হয়েছে। গাছের সংখ্যা সাড়ে আট লাখ। তবে স্থানীয় ব্যবসায়ীরা বলেন, অন্তত দুই হাজার হেক্টর জমিতে সুপারি উৎপাদিত হয়েছে। প্রতি হেক্টর জমিতে ছয় লাখ টাকা করে হিসাব করলে রামুতেই ১২ কোটি টাকার সুপারি উৎপাদন হয়েছে।
রামু উপজেলার ১০টি হাটে কাঁচা সুপারির বাজারও বেশ জমে উঠেছে। চলতি জানুয়ারি মাস পর্যন্ত কাঁচা সুপারির বেচাকেনা চলবে। প্রতি সপ্তাহের শনি ও মঙ্গলবার সুপারির বড় হাট বসে রামুর ফকিরা বাজারে। মঙ্গলবার ওই বাজার ঘুরে বিপুল পরিমাণ সুপারি নিয়ে ব্যবসায়ীদের বাজারে আসতে দেখা গেছে।


ডিএসইর ডিমিউচুয়ালাইজেশন
জার্মানির ম্যাকেনজি পরামর্শক হয়েছে
ঢাকা স্টক এক্সচেঞ্জের (ডিএসই) মালিকানা ও ব্যবস্থাপনা পৃথক্করণ বা ডিমিউচুয়ালাইজেশন প্রক্রিয়া সম্পন্ন করতে জার্মানির প্রতিষ্ঠান ম্যাকেনজি পরামর্শক হিসেবে কাজ করবে।
পাশাপাশি এ দেশের শেয়ারবাজারের সার্বিক উন্নয়নে সহায়তা করবে বাংলাদেশ জার্মান চেম্বার অব কমার্স অ্যান্ড ইন্ডাস্ট্রি (বিজিসিসিআই)। এ জন্য গতকাল বুধবার ডিএসইর সঙ্গে চুক্তি করেছে সংস্থাটি।
চুক্তি স্বাক্ষর অনুষ্ঠানে ডিএসইর সভাপতি শাকিল রিজভী ও বিজিসিসিআইয়ের সভাপতি সাইফুল ইসলাম ছাড়াও উভয় সংস্থার নেতারা উপস্থিত ছিলেন।
চুক্তির আওতায় বাংলাদেশের শেয়ারবাজারকে আন্তর্জাতিক অঙ্গনে সুপরিচিত করতে কাজ করবে বিজিসিসিআই। সেই সঙ্গে শেয়ারবাজারে জার্মান বিনিয়োগ বাড়ানো এবং কোম্পানি তালিকাভুক্তিতে কাজ করবে বিজিসিসিআই।
চুক্তি স্বাক্ষর শেষে বিজিসিসিআইয়ের সভাপতি সাইফুল ইসলাম বলেন, এই চুক্তির আওতায় ডিএসই আন্তর্জাতিক একটি আর্থিক ও বিনিয়োগ প্রতিষ্ঠানের সদস্য হতে যাচ্ছে। যদিও এ জন্য কিছু শর্ত পূরণ ও আন্তর্জাতিক রেটিংয়ের প্রয়োজন রয়েছে। সে জন্য একটি স্বাধীন গবেষণা প্রতিবেদনও তৈরি করতে হবে।
সাইফুল আরও বলেন, বিশেষ অর্থনৈতিক অঞ্চল গড়ে তোলা হলে জার্মানির কমপক্ষে ১২টি কোম্পানি এ দেশে বিনিয়োগ করবে। বড় পুঁজির এসব কোম্পানি পুঁজিবাজারে তালিকাভুক্ত হতেও আগ্রহী।
ঊর্ধ্বমুখী হলো শেয়ারবাজার
টানা চার দিন পতনের পর গতকাল বুধবার দেশের শেয়ারবাজারে মূল্যসূচক বেড়েছে। তবে বাজারে লেনদেন আগের দিনের চেয়ে সামান্য কমে গেছে।
প্রধান শেয়ারবাজার ঢাকা স্টক এক্সচেঞ্জে (ডিএসই) গতকাল দিনশেষে সাধারণ মূল্যসূচক বেড়েছে প্রায় ৬৬ পয়েন্ট। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক এদিন প্রায় ১৬৩ পয়েন্ট বেড়েছে।
গত দুই দিনের বড় দরপতনের ধারাবাহিকতায় গতকালও ঢাকার বাজারে লেনদেনের প্রথম ঘণ্টায় মূল্যসূচকের বেশ ওঠানামা ছিল। কিন্তু দুপুরের পর মূল্যসূচকের এই অস্থিরতা কমতে থাকে এবং তা ঊর্ধ্বমুখী হয়।
বাজারসংশ্লিষ্ট ব্যক্তিরা বলছেন, গত দুই দিনের দরপতন ছিল অপ্রত্যাশিত। দেশের সামগ্রিক অর্থনীতি নিয়ে নানা মহলের বক্তব্য ও আসন্ন মুদ্রানীতিকে ঘিরে অনিশ্চয়তার প্রভাবে হঠাৎ করে বিনিয়োগকারীদের অতিমাত্রায় আতঙ্কিত বা শঙ্কিত হয়ে পড়ার যৌক্তিক কোনো ভিত্তি ছিল না।
এদিকে, গতকাল দিনশেষে ডিএসইর সাধারণ মূল্যসূচক বেড়ে দাঁড়িয়েছে প্রায় পাঁচ হাজার ২২২ পয়েন্টে। যদিও লেনদেন শুরুর ২৫ মিনিটের মাথায় তা আগের দিনের চেয়ে প্রায় ৩৬ পয়েন্ট কমে ছিল। বুধবার ডিএসইতে ২৫৯টি কোম্পানির শেয়ার ও মিউচুয়াল ফান্ডের লেনদেন হয়। এর মধ্যে ২২৭টিরই দাম বেড়েছে, কমেছে ২৮টির আর অপরিবর্তিত ছিল চারটির দাম। দিনশেষে ডিএসইতে ৪০৫ কোটি টাকার লেনদেন হয়, যা আগের দিনের চেয়ে দুই কোটি টাকা কম।
সিএসইর সার্বিক মূল্যসূচক গতকাল দিনশেষে বেড়ে হয়েছে প্রায় ১৪ হাজার ৮৫০ পয়েন্ট। চট্টগ্রামের বাজারে এদিন ১৯০টি কোম্পানি ও মিউচুয়াল ফান্ডের লেনদেন হয়। এর মধ্যে দাম বেড়েছে ১৪৬টির, কমেছে ৩৫টির আর অপরিবর্তিত ছিল নয়টির দাম। দিনশেষে সিএসইতে ৪৩ কোটি টাকার লেনদেন হয়, যা আগের দিনের চেয়ে এক কোটি টাকা কম।
মিউচুয়াল ফান্ড খাতে এসইসির তদারকি বাড়ানোর উদ্যোগ
দেশের শেয়ারবাজারের মিউচুয়াল ফান্ড খাতে স্বচ্ছতা আনতে এ খাতের ওপর নজরদারি ও তদারকি বাড়ানোর উদ্যোগ নিয়েছে পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি)।
এর মাধ্যমে এ খাতের বিপুল পরিমাণ অর্থের নিরাপত্তাও নিশ্চিত করা সম্ভব হবে বলে মনে করে এসইসি।
ফান্ডের বা তহবিলে টাকার ব্যবহারকে এখন নিয়মিত তদারকির আওতায় আনতে এসইসি এ-সংক্রান্ত একটি নির্দেশনা জারি করেছে। তাতে বলা হয়েছে, এখন থেকে মিউচুয়াল ফান্ডের সব লেনদেনের তথ্য দৈনিক, সাপ্তাহিক, মাসিক, ত্রৈমাসিক ও ষাণ্মাসিক ভিত্তিতে এসইসিকে জানাতে হবে। এসব তথ্য জানানোর জন্য কমিশন একটি ছকও নির্ধারণ করে দিয়েছে।
এসইসির নির্ধারিত ছকে লেনদেনসংক্রান্ত তথ্য জানানোর নির্দেশনা এরই মধ্যে ফান্ড পরিচালনাকারী সব সম্পদ ব্যবস্থাপক প্রতিষ্ঠানে পাঠানো হয়েছে। এতে শেয়ারবাজারে ফান্ডের বিনিয়োগের পরিমাণ, বিনিয়োগকৃত শেয়ারের ক্রয়মূল্য, বাজারমূল্য ও ক্রয়-বিক্রয়সংক্রান্ত তথ্য চাওয়া হয়েছে।
কমিশন সূত্র জানায়, সম্প্রতি কমিশন বেশ কয়েকটি মিউচুয়াল ফান্ডের টাকার অপব্যবহার বা বিধিবহির্ভূত কর্মকাণ্ডের তথ্য পেয়েছে। ভবিষ্যতে এ ধরনের কর্মকাণ্ড রোধ করতে এসইসি এই উদ্যোগ নিয়েছে।
মিউচুয়াল ফান্ড বিধিমালা অনুযায়ী, মিউচুয়াল ফান্ডের অর্থ কেবল স্টক এক্সচেঞ্জে তালিকাভুক্ত সিকিউরিটিজ, প্রাথমিক সিকিউরিটিজ এবং অর্থবাজারে হস্তান্তরযোগ্য সিকিউরিটিজে বিনিয়োগ করা যাবে। এর মধ্যে তহবিলের ৭৫ শতাংশ অর্থ অবশ্যই পুঁজিবাজারের সিকিউরিটিজে বিনিয়োগ করতে হবে। আবার এই ৭৫ শতাংশের অর্ধেক অর্থই বিনিয়োগ করতে হবে তালিকাভুক্ত সিকিউরিটিজে।
কিন্তু কোনো কোনো সম্পদ ব্যবস্থাপক প্রতিষ্ঠান বিধি ভঙ্গ করে ২৫ ভাগের বেশি অর্থ মুদ্রাবাজারে বিনিয়োগ করেছে—এমন তথ্য-প্রমাণ মিলেছে এসইসির কাছে। অর্থের অপব্যবহারের বেশ কিছু দৃষ্টান্তও একাধিক সূত্রে পাওয়া গেছে।
জানা গেছে, অনেক ক্ষেত্রে নিয়মবহির্ভূত সমঝোতার ভিত্তিতে ফান্ডের নির্দিষ্ট অঙ্কের টাকা স্থায়ী আমানত হিসেবে ব্যাংকে জমা রাখা হচ্ছে। পরবর্তী সময়ে ওই ব্যাংককে দিয়ে একই সম্পদ ব্যবস্থাপকের অন্য কোনো ফান্ডে বিনিয়োগ করানো হচ্ছে। এভাবে মিউচুয়াল ফান্ডের আইপিওতে প্রাতিষ্ঠানিক বিনিয়োগকারীর অংশগ্রহণ নিশ্চিত করছে সম্পদ ব্যবস্থাপকেরা।
মিউচুয়াল ফান্ডের আইনে অবশ্য এসব বিষয়ে সুনির্দিষ্ট কোনো বিধান নেই। আর এই আইনি দুর্বলতার সুযোগে সম্পদ ব্যবস্থাপকেরা সাধারণ বিনিয়োগকারীর অর্থের অব্যবহার করছে বলে অভিযোগ উঠেছে।
যোগাযোগ করা হলে সাবেক তত্ত্বাবধায়ক সরকারের অর্থ উপদেষ্টা ও এসইসির সাবেক চেয়ারম্যান মির্জ্জা এ বি আজিজুল ইসলাম প্রথম আলোকে বলেন, ‘এই খাতের স্বচ্ছতা নিশ্চিত করতে কমিশন তদারকি বাড়ানোর যে উদ্যোগ নিয়েছে, সেটি ঠিকই আছে। কিন্তু তথ্য সংগ্রহ করলেই হবে না, সেসব তথ্য যথাযথ ও নিয়মিতভাবে পর্যালোচনা করতে হবে।’
মির্জ্জা আজিজ আরও বলেন, এই মুহূর্তে মিউচুয়াল ফান্ডের দৈনিক লেনদেনের তথ্য পর্যালোচনা বা যাচাই-বাছাই করার মতো জনবল এসইসির রয়েছে কি না, সেটিই বড় প্রশ্ন। যদি সেটি করা না হয়, তাহলে তদারকি বাড়ানোর এই উদ্যোগের সুফল পাওয়া যাবে না।
মির্জ্জা আজিজ আরও বলেন, মিউচুয়াল ফান্ডের বিধিমালায় ব্লক ট্রেড বা প্রাতিষ্ঠানিক বিনিয়োগকারীর জন্য আলাদা করে কোনো সীমা বেঁধে দেওয়া নেই। কিন্তু সময় এসেছে এ ক্ষেত্রে সীমা আরোপ করার। তা না হলে দেখা যাবে, গুটিকয় ব্যাংক বা প্রতিষ্ঠানের হাতেই মিউচুয়াল ফান্ডের বেশির ভাগ টাকা চলে যাবে। সে ক্ষেত্রে প্রতিদিনের লেনদেনে ফান্ডগুলোর অংশগ্রহণও কমে যাবে।
জানতে চাইলে সম্পদ ব্যবস্থাপক প্রতিষ্ঠান প্রাইম ফাইন্যান্স অ্যাসেট ম্যানেজমেন্ট কোম্পানির প্রধান নির্বাহী কর্মকর্তা মঈন আল কাশেম প্রথম আলোকে বলেন, ‘মিউচুয়াল ফান্ড আমাদের দেশে এখনো পর্যন্ত একটি বিকাশমান খাত। তাই কোনো কোনো ক্ষেত্রে এ খাতে কিছুটা স্বচ্ছতা বা দক্ষতার অভাব রয়েছে। এ কারণে কোনো কোনো সম্পদ ব্যবস্থাপক যথাযথভাবে তাদের ভূমিকা পালন করতে পারছে না।’ এই বাস্তবতায় এসইসির উদ্যোগকে ইতিবাচক হিসেবে উল্লেখ করেন তিনি।
বর্তমানে দেশের শেয়ারবাজারে ৩৭টি মিউচুয়াল ফান্ড তালিকাভুক্ত রয়েছে। এসব ফান্ডের বিনিয়োগযোগ্য অর্থের পরিমাণ প্রায় তিন হাজার কোটি টাকা। এর বাইরে বাংলাদেশ ফান্ডসহ আরও কয়েকটি তহবিল রয়েছে, যেগুলো বাজারে তালিকাভুক্ত নয়। এগুলোর বিনিয়োগযোগ্য অর্থসহ এই মুহূর্তে এই খাত প্রায় সাড়ে আট হাজার কোটি টাকার একটি শিল্প।
একদিন পর পুঁজিবাজারে আবারও দরপতন
একদিন ঊর্ধ্বমুখী থাকার পর আজ বৃহস্পতিবার আবারও নিম্নমুখী প্রবণতার মধ্য দিয়ে পুঁজিবাজারে লেনদেন শেষ হয়েছে। আজ দুই স্টক এক্সচেঞ্জে প্রায় সব কোম্পানির শেয়ারের দরপতন হয়েছে। ফলে সূচকেরও পতন হয়েছে। তবে সূচকের ঊর্ধ্বমুখী প্রবণতার মধ্য দিয়ে লেনদেন শুরু হয়।
এ ব্যাপারে শেয়ারবাজার বিশ্লেষক আকতার হোসেন সান্নামাত বলেন, দেশের মুদ্রাবাজারে এক প্রকার তারল্য-সংকট বিরাজ করছে। যার প্রভাব পুঁজিবাজারেও পড়ছে। ফলে নতুন করে বাজারে তারল্য আসছে না। প্রাতিষ্ঠানিক বিনিয়োগকারীরাও যথাযথ ভূমিকা রাখতে পারছে না। আর এসব কারণে বাজারে দরপতন ত্বরান্বিত হচ্ছে বলে মনে করেন তিনি। তিনি আরও বলেন, এ ক্ষেত্রে প্রাতিষ্ঠানিক বিনিয়োগকারীদের এগিয়ে আসতে হবে। কেননা বাজারে মূল ভূমিকা তাদের থাকতে হবে। এতে সাধারণ বিনিয়োগকারীরাও আশান্বিত হবেন।
ডিএসইর ওয়েবসাইট সূত্রে জানা যায়, আজ দিন শেষে ডিএসইর সাধারণ মূল্যসূচক দুই শতাংশ বা ১০৭ পয়েন্ট কমে ৫১১৪ পয়েন্টে দাঁড়িয়েছে। সূচকের ঊর্ধ্বমুখী প্রবণতার মধ্য দিয়ে আজ ডিএসইতে লেনদেন শুরু হয়। ১০ মিনিটে সূচক ৪০ পয়েন্ট বেড়ে যায়। তবে ২৫ মিনিটে সূচক এক পয়েন্ট কমেছিল। আর আধা ঘণ্টায় আট পয়েন্ট বেড়েছিল। এরপর থেকে সূচক নিম্নমুখী হয়, যা শেষ পর্যন্ত অব্যাহত ছিল।
আজ ডিএসইতে মোট ২৬১টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৪১টির দাম কমেছে। বেড়েছে মাত্র ১৫টির আর অপরিবর্তিত রয়েছে পাঁচটি প্রতিষ্ঠানের দাম। স্টক এক্সচেঞ্জটিতে আজ ৩২৭ কোটি টাকা লেনদেন হয়েছে, যা গতকালের চেয়ে ৭৮ কোটি টাকা কম।
দিন শেষে ডিএসইতে লেনদেনে শীর্ষে থাকা ১০টি প্রতিষ্ঠান হলো, ইউনাইটেড এয়ার, গ্রামীণফোন, আরএন স্পিনিং, এনবিএল, বেক্সিমকো, সোস্যাল ইসলামী ব্যাংক, কেয়া কসমেটিকস, জাহিন টেক্স, আফতাব অটো ও বিকন ফার্মা।
অন্যদিকে, চট্টগ্রাম স্টক এক্সচেঞ্জের (সিএসই) সার্বিক ম–ল্যস–চক ২৩৬ পয়েন্ট কমে ১৪৬১৩ পয়েন্টে দাঁড়িয়েছে। সিএসইতে লেনদেন হওয়া ১৮৯টি প্রতিষ্ঠানের মধ্যে ১৬৭টিরই দাম কমেছে। বেড়েছে ২০টির আর অপরিবর্তিত রয়েছে দুটি প্রতিষ্ঠানের শেয়ারের দাম। সিএসইতে আজ ৩৪ কোটি টাকার লেনদেন হয়েছে, যা গতকালের চেয়ে নয় কোটি টাকা কম।


পেঁয়াজচাষিদের মাথায় হাত!
রাজবাড়ীর গোয়ালন্দ উপজেলার কৃষকেরা এবার পেঁয়াজ ও সবজি চাষ করে ব্যাপক লোকসানের শিকার হয়েছেন। অনেক কৃষক ঋণগ্রস্ত হয়ে পড়ায় মানবেতর জীবন যাপন করছেন।
সরেজমিনে গোয়ালন্দ উপজেলার কৃষকের সঙ্গে কথা বলে জানা গেছে, এবার পেঁয়াজ ও সবজি চাষ করে তাঁদের মাথায় হাত পড়েছে। উপজেলার উজানচর ইউনিয়নের চরকরনেশন এলাকার কৃষক ছবদুল বেপারী (৬০) বলেন, ‘প্রায় চার বিঘা জমিতে পিঁয়াজ লাগাইছিলাম। এতে ৮০ হাজার টাকার মতো খরচ হয়েছে। এই জমি থেইকা পিঁয়াজ নিতে মণপ্রতি আরও ১০০ টাকা করে খরচ হইছে। কিন্তু বাজারে দাম পাইছি মণপ্রতি ৩০০ থেকে ৩২০ টাকা। সব পিঁয়াজ বিক্রি শেষে আমার অর্ধেক দামও ওঠেনি।’
দৌলতদিয়া ইউনিয়নের নাসির সরদারপাড়ার কৃষক ওসমান সরদার (৩৫) বলেন, ‘৩৭ হাজার টাকার গুটি পিঁয়াজের সঙ্গে ওষুধ, সার, শ্রমিকের মজুরিসহ তিন বিঘা জমিতে পিঁয়াজ চাষ করতে প্রায় ৭২ হাজার টাকা খরচ হয়েছে। এ জন্য আমি ৪০ হাজার টাকা লোন (ঋণ) করেছি। অথচ জমির সব পিঁয়াজ মাত্র ২৭ হাজার টাকায় বিক্রি করেছি। পিঁয়াজের সঙ্গে বেগুন লাগাইছিলাম আরও দুই বিঘা। বেগুনের দাম কম থাকায় এখানেও ২০ হাজার টাকার মতো লোকসান হয়েছে। এখন লোনের টাকা শোধ করব, নাকি সংসার চালাব?’
চর দৌলতদিয়ার অবস্থাসম্পন্ন কৃষক গাজী হাওলাদার (৫০) প্রায় দেড় লাখ টাকা খরচ করে ছয় বিঘা জমিতে পেঁয়াজ বুনেছিলেন। কিন্তু সব পেঁয়াজ বিক্রি করে তাঁর খরচের অর্ধেক টাকাও ওঠেনি। একই অবস্থা উজানচর নতুন পাড়ার আলমগীর শেখ, আবুল বিশ্বাসসহ প্রায় সব পেঁয়াজচাষির।
উপজেলা কৃষি কর্মকর্তা মো. নুরুল হক প্রথম আলোকে বলেন, এখন কৃষকেরা পেঁয়াজ সংরক্ষণ করে রাখতে পারলে ভবিষ্যতে ভালো দাম পেতে পারেন। তিনি জানান, চলতি মৌসুমে উপজেলায় পেঁয়াজ চাষের লক্ষ্যমাত্রা নির্ধারণ করা হয়েছিল এক হাজার ৬৫০ হেক্টর। চাষ হয়েছে মোট এক হাজার ৮৭৬ হেক্টর জমিতে। এর মধ্যে মুড়িকাটা পেঁয়াজ এক হাজার ৫১৩ হেক্টর ও হালি পেঁয়াজ ৩৬৩ হেক্টর। এ ছাড়া সবজির লক্ষ্যমাত্রা নির্ধারণ করা হয়েছিল এক হাজার হেক্টর। সবজির ক্ষেত্রেও লক্ষ্যমাত্রা অতিক্রম করে চাষাবাদ হয়েছে এক হাজার ১৭৭ হেক্টরে। এর মধ্যে টমেটো রয়েছে ৪৯০ হেক্টর ও বেগুন ২৬৫ হেক্টর। ফলনও হয়েছে ভালো।
জ্বালানি তেলের মূল্যবৃদ্ধির চাপ জীবনযাত্রায়: খুলনা
সংসারের খরচ মেটাতেই নাভিশ্বাস
জ্বালানি তেলের দাম বাড়ায় খুলনা বিভাগের মানুষের জীবনযাত্রায়ও নেতিবাচক প্রভাব পড়েছে। তেলের দাম বাড়ায় লাফিয়ে লাফিয়ে বাড়ছে নিত্যপ্রয়োজনীয় পণ্যের দাম। এতে শিক্ষক, কর্মকর্তা, কর্মচারী, কৃষক, ব্যবসায়ীসহ সব শ্রেণী ও পেশার মানুষ সংসারের খরচ মেটাতে হিমশিম খাচ্ছে।
খুলনা শহরের মুসলমানপাড়া এলাকার গৃহবধূ রহিমা বেগম বলেন, ‘বাজার করতে গেলেই জ্বালানি তেলের দাম বাড়ার প্রভাব টের পাচ্ছি। তেল, চিনি, ডাল, মাছ, তরিতরকারিসহ সবকিছুরই দাম বেড়েছে। ২০ দিনেই বেতনের টাকা শেষ হয়ে যাচ্ছে। কী করব বুঝতে পারছি না।’
খুলনা শহরের কয়েকজন গৃহবধূ জানান, কয়েক দিন আগে যে কাপড় ৩২ টাকা গজ ছিল, এখন তা ৫৩ টাকা। প্রসাধন সামগ্রীরও দাম বেড়েছে। প্রাইভেট শিক্ষকেরা আগে ব্যাচে (একসঙ্গে কয়েকজন) ছাত্রপ্রতি ৩০০ টাকা করে নিতেন। এখন নিচ্ছেন ৪০০ টাকা। জ্বালানি কাঠের দাম মণপ্রতি ২০ টাকা করে বেড়েছে।
বটিয়াঘাটা কলেজের শিক্ষক অচিন্ত বিশ্বাস বলেন, দাম তো আগেই বেশি ছিল। বিদেশে দাম কমলে আমাদেরও কমানোর কথা বলেছিল সরকার। কিন্তু সরকার তা কখনোই কমায়নি।
তেলের দাম বাড়ার সঙ্গে সঙ্গে যানবাহনের ভাড়া ও খাদ্যসামগ্রীর দাম বাড়ায় সবচেয়ে বেশি সমস্যা হচ্ছে শ্রমিক ও খেটে খাওয়া মানুষের।
কয়রা উপজেলার দিনমজুর ছমির আলী বলেন, ‘কাজকামের জন্যি খুলনে (খুলনা) আসা-যাওয়া করাও দুষ্কর হয়ে পড়িছে। খুলনেত্তে কয়রা পর্যন্ত ভাড়া ছেলো ৮০ টাহা। একন তা হয়েছে ১১০ টাহা। তেলের দাম বাড়ায় আমরা একন লম্পোও (কুপিবাতি) কোম জ্বালাতিছি।’
ডুমুরিয়া উপজেলার গুটুদিয়া গ্রামের কৃষক আবুল হোসেন বলেন, ‘৪৪ টাকার ডিজেলের দাম এক বছরে কয়েক দফা বাড়িয়ে এখন ৬১ টাকা করা হয়েছে। এক বিঘেয় সেচ দিয়ে ধান কত্তি সারা মৌসুমি গড়ে ১০০ লিটার তেল লাগে। বছরে আমার এক হাজার ৭০০ টাকা বেশি খরচ হবে। এ ছাড়া এখন ধানের যা দাম হয়ছে, তাতে এক মণে দুজন কিষেনের দাম হয় না। তাই ধান লাগায়ে বিপদে পড়তি চাইনে।’
কয়রার কৃষক আবদুল খালেক বলেন, ‘গত বছর ট্রাক্টর দিয়ে ৩০০ টাকা একরে জমি চষা যাতো। এ বছর হঠাৎ তেলের দাম বাড়ায় তা ৪০০ টাকা নেচ্ছে।’
জ্বালানি তেলের খুচরা বিক্রেতা আবদুল মজিদ মোল্লা বলেন, ‘একদিকি ধানের দাম কম, অন্যদিকি তেলের দাম বেশি। পর পর তিনবার তেলের দাম বাড়ায় কৃষক খুব বিপদে পড়িছে। এখন ধান রোয়ার সময়। একদিকি তেলের দাম, তারপর খাওয়া দিয়ে কিষেনের মজুরি ৩৫০ থেকে ৪০০ টাকা পড়তিছে। বাধ্য হয়ে কৃষকগে কাছে বাকি-জুকি দিতি বাধ্য হচ্ছি।’
জ্বালানি তেলের দাম বাড়ায় বাস, অটোরিকশা ও সিএনজিচালিত অটোরিকশাসহ বিভিন্ন যানবাহনেও ভাড়া বেড়েছে। খুলনার বাসা থেকে বাসে করে প্রতিদিন ডুমুরিয়া উপজেলায় যান এস এম মুজিবর রহমান। তিনি বলেন, খুলনা থেকে ডুমুরিয়ায় যেতে ১০ টাকা ভাড়া নিত। এখন ১৫ টাকা দিতে হচ্ছে।
খুলনা থেকে ঢাকাগামী একটি বাসের যাত্রী দীপক রায় মঙ্গলবার সকালে খুলনা বাস টার্মিনালে দাঁড়িয়ে বলেন, আগে ঢাকা থেকে খুলনা যেতে ৪৫০ টাকা ভাড়া নেওয়া হতো। আজ ভাড়া নিয়েছে ৫০০ টাকা।
খুলনা মোটর শ্রমিক ইউনিয়নের সভাপতি শেখ আবদুল আজিজ বলেন, ‘ভাড়া বাড়ার ফলে আমাদের বাধ্য হয়ে যাত্রীদের সঙ্গে প্রতিনিয়ত ঝগড়া-বিবাদ করে টাকা তুলতে হচ্ছে। কিন্তু মালিকেরা শ্রমিকদের বেতন বাড়াচ্ছে না। মন্ত্রী ভাড়া বাড়িয়ে মালিকদের স্বার্থ দেখলেও আমাদের স্বার্থ দেখল না।’
খুলনা অঞ্চলে কাঁচা তরিতরকারির বড় মোকাম চুকনগর। চুকনগরের সবজি ব্যবসায়ী মিনারুল ইসলাম বলেন, চুকনগর থেকে খুলনা পর্যন্ত ছোট ট্রাকের ভাড়া আগে ছিল ৯০০ টাকা। এখন তা বেড়ে এক হাজার ২০০ থেকে এক হাজার ৩০০ টাকা হয়েছে। আগে বড় ট্রাকের ভাড়া এক হাজার ৬০০ টাকা ছিল। এখন তা বেড়ে দুই হাজার থেকে দুই হাজার ১০০ টাকা হয়েছে।
খুলনা শহরের জোড়াগেট এলাকার সবজি বিক্রেতা আনোয়ার আলী বলেন, ‘এখন শীত মৌসুমে সবজির দাম কম থাকার কথা। কিন্তু হাটেত্তে কিনে ট্রাকে বা নছিমনে আনতি ভাড়া বেশি দিতি হচ্ছে বলে দাম বেশি পড়ে যাচ্ছে। আগে শিম প্রতি কেজি ১৬ টাকায় বেচতি পারলেও এখন ২০ টাকায় বেচতি হচ্ছে।’
খুলনা বড় বাজার ব্যবসায়ী সমিতির সাধারণ সম্পাদক শ্যামল হালদার বলেন, জ্বালানি তেলে দামের সঙ্গে সবকিছুর দামই বেড়েছে। কিন্তু মানুষের তো আয় বাড়েনি। তাই মানুষের কষ্টও বেড়েছে।


বিমা খাতের জন্য পাঁচ নির্দেশনা জারি
বিমা খাতে স্বচ্ছতা ও জবাবদিহি ফিরিয়ে আনার উদ্যোগ নিয়েছে বিমা উন্নয়ন ও নিয়ন্ত্রণ কর্তৃপক্ষ (আইডিআরএ)। একই সঙ্গে সংস্থাটি এ খাতে দক্ষ ও মেধাবী মানবসম্পদ তৈরির প্রতিও তাগিদ দিয়েছে।
এরই অংশ হিসেবে সময় বেঁধে দিয়ে আইডিআরএ জীবন বীমা করপোরেশন, সাধারণ বীমা করপোরেশন, ৪৩টি সাধারণ বিমা ও ১৮টি জীবন বিমা কোম্পানির জন্য বাধ্যতামূলক পাঁচটি বিষয় পরিপালন করতে বলা হয়েছে।
এগুলো হচ্ছে: মানবসম্পদ নীতিমালা প্রণয়ন, প্রতিনিধি স্তর সীমিত রাখা, জীবন বিমায় অ্যাকচুয়ারিয়াল বিভাগ থাকা, প্রিমিয়ামের সঙ্গে অন্য খরচ সমন্বয় না করা এবং বেতন, কমিশন ইত্যাদি ব্যাংক হিসাবে দেয় চেকের মাধ্যমে প্রদান করা। এর মধ্যে চারটি বিষয় অবশ্য জীবন বিমা খাতের সঙ্গে সম্পর্কিত।
আইডিআরএ গত বুধবার এক প্রজ্ঞাপন জারি করে ‘বিমা খাতের যথাযথ উন্নয়ন নিশ্চিত করার স্বার্থে’ এসব নির্দেশনা দেয়।
এতে করপোরেশন ও কোম্পানি—উভয়ের জন্যই চাকরি বিধিমালা-সম্পর্কিত মানবসম্পদ নীতিমালা থাকা বাধ্যতামূলক করা হয়েছে। এ জন্য সময় দেওয়া হয়েছে আগামী ২৯ ফেব্রুয়ারি পর্যন্ত। এ সময়ের মধ্যে তাদের মানবসম্পদ নীতিমালা আইডিআরএর কাছে দাখিল করতে হবে।
বেসরকারি জীবন বিমা কোম্পানিগুলোকে পুরো ইউনিটের প্রতিনিধির স্তর দুইয়ের বেশি না রাখার কথা বলা হয়েছে। এটি কার্যকর হবে আগামী ১ ফেব্রুয়ারি থেকে। জানা গেছে, বিমা কোম্পানিগুলোতে বর্তমানে প্রতিনিধিদের পাঁচ থেকে ১০টি করে স্তর রয়েছে।
নির্দেশনা অনুযায়ী, জীবন বিমা কোম্পানিগুলোতে এখন থেকে অ্যাকচুয়ারিয়াল বিভাগ থাকতে হবে। এ বিভাগের দায়িত্ব দিতে হবে অ্যাকচুয়ারিয়াল কাজে ধারণাসম্পন্ন ছাত্রছাত্রীদের। তাঁদের অন্তত অ্যাকচুয়ারিয়াল বিজ্ঞানের একটি অংশ (পার্ট) সম্পন্ন করা থাকতে হবে।
তবে ছাত্রছাত্রীদের অধ্যয়নের সত্যতা যাচাইয়ের জন্য তাঁদের পরীক্ষা পাসের অগ্রগতির প্রতিবেদন ছয় মাস অন্তর আইডিআরএর কাছে পাঠাতে হবে। এ বিষয়টি কার্যকর করতে হবে আগামী ৩০ মার্চের মধ্যে।
বিমা প্রিমিয়ামের সঙ্গে কোনো ধরনের খরচ, প্রাপ্য, দাবি, কমিশন ইত্যাদি সমন্বয় করা যাবে না। এটি কার্যকর করতে হবে আগামী ১ এপ্রিল থেকে।
বেতন ও ভাতা, কমিশন, রিলিজ ও অন্যান্য প্রণোদনা কেবল ব্যাংকের হিসাবে দেয় (অ্যাকাউন্ট পেয়ি) চেকের মাধ্যমে সংশ্লিষ্ট প্রতিনিধি বা প্রতিনিধির নিয়োগ করা ব্যক্তিকে দেওয়া যাবে। বর্তমানে নগদ টাকায় দেওয়া হয় বলে এক ধরনের বিশৃঙ্খলা চলছে বলে জানা গেছে। এটি কার্যকর করতে হবে আগামী ১ জুন থেকে।
গত ২২ ডিসেম্বর বিমা কোম্পানির মুখ্য কর্মকর্তাদের সঙ্গে আইডিআরএ অনুষ্ঠিত এক বৈঠকের সিদ্ধান্তের পরিপ্রেক্ষিতেই এমন নির্দেশনা দেওয়া হয়েছে বলে জানা গেছে।
যোগাযোগ করলে আইডিআরএর চেয়ারম্যান এম শেফাক আহমেদ প্রথম আলোকে বলেন, বিমা অত্যন্ত সম্ভাবনাময় খাত। দেশের অর্থনৈতিক উন্নয়নে এ খাতের গুরুত্বপূর্ণ অবদান রাখার সুযোগ রয়েছে। তবে খাতটি এখনো ততটা সুশৃঙ্খল নয়। গোটা বিমা খাতে স্বচ্ছতা আনার স্বার্থেই প্রজ্ঞাপনটি জারি করা হয়েছে।
একটি বেসরকারি জীবন বিমা কোম্পানির ব্যবস্থাপনা পরিচালক প্রথম আলোকে বলেন, অ্যাকচুয়ারিয়াল বিভাগ বাধ্যতামূলক করার বিষয়ে আরও সময় দেওয়ার দরকার ছিল। জন্মগত বেঁটেকে টেনে লম্বা করা যায় না মন্তব্য করে তিনি প্রশ্ন রাখেন, ‘শুরু থেকেই যেখানে বিশৃঙ্খলা চলছে, অল্প দিনে কীভাবে এর সমাধান সম্ভব?’
এদিকে আইডিআরএর নির্দেশনাকে স্বাগত জানিয়েও কিছু বিষয়ে দ্বিমত পোষণ করেছেন বাংলাদেশ ইনস্যুরেন্স অ্যাসোসিয়েশনের (বিআইএ) সভাপতি শেখ কবির হোসেন।
প্রথম আলোকে বিআইএর সভাপতি বলেন, ‘অ্যাকাউন্ট পেয়ি চেকের মাধ্যমে বিমা প্রতিনিধিদের প্রাপ্য পরিশোধের বিষয়টি ঠিকই আছে। আর, কোম্পানিতে প্রতিনিধিদের স্তরও বর্তমানে অনেক বেশি। তবে হঠাৎ করে দুইয়ে নামিয়ে আনার কথা বলাটাও খুব সংগত নয়। এ জন্য তাদের যথেষ্ট সময় দেওয়া দরকার।’
প্রিমিয়ামের সঙ্গে খরচ বা কমিশন সমন্বয়ের বিষয়টিও তাঁর কাছে বোধগম্য নয় বলে জানান শেখ কবির হোসেন।


গাড়ি আমদানি কমেছে
চট্টগ্রাম কাস্টম হাউসে রাজস্ব আদায়ের একক বড় খাত হিসেবে গত দুই অর্থবছরে শীর্ষস্থানে ছিল মোটর গাড়ি খাত। কিন্তু চলতি অর্থবছরের প্রথমার্ধে চট্টগ্রাম বন্দর দিয়ে গাড়ি আমদানি ব্যাপক হারে হ্রাস পাওয়ায় এ খাতে রাজস্ব আদায়ও কমে গেছে।
গত ছয় মাসের (জুলাই-ডিসেম্বর ২০১১) হিসাবে, এই খাতে লক্ষ্যমাত্রার চেয়ে ৮২৩ কোটি টাকা রাজস্ব আদায় কম হয়েছে। বন্দর ও কাস্টম হাউসের নথিপত্র থেকে এসব তথ্য জানা গেছে।
চট্টগ্রাম বন্দর সূত্রে জানা গেছে, চলতি অর্থবছরের প্রথম ছয় মাসে আগের অর্থবছরের একই সময়ের তুলনায় গাড়ি আমদানি অর্ধেকে নেমেছে। এই সময়কালে, অর্থাৎ জুলাই থেকে ডিসেম্বর পর্যন্ত ছয় মাসে চট্টগ্রাম বন্দর দিয়ে তিন হাজার ৩১৮টি গাড়ি আমদানি হয়েছে। এর মধ্যে দুই হাজার ৩৩৩টি একবার ব্যবহূত (রিকন্ডিশন্ড) ও ৯৮৫টি নতুন গাড়ি।
২০১০-১১ অর্থবছরের একই সময়ে আমদানি হয়েছিল ছয় হাজার ৯৯৩টি গাড়ি। এর মধ্যে পাঁচ হাজার ২৭৯টি ব্যবহূত ও এক হাজার ৭১৪টি নতুন।
অন্যদিকে চট্টগ্রাম কাস্টম হাউসের নথিতে দেখা যায়, চলতি অর্থবছরের প্রথম ছয় মাসে এ খাতে রাজস্ব আদায়ের লক্ষ্যমাত্রা ছিল এক হাজার ৯৩২ কোটি টাকা। একই সময়ে আদায় হয়েছে এক হাজার ১০৪ কোটি টাকা।
জানতে চাইলে কাস্টম হাউসের অতিরিক্ত কমিশনার মতিউর রহমান প্রথম আলোকে বলেন, গাড়ি আমদানি আগের চেয়ে অনেক কমেছে। এ কারণে লক্ষ্যমাত্রা অনুযায়ী রাজস্ব আদায় হচ্ছে না। তবে অন্যান্য খাত থেকে আদায় বেড়েছে।
কাস্টম হাউসের তথ্যে দেখা যায়, ২০০৯-১০ অর্থবছরে এ খাত থেকে আদায় হয় তিন হাজার ১২৪ কোটি ৮০ লাখ টাকা। ২০১০-১১ অর্থবছরে আদায় হয় তিন হাজার ২৫৮ কোটি টাকা।
এই দুই অর্থবছরে রাজস্ব আদায়ের দ্বিতীয় খাতে থাকা জ্বালানি তেল এখন শীর্ষস্থানে উঠে এসেছে। ২০০৯-১০ ও ২০১০-১১ অর্থবছরে জ্বালানি খাত থেকে রাজস্ব আসে যথাক্রমে দুই হাজার ২৪ কোটি এবং দুই হাজার ৫৮৬ কোটি টাকা। আর চলতি অর্থবছরের প্রথম ছয় মাসে রাজস্ব আদায় হয়েছে দুই হাজার ৩৩২ কোটি টাকা।
পুরোনো গাড়ি আমদানিকারকদের সংগঠন বাংলাদেশ রিকন্ডিশন্ড ভেহিক্যালস ইম্পোর্টার্স অ্যান্ড ডিলার্স অ্যাসোসিয়েশনের (বারভিডা) সহসভাপতি হাবিবুর রহমান প্রথম আলোকে বলেন, ‘সরকারকে আমরা সবচেয়ে বেশি রাজস্ব দিই। কিন্তু এখন এ খাতে দুরবস্থা চলছে। ব্যাংকগুলোও অর্থায়ন করতে পারছে না।’


আবারও দরপতন কমেছে লেনদেন
দেশের শেয়ারবাজারে গতকাল বৃহস্পতিবার আবারও বড় ধরনের দরপতন ঘটেছে। প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক এই দিন প্রায় ১০৮ পয়েন্ট কমেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক কমেছে প্রায় ২৩৬ পয়েন্ট।
পাশাপাশি সপ্তাহের শেষ কার্যদিবসে গতকাল ডিএসইর লেনদেন নেমে এসেছে সাড়ে ৩০০ কোটি টাকারও নিচে। নতুন বছরে এখন পর্যন্ত এটিই ডিএসইতে সর্বনিম্ন লেনদেন।
দুই বাজারে লেনদেন হওয়া কোম্পানিগুলোর মধ্যে ডিএসইতে প্রায় ৯২ শতাংশ এবং সিএসইতে ৮৮ শতাংশেরই দাম কমেছে।
বাজার-সংশ্লিষ্টরা বলছেন, বিনিয়োগকারীদের আত্মবিশ্বাসে আবারও কিছুটা চিড় ধরেছে। আর সেই সুযোগে নানা মহল নানা গুজব ছড়িয়ে এটিকে আরও নড়বড়ে করে দিচ্ছে।
যোগাযোগ করা হলে পুঁজিবাজার বিশ্লেষক ও বেসরকারি ইউনাইটেড ইন্টারন্যাশনাল বিশ্ববিদ্যালয়ের বিজনেস স্কুলের অধ্যাপক মোহাম্মদ মূসা প্রথম আলোকে বলেন, ‘কিছু কিছু শেয়ারে মূল্য সংশোধনের প্রয়োজন ছিল। বাজারের নিয়মে সেটিই হচ্ছিল। কিন্তু হঠাৎ করে সেটি বড় দরপতনে রূপ নিল। বর্তমানে বিনিয়োগকারীদের মধ্যে এক ধরনের ভীতি কাজ করছে। এ কারণে ভালো-মন্দ নির্বিশেষে সব শেয়ারের দাম কমছে। যদিও এটি কাঙ্ক্ষিত নয়।’
মূসা আরও বলেন, ‘দাম যখন কমতে থাকে তখন একদল বিনিয়োগকারী কম লোকসানে হলেও দ্রুত শেয়ার বিক্রি করতে শুরু করেন। তাঁদের ধারণা, দাম হয়তো আরও কমে যাবে। আমাদের মতো বাজারে তাই যৌক্তিক কারণের চেয়ে মনস্তাত্ত্বিক কারণই বেশি কাজ করে।’
গতকাল দিন শেষে ডিএসইর সাধারণ মূল্যসূচক নেমে এসেছে প্রায় পাঁচ হাজার ১১৪ পয়েন্টে। গত ১৬ দিনের ব্যবধানে এটিই ডিএসইর সাধারণ মূল্যসূচকের সর্বনিম্ন অবস্থান। এর আগে গত ২০ ডিসেম্বর সর্বশেষ ডিএসইর সাধারণ মূল্যসূচক পাঁচ হাজার ৮৯ পয়েন্টে ছিল। পাশাপাশি গতকাল ডিএসইর সূচকটি নতুন বছরের সর্বনিম্ন অবস্থানে নেমে আসে।
সংশ্লিষ্ট সূত্রের তথ্য অনুযায়ী, বাজারে প্রাতিষ্ঠানিক বিনিয়োগকারীদের অংশগ্রহণ বেশ কমে গেছে। এ কারণে গতকাল দরপতনের একপর্যায়ে বেশ কিছু শেয়ার ক্রেতাশূন্য হয়ে পড়ে। দরপতন শুরু হলে ব্যক্তিশ্রেণীর বিনিয়োগকারীদের শেয়ার বিক্রির চাপ বেড়ে যায়। কিন্তু সে তুলনায় প্রাতিষ্ঠানিক বিনিয়োগকারীর অংশগ্রহণ ছিল না।
এদিকে সপ্তাহের শেষ কার্যদিবসে গতকাল ডিএসইতে প্রায় ৩২৮ কোটি টাকার লেনদেন হয়, যা আগের দিনের চেয়ে ৭৮ কোটি টাকা কম। এর আগে সর্বশেষ গত ১৮ ডিসেম্বর ডিএসইতে সর্বনিম্ন ২১০ কোটি টাকার লেনদেন হয়েছিল। দিন শেষে গতকাল ঢাকার বাজারে ২৬১ কোম্পানি ও মিউচুয়াল ফান্ডের লেনদেন হয়। এর মধ্যে ২৪১টি শেয়ারের দাম কমেছে, বেড়েছে মাত্র ১৫টির আর অপরিবর্তিত ছিল পাঁচটি শেয়ারের দাম।
অন্যদিকে, সিএসইর সার্বিক মূল্যসূচক সপ্তাহ শেষে নেমে এসেছে ১৪ হাজার ৬১৩ পয়েন্টে। চট্টগ্রামের বাজারে এই দিন ১৮৯টি কোম্পানি ও মিউচুয়াল ফান্ডের লেনদেন হয়। এর মধ্যে ১৬৭টি শেয়ারের দাম কমেছে, বেড়েছে মাত্র ২০টির আর অপরিবর্তিত ছিল দুটি শেয়ারের দাম। দিন শেষে সিএসইতে ৩৪ কোটি টাকার শেয়ার লেনদেন হয়, যা আগের দিনের চেয়ে নয় কোটি টাকা কম।


প্যাক্সেপোর উদ্বোধন অনুষ্ঠানে ব্যবসায়ীদের আহ্বান
ব্যাংকঋণের সুদ কমাতে হবে
বঙ্গবন্ধু আন্তর্জাতিক সম্মেলন কেন্দ্রে পোশাক খাতের সরঞ্জামসহ একযোগে তিনটি প্রদর্শনী গতকাল শুরু হয়েছে। উদ্বোধনী দিনে একটি স্টলে যন্ত্রপাতি দেখানো হচ্ছে
ব্যাংকঋণের সুদের হার কমাতে সরকারের প্রতি আহ্বান জানিয়েছেন পোশাক খাতের সংশ্লিষ্ট ব্যবসায়ী নেতারা। একই সঙ্গে তাঁরা এ বিষয়ে সরকারের বক্তব্য স্পষ্ট করার দাবি জানান।
বঙ্গবন্ধু আন্তর্জাতিক সম্মেলন কেন্দ্রে গতকাল বৃহস্পতিবার সকালে তিন দিনব্যাপী ‘প্যাক্সেপো’ মেলার উদ্বোধনী অনুষ্ঠানে ব্যবসায়ীরা এসব কথা বলেন। অনুষ্ঠানে প্রধান অতিথি ছিলেন অর্থমন্ত্রী আবুল মাল আবদুল মুহিত।
তৈরি পোশাক খাতের সরঞ্জাম, প্রযুক্তি ও মোড়কজাত পণ্যসামগ্রী নিয়ে এই ‘প্যাক্সেপো-২০১২’ আন্তর্জাতিক মেলা বসেছে। বাংলাদেশ গার্মেন্টস এক্সেসরিজ অ্যান্ড প্যাকেজিং ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশন (বিজিএপিএমইএ) মেলাটির আয়োজন করেছে।
প্যাক্সেপোর পাশাপাশি আরও দুটি মেলা শুরু হয়েছে। ১১তম ‘গার্মেন্টেক’ এবং তৃতীয় ‘ইয়ার্ন অ্যান্ড ফেব্রিকস সোর্সিং ফেয়ার শো’ মেলা দুটির যৌথ আয়োজক জাকারিয়া ট্রেড অ্যান্ড ফেয়ার ইন্টারন্যাশনাল এবং এএসকে ট্রেড অ্যান্ড এক্সিবিশন।
উদ্বোধনী অনুষ্ঠানে ব্যবসায়ীরা বলেন, দেশের শিল্পায়ন থমকে আছে। ১৮ থেকে ২০ শতাংশ সুদে ব্যাংকঋণ নিয়ে ব্যবসায়ীরা বিনিয়োগ করতে চান না। অন্যদিকে গ্যাসের সংকট তীব্র। সংযোগ থাকার পরও চাহিদার এক-তৃতীয়াংশ গ্যাস পাওয়া যায় না।
ব্যবসায়ীরা আরও বলেন, গত বছর পোশাক রপ্তানি করে এক হাজার ৮০০ কোটি ডলার আয় হয়েছে। এর মধ্যে ‘পশ্চাৎমুখী সংযোগ’ হিসেবে সরঞ্জাম ও মোড়ক পণ্যের অবদান অনেক। আগে সরঞ্জামের জন্য চার মাস আগে কার্যাদেশ দিতে হতো। আর এখন সকালে কার্যাদেশ দিলে বিকেলেই পাওয়া যায়। এতে পোশাক খাতের লিড টাইম কমে গেছে।
অনুষ্ঠানে সার্ক চেম্বারের সভাপতি আনিসুল হক বলেন, পোশাক খাতে সংকট এলে সরকার দেউলিয়া হয়ে যাবে। সাময়িকভাবে সেটা সামাল দেওয়া যাবে না। এ খাতের সঙ্গে ৪০ লাখ শ্রমিকের ভাগ্যও জড়িত। তাই সরকারকে পোশাক খাতকে সর্বোচ্চ অগ্রাধিকার দিতে হবে।
আনিসুল হক আরও বলেন, পোশাক খাত যদি ‘অ্যাটম বোমা’ হয়, তবে ‘সরঞ্জাম’ খাতটি হচ্ছে তার গুরুত্বপূর্ণ চিপস। চিপস না হলে বোমা ফাটবে না। তিনি সরঞ্জাম খাতের বিকাশে প্রয়োজনীয় সব করতে অর্থমন্ত্রীর দৃষ্টি আকর্ষণ করেন।
অর্থমন্ত্রী আবুল মাল আবদুল মুহিত বলেন, উদ্যোক্তা ও শ্রমিকদের কল্যাণেই পোশাকশিল্পের আজকের এই অবস্থান। এই শিল্পটিকে ঘিরে আরও অনেক ক্ষুদ্র ও মাঝারি শিল্পপ্রতিষ্ঠান গড়ে উঠছে।
বর্তমান সরকার ক্ষমতায় আসার পর শ্রমিকদের বেতন দেড় গুণ করা হয়েছে বলে জানান অর্থমন্ত্রী। তবে ব্যাংকঋণের সুদের হার কমানোর বিষয়ে কোনো মন্তব্য করেননি তিনি।
অনুষ্ঠানে আরও বক্তব্য দেন এশিয়ান প্যাকেজিং ফেডারেশনের সভাপতি সফিউল্লাহ চৌধুরী, বিজিএমইএর সভাপতি সফিউল ইসলাম, বিকেএমইএর সহসভাপতি মোহাম্মদ হাতেম, এএসকে ট্রেডের পরিচালক নন্দগোপাল, জাকারিয়া ট্রেড অ্যান্ড ফেয়ারের প্রধান নির্বাহী কর্মকর্তা ইলিয়াস জাকারিয়া প্রমুখ।
অনুষ্ঠানে সভাপতিত্ব করেন বিজিএপিএমইএর সভাপতি রাফেজ আলম চৌধুরী। সবশেষে অর্থমন্ত্রী মেলার উদ্বোধন করেন। অন্য অতিথিদের সঙ্গে তিনি মেলার বিভিন্ন স্টল পরিদর্শন করেন।
প্রদর্শনী: মেলা উদ্বোধনের পর থেকেই দর্শনার্থীরা মেলায় ভিড় করতে থাকেন। অনেকেই স্টলগুলো ঘুরে বিভিন্ন পণ্যের খোঁজখবর নেন। অনেকে আবার পণ্যের বিস্তারিত বিবরণ সংবলিত ক্যাটালগ নিয়ে গেছেন।
পোশাক খাতের সরঞ্জাম, যন্ত্রাংশ, প্রযুক্তি ও মোড়কজাতকরণের পণ্য নিয়ে তিন মেলায় বাংলাদেশ, ভারত, চীন, পাকিস্তান, তাইওয়ান, জার্মানিসহ বিভিন্ন দেশের চার শতাধিক প্রতিষ্ঠান অংশ নিয়েছে।
প্যাক্সেপোতে পলিব্যাগ, ব্যাকবোর্ড, ইলাস্টিক, কলার ইনসার্ট, বাটারফ্লাই, কলার বোন, ট্যাপ, জিপার, স্টিকার, বাটন, হ্যাঙ্গার, স্টোপার, নেক বোর্ড, সুইং থ্রেড, প্রাইস ট্যাগ, ফটোবোর্ড, গামটেপ ইত্যাদি পণ্য প্রদর্শন করছে দেশি ও বিদেশি প্রতিষ্ঠান।
গার্মেন্টেক মেলায় যন্ত্রের মাধ্যমে সুতা ও কাপড় তৈরি, তৈরি পোশাক খাতের সরঞ্জাম, মোড়কজাতকরণ ও প্রযুক্তির প্রদর্শন করছে অংশগ্রহণকারী প্রতিষ্ঠানগুলো। এ ছাড়া ‘ইয়ার্ন ও ফেব্রিকস’ মেলায় সুতা, তৈরি বস্ত্র, ফিনিশ, ডেনিম, নিটিং ইত্যাদি সামগ্রী প্রদর্শিত হচ্ছে।
মেলায় আসা পোশাক খাতের এক ব্যবসায়ী বলেন, ‘মেলাগুলো আমাদের চোখ খুলে দিয়েছে। পৃথিবীতে কী ঘটছে, তা এক ছাদের নিচে পাওয়াটা অনেক গুরুত্বপূর্ণ। যাচাই-বাছাই করে একাধিক প্রতিষ্ঠানে কার্যাদেশ দেবেন বলেও জানান তিনি।
আয়োজকেরা জানান, আজ ও কাল তৈরি পোশাক খাতের সরঞ্জাম ও মোড়কজাতকরণের ওপর দুটি আন্তর্জাতিক সেমিনার হবে মেলা প্রাঙ্গণে।
স্যামসন চৌধুরীকে স্মরণ করল ডিএসই
দেশের বিশিষ্ট শিল্পপতি ও উদ্যোক্তা স্যামসন এইচ চৌধুরীর স্মরণে গতকাল এক স্মৃতিচারণা সভার আয়োজন করে ঢাকা স্টক এক্সচেঞ্জ (ডিএসই)।
ঢাকায়ডিএসই ভবনে আয়োজিত এই সভায় বক্তারা প্রয়াত স্যামসন চৌধুরীর জীবনের বিভিন্ন কর্মকাণ্ড ও অতীত ইতিহাস তুলে ধরেন।
ডিএসইর সভাপতি শাকিল রিজভী, পরিচালক রকিবুর রহমান ও আহমেদ রশীদ লালী, সদস্য আবদুর রহমান ছাড়াও স্যামসন চৌধুরীর ছেলে তপন চৌধুরী এতে বক্তব্য দেন।
বক্তারা বলেন, একজন সফল ও ভালো শিল্পোদ্যোক্তা হতে যেসব গুণ লাগে, তার সবই ছিল স্যামসন এইচ চৌধুরীর মধ্যে। দেশের পুঁজিবাজারের উন্নয়নে তাঁর অবদান অসামান্য। পুঁজিবাজারের মাধ্যমে শিল্প উন্নয়ন যে সম্ভব, সেটা তিনি মনে-প্রাণে বিশ্বাস করতেন।
তপন চৌধুরী বলেন, ‘আমার বাবা সব সময় বলতেন নিজের মধ্যে পরিবর্তন আনলে দেশের পরিবর্তন আসবে। কখনো তিনি টাকা-পয়সার বিষয়টিকে বড় করে দেখতেন না।’
লালমনিরহাটে ইপিবির বিপণনবিষয়ক সেমিনার
তৃণমূল পর্যায় থেকে রপ্তানি বৃদ্ধিতে ব্যবসায়ীদের উদ্বুদ্ধ করতে রপ্তানি উন্নয়ন ব্যুরোর (ইপিবি) রাজশাহী কার্যালয় এবং লালমনিরহাট শিল্প ও বণিক সমিতির যৌথ উদ্যোগে বিপণনবিষয়ক এক সেমিনার অনুষ্ঠিত হয়েছে।
লালমনিরহাট বণিক সমিতির কার্যালয়ে গত বুধবার অনুষ্ঠিত ওই সেমিনারে লালমনিরহাটের জেলা প্রশাসক মোখলেছার রহমান সরকার, বণিক সমিতির সভাপতি শেখ আবদুল হামিদ, ইপিবির পরিচালক ইউছুফ আলী, ইপিবির রাজশাহী কার্যালয়ের উপপরিচালক মোয়াজ্জেম হোসেন প্রমুখ বক্তব্য দেন।
সেমিনারে বক্তারা বলেন, লালমনিরহাট জেলার বুড়িমারী স্থলবন্দর দিয়ে জেলায় উৎপাদিত কৃষি ও হস্তজাতসহ অন্যান্য পণ্য রপ্তানি সম্ভব। এ ক্ষেত্রে স্থানীয় প্রশাসন ও ব্যবসায়ীদের সর্বাত্মক উদ্যোগ নিতে হবে। তা ছাড়া ব্যাংক ও আর্থিক প্রতিষ্ঠানগুলোকে প্রয়োজনীয় ঋণসহায়তাও দিতে হবে।
ভারতে আমের শাঁসে প্রসাধনীর তেল তৈরি
ভারতে এবার আমের শাঁস দিয়ে তৈরি হয়েছে এক ধরনের তেল, যা প্রসাধনী তৈরিতে ব্যবহার করা হচ্ছে।
গুজরাট রাজ্যের নবসারি কৃষি বিশ্ববিদ্যালয় বিশেষ ধরনের এই তেল তৈরির নতুন পদ্ধতি আবিষ্কার করেছে। এই তেল বিভিন্ন প্রসাধনী তৈরিতে ব্যবহার করা যাবে। বিশেষ করে লোশন, ক্রিম, সাবান, কন্ডিশনার ইত্যাদি তৈরিতে।
ধান-পাটের পর আলু-পেঁয়াজ-সবজিরও দাম পাচ্ছেন না চাষি, উৎপাদন বেশি হলেও খরচ উঠছে না


কৃষকের মাথায় হাত
মুন্সিগঞ্জের গজারিয়া এলাকার একটি হিমাগারে পচে যাওয়া আলু বাইরে ফেলে রাখা হয়েছে
ধান, পাট, আলুর পর এবার সবজি নিয়ে বিপাকে পড়েছেন কৃষক। উৎপাদন বাড়লেও দাম পাচ্ছেন না কৃষক। আবার কৃষকের কাছে কম দামে পণ্য কিনে বাজারে চড়া দামে বিক্রি করছেন ব্যবসায়ীরা।
চাল, আলু থেকে শুরু করে সব ধরনের কৃষিপণ্যের দাম গত এক মাসে ২০ থেকে ৩৫ শতাংশ বেড়েছে। আলু ও সবজি কৃষক পর্যায়ের তুলনায় তিন গুণ বেশি দামে ভোক্তাদের কাছে বিক্রি হচ্ছে।
মাঠপর্যায়ে ধানের দাম নিয়মিতভাবে কমলেও চালের দামের ঊর্ধ্বগতি থেমে নেই। সরকারি সংস্থা ট্রেডিং করপোরেশন অব বাংলাদেশের (টিসিবি) হিসাবে গত এক মাসে চিকন ও মোটা চালের দর ৩ থেকে ৮ শতাংশ বেড়েছে।
অনুকূল আবহাওয়া আর গত বছর ভালো দাম পাওয়ায় আরও উৎসাহ নিয়ে মাঠে নেমেছিলেন কৃষক। ফলনও আগের যেকোনো বছরের তুলনায় ভালো। কৃষি মন্ত্রণালয়ের হিসাবে, এবার গত বছরের তুলনায় সাত লাখ ২৭ হাজার মেট্রিক টন বেশি সবজি উৎপাদিত হয়েছে। আলুর ফলনও গত বছরের তুলনায় প্রায় ১৫ লাখ টন বেশি।
কিন্তু দাম পড়তির দিকে। বিশেষ করে, আলু ও শীতকালীন সবজি মাঠপর্যায়ে পানির দরে বিক্রি হচ্ছে। আলু বেচে হিমাগারে রাখার খরচ ও চটের দামও উঠছে না কৃষকের। অনেকে হিমাগারের পাশে আলু এবং হাটে সবজি ফেলে চলে যাচ্ছেন। কৃষকেরা বলছেন, গত পাঁচ বছরের মধ্যে আলু ও সবজির এমন দুর্দিন আর আসেনি।
পাটের বাজারও মন্দা। সরকারি পাটকলগুলোতে প্রায় এক হাজার ৭০০ কোটি টাকার পাট অবিক্রীত অবস্থায় পড়ে আছে। তাই নতুন পাট কেনাও বন্ধ। পাটের উৎপাদন খরচ ও দাম প্রায় সমান হয়ে গেছে। প্রতি মণ নিম্নমানের পাট গত বছরের তুলনায় প্রায় অর্ধেক অর্থাৎ এক হাজার টাকার নিচে নেমে এসেছে।
ইকোনমিক রিসার্চ গ্রুপের গবেষণা পরিচালক ও অর্থনীতিবিদ সাজ্জাদ জহীর এ ব্যাপারে প্রথম আলোকে বলেন, রাজনীতিবিদেরা বেশির ভাগ ক্ষেত্রে শহুরে ভোক্তাদের কথা মাথায় রেখে খাদ্যপণ্যের দাম কমানোর চেষ্টা করেন। কয়েক বছর ধরে বেশির ভাগ কৃষিপণ্যের দাম বাড়ায় কৃষিমজুর ও শহুরে দিনমজুরের পারিশ্রমিক বেড়েছিল। কিন্তু এখন কৃষিপণ্যের দাম কমায় কৃষকের স্বার্থকেও বিবেচনায় আনতে হবে। নইলে কৃষক উৎপাদন কমিয়ে দেবেন।
আলু নিয়ে বিপদ: সাধারণত ডিসেম্বরের শেষের দিকে বাজারে নতুন আলু ওঠা শুরু করে। তার আগে পুরোনো আলু শেষ হয়ে যায়। গত বছরের তুলনায় এবার আলুর ফলন ভালো হয়েছে। সরকারি হিসাবে এবার ৮৩ লাখ ২৬ হাজার মেট্রিক টন আলু হবে। তবে বেসরকারি হিসাবে আলু উৎপাদনের পরিমাণ এক কোটি টনের কাছাকাছি পৌঁছাবে।
বাংলাদেশ হিমাগার অ্যাসোসিয়েশন সূত্রে জানা গেছে, এ বছর এখনো হিমাগারগুলোতে দুই লাখ বস্তা আলু রয়ে গেছে। দাম কম হওয়ায় কৃষক ওই আলু আর ফেরত নিচ্ছেন না। অন্যদিকে ফেব্রুয়ারি থেকে হিমাগারে নতুন আলু আসা শুরু করবে। তাই হিমাগারের মালিকেরা পুরোনো আলু হিমাগারের বাইরে ফেলে দিচ্ছেন।
হিমাগারের গেটে ৮০ কেজি ওজনের এক বস্তা আলু ৮০ থেকে ১২০ টাকায় বিক্রি হচ্ছে। একটি নতুন চট ও পরিবহন খরচ যোগ করলে প্রতি কেজি আলুর দাম দাঁড়ায় এক টাকারও কম। নতুন ওঠা আলুর দাম গত কয়েক বছরে ১৫ টাকার নিচে নামেনি। এবার পাঁচ টাকার ওপরে উঠছে না।
তবে টিসিবির হিসাবে গত মাসে প্রতি কেজি আলুর দাম ৮ থেকে ১২ টাকায় বিক্রি হয়েছে। চলতি মাসে তা ১২ থেকে ১৫ টাকা। বাংলাদেশ কন্দাল (আলুজাতীয়) গবেষণাকেন্দ্রের হিসাবে প্রতি কেজি আলুর এবার উৎপাদন খরচ পড়েছে পাঁচ থেকে ছয় টাকা। দু-তিন হাত ঘুরে হিমাগারের খরচ জুগিয়ে বস্তা ও পরিবহন খরচ যোগ করে প্রতি কেজি আলু ১০ টাকায় বিক্রি করতে না পারলে কৃষকের লোকসান হবে বলে সংস্থাটির এক হিসাবে দেখা গেছে।
বাংলাদেশ হিমাগার অ্যাসোসিয়েশনের সভাপতি জসিম উদ্দিন প্রথম আলোকে বলেন, আলুচাষি ও হিমাগারের মালিক গত কয়েক বছরের মধ্যে এতটা বিপদে কখনো পড়েননি। বেসরকারি উদ্যোগে এ বছর প্রায় দুই লাখ টন আলু রপ্তানি হয়েছে। সরকার উদ্যোগ নিয়ে আলু রপ্তানির পরিমাণ বাড়াতে পারলে কৃষক ও ব্যবসায়ীরা এতটা সমস্যায় পড়তেন না।
পেঁয়াজের ঝাঁজ কম: প্রায় প্রতিবছরই পেঁয়াজ নিয়ে বাজারে সংকট দেখা দেয়। গত বছর পেঁয়াজের দর প্রতি কেজি ৪৫ টাকা পর্যন্ত উঠেছিল। ভালো দাম পাওয়ায় এ বছর কৃষক অতিরিক্ত সাত হাজার হেক্টর জমিতে পেঁয়াজের চাষ করেছেন। কিন্তু মৌসুমের শুরুতে পেঁয়াজের দাম কমতে কমতে চলতি সপ্তাহে ১৫ টাকায় গিয়ে ঠেকেছে।
টিসিবির হিসাবে প্রতি কেজি পেঁয়াজ ১৫ থেকে ২২ টাকায় বিক্রি হচ্ছে। এক সপ্তাহের ব্যবধানে পেঁয়াজের দর ৩৫ শতাংশ কমেছে। আর এক বছরে কমেছে ৫৫ শতাংশ। দেশের চাহিদার ২০ থেকে ৩০ শতাংশ পেঁয়াজ আমদানি হয়ে থাকে।
বাংলাদেশ কৃষি গবেষণা ইনস্টিটিউটের (বারি) কৃষি অর্থনীতি বিভাগের হিসাব অনুযায়ী, প্রতি কেজি পেঁয়াজের মাঠপর্যায়ে উৎপাদন খরচ পড়েছে ১১ টাকা। পরিবহন ও সংরক্ষণ খরচ যোগ করলে প্রতি কেজি পেঁয়াজের পেছনে কৃষকের খরচ হচ্ছে ১৫ টাকারও বেশি। দাম কম পেলে পরবর্তী বছর কৃষক আমদানিনির্ভর এই কৃষিপণ্যের উৎপাদন কমিয়ে দিতে পারেন।
শীতের সবজির বাজার ঠান্ডা: শীতকালীন সবজির অবস্থা আরও খারাপ। গত পাঁচ-সাত বছরের মধ্যে এত কম দামে সবজি বিক্রি হয়নি। বিশেষ করে, টমেটো ও ফুলকপির দাম এবার সবচেয়ে কম। কৃষক পর্যায়ে প্রতি কেজি টমেটো দুই থেকে তিন টাকায়, একেকটি ফুলকপি এক থেকে তিন টাকা দরে বিক্রি হচ্ছে। একেকটি লাউ বিক্রি হচ্ছে তিন থেকে পাঁচ টাকা করে। অথচ বাজারে দাম তিন থেকে চার গুণ বেশি।
বারির হিসাবে এক কেজি টমেটোর উৎপাদন খরচ দুই টাকা ৫৯ পয়সা। তবে পরিবহন ও সংরক্ষণ খরচ যোগ করলে এক কেজি টমেটোতে কৃষকের খরচ পড়ে আট টাকা, আর কৃষক বিক্রি করছেন তিন-চার টাকায়।
ধানের বাজার থেমে আছে: দুই মাস ধরে ধানের দাম পড়তির দিকে, তবে এক সপ্তাহ ধরে দাম কিছুটা স্থির। আমন ধানে কৃষকের ন্যায্যমূল্য নিশ্চিত করতে সরকার দুই লাখ টন চাল কিনেছে। কিন্তু এতে কৃষকের লাভ হয়নি, মুনাফা গেছে চালকল মালিকদের পকেটে।
কারণ, সরকারিভাবে চালকল মালিকদের কাছ থেকে সরাসরি চাল কেনা হয়েছে। বিশেষজ্ঞরা কৃষকের কাছ থেকে সরাসরি ধান কেনার পরামর্শ দিলেও খাদ্য বিভাগ তা আমলে নেয়নি। ফলে ধানের দাম এখনো কৃষকের প্রত্যাশা অনুযায়ী বাড়েনি। আবার ধানের দাম কম হলেও চালের দাম কিন্তু বেড়েই চলেছে।
কৃষি মন্ত্রণালয়ের হিসাবে প্রতি মণ ধানের উৎপাদন খরচ ৫৫০ টাকা। আর তা বিক্রি হচ্ছে ৫০০ থেকে ৬০০ টাকায়। টিসিবির হিসাবে বাজারে প্রতি কেজি মোটা চাল গত মাসের তুলনায় ৩ শতাংশ বেড়ে ৩২ থেকে ৩৫ টাকায় বিক্রি হচ্ছে। মাঝারি মানের চালের দর প্রায় ৯ শতাংশ বেড়ে ৩৬ থেকে ৩৮ টাকা কেজি দরে বিক্রি হচ্ছে।
বাংলাদেশ উন্নয়ন গবেষণা প্রতিষ্ঠানের (বিআইডিএস) গবেষণা পরিচালক এম আসাদুজ্জামান প্রথম আলোকে বলেন, ডিজেলের মূল্য কয়েক দফা বৃদ্ধি এবং দেশের যোগাযোগব্যবস্থা ভেঙে পড়ায় কৃষিপণ্যের পরিবহন খরচও বেড়েছে। অনেক ক্ষুদ্র ও মাঝারি উদ্যোক্তা জেলা পর্যায়ে বা বড় হাটে পণ্য না এনে স্থানীয় পর্যায়ে বিক্রি করে দিচ্ছেন। এভাবে চলতে থাকলে এত দিন কৃষিপণ্যের উৎপাদন যে হারে বাড়ছিল, সামনের দিনগুলোতে সেই হারে কমতে থাকবে। এতে ভবিষ্যতে খাদ্যনিরাপত্তা বিঘ্নিত হবে।


সূচক গণনায় ফ্রি ফ্লটের সংজ্ঞা নির্ধারণী বৈঠক আজ
দেশের স্টক এক্সচেঞ্জে সূচক গণনার ক্ষেত্রে ফ্রি ফ্লটের সংজ্ঞা নির্ধারণে কাল রোববার বৈঠক করবে সিকিউরিটিজ অ্যান্ড এক্সচেঞ্জ কমিশনের (এসইসি) গঠন করা কমিটি। গত ১১ জানুয়ারি এই কমিটির বৈঠক অনুষ্ঠিত হওয়ার কথা থাকলেও ১০ ডিসেম্বর এসইসির উপপরিচালক আবু রায়হান মোহাম্মদ মুতাসিম বিল্লাহ স্বাক্ষরিত এক চিঠিতে কাল এ বৈঠকের সিদ্ধান্ত নেওয়া হয় বলে জানা গেছে।
এসইসি সূত্রে জানা যায়, গত ২৬ ডিসেম্বর ফ্রি ফ্লটের (লেনদেনযোগ্য শেয়ার) ভিত্তিতে স্টক এক্সচেঞ্জের মূল্যসূচক গণনার সিদ্ধান্ত নেয় এসইসি। একই সঙ্গে ফ্রি ফ্লটের সংজ্ঞা নির্ধারণের জন্য একটি কমিটি গঠন করা হয়। কমিটির আহ্বায়ক হলেন, এসইসির সদস্য আরিফ খান। এ ছাড়া কমিটিতে ঢাকা স্টক এক্সচেঞ্জ (ডিএসই), চট্টগ্রাম স্টক এক্সচেঞ্জ (সিএসই) ও সেন্ট্রাল ডিপোজিটরি বাংলাদেশ লিমিটেডের (সিডিবিএল) প্রতিনিধি রয়েছে। কমিটিকে ১৫ দিনের মধ্যে এ বিষয়ে কমিশনের কাছে প্রতিবেদন জমা দিতে বলা হয়।
প্রসঙ্গত, গত ২০ ডিসেম্বর এসইসিতে ডিএসইর মূল্যসূচক পুনর্বিন্যাস নিয়ে গঠিত কমিটির সদস্যদের বৈঠক অনুষ্ঠিত হয়। ওই বৈঠকে কমিটির সদস্যরা ভুল সূচকের পরিবর্তে নতুনভাবে মূল্যসূচক চালুর পক্ষে নিজেদের মতামত তুলে ধরেন। এর আগে ১২ অক্টোবর এসইসি এই কমিটি গঠন করে।


পোশাক খাতের সরঞ্জাম ও মোড়ক এখন দেশজ পণ্য
পোশাক খাতের বিভিন্ন ধরনের সরঞ্জাম এবং পোশাকসহ অন্য খাতের মোড়ক পণ্য উৎপাদনে গত দুই দশকে বড় সাফল্য এসেছে বাংলাদেশে।
বোতাম, হ্যাঙ্গার থেকে শুরু করে পোশাক খাতের আনুষঙ্গিক সব সরঞ্জাম যেমন এখন দেশে উৎপাদিত হচ্ছে, তেমনি অন্যান্য খাতের মোড়ক পণ্যের চাহিদার প্রায় সবটুকুই এখন জোগান দিতে সক্ষম দেশজ উৎপাদন।
শুধু অভ্যন্তরীণ চাহিদা মেটানোই নয়, দেশের বাইরেও এই খাতটির বিভিন্ন পণ্য রপ্তানি করা হচ্ছে। প্রতিবছরই বাড়ছে রপ্তানি। ২০১০-১১ অর্থবছরে খাতটি প্রায় ২৭৫ কোটি ১১ লাখ মার্কিন ডলারের পণ্য রপ্তানি করেছে। সরকারের সহযোগিতা পেলে ২০১৮ সালের মধ্যে এ খাতের রপ্তানি আয় এক হাজার ২০০ কোটি ডলারে দাঁড়াবে বলে জানান সংশ্লিষ্ট ব্যবসায়ীরা।
আন্তর্জাতিক পরামর্শক প্রতিষ্ঠান ম্যাককিনসে এক গবেষণায় বলেছে, বাংলাদেশের তৈরি পোশাক খাতের রপ্তানি ২০১৫ সালে বর্তমান সময়ের চেয়ে দ্বিগুণ এবং ২০২০ সালে তিন গুণ হবে। বিষয়টি উল্লেখ করে সংশ্লিষ্ট ব্যবসায়ীরা বলেন, পোশাক রপ্তানি বাড়লে সরঞ্জামের চাহিদাও বাড়বে। তখন চাহিদামতো সরঞ্জামের জোগান দিতে না পারলে উভয় খাতই ক্ষতিগ্রস্ত হবে।
সরঞ্জাম ও মোড়ক পণ্য তৈরির এসব প্রতিষ্ঠানের বাণিজ্যিক স্বার্থসংশ্লিষ্ট বিষয় নিয়ে কাজ করতে ১৯৯১ সালে বাংলাদেশ গার্মেন্টস অ্যাক্সেসরিজ অ্যান্ড প্যাকেজিং ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশন (বিজিএপিএমইএ) প্রতিষ্ঠিত হয়। অবশ্য সমিতিটির পূর্বের নাম ছিল বাংলাদেশ করোগেটেড কার্টন অ্যান্ড অ্যাক্সেসরিজ ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশন (বিসিসিএএমইএ)। গত বছরের নভেম্বরে প্রয়োজনীয় অনুমোদন নিয়ে নাম পরিবর্তন করে বিজিএপিএমইএ করা হয়।
সারা দেশে সমিতির সদস্যসংখ্যা এক হাজার ৫০। এ ছাড়া আছে আরও কিছু প্রতিষ্ঠান। প্রত্যক্ষ-পরোক্ষভাবে খাতটির সঙ্গে জড়িত আছেন প্রায় দুই লাখ মানুষ। বর্তমানে এ খাতে মোট বিনিয়োগের পরিমাণ প্রায় পাঁচ হাজার কোটি টাকা।
সংশ্লিষ্ট ব্যবসায়ীরা জানান, পোশাক খাতের ৩০ থেকে ৩৫ ধরনের সরঞ্জাম ও অন্যান্য খাতের মোড়ক তৈরি করে এ খাতের প্রতিষ্ঠানগুলো। এর মধ্যে আছে: কার্টন, পলিব্যাগ, হ্যাঙ্গার, বোতাম, বোতামের ট্যাগ, মূল্য ট্যাগ, লেবেল, জিপার, হ্যাংট্যাগ, গামটেপ ইত্যাদি।
এসব পণ্যই পোশাক, চামড়া, খাদ্য, ওষুধ ইত্যাদি রপ্তানিপণ্যের ‘পশ্চাৎমুখী সংযোগ’ হিসেবে বিদেশে যায়। একই সঙ্গে উৎপাদিত পণ্যের ১৫ থেকে ২০ শতাংশ পূর্ব ইউরোপ, মধ্যপ্রাচ্য, দক্ষিণ আফ্রিকা, হংকং, দূরপ্রাচ্যসহ বেশ কয়েকটি দেশে সরাসরি রপ্তানি করেন উৎপাদকেরা। এসব সরঞ্জাম দিয়েই পোশাক খাতের প্রায় ৪০ শতাংশ মূল্য সংযোজন করা হয় বলে তাঁরা জানান।
খোঁজ নিয়ে জানা যায়, আশির দশকের শুরুতে পোশাক খাতের উত্থানের সময়ই কাগজের কার্টন প্রথম উৎপাদন শুরু করে কয়েকটি প্রতিষ্ঠান। এর তিন-চার বছর পর থেকে পলিব্যাগ, ব্যাকবোর্ড, হ্যান্ড ট্যাগ, প্রাইস ট্যাগ উৎপাদন হতে থাকে। পরে এই ধারাবাহিকতায় যুক্ত হয় আরও অনেক প্রতিষ্ঠান।
১৯৯৫ সাল থেকে পোশাক খাতের প্রায় সব ধরনের সরঞ্জাম ও মোড়ক পণ্য উৎপাদন শুরু করে দেশীয় প্রতিষ্ঠানগুলো। তবে এসব পণ্যের কাঁচামাল জার্মানি, চীন, থাইল্যান্ড, মালয়েশিয়াসহ বিভিন্ন দেশ থেকে আমদানি করতে হয়। এক ধরনের কার্টন তৈরিতে শুধু দেশীয় কাগজ ব্যবহার করা হয়।
অ্যাসোসিয়েশনের এক ব্যবসায়ী নেতা বলেন, এ খাতে দেশ এখন স্বাবলম্বী। পোশাকশিল্পের চাহিদার সমপরিমাণ সরঞ্জাম ও মোড়ক উৎপাদনে সক্ষম দেশীয় প্রতিষ্ঠানগুলো। কিন্তু অনেক সময় বিদেশি ক্রেতাদের শর্ত মানতে অল্পবিস্তর আমদানি করেন পোশাকশিল্পের ব্যবসায়ীরা।
একাধিক ব্যবসায়ী বলেন, দেশীয় চাহিদা মেটানোর পরও খাতটির ব্যাপক সম্ভাবনা আছে। কারণ, সারা বিশ্বে খাতটির অন্তত চার হাজার কোটি ডলারের বাজার আছে। পণ্যের মান আরও উন্নত এবং সরকারি সহযোগিতা পেলে সরাসরি রপ্তানি করে আন্তর্জাতিক বাজার বাড়ানো সম্ভব।
রপ্তানি উন্নয়ন ব্যুরোর তথ্যানুসারে, ১৯৮৩-৮৪ সালের ৪৭ লাখ ডলারের রপ্তানি আয় থেকে বেড়ে সর্বশেষ ২০১০-১১ অর্থবছরে ২৭৫ কোটি ডলারে দাঁড়িয়েছে। ২০০৪-০৫ অর্থবছর পর্যন্ত খাতটির রপ্তানি আয় ছিল ১০০ কোটি ডলারের নিচে। তবে ২০০৫-০৬ অর্থবছরে দাঁড়ায় ১১৮ কোটি ডলার। ২০০৯-১০ অর্থবছরে এই আয় ছিল ১৯১ কোটি ৯৫ লাখ ডলার। পরের অর্থবছরেই খাতটির ৪৩ দশমিক ৯৭ শতাংশ রপ্তানি প্রবৃদ্ধি হয়।
সূত্র জানায়, পণ্যের মান নিয়ন্ত্রণে অ্যাসোসিয়েশন নিজ উদ্যোগে একটি পরীক্ষাগার স্থাপন করেছে। এখানে কার্টনের মান পরীক্ষা করা হয়। তবে অন্যান্য পণ্যের মান নিয়ন্ত্রণ ও উন্নতমানের পণ্য উৎপাদনে একটি ইনস্টিটিউট গড়তে সরকারের সঙ্গে বহু দেনদরবার করেও এখন পর্যন্ত সফল হননি এ খাতের ব্যবসায়ীরা।
বিজিএপিএমইএর সভাপতি রাফেজ আলম চৌধুরী বলেন, পোশাকশিল্পের জন্য খাতটি খুবই গুরুত্বপূর্ণ। কারণ, দেশে এসব সরঞ্জাম উৎপাদন করা না হলেও স্বাভাবিকভাবেই বিদেশ থেকে আমদানি করতে হতো। তখন শুধু সরঞ্জাম আমদানিতেই দুই থেকে তিন মাস সময় লেগে যেত। তাতে লিড-টাইম (পণ্য উৎপাদন থেকে শুরু করে জাহাজীকরণ পর্যন্ত সময়) বেশি লাগত। প্রতিযোগিতামূলক আন্তর্জাতিক বাজারে তখন টিকে থাকাই মুশকিল হতো।
রাফেজ আলম চৌধুরী আরও বলেন, গুরুত্বপূর্ণ হলেও এই খাতটিকে সেভাবে ‘গুরুত্ব’ দেয়নি সরকার। আজ পর্যন্ত এক ডলারও নগদ সহায়তা পাননি ব্যবসায়ীরা। এমনকি ক্ষুদ্র ও মাঝারি শিল্প হিসেবেও তেমন কোনো সুযোগ-সুবিধা পায়নি এ খাতের প্রতিষ্ঠানগুলো।
সভাপতি আরও বলেন, ভবিষ্যতের কথা চিন্তা করে এখনই এ খাতের সম্প্রসারণ প্রয়োজন। কিন্তু সেই পরিবেশ নেই। ১৮ থেকে ২০ শতাংশ ব্যাংক সুদে ব্যবসায়ীরা বিনিয়োগ করতে সাহস পাচ্ছেন না।
এ সপ্তাহের সাক্ষাৎকার
সংকটের মূলে রয়েছে উচ্চাভিলাষী বাজেট
টাকা ছাপিয়ে কেন্দ্রীয় ব্যাংক থেকে আর ঋণ না নিতে সরকারকে পরামর্শ দেওয়া হয়েছে। এই পরিপ্রেক্ষিতে অর্থনীতির অবস্থা নিয়ে প্রথম আলোর সঙ্গে কথা বলেছেন বাংলাদেশ অর্থনীতি সমিতির সাধারণ সম্পাদক তৌফিক আহমদ চৌধূরী
প্রথম আলো: বাংলাদেশের অর্থনীতিতে এখন যে একটা সংকট দেখা দিয়েছে, তার কারণটা কী?
তৌফিক আহমদ চৌধূরী: সরকার চলতি অর্থবছরের জন্য যে বাজেট করেছে, সেটাই এই সংকটের মূল। গত জুন মাসে বাজেট দেওয়ার পরই আমরা এটাকে উচ্চাভিলাষী বলে আখ্যায়িত করেছিলাম। কেননা, এই বাজেটে বড় বড় ব্যয় নির্বাহের পরিকল্পনা করা হয়েছে। সে অনুযায়ী সরকার ব্যয় শুরু করলেও যে আয়ের প্রয়োজন, তা ঠিকমতো হয়নি। বিশেষ করে বড় প্রকল্পগুলোর জন্য। আর বড় বাজেট ব্যয়ের ক্ষেত্রে আয়ের উৎসগুলোর একটাতে ঘাটতি দেখা দিলেই টানাপোড়েন শুরু হয়। সরকার এখানে বিদেশি উৎস থেকে ঋণ-অনুদানগুলো প্রত্যাশা অনুযায়ী পায়নি। ফলে, বেশি করে ঋণ নিতে হচ্ছে, যার বড় অংশই আসছে সরাসরি কেন্দ্রীয় ব্যাংক থেকে টাকা ছাপিয়ে। অর্থবছরের প্রথম চার মাসেই তো সরকারের ব্যাংকঋণ লক্ষ্যমাত্রা ছাড়িয়ে গেছে।
প্রথম আলো: সংসদীয় কমিটির বৈঠকে সরকারকে আর টাকা ছাপিয়ে ব্যয় না মেটানোর পরামর্শ দেওয়া হয়েছে। এটা কি সরকার করতে পারবে?
তৌফিক আহমদ চৌধূরী: টাকা না ছাপানোর মানে হলো, বাংলাদেশ ব্যাংক থেকে সরাসরি ঋণ গ্রহণ না করা। এটা না করলে ব্যাংকব্যবস্থা থেকে ঋণ বাড়াতে হবে। সে ক্ষেত্রে আবার বেসরকারি খাতের ঋণ পাওয়ার সুযোগ কমে যাবে। এখানে একটা সমস্যা হলো, সরকার ট্রেজারি বন্ড দিয়ে ১১টি প্রাইমারি ডিলার ব্যাংকের কাছ থেকে প্রচুর অর্থ ঋণ নিয়েছে। এখন এই ব্যাংকগুলো নিজেদের প্রয়োজনে এই বন্ড বিক্রি করতে পারছে না। কেননা, আমাদের এখানে বন্ড বাজারটি গড়ে ওঠেনি। বন্ডের সেকেন্ডারি মাার্কেট বা নিয়মিত বেচাকেনার বাজার থাকলে প্রাইমারি ডিলাররা এই বাজারে লেনদেন করতে পারত। তাতে একদিকে যেমন তাদের তারল্যের সংকট কমে আসত, অন্যদিকে সুদের হারও বাজারভিত্তিক হতো।
প্রথম আলো: তাহলে বন্ড বাজার গঠনের কোনো চেষ্টা করা হচ্ছে না কেন?
তৌফিক আহমদ চৌধূরী: সরকারের এদিকে তেমন আগ্রহ নেই বলেই হয়তো সেভাবে চেষ্টাটা হচ্ছে না। আবার সরকারের আগ্রহ না থাকারও কারণ আছে। বন্ড বাজার থাকলে তো সরকারকেও সেখানে অংশ নিতে হবে, বাজারভিত্তিতে ঋণ নিতে হবে। এখনকার মতো কেন্দ্রীয় ব্যাংক নিয়মিতভাবে সরকারের ঘাটতি মিটিয়ে দেবে না। আসলে এটা এখন গুরুত্বের সঙ্গে চিন্তা করা উচিত। অর্থবহ একটি বন্ড বা ঋণবাজার গড়ে তুলতে হবে। ভারত ও পাকিস্তানে যা আছে। সেখানকার মতো এখানেও কেন্দ্রীয় ব্যাংক থেকে সরকারের ঋণ গ্রহণের আইনি সীমা আরোপ করা উচিত।
প্রথম আলো: রাজস্ব আদায় পরিস্থিতি তো ভালো। এখানে কি সরকারের আয় বাড়ানোর সুযোগ আছে?
তৌফিক আহমদ চৌধূরী: হ্যাঁ, জাতীয় রাজস্ব বোর্ড রাজস্ব আদায়ে ভালো সাফল্য দেখাচ্ছে। তবে রাজস্ব আয় বাড়ানোটা একটা নিরন্তর প্রক্রিয়া। তাৎক্ষণিকভাবে এই আয় বাড়বে না। তবে এখানে সরকারের আয় বাড়ানোর আরও অনেক সুযোগ আছে। এ ক্ষেত্রে আয়করের দিকে মনোযোগ দেওয়া উচিত। বছরে এক কোটি টাকা বা এর বেশি আয়কর দেন মাত্র ৪৬ জন। অথচ এ রকম আয়করদাতার সংখ্যা তো কয়েক হাজার হওয়া উচিত। এখানে বিরাট একটা ফাঁকি আছে। ঢাকা শহরে ডজন খানেক ফ্ল্যাটের মালিক হয়েও মাত্র কয়েক লাখ টাকা আয়কর দেন কেউ কেউ। আয়কর আদায় বাড়াতে হলে সরকারের শক্তিশালী রাজনৈতিক সদিচ্ছা প্রয়োজন।
প্রথম আলো: বিদেশি সহায়তার ক্ষেত্রে এখন আন্তর্জাতিক মুদ্রা তহবিলের (আইএমএফ) ঋণ এবং সার্বভৌম বন্ড ছেড়ে ঋণ নেওয়ার কথা বলা হচ্ছে। এগুলো কতখানি ঠিক হবে?
তৌফিক আহমদ চৌধূরী: আইএমএফের কাছ থেকে ঋণ গ্রহণের বিষয়টি অনেক দিন ধরে আলোচিত হচ্ছে। এটা পাওয়া গেলে এখন খানিকটা চাপমুক্ত হওয়া যাবে। আর সার্বভৌম বন্ড ছেড়ে আন্তর্জাতিক আর্থিক বাজার থেকে ঋণ গ্রহণের কথাটি এসেছে বৈদেশিক মুদ্রার রিজার্ভে যেন হাত দিতে না হয়, সে জন্য। বাংলাদেশের এখন যে ঋণমান (ক্রেডিট রেটিং), তা এই ঋণ পেতে খুব বেশি সুদ গুনতে হয়তো হবে না। তবে একটু সতর্কতা প্রয়োজন।
[সাক্ষাৎকার নিয়েছেন আসজাদুল কিবরিয়া]


এসইসির নির্দেশনা মানতে কোটা পূরণে ব্যস্ত পরিচালকেরা
পুঁজিবাজারে তালিকাভুক্ত সব কোম্পানির উদ্যোক্তা-পরিচালকদের সম্মিলিতভাবে নিজ কোম্পানির কমপক্ষে ৩০ শতাংশ এবং ব্যক্তিগতভাবে কমপক্ষে ২ শতাংশ শেয়ারের মালিক হতে হবে। গত বছরের ২২ নভেম্বর সিকিউরিটিজ অ্যান্ড এক্সচেঞ্জ কমিশন (এসইসি) এ-সংক্রান্ত নির্দেশনা জারি করে।
এসইসির নির্দেশনার পর ৩০ শতাংশের কম শেয়ারধারী উদ্যোক্তা-পরিচালকেরা নতুন করে শেয়ার কেনা শুরু করেছেন। তবে অনেকে নিয়ম অনুযায়ী নিজের পরিবারের সদস্যদের মধ্যেও শেয়ার হস্তান্তর ও গ্রহণ করছেন। এসইসির নির্দেশনার পর এ পর্যন্ত তিনজন পরিচালক পাঁচ কোটি ৫৮ লাখ পাঁচ হাজার ৩২৬টি শেয়ার হস্তান্তর করেছেন। এ ছাড়া আরও চারজন উদ্যোক্তা-পরিচালক এক কোটি ৯১ লাখ ৮৩ হাজার ৮১৬টি শেয়ার পরিবারের সদস্যদের কাছ থেকে গ্রহণ করেছেন।
ঢাকা স্টক এক্সচেঞ্জ (ডিএসই) সূত্র জানা যায়, এসইসির নির্দেশনা জারির পর মোট সাতজন উদ্যোক্তা-পরিচালক শেয়ার হস্তান্তর বা গ্রহণ সম্পন্ন করেছেন। এ ছাড়া দুজন পরিচালক নিজ কোম্পানির শেয়ার গ্রহণের ঘোষণা দিয়েছেন।
পুঁজিবাজারে তালিকাভুক্ত নাভানা সিএনজি লিমিটেডের অন্যতম উদ্যোক্তা-পরিচালক শফিউল ইসলাম তাঁর মেয়ে ফারহানা ইসলামকে গত ৯ জানুয়ারি ১০ লাখ শেয়ার হস্তান্তর করেন। তিনি ৫ জানুয়ারি এই শেয়ার হস্তান্তরের ঘোষণা দেন।
খুলনা পাওয়ার কোম্পানি লিমিটেডের (কেপিসিএল) উদ্যোক্তা সামিট ইন্ডাস্ট্রিয়াল মার্কেন্টাইল করপোরেশন লিমিটেড কেপিসিএলের পাঁচ কোটি ৩৯ লাখ ৫৫ হাজার ৩২৬টি শেয়ার সামিট পাওয়ার লিমিটেডকে হস্তান্তর সম্পন্ন করেছে। ৪ জানুয়ারি কেপিসিএলের পক্ষ থেকে ডিএসইর ওয়েবসাইটে এই ঘোষণা দেওয়া হয়।
আফতাব অটোমোবাইলসের অন্যতম উদ্যোক্তা-পরিচালক শফিউল ইসলাম তাঁর স্ত্রী খালেদা ইসলাম, ছেলে সাইফুল ইসলাম ও সাজেদুল ইসলাম, মেয়ে ফারহানা ইসলামকে তাঁর কাছে থাকা আট লাখ ৫০ হাজার শেয়ার হস্তান্তর সম্পন্ন করেছেন।
এদিকে পূবালী ব্যাংক লিমিটেডের উদ্যোক্তা-পরিচালক মোস্তফা শাহরিয়ার আহমেদ তাঁর বাবা মনির আহমেদের কাছ থেকে এক কোটি ৪৪ লাখ ২৪ হাজার ০৬৬টি শেয়ার গ্রহণ করেছেন।
এনসিসি ব্যাংকের উদ্যোক্তা-পরিচালক নুরুল নেওয়াজ তাঁর স্ত্রী শাহেদা আকতার, মেয়ে শামিমা নেওয়াজ ও শাকিলা নেওয়াজের কাছ থেকে ২৬ লাখ শেয়ার গ্রহণের ঘোষণা দিয়েছেন ১১ জানুয়ারি। একই ব্যাংকের আরেক পরিচালক আবুল বাশার তাঁর মা ফাতেমা খাতুন, বোন সাজিয়া আওয়াল ও ভাই আসিফ মাহমুদের কাছ থেকে ১৯ লাখ ২৬ হাজার ৫০০টি শেয়ার গ্রহণ করেছেন।
অ্যাপেক্স ট্যানারির পরিচালক মঞ্জুর এলাহি তাঁর স্ত্রী নিলুফার মঞ্জুর ও মেয়ে মুনিজ মঞ্জুর খসরুর কাছ থেকে দুই লাখ ৩৩ হাজার ২৫০টি শেয়ার ক্রয় করেছেন।
অন্যদিকে, ইস্টার্ন ব্যাংক লিমিটেডের পরিচালক শওকত আলী ৬৯ লাখ এবং পূবালী ব্যাংকের হাবিবুর রহমান এক কোটি ২৭ লাখ ৯৬ হাজার ৪৩১টি শেয়ার গ্রহণের ঘোষণা দিয়েছেন ডিএসইর ওয়েবসাইটে।
এ ব্যাপারে ডিএসইর পরিচালক আহমেদ রশিদ লালী প্রথম আলো অনলাইনকে বলেন, পরিবারের সদস্যদের মধ্যে শেয়ার হস্তান্তর বা গ্রহণ আইনসিদ্ধ। এতে কোনো সমস্যা নেই। তবে আইন অনুযায়ী পরিবারের বাইরের কোনো লোকের কাছে শেয়ার হস্তান্তর বা কারও কাছ থেকে শেয়ার গ্রহণ করা যাবে না।


দেশে গার্মেন্টস পল্লি গড়ে তোলা হবে: বাণিজ্যমন্ত্রী
বাণিজ্যমন্ত্রী জি এম কাদের বলেছেন, পোশাকশিল্পের প্রসারের জন্য সরকার দেশে ‘গার্মেন্টস পল্লি’ গড়ে তোলার উদ্যোগ নিয়েছে।
আজ শনিবার রাজধানীতে বঙ্গবন্ধু আন্তর্জাতিক সম্মেলন কেন্দ্রে বাংলাদেশ গার্মেন্টস এক্সেসরিজ এবং প্যাকেজিং ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশন আয়োজিত এক সেমিনারে তিনি এসব কথা বলেন।
বাণিজ্যমন্ত্রী বলেন, গার্মেন্টস এক্সেসরিজ এবং প্যাকেজিং পণ্য বিদেশ থেকে আমদানি না করে দেশে উত্পাদন করায় বৈদেশিক মুদ্রা সাশ্রয় এবং দেশে কর্মসংস্থানের সুযোগ হচ্ছে। দেশের চাহিদা পূরণ করে এসব পণ্য বিদেশে রপ্তানি করতে হবে। তিনি আরও বলেন, গার্মেন্টস এক্সেসরিজ এবং প্যাকেজিং পণ্য খাত থেকে বছরে প্রায় ৩০০ কোটি মার্কিন ডলার বৈদেশিক মুদ্রা অর্জিত হয়। এ পরিমাণ আরও বাড়াতে হবে।
বাংলাদেশ গার্মেন্টস এক্সেসরিজ এবং প্যাকেজিং ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশনের সভাপতি রেফাজ আলম চৌধুরীর সভাপতিত্বে সেমিনারে বিশেষ অতিথি হিসেবে বক্তব্য দেন অর্থনীতিবিদ দেবপ্রিয় ভট্টাচার্য। সেমিনারে মূল প্রবন্ধ উপস্থাপন করেন মকবুল আহমেদ খান। খবর তথ্যবিবরণী।


হঠাৎ ট্রলারভাড়া বাড়ায় রূপসাপারে ক্ষোভ
তেলের দাম বাড়ার অজুহাতে গত বুধবার থেকে খুলনার রূপসা খেয়াঘাটে হঠাৎ ট্রলার (শ্যালো ইঞ্জিনচালিত নৌকা) ভাড়া বাড়ানো হয়েছে। এতে যাত্রীদের মধ্যে তীব্র ক্ষোভের সৃষ্টি হয়েছে।
রূপসাপারের মানুষের সঙ্গে কথা বলে জানা গেছে, ভৈরব নদের পশ্চিম পারে খুলনা নগরে আসা-যাওয়ার জন্য বহু বছর ধরে পূর্ব পারের রূপসা-তেরখাদার মানুষ নৌকায় করে পারাপার হয়ে আসছে। শুধু রূপসা খেয়াঘাট দিয়ে খুলনা নগরে প্রতিদিন প্রায় ৫০ হাজার মানুষ ইঞ্জিনচালিত নৌকায় করে আসা-যাওয়া করে।
সম্পূর্ণ ব্যক্তি-উদ্যোগে ট্রলারমাঝিরা বেশ কয়েক বছর ধরে যাত্রীপ্রতি দুই টাকা, মোটরসাইকেলপ্রতি ১০ টাকা করে নিয়ে প্রতিটি নৌকায় ২৫ থেকে ৩০ জন যাত্রী পারাপার করতেন। কিন্তু বুধবার থেকে হঠাৎ মাঝিরা যাত্রীপ্রতি তিন টাকা, মোটরসাইকেলপ্রতি ১৫ থেকে ২০ টাকা করে আদায় করছেন।
গত বৃহস্পতিবার বেলা ১১টা থেকে দুপুর সাড়ে ১২টা পর্যন্ত যাত্রী ও মাঝিদের সঙ্গে এই প্রতিবেদকের কথা হয়। মাঝি আবদুল গফুর ৪৮ জন যাত্রীসহ তাঁর ট্রলারটি রূপসাপারে এনে ভেড়ান। ওই ট্রলারের যাত্রী ব্যবসায়ী শহিদুল ইসলাম (৪৫) বলেন, ‘ভাড়া একেবারে জোর করেই দুই টাকার পরিবর্তে তিন টাকা নেছে।’ যাত্রী জিয়াউর রহমান (৩০) মোটরসাইকেল নিয়ে নৌকা থেকে নামার পর ভাড়া কত নিয়েছে, জানতে চাইলে বলেন, ‘আজ ২০ টাকা চাইছিল। বলে-কয়ে ১৫ টাকা দিছি। কিন্তু আগে ১০ টাকা নিত।’
চাকরিজীবী মোহন কুণ্ডু বলেন, ‘হঠাৎ কাল থেকে দুই টাকার ভাড়া তিন টাকা করে নিচ্ছে। আমাদের তো পার হতেই হবে।’ নগরের বাসিন্দা সাইফুল ইসলাম বলেন, ‘রূপসাঘাটের একটু দূরে জেলখানা ঘাটে একসঙ্গে দুটি নদী পার হতি হয়। তারা এখনো দুই টাকা করেই নেচ্ছে।’ ব্যবসায়ী মো. শহীদ বলেন, ‘ভাড়া বেশি নেওয়ার বিষয়টি আমরা উপজেলা নির্বাহী কর্মকর্তাকে জানিয়েছি।’
‘পূর্ব-পশ্চিম রূপসা ইঞ্জিনচালিত নৌকা মাঝি সংঘ’-এর কোষাধ্যক্ষ নুরুল হক ফকির (৫৫) বলেন, ‘তেলের দামের পাশাপাশি আলকাতরা ও শ্রমিকের মজুরি যেভাবে বাড়েছে, তাতে ভাড়া না বাড়ায়ে চলব কী করে? তাই একটু বাড়াইছি।’ কমিটির সদস্য ফজলুর রহমান মাতুব্বর বলেন, ‘তেলের পাম্পে ধর্মঘটের কারণে ডিজেল চোরাপথে ৮০ টাকা লিটার দরে কিনতে হচ্ছে তো, তাই একটু বাড়াতে হয়েছে।’
রূপসা উপজেলা নির্বাহী কর্মকর্তা (ইউএনও) মনিরুল ইসলাম বলেন, ‘ঘটনা জানার পর বুধবার বিকেলে র‌্যাব নিয়ে আমি ঘাটে গিয়েছিলাম। বৃহস্পতিবার মাঝিদের সঙ্গে মিটিং করে বেশি ভাড়া ও ট্রলারে বেশি লোক না নিতে বলে দেওয়া হয়েছে। এর পরও তা করলে তাঁদের বিরুদ্ধে আইনানুগ ব্যবস্থা নেওয়া হবে।’
রূপসা উপজেলা চেয়ারম্যান শেখ আলী আকবর বলেন, ‘বৃহস্পতিবার মাঝিদের সঙ্গে মিটিং করে বলে দেওয়া হয়েছে, জনপ্রতি ভাড়া দুই টাকা আর ট্রলারে ২৫ জনের বেশি যাত্রী নেওয়া যাবে না।
জ্বালানি তেলের মূল্যবৃদ্ধির চাপ জীবনযাত্রায়: বরিশাল
চাষাবাদের খরচ বাড়ায় কৃষক বিপাকে
বরিশাল বিভাগের অধিকাংশ মানুষ কৃষিকাজ করে সংসার চালায়। এখন অনেকেই ট্রাক্টর দিয়ে জমি চাষ করছে। চাষের জন্য জমিতে সেচও দিতে হয়। সেচ দিতে পাম্প এবং ট্রাক্টর চালাতে প্রয়োজন জ্বালানি তেল। তিন দফা তেলের দাম বাড়ায় চাষের খরচও বেড়ে গেছে। কিন্তু বাড়েনি ধানের দাম। এ কারণে তেলের দাম কৃষকের জন্য মড়ার উপর খাঁড়ার ঘা হয়েছে।
একই কারণে পাল্লা দিয়ে বাড়ছে পরিবহন ভাড়া এবং শাকসবজি ও মাছের দাম। তেলের মূল্যবৃদ্ধির চাপ এসে পড়েছে সাধারণ মানুষের ঘাড়ে। তেলের দাম বাড়ায় নিত্যপ্রয়োজনীয় পণ্যের দাম বেড়ে গেছে। এতে কৃষক, সরকারি ও বেসরকারি কার্যালয়ের কর্মকর্তা-কর্মচারীসহ নানা শ্রেণী-পেশার মানুষ বিপাকে পড়েছে।
গত সোম ও মঙ্গলবার বরিশাল নগরের বিভিন্ন বাজার, বাসস্ট্যান্ড ও বিপণিবিতাণ ঘুরে তেলের মূল্যবৃদ্ধির প্রভাব সম্পর্কে মানুষের সঙ্গে কথা হয়েছে। তাঁদের সঙ্গে আলাপচারিতায় নানা সমস্যার কথা প্রকাশ পেয়েছে।
মাছের বাজারে ঝাঁজ: মঙ্গলবার নগরের নতুন বাজারে মাছের দাম অধিক হাঁকায় ক্ষুব্ধ হন ভাটিখানা এলাকার মো. জামাল হোসেন। তিনি বাগিবতণ্ডা শুরু করে দেন মাছ ব্যবসায়ীর সঙ্গে। কারণ, এক সপ্তাহ আগে যে মাছের দাম ৫০০ টাকা ছিল, সেই মাছের দাম ৮০০ টাকা চাওয়া হয়েছে। দাম বেশি চাইছেন কেন, জানতে চাইলে মাছ ব্যবসায়ী বলেন, ‘ত্যালের দাম কমান, পরিবহন খরচ কমান, আমরাও কম দামে বেচমু।’
মাছ ব্যবসায়ী সায়েদ শিকদার বলেন, তেলের দাম বাড়ায় সব জিনিসের দাম বাড়ছে। এর প্রভাব মাছের বাজারেও পড়েছে।
কাঁচাবাজারও চড়া: নগরের বিভিন্ন কাঁচাবাজারে গিয়ে দেখা গেছে, সব ধরনের সবজির দাম কেজিপ্রতি তিন থেকে পাঁচ টাকা বাড়ানো হয়েছে। নতুন বাজারের ব্যবসায়ী মো. আলমাস খান বলেন, ‘আমরা যশোর থেকে ট্রাকে কাঁচামাল আনি। ১৫ দিন আগে ট্রাক ভাড়া দিয়েছি ১৫ হাজার টাকা। জ্বালানি তেলের দাম বাড়ায় এই সপ্তাহে সেই ভাড়া ২৪ হাজার টাকা হয়েছে। অতিরিক্ত টাকা কোথা থেকে আসবে। তাই বাধ্য হয়ে সবজির দাম বাড়িয়ে সাধারণ ক্রেতাদের কাছ থেকে সেই টাকা ওঠানো হচ্ছে।’
পরিবহন খাতেও বিশৃঙ্খলা: গত ২৯ ডিসেম্বর থেকে দূরপাল্লার বাসযাত্রীদের ভাড়া বাড়িয়ে কিলোমিটারপ্রতি এক টাকা ২০ পয়সার স্থলে এক টাকা ৩৫ পয়সা করা হয়েছে। তবে বাসমালিকেরা যাত্রীদের কাছ থেকে অনেক ক্ষেত্রে এর চেয়েও বেশি ভাড়া নিচ্ছেন বলে অভিযোগ পাওয়া গেছে।
ব্রজমোহন কলেজের সমাজবিজ্ঞান বিভাগের প্রথম বর্ষের শিক্ষার্থী সুবর্ণা সরকার উজিরপুর সদর থেকে প্রতিদিন বাসে নগরে এসে ক্লাস করেন। হঠাৎ তাঁর কাছে ১২ টাকার ভাড়া ১৫ টাকা দাবি করায় ক্ষুব্ধ হন তিনি। তেলের মূল্যবৃদ্ধির অজুহাতে শেষ পর্যন্ত তাঁর কাছ থেকে ১৫ টাকা আদায় করা হয়েছে।
নথুল্লাবাদ বাসস্ট্যান্ডে দাঁড়িয়ে সোমবার খুলনার বাসযাত্রী মো. মফিজুল ইসলাম বলেন, ‘সরকারি রেটের চেয়ে ভাড়া বেশি নিচ্ছে। আগে ৩০০ টাকা নেওয়া হলেও এখন নিচ্ছে ৩৭২ টাকা।’ সৌখিন পরিবহনের কন্ট্রাক্টর জামাল হোসেন বলেন, ‘ভাড়া নিয়ে প্রায়ই যাত্রীদের সঙ্গে বাগিবতণ্ডা হয়। আমরা কী করব। তেলের মূল্যবৃদ্ধি পেয়েছে, তাই আমরা বাড়তি ভাড়া আদায় করছি।’
বরিশাল বাস মালিক সমিতির সাধারণ সম্পাদক মো. আলমগীর হোসেন বলেন, বারবার তেলের দাম বাড়ানোয় বাধ্য হয়েই ভাড়া বাড়াতে হচ্ছে। মূলত গণপরিবহনের যাত্রীরা নিম্ন ও নিম্ন মধ্যবিত্ত পরিবারের হওয়ায় তাদের ওপর চাপ বেশি পড়ছে।
কৃষি খাতে তেলের প্রভাব: সেচযন্ত্রের মালিক ও ট্রাক্টরচালক মো. হান্নান বলেন, ‘শুধু তেলের দাম বাড়ার সঙ্গে সঙ্গে চাষাবাদ করতে প্রয়োজন এমন সবকিছুর দাম বেড়েছে। আগে যে যন্ত্রাংশ ৮০ টাকায় কিনতাম, তার দাম এখন ১২০ টাকা হয়েছে।’
মুলাদী উপজেলার কৃষক আলী ঘরামি বলেন, ‘আগে এক ঘণ্টা সেচ দিলে পাম্পমালিককে দিতে হতো ৮০ টাকা। এখন পাম্পমালিক ১২০ টাকা দাবি করছেন। আমাদের হয়েছে মরণদশা।’
মেসবাড়িতে তেলেসমাতি: ব্রজমোহন কলেজের মৃত্তিকা বিজ্ঞান বিভাগের চতুর্থ বর্ষের শিক্ষার্থী অনিমেষ সমদ্দার ও শ্যামল জয়ধর জানান, তেলের দাম বাড়ার অজুহাতে বাড়িওয়ালা সিটভাড়া ৫০ টাকা বাড়িয়ে দিয়েছেন।
বরিশাল মানবাধিকার জোটের সভাপতি সৈয়দ হাবিবুর রহমান জানান, তেলের দাম বাড়ার সঙ্গে সঙ্গে বাজারে সবকিছুর দাম বেড়ে গেছে। তেল দিয়ে রেন্টাল বিদ্যুৎকেন্দ্র স্থাপনের আগে সরকারের ভাবা উচিত ছিল। ওই সব বিদ্যুৎকেন্দ্রে তেল সরবরাহ করতে গিয়ে সেই চাপ সামলাতে না পেরে তার বোঝা চাপানো হয়েছে সাধারণ মানুষের ওপর।
বরিশাল বিশ্ববিদ্যালয়ের অর্থনীতি বিভাগের ভারপ্রাপ্ত চেয়ারম্যান ইশিতা আহমেদ বলেন, তেলে দাম বাড়লে শুধু পরিবহন নয়, উৎপাদনের সঙ্গে সম্পর্কযুক্ত সব ধরনের খাদ্যদ্রব্যের দাম বেড়ে যায়।


সোনারগাঁয়ে লোক কারুশিল্প মেলা আজ শুরু
গ্রামবাংলার কৃষ্টি ও ঐতিহ্যকে তুলে ধরতে সোনারগাঁয়ে আজ শনিবার শুরু হচ্ছে লোক কারুশিল্প মেলা ও লোকজ উৎসব। মাসব্যাপী এ মেলার আয়োজক বাংলাদেশ লোক ও কারুশিল্প ফাউন্ডেশন। এবারের মেলায় থাকছে ১৬৭টি স্টল।
দেশের বিভিন্ন এলাকার চারু, কারু ও বাউলশিল্পীরা এরই মধ্যে সোনারগাঁ এসে ভিড় জমিয়েছেন।
নরসিংদীর মাধবদী থেকে আসা কারুশিল্পী আমজাদ সরকার জানান, ‘এ মেলার জন্য আমরা পুরো বছর অপেক্ষায় থাকি। এখানে এসে গ্রামবাংলার হারিয়ে যাওয়া ঐতিহ্য ফিরে পাই।’
গতকাল সরেজমিনে পরিদর্শনে দেখা যায়, ১৫০ বিঘা আয়তনের পুরো লোক ও কারুশিল্প ফাউন্ডেশনকে বর্ণিল সাজে সাজানো হয়েছে। মেলা উপলক্ষে ফাউন্ডেশনের ভেতরের লেকে নৌভ্রমণের ব্যবস্থা করা হয়েছে। আয়োজকেরা জানান, মেলার যাবতীয় প্রস্তুতি এরই মধ্যে শেষ হয়েছে। লোক ও কারুশিল্প ফাউন্ডেশনের পরিচালক কবি রবীন্দ্র গোপ প্রথম আলোকে জানান, অন্য বছরের তুলনায় এবারের মেলায় নতুনত্ব থাকছে। আগামী ১২ ফেব্রুয়ারি পর্যন্ত এ মেলা চলবে।
আয়োজক সংস্থা জানিয়েছে, লোকজ উৎসব উপলক্ষে প্রতিদিনই গ্রামীণ খেলা কলাগাছে ওঠা, পানিতে হাঁস ধরা, লাঠিখেলা, মোরগ লড়াই, সাপের খেলা, ঘুড়ি ওড়ানোসহ হারিয়ে যেতে বসা বিভিন্ন গ্রামীণ খেলার আয়োজন করা হয়েছে। এ ছাড়া প্রতিদিন সন্ধ্যায় মেলার লোকমঞ্চে অনুষ্ঠিত হবে জারি, সারি, পালাগান, হাসন রাজার গান, কবিগান, বাউলগান, শরিয়তি ও মারফতি গান এবং নাটক।
স্যামসন চৌধুরী স্মরণে পাবনা প্রেসক্লাবে সভা
স্কয়ার গ্রুপের প্রতিষ্ঠাতা চেয়ারম্যান ও পাবনা প্রেসক্লাবের সম্মানিত জীবন সদস্য স্যামসন এইচ চৌধুরী স্মরণে বৃহস্পতিবার রাতে পাবনা প্রেসক্লাবের আয়োজনে নাগরিক শোকসভা অনুষ্ঠিত হয়। ক্লাব মিলনায়তনে সভায় পাবনার বিভিন্ন সামাজিক, সাংস্কৃতিক, রাজনৈতিক ও পেশাজীবী সংগঠনের প্রতিনিধিরা অংশ নেন।
ক্লাবের সভাপতি শিবজিত নাগের সভাপতিত্বে অনুষ্ঠিত শোকসভায় স্যামসন এইচ চৌধুরীর জীবন ও আদর্শ নিয়ে আলোচনা করেন প্রবীণ সাংবাদিক ও কলামিস্ট রণেশ মৈত্র, আনোয়ারুল হক, শফিকুল ইসলাম, রবিউল ইসলাম, প্রেসক্লাবের সাধারণ সম্পাদক আহম্মেদ উল হক, সাবেক সম্পাদক উৎপল মির্জা, এ বি এম ফজলুর রহমান, সাবেক সাংসদ আইনজীবী আমজাদ হোসেন, সরকারি শহীদ বুলবুল কলেজের সাবেক অধ্যক্ষ মো. নুরুন্নবী, সরকারি মহিলা কলেজের সাবেক উপাধ্যক্ষ মনোয়ার হোসেন জায়েদী, পাবনা শিল্প ও বণিক সমিতির জ্যেষ্ঠ সহসভাপতি মাহবুব উল আলম, বাংলাদেশ মেডিকেল অ্যাসোসিয়েশন পাবনার সাধারণ সম্পাদক আসলাম হোসেন বিশ্বাস ও গণশিল্পী সংস্থার সাধারণ সম্পাদক মোশফেকা জাহান প্রমুখ।
সাবেক সাংসদ আমজাদ হোসেন তাঁর বক্তব্যে বলেন, স্যামসন এইচ চৌধুরী ছিলেন একজন একনিষ্ঠ কর্মী। নিজের পেশার প্রতি সব সময় মনোযোগী ছিলেন।
মার্চেন্ট ব্যাংকগুলোতে সেবা বাড়ানোর পরামর্শ এসইসি চেয়ারম্যানের
বিভিন্ন পরামর্শসেবা ও গবেষণাসেবার মাধ্যমে মার্চেন্ট ব্যাংকগুলোকে পুঁজিবাজারের উন্নয়নে এগিয়ে আসতে হবে বলে মন্তব্য করেছেন সিকিউরিটিজ অ্যান্ড এক্সচেঞ্জ কমিশনের (এসইসি) চেয়ারম্যান অধ্যাপক এম খায়রুল হোসেন। আজ রোববার সকালে রাজধানীর স্থানীয় এক হোটেলে বাংলাদেশ মার্চেন্ট ব্যাংকার্স অ্যাসোসিয়েশন (বিএমবিএ) আয়োজিত ‘পুঁজিবাজারে মার্চেন্ট ব্যাংকের ভূমিকা’ শীর্ষক এক সেমিনারে প্রধান অতিথির বক্তব্যে তিনি এ কথা বলেন।
এসইসির চেয়ারম্যান মার্চেন্ট ব্যাংকের কার্যক্রমের সমালোচনা করে বলেন, মার্চেন্ট ব্যাংকগুলো তাদের মূল কার্যক্রম থেকে সরে এসেছে। তারা কার্যক্রম পরিচালনায় নিজেরা লাভবান হতে পারেনি, বিনিয়োগকারীদেরও লাভবান করতে পারেনি। বরং উভয়ে ক্ষতিগ্রস্ত হয়েছে। সুতরাং পরামর্শসেবা ও গবেষণাসেবা প্রদানের মাধ্যমে তাদের পুঁজিবাজারের উন্নয়নে কাজ চালিয়ে যেতে হবে।
বিএমবিএর সভাপতি এ হাফিজের সভাপতিত্বে সেমিনারে অন্যান্যের মধ্যে এসইসির সদস্য আমজাদ হোসেন, আরিফ খান, আবদুস সালাম সিকদার, ইনস্যুরেন্স অ্যাসোসিয়েশন বাংলাদেশের (আইএবি) সভাপতি শেখ কবির হোসেন, ঢাকা স্টক এক্সচেঞ্জের (ডিএসই) সভাপতি শাকিল রিজভী, চট্টগ্রাম স্টক এক্সচেঞ্জের (সিএসই) সভাপতি আল মারুফ খান, সেন্ট্রাল ডিপোজিটরি বাংলাদেশের (সিডিবিএল) সিইও এম এইচ সামাদ প্রমুখ বক্তব্য দেন। অনুষ্ঠান সঞ্চালনা করেন বিএমবিএর সহসভাপতি তানজিল আহমেদ।
প্যাক্সেপো শেষ হচ্ছে আজ
সরঞ্জাম ও মোড়ক খাতে সহায়তা দেওয়ার আশ্বাস
প্যাক্সেপোতে এ রকম বিভিন্ন পণ্য প্রদর্শন করা হয়
তৈরি পোশাক খাতের সরঞ্জাম, প্রযুক্তি ও মোড়কজাত পণ্যসামগ্রী নিয়ে চার দিনব্যাপী ‘প্যাক্সেপো-২০১২’ আন্তর্জাতিক মেলা আজ রোববার শেষ হচ্ছে। এদিকে গত দুই দিনে মেলা প্রাঙ্গণে এ খাতের ওপর দুটি সেমিনার অনুষ্ঠিত হয়। এতে সরকারের দুজন মন্ত্রী তৈরি পোশাকের সরঞ্জাম ও মোড়ক খাতের বিকাশে সহায়তা দেওয়ার আশ্বাস দেন।
বাংলাদেশ গার্মেন্টস এক্সেসরিজ অ্যান্ড প্যাকেজিং ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশন (বিজিএপিএমইএ) মেলাটির আয়োজন করেছে।
প্যাক্সেপোর পাশাপাশি আরও দুটি মেলা শুরু চলছে। ১১তম ‘গার্মেন্টেক’ এবং তৃতীয় ‘ইয়ার্ন অ্যান্ড ফেব্রিকস সোর্সিং ফেয়ার শো’ মেলা দুটির যৌথ আয়োজক জাকারিয়া ট্রেড অ্যান্ড ফেয়ার ইন্টারন্যাশনাল এবং এএসকে ট্রেড অ্যান্ড এক্সিবিশন। বঙ্গবন্ধু আন্তর্জাতিক সম্মেলন কেন্দ্রে মেলা তিনটি গত বৃহস্পতিবার শুরু হয়।
মেলার তৃতীয় দিন গতকাল শনিবার সকালে ‘মোড়ক পণ্য’ নিয়ে সেমিনার অনুষ্ঠিত হয়। এতে প্রধান অতিথি ছিলেন শিল্পমন্ত্রী দিলীপ বড়ুয়া। বিশেষ অতিথি ছিলেন সেন্টার ফর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান। সেমিনারে মূল প্রবন্ধ উপস্থাপন করেন ইন্ডিয়ান ইনস্টিটিউট অব প্যাকেজিং পরিচালক এন সি সাহা। সভাপতিত্ব করেন বিজিএপিএমইএর সভাপতি রাফেজ আলম চৌধুরী।
সেমিনারে মোস্তাফিজুর রহমান বলেন, ‘তৈরি পোশাক রপ্তানিতে বিশেষ অবদান রাখছে প্যাকেজিং শিল্প। আগে প্যাকেজিং পণ্য আমদানি করতে হতো। বর্তমানে দেশেই উৎপাদিত হচ্ছে। এর ফলে লিড টাইম কমে গেছে এবং বৈদেশিক মুদ্রার সাশ্রয় হচ্ছে।’ তিনি শিল্পটির বিকাশে সহায়তা দিতে সরকারের প্রতি আহ্বান জানান।
শিল্পমন্ত্রী দিলীপ বড়ুয়া বলেন, ‘সরকারের বিঘোষিত নীতি হচ্ছে দেশকে শিল্পায়ন করা। রপ্তানিমুখী অন্যান্য শিল্পপ্রতিষ্ঠানের মতো সরঞ্জাম ও মোড়কপণ্য উৎপাদনকারী প্রতিষ্ঠান নগদ সহায়তা পাওয়ার যোগ্যতা রাখে। কারণ শিল্পনীতিতে বৈষম্য রাখা হয়নি।’ মন্ত্রী দেশে একটি প্যাকেজিং ইনস্টিটিউট করার বিষয়ে সহযোগিতার আশ্বাস দেন।
এদিকে গত শুক্রবার পোশাক খাতের সরঞ্জাম নিয়ে আরেকটি সেমিনার অনুষ্ঠিত হয়। এতে প্রধান অতিথি ছিলেন বাণিজ্যমন্ত্রী গোলাম মোহাম্মদ কাদের। বিজিএপিএমইএ সভাপতি রাফেজ আলম চৌধুরীর সভাপতিত্বে সেমিনারে বিশেষ অতিথি হিসেবে বক্তব্য দেন বিশিষ্ট অর্থনীতিবিদ দেবপ্রিয় ভট্টাচার্য। সেমিনারে মূল প্রবন্ধ উপস্থাপন করেন মকবুল আহমেদ খান।
সেমিনারে বাণিজ্যমন্ত্রী গোলাম মোহাম্মদ কাদের বলেন, পোশাকশিল্পের প্রসারের জন্য সরকার দেশে ‘গার্মেন্টস পল্লি’ গড়ে তোলার উদ্যোগ নিয়েছে।
বাণিজ্যমন্ত্রী আরও বলেন, গার্মেন্টস এক্সেসরিজ এবং প্যাকেজিং পণ্য বিদেশ থেকে আমদানি না করে দেশে উৎপাদন করায় বৈদেশিক মুদ্রা সাশ্রয় এবং দেশে কর্মসংস্থানের সুযোগ হচ্ছে। দেশের চাহিদা পূরণ করে এসব পণ্য বিদেশে রপ্তানি করতে হবে।
মন্ত্রী আরও বলেন, গার্মেন্টস এক্সেসরিজ ও প্যাকেজিং পণ্য খাত থেকে বছরে প্রায় ৩০০ কোটি মার্কিন ডলার বৈদেশিক মুদ্রা অর্জিত হয়। এ পরিমাণ আরও বাড়াতে হবে।
লোকসানের মুখে কুষ্টিয়া চিনিকল
চুক্তিবদ্ধ চাষিরা আখ দিচ্ছেন না
চুক্তিবদ্ধ চাষিরা আখ না দেওয়ায় কুষ্টিয়া সুগার মিলস এবার ব্যাপক লোকসানের মুখে পড়ছে।
জানা গেছে, চাষিরা আখ নিয়ে মিলমুখী হচ্ছেন না। তাঁরা আখ উৎপাদনের পর তা গোপনে বাইরে বেশি দামে বিক্রি করে দিচ্ছেন কিংবা নিজেরাই গুড় তৈরি করছেন।
কর্মকর্তাদের সূত্রে জানা যায়, এক লাখ ৮০ হাজার টন চিনি উৎপাদনক্ষমতাসম্পন্ন সরকারি এই কারখানাটিতে এবার চিনি উৎপাদনের লক্ষ্যমাত্রা ধরা হয় মাত্র ২৫ হাজার টন। অথচ চাষিদের কাছ থেকে এখন পর্যন্ত যে পরিমাণ আখ পাওয়া গেছে, তা দিয়ে মাত্র সাড়ে তিন হাজার টনের মতো চিনি উৎপাদিত হতে পারে।
চিনিকলটির ব্যবস্থাপনা পরিচালক আজিজুর রহমান জানান, ঋণ, বীজ, সার ও কীটনাশক দিয়ে চুক্তিবদ্ধ চাষিদের আখ চাষে সহযোগিতা করা হয়। অথচ চাষিরা আখ উৎপাদনের পর তা সরকারি ক্রয়কেন্দ্রের মাধ্যমে কারখানায় না এনে অন্যত্র বিক্রি করে দিচ্ছেন। কিংবা তাঁরা অধিক মুনাফার লোভে নিজেরাই গুড় তৈরি করছেন। এ কারণে চিনিকলের চাহিদা অনুযায়ী মাঠ থেকে আখ পাওয়া যাচ্ছে না।
সংশ্লিষ্ট ব্যক্তিরা জানান, মেহেরপুরের গাংনী; কুষ্টিয়ার ভেড়ামারা, দৌলতপুর, মিরপুর, কুমারখালী এবং ঝিনাইদহের শৈলকুপা উপজেলার একাংশের চাষিদের সঙ্গে কুষ্টিয়া সুগার মিলসের চুক্তি রয়েছে। এবার পাঁচ হাজার ৬০০ একর জমিতে কয়েক জাতের আখের চাষ হয়েছে। কিন্তু মিল পেয়েছে মাত্র তিন হাজার ৩০০ একর জমির আখ। কারখানাটির আখ সংগ্রহের লক্ষ্যমাত্রা ৭০ হাজার টন হলেও পেয়েছে মাত্র ৩৮ হাজার টন আখ।
চাষিরা জানান, প্রতি মণ আখের সরকারি মূল্য ১০০ টাকা, যা বাইরে ১২০ টাকা দরে বিক্রি করা যায়। তা ছাড়া আখ দিয়ে গুড় বানালেও ভালো লাভ হয়। সে জন্য তাঁরা চিনিকলে আখ দিতে আগ্রহ হারিয়েছেন।


শেয়ারবাজার: সাপ্তাহিক পর্যালোচনা
দরপতনের একটি সপ্তাহ
    গত শুক্রবার সপ্তাহের শেষ কার্যদিবসে এশিয়ার শেয়ারবাজারে ছিল মিশ্র প্রবণতা
দেশের শেয়ারবাজার দরপতনের আরেকটি সপ্তাহ পার করল। নতুন বছরের দ্বিতীয় সপ্তাহে এই দরপতনের ঘটনা ঘটল। বাজার-সংশ্লিষ্টরা বলছেন, দেশের সামগ্রিক অর্থনীতি নিয়ে বিভিন্ন মহলের শঙ্কা, আসন্ন মুদ্রানীতি ও নানামুখী গুজবে বাজারে অস্বাভাবিক দরপতন ঘটেছে। যদিও এসব বিষয়ে বিনিয়োগকারীদের ভীত হওয়ার মতো যৌক্তিক কোনো কারণ ছিল না।
প্রধান শেয়ারবাজার ঢাকা স্টক এক্সচেঞ্জে (ডিএসই) এক সপ্তাহের ব্যবধানে সাধারণ মূল্যসূচক প্রায় সাড়ে ছয় শতাংশ বা ৩৫২ পয়েন্ট কমে গেছে। পাশাপাশি একই সময়ের দৈনিক গড় লেনদেনের পরিমাণ নেমে এসেছে প্রায় সাড়ে ৪০০ কোটি টাকায়। সপ্তাহজুড়ে ঢাকার বাজারে লেনদেন হওয়া কোম্পানিগুলোর মধ্যে প্রায় ৯১ শতাংশ শেয়ারের দাম কমেছে। সপ্তাহের পাঁচ কার্যদিবসের মধ্যে চার দিনই ডিএসইতে দরপতন হয়েছে।
যোগাযোগ করা হলে ডিএসইর সভাপতি শাকিল রিজভী প্রথম আলোকে বলেন, গত সপ্তাহের দরপতন ছিল অপ্রত্যাশিত। যদিও এই দরপতনের পেছনে বেশ কয়েকটি বিষয় কাজ করেছে। দেশের অর্থনীতি নিয়ে বিভিন্ন মহল থেকে যেসব বক্তব্য তুলে ধরা হচ্ছে, তাতে বিনিয়োগকারীদের মধ্যে ভীতি তৈরি হয়েছে। পাশাপাশি মুদ্রানীতি ও অন্যান্য কিছু বিষয় নিয়ে বাজারে গুজব ছড়ানো হচ্ছে।
শাকিল রিজভীর মতে, দেশের অর্থনীতি কিছুটা চাপের মধ্যে রয়েছে, সেটা ঠিক। কিন্তু এ নিয়ে যে ধরনের বক্তব্য তুলে ধরা হচ্ছে, অর্থনীতির অবস্থা ততটা খারাপ এখনো হয়নি।
ডিএসই সভাপতি আরও বলেন, ‘যাঁরা এরই মধ্যে শেয়ার বিক্রি করে দিয়েছেন, তাঁদের একটি অংশ বাজারে আরও দরপতন ঘটানোর চেষ্টা করছেন। এ জন্য নানা গুজব ছড়ানো হচ্ছে। যাতে করে তাঁরা আরও কম দামে শেয়ার কিনতে পারেন। আর সাধারণ বিনিয়োগকারীরা এসব গুজব আমলে নিয়ে শেয়ার বিক্রি করে লোকসানের মুখে পড়ছেন। বিনিয়োগকারীদের উচিত, গুজবে কান না দিয়ে ভালো মৌলভিত্তির শেয়ারে বিনিয়োগ করে কিছুটা ধৈর্য ধারণ করা।’
বাজার-সংশ্লিষ্টরা জানান, সাধারণ বিনিয়োগকারীদের আতঙ্কিত হয়ে শেয়ার বিক্রির চাপের কারণে বাজারে অস্বাভাবিক দরপতন ঘটছে। কিন্তু সেই তুলনায় দরপতন রোধে প্রাতিষ্ঠানিক বিনিয়োগকারীদের অংশগ্রহণ নেই। প্রাতিষ্ঠানিক বিনিয়োগকারীরা যথাযথভাবে বিনিয়োগে এগিয়ে এলে এই ধরনের বিক্রির চাপ সামাল দেওয়া সম্ভব হতো।
এদিকে, গত সপ্তাহ শেষে ডিএসইতে মোট লেনদেনের পরিমাণ কমে দাঁড়িয়েছে দুই হাজার ২৯৫ কোটি টাকায়, আগের সপ্তাহে যার পরিমাণ ছিল প্রায় তিন হাজার ৪৬০ কোটি টাকা। সেই হিসাবে এক সপ্তাহের ব্যবধানে ঢাকার বাজারে লেনদেন কমেছে ৩৩ দশমিক ৬৭ শতাংশ বা এক হাজার ১৬৫ কোটি টাকা।
পাশাপাশি দৈনিক গড় লেনদেনের পরিমাণ নেমে এসেছে ৪৫৯ কোটি টাকায়, আগের সপ্তাহে যার পরিমাণ ছিল প্রায় ৬৯২ কোটি টাকা। সেই হিসাবে দৈনিক গড় লেনদেন কমেছে প্রায় ২৩৩ কোটি টাকা।
সপ্তাহজুড়ে ঢাকার বাজারে ২৭২টি কোম্পানি ও মিউচুয়াল ফান্ডের লেনদেন হয়। এর মধ্যে ২৪৭টি শেয়ারের দাম কমেছে, বেড়েছে মাত্র ১৯টির আর অপরিবর্তিত ছিল চারটি শেয়ারের দাম। সপ্তাহ শেষে ডিএসইর সাধারণ সূচক নেমে এসেছে প্রায় পাঁচ হাজার ১১৪ পয়েন্টে। যদিও বছরের প্রথম সপ্তাহে ডিএসইর সাধারণ মূল্যসূচক প্রায় চার শতাংশ বা ২০৯ পয়েন্ট বেড়েছিল।
গত সপ্তাহ শেষে ডিএসইতে শেয়ারের মূল্য আয় অনুপাতের (পিই রেশিও) গড় ভারিত্ব কমে দাঁড়িয়েছে ১৩ দশমিক ৪৩-এ।
লেনদেনযোগ্য শেয়ারের সংজ্ঞা নির্ধারণে বৈঠক: শেয়ারবাজারে নতুন সূচক চালুর আগে লেনদেনযোগ্য শেয়ারের (ফ্রি-ফ্লোট) সংজ্ঞা নির্ধারণে আজ রোববার বৈঠকে বসছে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) কমিটি।
গত ২৬ ডিসেম্বর এসইসির সদস্য আরিফ খানের নেতৃত্বে এই কমিটি গঠন করা হয়। কমিটিতে ঢাকা স্টক এক্সচেঞ্জ (ডিএসই), চট্টগ্রাম স্টক এক্সচেঞ্জ (সিএসই) ও সেন্ট্রাল ডিপোজিটরি বাংলাদেশ লিমিটেডের (সিডিবিএল) প্রতিনিধিও রয়েছেন।
জানা যায়, এরই মধ্যে কমিটি লেনদেনযোগ্য শেয়ার বিষয়ে বিভিন্ন পক্ষের মতামত সংগ্রহ করেছে। সেসব মতামতের ভিত্তিতে ফ্রি-ফ্লোট শেয়ারের সংজ্ঞা নির্ধারণ করা হবে।
এদিকে, শুধু ফ্রি-ফ্লোট শেয়ারের ভিত্তিতে বাজারে নতুন মূল্যসূচক নির্ধারণের সিদ্ধান্ত নিয়েছে এসইসি।


খুলনা শিপইয়ার্ডে একত্রে ১৪টি জাহাজের নির্মাণকাজ চলছে
সরকারি জাহাজ নির্মাণকারী প্রতিষ্ঠান খুলনা শিপইয়ার্ড লিমিটেডের ৫৪ বছরের ইতিহাসে এই প্রথম একসঙ্গে সর্বোচ্চসংখ্যক জাহাজের নির্মাণকাজ চলছে। এর মধ্যে দেশে প্রথম যুদ্ধজাহাজও রয়েছে।
খুলনা শিপইয়ার্ডে বর্তমানে ১৪টি জাহাজ একসঙ্গে নির্মিত হচ্ছে। এর মধ্যে রয়েছে নৌবাহিনীর পাঁচটি যুদ্ধজাহাজ, যার নির্মাণকাজ প্রধানমন্ত্রী শেখ হাসিনা গত বছর ৬ মার্চ উদ্বোধন করেন।
আরও রয়েছে তিনটি বড় ধরনে অয়েল ট্যাংকার (তেলবাহী জাহাজ), একটি মৎস্য গবেষণা জাহাজ, একটি অগ্নিনির্বাপক জাহাজ, একটি সেনাবাহিনীর ট্যাংক বহনকারী জাহাজ ও দুটি পণ্যবাহী জাহাজ।
পাশাপাশি চলছে বিভিন্ন বার্জ ও পন্টুন মেরামতের কাজ।
এদিকে গত অর্থবছরে প্রতিষ্ঠানটি প্রায় ২৫ কোটি টাকা মুনাফা করেছে। এটিও এযাবৎকালের মধ্যে সর্বোচ্চ মুনাফা।
জানা গেছে, খুলনা শিপইয়ার্ড প্রতিষ্ঠার পর থেকে অধিকাংশ সময়ই লোকসানের মধ্য দিয়ে গেছে। তবে ১৯৯৯ সালের ৩ অক্টোবর বাংলাদেশ ইস্পাত ও প্রকৌশল সংস্থা (বিএসইসি) থেকে নৌবাহিনীর কাছে হস্তান্তরের পর থেকেই প্রতিষ্ঠানটি ঘুরে দাঁড়াতে শুরু করে এবং ১২ বছর ধরে দেশের মুনাফার মুখ দেখে। অথচ লাগাতার লোকসানের কারণে ১৯৯০ সালে তৎকালীন সরকার এটিকে রুগ্ণ শিল্প হিসেবে ঘোষণা করেছিল।
১৯৯৯ থেকে ২০১১ সাল পর্যন্ত এই প্রতিষ্ঠানটি ১১৩ কোটি ৩২ লাখ টাকা মুনাফা করেছে। গড়ে প্রতি বছর মুনাফা হয়েছে নয় কোটি ৪৪ লাখ টাকা।
প্রতিষ্ঠানের উপমহাব্যবস্থাপক কমান্ডার মতিউর রহমান প্রথম আলোকে জানান, ৭২ কোটি টাকা দায়দেনা নিয়ে ’৯৯ সালের ৩ অক্টোবর নৌবাহিনী খুলনা শিপইয়ার্ডের দায়িত্ব গ্রহণ করে। এরপর থেকে খুলনা শিপইয়ার্ডকে আর পেছনে তাকাতে হয়নি। নৌবাহিনী দায়িত্ব নেওয়ার পর থেকে এ পর্যন্ত শিপইয়ার্ড ৪৫টি নতুন জাহাজ নির্মাণ এবং ৩৬৬টি জাহাজ মেরামত করেছে। এ প্রতিষ্ঠানে স্থায়ী শ্রমিক-কর্মচারী আছেন ২১৪ জন। কর্মকর্তা আছেন ৭১ জন। এর মধ্যে ১২ জন নৌবাহিনীর। অস্থায়ী শ্রমিক-কর্মচারী ৪৭২ জন এবং কর্মকর্তা আছেন ২৪ জন।
প্রতিষ্ঠানের মহাব্যবস্থাপক ক্যাপ্টেন মুনিরুল ইসলাম জানান, কোনো ধরনের সরকারি আর্থিক সাহায্য ছাড়াই সম্পূর্ণ স্বনির্ভরভাবে প্রতিষ্ঠানটি দীর্ঘ ১২ বছর ধরে তার সব ব্যয়ভার বহন করে যাচ্ছে। সরকারের সব ধরনের পাওনা পরিশোধের পর বিগত পাঁচ বছরে আয়কর ও ভ্যাট বাবদ জমা দিয়েছে প্রায় সাড়ে ৩২ কোটি টাকা।
এ প্রসঙ্গে খুলনা শিপইয়ার্ডের ব্যবস্থাপনা পরিচালক কমোডর রিয়াজউদ্দিন আহমেদ প্রথম আলোকে বলেন, বিভিন্ন বেসামরিক জাহাজ নির্মাণের পর সম্প্রতি বাংলাদেশ নৌবাহিনী ও সেনাবাহিনীর জন্য যুদ্ধজাহাজ নির্মাণ শুরু করেছে খুলনা শিপইয়ার্ড। আরও বড় জাহাজ নির্মাণের উদ্দেশ্যে মংলা থেকে ১২ কিলোমিটার দূরে সুন্দরবনের জয়মনিগোল এলাকায় ৪৩ একর জমি অধিগ্রহণ করা হয়েছে।
প্রসঙ্গত, মহানগর খুলনার রূপসা নদীর তীর ঘেঁষে প্রায় ৬৯ একর জমির ওপর ১৯৫৪ সালে প্রতিষ্ঠা করা হয় দেশের অন্যতম বৃহৎ জাহাজ নির্মাণ প্রতিষ্ঠান খুলনা শিপইয়ার্ড লিমেটেড। ১৯৫৭ সালের ২৩ নভেম্বর প্রতিষ্ঠানটি আনুষ্ঠানিকভাবে যাত্রা শুরু করে। স্বাধীনতা-পরবর্তী এই প্রতিষ্ঠানটি দায়িত্ব নেয় বাংলাদেশ ইস্পাত ও প্রকৌশল সংস্থা (বিএসইসি)।
খোলা পণ্য খালাসে বিশেষায়িত টার্মিনাল নির্মাণের উদ্যোগ
জাহাজের খোলে করে আনা খোলা পণ্য খালাসের জন্য বিশেষায়িত টার্মিনাল নির্মাণের উদ্যোগ নিয়েছে চট্টগ্রাম বন্দর কর্তৃপক্ষ। বন্দরের লালদিয়ার চর এলাকায় এই টার্মিনাল নির্মাণ করা হতে পারে।
বন্দর সূত্র জানায়, গত ১০ ডিসেম্বর বিশেষায়িত টার্মিনালের এক হাজার মিটার জেটি নির্মাণের সম্ভাব্যতা সমীক্ষা প্রতিবেদন জমা দিয়েছে বুয়েটের ব্যুরো অব রিসার্চ টেস্টিং অ্যান্ড কনসালটেশন (বিআরটিসি) বিভাগ। প্রতিবেদনে টার্মিনাল নির্মাণের পক্ষে মত দেওয়া হয়।
বন্দর কর্তৃপক্ষের প্রাথমিক হিসাব অনুযায়ী, বন্দরের ১৪ থেকে ১৫ নম্বর খালের মাঝামাঝি এলাকায় এই টার্মিনাল নির্মাণে আনুমানিক ৮০০ কোটি টাকা খরচ হতে পারে। বন্দরের বহির্নোঙর থেকে কোনো বাঁক অতিক্রম না করে এই টার্মিনালে জাহাজ ভেড়ানোর সুযোগ থাকবে। বর্তমানে বন্দর চ্যানেলের দুটি ঝুঁকিপূর্ণ বাঁক অতিক্রম করে মূল জেটিতে জাহাজ ভেড়ানো হচ্ছে।
বন্দরের চেয়ারম্যান কমোডর এম আনওয়ারুল ইসলাম প্রথম আলোকে বলেন, এই টার্মিনালে খাদ্যশস্য, সিমেন্ট ক্লিংকারসহ খোলা পণ্য খালাসের জন্য বিশেষায়িত জেটি নির্মাণের পরিকল্পনা রয়েছে। এসব জেটিতে স্বয়ংক্রিয় পদ্ধতিতে পণ্য খালাসের ব্যবস্থা রাখা হবে। তিনি বলেন, সম্ভাব্যতা সমীক্ষা প্রতিবেদন যাচাই করে মন্ত্রণালয়ে প্রস্তাব পাঠানো হবে।
বন্দরের কর্মকর্তারা জানান, ২০ বছর আগে থেকে বন্দরে কনটেইনারে পণ্য পরিবহন জনপ্রিয়তা পায়। এরপর সব উন্নয়ন কর্মকাণ্ড হয়েছে কনটেইনার পরিবহনকেন্দ্রিক। কনটেইনার ওঠানামায় গ্যান্ট্রি ক্রেন ছাড়াও কনটেইনার ব্যবস্থাপনায় চালু হয়েছে অত্যাধুনিক স্বয়ংক্রিয় পদ্ধতি। এসব উদ্যোগের কারণে কনটেইনার জাহাজের পণ্য ওঠানামার দক্ষতার সূচকে অগ্রগতি হয়েছে। কিন্তু সাধারণ পণ্য ওঠানামায় কোনো আধুনিক ব্যবস্থা না থাকায় এসব পণ্য খালাসের দক্ষতার সূচকের কোনো অগ্রগতি নেই। বরং পণ্য আমদানি বাড়ার সঙ্গে সূচকও নিম্নগামী হয়েছে।
জানতে চাইলে নৌপরিবহন মন্ত্রণালয়-সংক্রান্ত সংসদীয় কমিটির সভাপতি নূরে আলম চৌধুরী লিটন মুঠোফোনে প্রথম আলোকে বলেন, ‘নির্মাণ, পরিচালনা ও হস্তান্তর (বিওটি)’ ভিত্তিতে এই টার্মিনালে বেসরকারি অপারেটর নিয়োগ দেওয়া হবে। স্বয়ংক্রিয় পদ্ধতিতে পণ্য খালাসের যন্ত্রপাতি সংযোজনের শর্ত দেওয়া হবে নিয়োগ পাওয়া অপারেটরকে।
বন্দর সূত্র জানায়, বন্দরে পরীক্ষামূলকভাবে চালু থাকা এনসিটিসহ বিদ্যমান তিনটি টার্মিনালের মোট ১৯টি জেটি রয়েছে। এর মধ্যে খোলা ও বস্তাবন্দী পণ্য খালাস হয় ছয়টি জেটিতে। এসব জেটিতে খোলা পণ্য খালাসে আধুনিক যন্ত্রপাতি নেই। সনাতন পদ্ধতিতে জাহাজের খোলে থাকা খোলা গম প্রথমে টিনের বাক্স দিয়ে বস্তায় ভরেন শ্রমিকেরা। অন্য শ্রমিকেরা সেসব বস্তা সেলাই করে জাহাজ বা বন্দরের শোর ক্রেনে দিয়ে ট্রাকে বোঝাই করেন। এই প্রক্রিয়ায় সময় ও অর্থ বেশি খরচ হয়।
বন্দরের বিভিন্ন তথ্য-উপাত্ত থেকে দেখা যায়, বন্দরে যত পণ্য ওঠানামা হয় তার প্রায় তিন ভাগের দুই ভাগই হচ্ছে কনটেইনারবিহীন সাধারণ পণ্য। ২০১০-১১ অর্থবছরে চট্টগ্রাম বন্দরে যত পণ্য আমদানি-রপ্তানি হয়েছে, তার মধ্যে সাড়ে ৬৫ শতাংশ পণ্যই কনটেইনার ছাড়া খোলা ও বস্তাবন্দী আকারে পরিবহন করা হয়।


বেড়েছে ভিড়, মিলছে নানা ছাড়
বাণিজ্য মেলা জমজমাট
ঢাকা আন্তর্জাতিক বাণিজ্য মেলার একটি স্টলে পণ্য দেখায় ব্যস্ত ক্রেতারা
মাসব্যাপী ঢাকা আন্তর্জাতিক বাণিজ্য মেলা এখন পুরোপুরি জমজমাট। প্রতিদিন হাজার হাজার মানুষ মেলায় আসছে। পর্যায়ক্রমে বেচাবিক্রি বাড়ছে। বিশেষ করে ছুটির দিনে উপচে পড়া ভিড় হচ্ছে। এতে মেলায় অংশ নেওয়া অধিকাংশ ব্যবসায়ী সন্তোষ প্রকাশ করেছেন।
মেলার চতুর্দশ দিন গতকাল শনিবার দুপুরে গিয়ে দেখা যায়, মেলা প্রাঙ্গণে দলবেঁধে আসছে মানুষ। দুপুর পার হয়ে বিকেল গড়াইতেই ভিড় বেড়ে যায় কয়েক গুণ। তবে প্রবেশ টিকিট ক্রয়ের পর্যাপ্ত বুথ থাকায় মেলায় ঢুকতে খুব একটা বেগ পেতে হয়নি দর্শনার্থীদের।
মেলায় গৃহস্থালি ও ইলেকট্রনিক পণ্যসামগ্রীর স্টলগুলোতে তুলনামূলক বেশিসংখ্যক ক্রেতা ভিড় করতে দেখা যায়। দেশি-বিদেশি এসব স্টলে হাঁড়ি-পাতিল থেকে শুরু করে ওভেন, টিভি, ফ্রিজসহ নিত্যপ্রয়োজনীয় অনেক জিনিসপত্র যাচাই-বাছাই করে কিনেছেন অনেকেই।
দেশীয় ইলেকট্রনিক পণ্যের ব্র্যান্ড ওয়ালটনের প্যাভিলিয়নে ভিড় ছিল চোখে পড়ার মতো। সাশ্রয়ী মূল্যে মানসম্মত দেশীয় পণ্য হওয়ায় এদিকে বেশি আগ্রহ বলে জানালেন কয়েকজন ক্রেতা। অন্যদিকে ক্রেতাসাধারণকে আকৃষ্ট করতে নতুন অনেকগুলো পণ্য এনেছে প্রতিষ্ঠানটি। মেলা উপলক্ষে সাত শতাংশ মূলছাড়সহ স্ক্র্যাচ কার্ডের মাধ্যমে আকর্ষণীয় উপহারও দিচ্ছে তারা।
ওয়ালটনের ব্যবস্থাপক (করপোরেট সেলস অ্যান্ড মার্কেন্টিং) আসাদুজ্জামান বলেন, ‘ক্রেতাদের কাছ থেকে এবারের মেলায় অভাবনীয় সাড়া পেয়েছি। সবচেয়ে বেশি বিক্রি হচ্ছে ফ্রিজ। প্রতিদিন প্রায় ৩৫ থেকে ৪০টি।’
আসাদুজ্জামান আরও জানান, ওয়ালটনের ফ্রিজ ২১ থেকে ৩৯ হাজার, রঙিন টিভি ১১ হাজার ৮০০ থেকে ১৩ হাজার ৫০০, এলসিডি টিভি ২৩ থেকে ৭০ হাজার ৯০০ টাকায় বিক্রি হচ্ছে। এ ছাড়া আছে এলইডি টিভি, মোটরসাইকেল, ওভেন, জেনারেটর, মোবাইল ফোনসেট, ওয়াশিং মেশিন, শীতাতপনিয়ন্ত্রিত যন্ত্র, আয়রন ইত্যাদি।
ব্র্যাক এন্টারপ্রাইজেসের মিনি প্যাভিলিয়নে ব্র্যাকের ১৮টির মধ্যে পাঁচটি এন্টারপ্রাইজ অংশ নিয়েছে। এগুলো হচ্ছে: ব্র্যাক সিল্ক, ব্র্যাক রিসাইকেলড হ্যান্ডমেইড পেপার, ব্র্যাক নার্সারি, ব্র্যাক চিকন ও ব্র্যাক সোলার। সিল্ক শাড়ি, হস্তজাত পণ্য, সৌরশক্তির পণ্য, বিভিন্ন ধরনের অর্কিড থেকে শুরু করে নার্সারি পণ্য ও মুরগির মাংস পাওয়া যাচ্ছে এখানে। মেলা উপলক্ষে সিল্ক শাড়িতে পাঁচ শতাংশ মূল্যছাড় ও সোলার প্যানেলে বিভিন্ন উপহার দিচ্ছে প্রতিষ্ঠানটি।
ব্র্যাক এন্টারপ্রাইজেসের ব্যবস্থাপক শিশির কুমার নাথ বলেন, নির্ধারিত ক্রেতারাই বেশি আসছে। তবে পণ্যের মান ভালো হওয়ায় নতুন ক্রেতারাও আসছে।
জাতীয় মহিলা সংস্থার মিনি প্যাভিলিয়নে একসঙ্গে আটটি স্টল আছে। হস্তশিল্প, শাড়ি, ব্যাগ, শোপিস থেকে খাবারের দোকান পর্যন্ত আছে এই প্যাভিলিয়নে। ফলে একবার হলেও ঢুঁ মারছে অনেকেই।
মেলায় আসা দর্শনার্থী ও ব্যবসায়ীদের ব্যাংকিং সুবিধা দিতে আছে সোনালী, জনতা ও ডাচ্-বাংলা ব্যাংকের মিনি প্যাভিলিয়ন। টাকা তোলার সুবিধা দিতে মেলার দুই পাশে মার্কেন্টাইল ও ইসলামী ব্যাংকের পৃথক দুটি অস্থায়ী এটিএম বুথও স্থাপন করা হয়েছে।
পাঁচটি এটিএম ও দুটি ‘ডিপোজিট’ মেশিন আছে ডাচ্-বাংলা ব্যাংকের মিনি প্যাভিলিয়নে। ফলে মেলাতেই এখন টাকা জমা দেওয়া ও তোলার সুবিধা পাচ্ছেন ক্রেতা ও ব্যবসায়ীরা। এ ছাড়া মোবাইল ব্যাংকিং, বিভিন্ন সেবা ও তথ্য দিয়ে সহায়তা করছেন ব্যাংকের কর্মকর্তারা।
ব্যাংকটির কর্মকর্তা শাহানুর ইসলাম বলেন, প্রতিদিন প্রায় এক হাজারের বেশি মানুষ এটিএম ব্যবহার করছেন। এ ছাড়া ব্যবসায়ীরা কোনো ধরনের ঝক্কিঝামেলা ছাড়াই টাকা জমা দিচ্ছেন।
শাহানুর আরও বলেন, দেশের যেকোনো ব্যাংক কিংবা দেশের বাইরের ব্যাংকের কার্ড ব্যবহার করে ডাচ্-বাংলার এটিএম থেকে টাকা তুলতে পারবেন যে কেউ।
মেলায় বিভিন্ন ধরনের সরঞ্জাম, পোশাক, কার্পেট, প্রসাধন, সৌন্দর্যবর্ধক সামগ্রী, খাদ্যসামগ্রী, পাটজাত পণ্য, চামড়াজাত পণ্য ও পাদুকা, খেলার সামগ্রী, খেলনা, স্টেশনারি, অলংকার, সিরামিকস পণ্য, আসবাব, হস্তজাত, প্লাস্টিক পণ্যের বিভিন্ন স্টলে ক্রেতাদের ভিড় দেখা যায়।
রাজধানীর শেরেবাংলা নগরে রপ্তানি উন্নয়ন ব্যুরো (ইপিবি) এবং বাণিজ্য মন্ত্রণালয় যৌথভাবে মাসব্যাপী ১৭তম এই ঢাকা আন্তর্জাতিক বাণিজ্য মেলার আয়োজন করেছে। ১ জানুয়ারি শুরু হওয়া এবারের মেলায় সব মিলে স্টল আছে ৫০৬টি। এর মধ্যে আছে ১২টি দেশের ও ৪৭টি বিদেশি প্রতিষ্ঠান। প্রতিদিন সকাল ১০টা থেকে রাত ১০টা পর্যন্ত মেলা চলছে। মেলায় প্রাপ্তবয়স্কদের জন্য ২০ টাকা ও শিশুদের জন্য ১০ টাকা প্রবেশমূল্য ধরা হয়েছে।


ইউরোপের নয়টি দেশের ঋণমান কমে গেছে
নয়টি দেশের ঋণমান কমে যাওয়ায় অভিন্ন মুদ্রা ইউরোকে টুকরো টুকরো করা হয়েছে—এমন অভিব্যক্তিই ছবিতে
আন্তর্জাতিক ঋণমান নির্ণয়কারী সংস্থা স্ট্যান্ডার্ড অ্যান্ড পুওর (এসঅ্যান্ডপি) ইউরোপের নয়টি দেশের ঋণমান কমিয়ে দিয়েছে। ইউরোপীয় ইউনিয়নের নীতিনির্ধারকেরা ইউরো-অঞ্চলের সংকট নিরসনে কার্যকর পদক্ষেপ নিতে ব্যর্থ হওয়াই ঋণমান অবনমনের কারণ বলে মনে করা হচ্ছে।
এসঅ্যান্ডপি গত শুক্রবার ঋণমান কমিয়ে দেওয়ার বিষয়টি প্রকাশ করে। এর মধ্যে ইতালি, স্পেন, পর্তুগাল ও সাইপ্রাসের দীর্ঘমেয়াদি ঋণমান দুই ধাপ এবং অস্ট্রিয়া, ফ্রান্স, মাল্টা, স্লোভাকিয়া ও স্লোভেনিয়ার ঋণমান এক ধাপ কমিয়ে দেওয়া হয়েছে।
এর মধ্যে ফ্রান্স ও অস্ট্রিয়া শীর্ষ অবস্থান ‘এএএ’ থেকে নেমে হয়েছে ‘এএ+’ যার মানে হলো এই দুই দেশের বন্ডকে আর নিরাপদতম বিনিয়োগ হিসেবে বিবেচনা করা যাবে না।
ঋণমান নামিয়ে দেওয়ার ফলে আন্তর্জাতিক আর্থিক বাজারে এসব দেশের বন্ডের সুদের হার বেড়ে যেতে পারে। অর্থাৎ আন্তর্জাতিক বাজার থেকে ঋণ গ্রহণ করা এসব দেশের জন্য ব্যয়বহুল হয়ে পড়বে।
তবে বেলজিয়াম, ফিনল্যান্ড, এস্তোনিয়া, জার্মানি, আয়ারল্যান্ড, লুক্সেমবার্গ ও নেদারল্যান্ডের ঋণমান অপরিবর্তিত রেখেছে সংস্থাটি।
মোটাদাগে ঋণমান বলতে কোনো দেশ বা প্রতিষ্ঠানের ঋণের সক্ষমতা নির্ণয় করা হয়। অর্থাৎ একটি দেশ আন্তর্জাতিক বাজার থেকে বন্ডের মাধ্যমে ঋণ নিলে তা ফেরত দিতে কতটুকু সক্ষম হবে—ঋণমান তা বোঝায়। ঋণদাতারা ঋণের ঝুঁকি কতটা তা বুঝতে পারে এই ঋণমান থেকে। ঋণমানের যত উচ্চ হয়, ঋণ গ্রহণ করা তত সহজ হয়। কোনো দেশের ঋণমান কমে গেলে ঋণদাতারা ঋণের ভবিষ্যৎ নিয়ে শঙ্কিত হয়ে ওঠে।
ঋণমানের ওপর থেকে নিচ পর্যন্ত ধাপগুলো হলো: প্রাইম, উচ্চ পর্যায়, মধ্যম পর্যায়, নিম্ন মধ্যম পর্যায়, বিনিয়োগহীন পর্যায়, উচ্চ ঝুঁকি, বিপুল ঝুঁকি, সম্ভাব্য অফেরতযোগ্য ও খেলাপি।
ইউরোপীয় ইউনিয়ন কর্তৃপক্ষ অবশ্য এসঅ্যান্ডপির এই ঋণমান অবনমনের তীব্র সমালোচনা করেছে। অর্থনৈতিক কমিশনার ওলি রেহন এই পদক্ষেপকে ‘অসংগতিপূর্ণ’ অভিহিত করে বলেছেন, যখন ইউরোঞ্চল ঋণসংকট কাটিয়ে ওঠার জন্য গুরুত্বপূর্ণ পদক্ষেপ নিচ্ছে, তখন এই ঋণমান কমানো হলো।
বর্তমানে তিনটি আন্তর্জাতিক সংস্থা আন্তর্জাতিকভাবে ঋণমান নির্ণয় করে। এগুলো হলো: স্ট্যান্ডার্ড অ্যান্ড পুওরস (এসঅ্যান্ডপি), মুডিস ও ফিচ। ২০০৮ সালে আমেরিকায় সৃষ্ট আর্থিক সংকটের সময় ঋণমান নির্ণয়কারী সংস্থাগুলোর ভূমিকা তীব্র সমালোচনার মুখে পড়ে। আবার ২০১০ সালে প্রথমে গ্রিসের, পরে আয়ারল্যান্ড ও পর্তুগালের ঋণমান নামিয়ে দেওয়ার পর তা ইউরোপজুড়ে নতুন ধরনের সংকট তৈরি করে।


ডিএসইর বার্ষিক সাধারণ সভা ১৫ মার্চ
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) চার পরিচালক পদে নির্বাচনের তারিখ ঘোষণা করা হয়েছে। আগামী ১১ মার্চ এই নির্বাচন অনুষ্ঠিত হবে।
নির্বাচন সম্পন্ন হওয়ার পর ১৫ মার্চ প্রতিষ্ঠানটির বার্ষিক সাধারণ সভা শেষে (এজিএম) নির্বাচিত পরিচালকদের ভোটে নতুন পরিচালনা পর্ষদ গঠিত হবে।
গত সপ্তাহে ডিএসইর বর্তমান পরিচালনা পর্ষদের সভায় আগামী ১৫ মার্চ সাধারণ সভার তারিখ নির্ধারণ করা হয়। একই সভায় চার পরিচালক পদে নির্বাচন পরিচালনার জন্য ঢাকা বিশ্ববিদ্যালয়ের শিক্ষক ও ডিএসইর পরিচালক আবুল হাসেমকে প্রধান করে তিন সদস্যের নির্বাচন কমিশন গঠন করা হয়েছে। কমিশনের অপর দুই সদস্য হলেন সংস্থাটির পরিচালক ওয়াকারুজ্জামান ও সদস্য এম কামালউদ্দিন। পাশাপাশি নির্বাচনী বিরোধ নিষ্পত্তির জন্য তিন সদস্যের একটি আপিল বোর্ডও গঠন করা হয়েছে। এম আকবরী আলীকে প্রধান করে গঠিত আপিল বোর্ডের অন্য দুই সদস্য হলেন ডিএসইর পরিচালক এ কে এম রকিফুল ইসলাম ও বাংলাদেশ ব্যাংকের নির্বাহী পরিচালক সুধীর চন্দ্র দাস।
ডিএসই সূত্র জানায়, এ বছরই সংস্থাটির চার পরিচালকের মেয়াদ শেষ হচ্ছে। তাঁরা হলেন বর্তমান সভাপতি শাকিল রিজভী, সহসভাপতি মোহাম্মদ শাহজাহান, পরিচালক মোহাম্মদ রফিকুল ইসলাম ও আবদুল হক। এই চার পদে ১১ মার্চ সদস্যদের ভোটে নতুন পরিচালক নির্বাচিত হবেন। অবশ্য নিয়ম অনুযায়ী, মেয়াদোত্তীর্ণ চার পরিচালকও চাইলে নির্বাচনে অংশ নিতে পারবেন। তবে নির্বাচনে অংশ নেওয়ার আগে প্রত্যেক প্রার্থীকে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনের (এসইসি) অনাপত্তিপত্র সংগ্রহ করতে হবে।
যোগাযোগ করা হলে ডিএসইর বর্তমান সভাপতি শাকিল রিজভী প্রথম আলোকে বলেন, ১১ মার্চ চার পরিচালক পদে নির্বাচন অনুষ্ঠিত হবে। আর ১৫ মার্চ এজিএম শেষে নির্বাচিত ১২ পরিচালকদের মধ্য থেকে নতুন সভাপতি, জ্যেষ্ঠ সহসভাপতি ও সহসভাপতি হবেন।
পরিচালক হিসেবে নিজের মেয়াদ শেষ হয়ে গেলেও এ বছর আর নির্বাচন করবেন না বলে জানিয়েছেন শাকিল রিজভী।
নিয়ম অনুযায়ী, মোট ২৪ জন পরিচালক নিয়ে ডিএসইর পরিচালনা পর্ষদ গঠিত হয়। এর মধ্যে ১২ পরিচালক সংস্থাটির সদস্যদের মধ্য থেকে নির্বাচিত হন। বাকি ১২ জন পরিচালককে পদাধিকারবলে মনোনীত করা হয়। যাঁদের মধ্যে ব্যবসায়ী নেতা, সরকারি প্রতিনিধি, বিশ্ববিদ্যালয়ের শিক্ষক, পেশাজীবী প্রতিনিধি ও সাধারণ বিনিয়োগকারীর প্রতিনিধি থাকেন।
এ ছাড়া নির্বাচিত প্রত্যেক পরিচালকের মেয়াদ তিন বছর। তবে প্রতিবছর চারজন করে নির্বাচিত পরিচালক অবসরে যান।


গুঁড়ো দুধ, তেল ও ডিমের দাম প্রতিদিনই বাড়ছে
কিছু দিন পরপর দাম বাড়ানোর প্রবণতার মধ্যেই ঘুরপাক খাচ্ছে ডিম ও গুঁড়ো দুধের বাজার। গত ১০ দিনে এ দুটি পণ্যের দাম বেড়েছে অস্বাভাবিক দ্রুতগতিতে। শিশুখাদ্যের দামেও একই প্রবণতা।
আবার খোলা সয়াবিন তেলের দাম বাড়বে না বলে সরকার ঘোষণা দিলেও বাজারের চিত্র উল্টো। খোলা সয়াবিন তেল এখনো বিক্রি হচ্ছে ১২৪ থেকে ১২৮ টাকা লিটার। কোনো কোনো ব্র্যান্ডের বোতলজাত তেলের দাম বেড়েছে লিটারপ্রতি দুই টাকা। পাম সুপার তেলের দামও বেড়েছে।
ডিমের দাম বাড়ছেই: রাজধানীর কাঁচাবাজারগুলোতে গতকাল শনিবার এক হালি ফার্মের ডিম বিক্রি হয়েছে ২৮ থেকে ৩০ টাকায়। সরকারি বিপণন প্রতিষ্ঠান ট্রেডিং করপোরেশন অব বাংলাদেশের (টিসিবি) হিসাবে ফার্মের ডিমের দাম এক মাসে বেড়েছে ১৩ দশমিক ৭৩ শতাংশ।
খোঁজ নিয়ে জানা যায়, ডিমের পাইকারি বাজার তেজগাঁওয়েই বেশি দামে ডিম বিক্রি করা হচ্ছে। গতকাল পাইকারি বাজারে ১০০ ফার্মের ডিম বিক্রি হয়েছে ৬২৫ টাকায়। সে হিসাবে এক হালি ডিমের দাম পড়ে ২৫ টাকা। আর প্রতি শ হাঁস ও দেশি মুরগির ডিম বিক্রি হচ্ছে ৮০০ টাকায়। সে হিসাবে পাইকারিতে হাঁস ও দেশি মুরগির ডিমের হালি দাঁড়ায় ৩২ টাকা।
ডিমের দাম কেন এত বেশি সে বিষয়ে জানতে চাইলে তেজগাঁও ডিম ব্যবসায়ী বহুমুখী সমবায় সমিতির সাধারণ সম্পাদক মো. আমানতউল্লাহ প্রথম আলোকে বলেন, দীর্ঘদিন ধরে পোলট্রি খাতে খারাপ অবস্থা চলছে। সে কারণে অনেক খামারি ডিম উৎপাদনেও যায়নি, বাচ্চাও ফোটায়নি। এ ছাড়া অতিরিক্ত শীতে হাঁস ও মুরগির ডিমের উৎপাদনক্ষমতা কমে যায়। তাই শীতকালে ডিমের কিছুটা সরবরাহ সংকট দেখা দেয়।
হাঁসের ডিমের দাম বাড়ার আরেকটি কারণ জানিয়ে আমানতউল্লাহ বলেন, হাঁস এমনিতেই একটু বেশি খাবার খায়। আর বেশকিছু দিন ধরে হাঁসের খাবারের মূল্যবৃদ্ধির কারণে অনেক খামারি উৎপাদনে যায়নি। তাই একদিকে সরবরাহ কম, অন্যদিকে খরচও বেশি পড়ছে। সে কারণে হাঁসের ডিমের দামও বেশি।
গুঁড়ো দুধ ও শিশুখাদ্য: গত ১০ থেকে ১৫ দিনে গুঁড়ো দুধের দাম বেড়েছে প্রতি কেজিতে ৩৫ থেকে ৪০ টাকা। টিসিবির হিসাবে এক মাসে গুঁড়ো দুধের দাম বেড়েছে সাড়ে ছয় শতাংশ।
রাজধানীর বিভিন্ন বাজার ঘুরে দেখা গেছে, ৫০০ গ্রামের ডিপ্লোমা গুঁড়ো দুধের দাম ২৭০ থেকে ২৯০ টাকায় বিক্রি হচ্ছে। তবে ৪০০, ২০০ ও ১০০ গ্রাম ওজনের ডিপ্লোমা দুধের দাম বাড়েনি। ডানো দুধের দামও বেড়েছে। ৫০০ গ্রামের ডানোর দাম ২৮৫ থেকে বেড়ে ২৯৮ এবং ৪০০ গ্রামের দাম ২৩৫ থেকে বেড়ে ২৪৮ টাকা হয়েছে। ৪০০ গ্রাম ওজনের রেড কাউ আগের দামেই ১৯৮ টাকায় বিক্রি হচ্ছে।
শিশুখাদ্যের দামও বেড়েছে। ৪০০ গ্রাম ওজনের ল্যাকটোজেন এক-এর দাম ৩৭০ থেকে বেড়ে ৪১০ টাকা হয়েছে। আর একই পরিমাণ ল্যাকটোজেন দুই ও তিন-এর দর ৩৬৫ থেকে বেড়ে ৪০০ টাকা হয়েছে।
দোকানিরা বলছেন, গুঁড়ো দুধ ও শিশুখাদ্যের দাম কয়েক দিন পর পরই বাড়ে। তাই এই দুধ বিক্রি করতে গিয়ে প্রায়ই ক্রেতাদের সঙ্গে বাগিবতণ্ডায় জড়াতে হয় তাদের।
সয়াবিনের দাম কমেনি: চার দফা ব্যবসায়ীদের সঙ্গে বৈঠক করে ১০ জানুয়ারি সরকার সয়াবিন তেলের আগের নির্ধারিত মূল্যই বহাল রাখার সিদ্ধান্ত নেয় সরকার। কিন্তু সরকারের ঘোষণার পরও বাজারে সয়াবিন তেলের স্থিতি আসেনি।
সর্বশেষ গত বছরের জুলাই মাসে খোলা সয়াবিনের দাম নির্ধারণ করা হয়েছিল মিলগেটে ১০৪ ও ভোক্তা পর্যায়ে ১০৯ টাকা। আর পামতেল ৯৯ টাকা। তখন বোতলজাত সয়াবিনের দাম নির্ধারণ করা হয়েছিল ১২০ টাকা।
কিন্তু গতকাল বিভিন্ন কাঁচাবাজারের দোকানগুলোতে খোলা সয়াবিন তেল বিক্রি হয়েছে ১২৪ থেকে ১২৮ টাকা লিটার। খোলা তেল মূলত কেজি দরে বিক্রি হয়। প্রতি কেজি সয়াবিন তেল বিক্রি হচ্ছে ১৩৫ থেকে ১৪০ টাকায়।
তবে তীর ব্র্যান্ডের বোতলজাত সয়াবিন তেলের দাম বেড়েছে লিটারপ্রতি দুই টাকা। আর রূপচাঁদা ব্র্যান্ডের দাম আগে থেকেই তীরের চেয়ে ১০ টাকা বেশি ছিল।
দোকানিরা জানান, গত ডিসেম্বরের শেষের দিকে রূপচাঁদা ব্র্যান্ডের পাঁচ লিটারের বোতলের দাম ৬১০ থেকে বেড়ে হয় ৬২৫ টাকা। সে সময় তীর ও ফ্রেশের বোতলজাত সয়াবিন তেলও বিক্রি হয়েছে ৬২৫ টাকায়। তবে জানুয়ারির প্রথম সপ্তাহে রূপচাঁদার দাম বাড়িয়ে করা হয় ৬৩৫ টাকা। আর গত এক সপ্তাহে তীর ব্র্যান্ডের বোতলজাত তেলের দাম ১০ টাকা বাড়ানো হয়েছে।
এদিকে পাম সুপার তেলের দামও কিছুটা বেড়েছে। ১০ দিন আগেও যে পাম তেলের দাম ছিল ৯০ থেকে ৯৫ টাকা লিটার, সেই তেল এখন বিক্রি হচ্ছে ৯৯ থেকে ১০৩ টাকায়।
স্যামসন এইচ চৌধুরীর স্মরণসভায় বিশিষ্টজনেরা
ভবিষ্যৎ প্রজন্মের জন্যও তিনি অনুপ্রেরণার উৎস
বঙ্গবন্ধু আন্তর্জাতিক সম্মেলন কেন্দ্রে গতকাল শিল্পপতি স্যামসন এইচ চৌধুরীর স্মরণসভায় আয়োজকরা
স্যামসন এইচ চৌধুরী কেবল বড় মাপের একজন শিল্পপতি ছিলেন না, ছিলেন অনেক বড় মাপের একজন মানুষ। তিনি দেখিয়ে গেছেন, আইনকানুন লঙ্ঘন না করেও কীভাবে ব্যবসা-বাণিজ্য সুচারুভাবে পরিচালনা করা যায়।
স্যামসন এইচ চৌধুরী বর্তমান প্রজন্মের শিল্পপতি-ব্যবসায়ীদের জন্য যেমন আদর্শ, তেমনি অনুপ্রেরণার উৎস ভবিষ্যৎ প্রজন্মেরও। এখন পর্যন্ত এমন একজনকেও খুঁজে পাওয়া দুষ্কর, যিনি তাঁকে ছাড়িয়ে যেতে পারেন।
স্কয়ার গ্রুপের প্রয়াত চেয়ারম্যান স্যামসন এইচ চৌধুরীর স্মরণসভায় এভাবেই তাঁর স্মৃতিচারণা করেন দেশের বিশিষ্টজনেরা। বঙ্গবন্ধু আন্তর্জাতিক সম্মেলন কেন্দ্রে গতকাল শনিবার যৌথভাবে এ সভার আয়োজন করে বাংলাদেশ শিল্প ও বণিক সমিতি ফেডারেশন (এফবিসিসিআই); মেট্রোপলিটান চেম্বার অব কমার্স অ্যান্ড ইন্ডাস্ট্রি (এমসিসিআই); ইন্টারন্যাশনাল চেম্বার অব কমার্স, বাংলাদেশ (আইসিসিবি); ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) এবং চট্টগ্রাম চেম্বার অব কমার্স অ্যান্ড ইন্ডাস্ট্রি (সিসিসিআই)।
স্বাগত বক্তব্য দিয়ে তিন ঘণ্টার পুরো সভা পরিচালনা করেন আইসিসিবির সভাপতি মাহবুবুর রহমান। স্মৃতিচারণার আগে স্যামসন এইচ চৌধুরীর বিদেহী আত্মার শান্তি কামনা করে দাঁড়িয়ে এক মিনিট নীরবতা পালন করা হয়।
অর্থমন্ত্রী আবুল মাল আবদুল মুহিত বলেন, ‘স্যামসন এইচ চৌধুরী ছলেন সবচেয়ে পুরোনো করদাতা। ব্যবসা করেও কীভাবে আইনের মধ্যে থাকা যায়, তার উজ্জ্বল দৃষ্টান্ত তিনি।’ বিশিষ্ট অর্থনীতিবিদ রেহমান সোবহান বলেন, স্যামসন এইচ চৌধুরী ছিলেন ব্যবসায়ীদের নেতা। দেশের ব্যবসায়ী ও শিল্পপতিদের তাঁকে অনুসরণ করতে হবে। তিনি দেখিয়ে গেছেন, আইনকানুন লঙ্ঘন না করেও কীভাবে ব্যবসা-বাণিজ্য সুচারুভাবে পরিচালনা করা যায়।
সাবেক তত্ত্বাবধায়ক সরকারের অর্থ উপদেষ্টা সৈয়দ মঞ্জুর এলাহী বলেন, ‘ধনদৌলত নিয়ে দম্ভ করাকে স্যামসন এইচ চৌধুরী ঘৃণা করতেন। তাঁর কাছ থেকে শিখেছি, আজ টাকা আছে, কাল তা না-ও থাকতে পারে। টাকার জন্য সম্মানের হানি করা যাবে না।’ বাংলাদেশ ব্যাংকের সাবেক গভর্নর মোহাম্মদ ফরাসউদ্দিন ‘স্যামসন এইচ চৌধুরী স্মৃতি পরিষদ’ গঠনের প্রস্তাব দেন। ট্রান্সকম গ্রুপের চেয়ারম্যান লতিফুর রহমান বলেন, ‘আমরা শুনি, ব্যবসায়ী মহলে অনেক রকম আপসরফা হয়, কিন্তু স্যামসন চৌধুরী সম্পর্কে এমন কিছু কখনোই শোনা যায়নি।’
এফবিসিসিআইয়ের সভাপতি এ কে আজাদ একটি ঘটনা বর্ণনা করে বলেন, ‘হারবাল সমিতির লাইসেন্সের জন্য তিনি একদিন এফবিসিসিআইতে এলেন। আমি বললাম, “আপনি সরাসরি কেন এলেন? কাউকে দিয়ে পাঠিয়ে দিলেও পারতেন?” উনি বললেন, “দেখুন, কৃষক নিজের জমিতে কখনোই না গিয়ে ভালো ফসল আশা করতে পারেন না।”’
এমসিসিআইয়ের সভাপতি আমজাদ খান চৌধুরী বলেন, ৪০ হাজার মানুষ তথা ৪০ হাজার পরিবারের অন্নসংস্থানের ব্যবস্থা করে গেছেন তিনি। ডিসিসিআইয়ের সভাপতি আসিফ ইব্রাহীম বলেন, ‘তাঁর তিরোধান থেকে এমন শিক্ষাই নিতে পারি, আমরা যেন ব্যাংক থেকে টাকা নিয়ে অন্তত সময়মতো তা ফেরত দিই।’ নতুন প্রজন্মের সঙ্গে পরিচয় করানোর জন্য স্যামসন এইচ চৌধুরীর জীবনী লেখা দরকার বলে মনে করেন সার্ক চেম্বার সভাপতি আনিসুল হক।
পরিবারের পক্ষে সবার প্রতি কৃতজ্ঞতা জানিয়ে বক্তব্য দেন স্যামসন এইচ চৌধুরীর বড় ছেলে সাবেক তত্ত্বাবধায়ক সরকারের উপদেষ্টা তপন চৌধুরী। আবেগাপ্লুত তপন চৌধুরী তাঁর মা অনিতা চৌধুরীর বিনয় সম্পর্কে বলেন, ‘সেদিন মা বললেন, “সাড়ে ৬৪ বছর সংসার করলাম। মনে হলো, তোমাদের বাবার উপযুক্ত মূল্যায়ন করতে পারিনি।”’
অন্যদের মধ্যে বক্তব্য দেন বিশিষ্ট আইনজীবী রফিক-উল হক, রোকনউদ্দিন মাহমুদ, এফবিসিসিআইয়ের সাবেক সভাপতি মীর নাসির হোসেন, এমসিসিআইয়ের সাবেক সভাপতি আনিসউদ্দৌলা, অ্যামচেমের সভাপতি আফতাব-উল ইসলাম, সাবেক সভাপতি ওয়ালিউর রহমান ভুঁইয়া, বিটিএমএর সাবেক সভাপতি এম এ আউয়াল, বিকেএমইএর সাবেক সভাপতি মো. ফজলুল হক, বেক্সিমকো গ্রুপের ভাইস চেয়ারম্যান সালমান এফ রহমান, ডিএসইর সাবেক সভাপতি রকিবুর রহমান, ইনস্যুরেন্স অ্যাসোসিয়েশনের সভাপতি শেখ কবির হোসেন, সাবেক ব্যাংকার মামুন রশীদ প্রমুখ।
জলবায়ু পরিবর্তন তহবিল
মার্চের মধ্যে ৭৫% অর্থ ছাড় করবে বিশ্বব্যাংক
বিশ্বব্যাংক আগামী মার্চের মধ্যে বাংলাদেশ ক্লাইমেট চেঞ্জ রেজিলিয়েন্স ফান্ডের (বিসিসিআরএফ) ৭৫ শতাংশ অর্থ বরাদ্দ করতে পারবে। গতকাল শনিবার ঢাকায় এক বৈঠকে বিশ্বব্যাংকের পক্ষ থেকে এই অঙ্গীকার করা হয়েছে।
উন্নয়ন-সহযোগী দেশ ও সংস্থাগুলোর প্রতিনিধিদের সঙ্গে পরিবেশ ও বন মন্ত্রণালয় রাষ্ট্রীয় অতিথি ভবন পদ্মায় এই বৈঠকে বসে। বৈঠকের বিষয় ছিল, গত ডিসেম্বরে অনুষ্ঠিত ডারবান বিশ্ব জলবায়ু সম্মেলনের অভিজ্ঞতা ও ভবিষ্যৎ করণীয়।
সাংবাদিকদের কাছে আলোচিত বিষয়গুলো তুলে ধরেন পরিবেশ ও বনমন্ত্রী হাছান মাহমুদ। তিনি বলেন, বিসিসিআরএফ তহবিলে অর্থায়নে সহযোগিতার হাত প্রসারিত করতে উন্নয়ন-সহযোগীদের প্রতি আহ্বান জানানো হয়েছে। এ ব্যাপারে উন্নয়ন-সহযোগীরা আগ্রহ দেখিয়েছে।
বৈঠক শেষে বিশ্বব্যাংকের কান্ট্রি ডিরেক্টর অ্যালেন গোল্ডস্টেইন বলেন, ‘জলবায়ু পরিবর্তনের প্রভাব মোকাবিলায় বিসিসিআরএফ কার্যকর ভূমিকা রাখবে বলে আমরা আশা করছি। এ লক্ষ্যে আগামী মার্চের মধ্যে এই তহবিলের ৭৫ শতাংশ অর্থ ছাড় করা হবে।’
এ পর্যন্ত উন্নয়ন-সহযোগীরা বিসিসিআরএফে ১২ কোটি ৫৫ লাখ ডলার জমা দিতে চুক্তি করেছে। তারা আরও ১০ কোটি ডলার দেওয়ার প্রতিশ্রুতি দিয়েছে।
বৈঠকে বাংলাদেশের পক্ষে পরিবেশ ও বনমন্ত্রীর নেতৃত্বে ১৬ সদস্যের একটি প্রতিনিধিদল অংশ নেয়। উন্নয়ন-সহযোগীদের পক্ষে ছিলেন অস্ট্রেলিয়া, কানাডা, ডেনমার্ক, ইউরোপীয় ইউনিয়ন, জাপান, নরওয়ে, সুইডেন, সুইজারল্যান্ড, যুক্তরাষ্ট্র, ইউএসএআইডি, জাইকা, বিশ্বব্যাংক প্রভৃতি দাতা দেশ ও সংস্থার রাষ্ট্রদূত ও প্রতিনিধিরা।
সিএনজি স্টেশন ও পরিবহন মালিকদের হুমকি
নির্বাহী আদেশে দাম বাড়ালে ধর্মঘট
এনার্জি রেগুলেটরি কমিশনের (বিইআরসি) আইনি প্রক্রিয়া ছাড়া সরকার নির্বাহী আদেশে সংকুচিত প্রাকৃতিক গ্যাসের (সিএনজি) দাম বাড়ালে অনির্দিষ্টকালের জন্য ধর্মঘটের হুমকি দিয়েছেন সিএনজি স্টেশন ও বিভিন্ন গণপরিবহনের মালিকেরা।
গতকাল শনিবার দুপুরে ঢাকা রিপোর্টার্স ইউনিটি মিলনায়তনে আয়োজিত এক সংবাদ সম্মেলনে এ হুমকি দেওয়া হয়। সংশ্লিষ্ট মালিকদের ছয়টি সংগঠন ওই সংবাদ সম্মেলনের আয়োজন করে। এ সময় লিখিত বক্তব্য পড়ে শোনান সিএনজি অ্যাসোসিয়েশনের সাধারণ সম্পাদক সাজেদুল হোসেন চৌধুরী। এতে বলা হয়, ইতিমধ্যে চার মাসের ব্যবধানে দুই দফায় সিএনজির দাম ৭০ শতাংশ বাড়ানোয় তাঁদের পিঠ দেয়ালে ঠেকে গেছে। এখন আবার দাম বাড়ানো হলে তা হবে তাঁদের কফিনে শেষ পেরেক ঠোকার শামিল। তাই দাম বাড়ালে তাঁরা আন্দোলনে যেতে বাধ্য হবেন।
সাজেদুল বলেন, সিএনজির ব্যবহার কমলে ঢাকা আবারও দূষণের নগরে পরিণত হবে। সিএনজির ব্যবহার বন্ধ হলে যানবাহনের জন্য বছরে অতিরিক্ত ১৩ হাজার কোটি টাকার জ্বালানি তেল আমদানি করতে হবে। তাতে দেশের অর্থনীতি আরও বিপর্যয়ের মুখে পড়বে।
সিএনজি খাতকে ধ্বংস করার গভীর ষড়যন্ত্র চলছে বলে অভিযোগ করে সংবাদ সম্মেলনে বলা হয়, এ খাতে এমনিতেই নাজুক অবস্থা বিরাজ করছে। ইতিমধ্যে সারা দেশে ১৭০টি সিএনজি কনভার্শন ওয়ার্কশপ বন্ধ হওয়ার উপক্রম হয়েছে। এ ছাড়া ৪০০ সিএনজি ফিলিংস্টেশন ঋণখেলাপি হয়ে পড়েছে। অন্যদিকে যে হারে গ্যাসের দাম বাড়ছে, সেই হারে অটোরিকশা, ট্যাক্সিক্যাব ও বাসে ভাড়া আদায় সম্ভব হচ্ছে না। ফলে ইতিমধ্যে শুধু ঢাকায় ৩০টি বাস কোম্পানি বন্ধ হয়ে গেছে।
বিদ্যুৎ প্রতিমন্ত্রী এনামুল হকের সাম্প্রতিক এক বক্তব্যের সমালোচনা করে সংবাদ সম্মেলনে বলা হয়, সিএনজির দাম বাড়ানোর বিষয়ে তাঁর আগাম ঘোষণা উদ্দেশ্যমূলক ও আইনের পরিপন্থী।
সাংবাদিকদের এক প্রশ্নের জবাবে বলা হয়, দফায় দফায় সিএনজির দাম বাড়ানোর কারণেই সিএনজিচালিত অটোরিকশার ভাড়া ঠিক রাখা যাচ্ছে না। এ খাতের অস্থিরতার জন্যও সরকার দায়ী।
সিএনজি অ্যাসোসিয়েশন ছাড়া সংবাদ সম্মেলন আয়োজনকারী অন্য পাঁচটি সংগঠন হলো: অ্যাসোসিয়েশন অব বাস কোম্পানিজ, ঢাকা বাস-ট্রাক ওনার্স গ্রুপ, ট্যাক্সিক্যাব অ্যাসোসিয়েশন অব বাংলাদেশ, ফোরস্ট্রোক সিএনজি অটোরিকশা ওনার্স অ্যাসোসিয়েশন ও ঢাকা মহানগর সিএনজি অটোরিকশা মালিক সমিতি।
এসব সংগঠনের নেতাদের মধ্যে খন্দকার রফিকুল হোসেন, সাখাওয়াত হোসেন, আসলাম আলী, আবদুস সাত্তার, মো. শহীদুল্লাহ, বরকত উল্লাহ, ফরিদুল ইসলাম প্রমুখ সংবাদ সম্মেলনে উপস্থিত ছিলেন।


ডিএসইতে সিইও-সিএফওর যোগদান
ঢাকা স্টক এক্সচেঞ্জের (ডিএসই) প্রধান নির্বাহী কর্মকর্তা (সিইও) হিসেবে মোহাম্মদ মোশাররফ হোসেন এবং প্রধান অর্থ কর্মকর্তা (সিএফও) হিসেবে শুভ্র কান্তি চৌধুরী যোগদান করেছেন। আজ রোববার তাঁরা উভয়ে যোগদান করেন বলে ডিএসইর প্রকাশনা ও জনসংযোগ বিভাগের উপমহাব্যবস্থাপক শফিকুর রহমান স্বাক্ষরিত এক সংবাদ বিজ্ঞপ্তিতে জানানো হয়।
বিজ্ঞপ্তিতে বলা হয়, গত ১৩ ডিসেম্বর ডিএসইর পরিচালনা পর্ষদ মোহাম্মদ মোশাররফ হোসেনকে সিইও হিসেবে নিয়োগের সিদ্ধান্ত নেয়। পরে ২৭ ডিসেম্বর পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) অনুমোদন দেয়। এ ছাড়া সম্প্রতি ডিএসইর পর্ষদ সভায় শুভ্র কান্তিকে সিএফও হিসেবে নিয়োগের বিষয়টি অনুমোদন দেওয়া হয়।


কর্মশালায় অভিমত
পাটের অভ্যন্তরীণ ও আন্তর্জাতিক বাজারে নজর দেওয়ার তাগিদ
পাটপণ্য ব্যবহারে বাংলাদেশকে অভ্যন্তরীণ বাজারে নজর দেওয়ার পাশাপাশি বিশ্ববাজারে ব্যাপক চাহিদা থাকার সুযোগ বা রপ্তানির সম্ভাবনা কাজে লাগাতে হবে।
রাজধানীর ব্র্যাক সেন্টারে গতকাল শনিবার ক্যাটালিস্ট আয়োজিত পাট ও বাংলাদেশের অর্থনীতিবিষয়ক এক কর্মশালায় বক্তারা এ তাগিদ দেন।
কর্মশালায় বক্তারা বলেন, বিশ্বব্যাপী দিন দিন পাটপণ্যের প্রতি আগ্রহ বাড়ছে। ফলে পাট খাতে রপ্তানি আয় বাড়ার বিপুল সম্ভাবনা রয়েছে। কিন্তু সুযোগটি কাজে লাগাতে পারছে না বাংলাদেশ। এ ছাড়া পাটের অভ্যন্তরীণ বাজারটিও বেশ বড়, কিন্তু অবহেলিত। অভ্যন্তরীণ বাজার সবচেয়ে ভালোভাবে কাজে লাগিয়েছে ভারত। সে অনুযায়ী পাটপণ্য ব্যবহারে বাংলাদেশকেও ভারতের মতো অভ্যন্তরীণ বাজারের দিকে নজর দিতে হবে।
অর্থমন্ত্রী আবুল মাল আবদুল মুহিত এ কর্মশালায় প্রধান অতিথি ছিলেন। এতে বিশেষ অতিথি ছিলেন বস্ত্র ও পাটমন্ত্রী আবদুল লতিফ সিদ্দিকী। কর্মশালায় বক্তব্য দেন বাংলাদেশ পাটকল সংস্থার (বিজেএমসি) চেয়ারম্যান টি ডি মিত্র, বাংলাদেশ জুট স্পিনার্স অ্যাসোসিয়েশনের (বিজেএসএ) সভাপতি মোহাম্মদ শামস উজ জোহা এবং বাংলাদেশ পাটকল সমিতির (বিজেএমএ) সভাপতি নজরুল হক। ক্যাটালিস্টের শাহরোজ জলিল কর্মশালায় স্বাগত বক্তব্য দেন।
কর্মশালায় সেন্টার ফর পলিসি ডায়ালগ (সিপিডি) ও বাংলাদেশ প্রকৌশল বিশ্ববিদ্যালয় (বুয়েট) দুটি আলাদা সমীক্ষা প্রতিবেদন উপস্থাপন করে। প্রতিবেদনগুলো উপস্থাপন করেন যথাক্রমে সিপিডির জ্যেষ্ঠ গবেষণা ফেলো খন্দকার গোলাম মোয়াজ্জেম ও বুয়েটের শিক্ষক নূর আল কুদ্দুস। কর্মশালায় সঞ্চালক ছিলেন সাংবাদিক জাহিদুজ্জামান ফারুক।
সমীক্ষা প্রতিবেদনে বলা হয়েছে, পলিপ্রপাইলিনের (পিপি) সঙ্গে প্রতিযোগিতা করে পাটকে টিকে থাকতে হচ্ছে। তবে আশার কথা যে বিশ্বব্যাপী পিপির ব্যবহার কমছে। আর এ সুযোগটি কাজে লাগিয়েছে ভারত, চীন ও পাকিস্তান। নিজেদের প্রতিযোগিতাশীল করে তুলেছে তারা। কিন্তু ব্যতিক্রম বাংলাদেশ। রপ্তানি অনেক বাড়ানো দূরে থাক, অভ্যন্তরীণ বাজারটিরই যথাযথ ব্যবহার করতে পারছে না এই দেশ।
সমীক্ষায় বলা হয়েছে, ২০১০ সালে পাস হওয়া বাধ্যতামূলক পাটের ব্যাগ ব্যবহার আইনটি বাস্তবায়ন করা গেলেও বছরে দেশে ৮৪ কোটি পিস পাটের ব্যাগের দরকার হবে। আর একেকটি ব্যাগ তিনবার ব্যবহার করলেও চাহিদা দাঁড়ায় ২৮ কোটি পিস। অথচ বর্তমানে ব্যবহার হচ্ছে মাত্র ৯০ হাজার পিস। অর্থাৎ পুরো সম্ভাবনাই পড়ে রয়েছে, কিন্তু কাজে লাগানো হচ্ছে না।
পাটনীতি প্রণয়ন ও পাট খাতের জন্য গতিশীল নেতৃত্ব তৈরি করা এবং ছোটখাটো পরিবর্তন এনে উৎপাদনশীলতা বাড়ানো, ভারতের সাম্প্রতিক শুল্কমুক্ত রপ্তানি ঘোষণার সুযোগ গ্রহণ, মজুরি বাড়িয়ে হলেও কারখানায় দক্ষ শ্রমিকদের ধরে রাখা, নারীদের জন্য কাজ করার সুযোগ তৈরি করা, পাট খাতের প্রতি ব্যাংকগুলোর নেতিবাচক দৃষ্টিভঙ্গির পরিবর্তন এবং পাট খাতে নতুন প্রজন্মের উদ্যোক্তা শ্রেণী গড়ে ওঠার প্রতি গুরুত্বারোপ করা হয় প্রতিবেদন দুটিতে।
অর্থমন্ত্রী আবুল মাল আবদুল মুহিত বলেন, ‘আমাদের জমি কম, কিন্তু উৎপাদন বাড়াতে হবে।’ প্রতিবেদনে পাটের কৃষি অংশটি বাদ পড়েছে বলে সমালোচনা করেন তিনি।
অর্থমন্ত্রী বলেন, ‘১৪০ বছর আগে থেকে পাটশিল্পে বিশ্বনেতৃত্বের ভূমিকায় থেকেও আজ আমরা পিছিয়ে। সময়ের সঙ্গে তাল মিলিয়ে পণ্যের বহুমুখিনতা ও প্রযুক্তিগত উন্নয়ন করতে না পারায় এমনটি হয়েছে।’
বিশ্ববাজারে পাটপণ্যের শেয়ার ততটা না বাড়ার কথা উল্লেখ করে অর্থমন্ত্রী অন্তত বর্তমান অবস্থান ধরে রাখার বিষয়ে তাগিদ দেন। একই সঙ্গে কৃষি ও শিল্পের সঙ্গে জড়িত বলে অর্থনীতিতে পাট বড় অবদান রাখতে পারে বলে তিনি বিশ্বাস করেন।
বস্ত্র ও পাটমন্ত্রী আবদুল লতিফ সিদ্দিকী জানান, বাধ্যতামূলক পাটের ব্যাগ ব্যবহার আইনটি পাস করা হলেও তা প্রয়োগ করতে পারছেন না তিনি। মন্ত্রী বলেন, ‘আইন প্রয়োগ করতে গিয়ে দেখি আমি নিঃসঙ্গ, কেউ সহযোগিতা করছে না।’ তবে খাদ্য ও কৃষি মন্ত্রণালয় সহযোগিতা করেছে বলে স্বীকার করেন তিনি। শিল্প মন্ত্রণালয়ের ভূমিকার ব্যাপারে বলতে গিয়েও থেমে যান তিনি।
বিজেএমসির চেয়ারম্যান টি ডি মিত্র বলেন, বাংলাদেশ রসায়ন শিল্প সংস্থারই (বিসিআইসি) বছরে ছয় কোটি ব্যাগ দরকার। কিন্তু তা ব্যবহার করছে না তারা। বাধ্যতামূলক পাটের ব্যাগ ব্যবহারের আইন কার্যকরের বিষয়ে গুরুত্বারোপ করেন তিনি।
বিজেএসএর সভাপতি শামস উজ জোহা বলেন, পাটকে কৃষিভিত্তিক শিল্প ঘোষণা করা হলেও বাস্তবে কৃষিভিত্তিক হিসেবে মর্যাদা দেওয়া হয় না।
ফিরে দেখা ২০১১
নিত্যপণ্যের বাজারে নাজেহাল মানুষ
নিত্যপণ্যের উচ্চমূল্য বছরজুড়েই সাধারণ মানুষের ভোগান্তির কারণ ছিল। চিনি, ভোজ্যতেল, ছোলা, ডাল, গুঁড়া দুধ, সবজিসহ বেশ কিছু পণ্য কিনতে রীতিমতো নাজেহাল হয়েছে ক্রেতারা। অবশ্য শীতের সবজির আগমনে বছরের শেষ সময়টায় কাঁচাবাজারের উত্তাপ অনেকটাই কেটে গেছে।
নির্বাচনী ইশতেহারে আওয়ামী লীগ দ্রবমূল্য সহনীয় রাখার বিষয়টিকে অগ্রাধিকার তালিকায় রেখেছিল। কিন্তু দ্রব্যমূল্যই শেষ পর্যন্ত সরকারকে সবচেয়ে বেশি সমালোচনার মুখে ফেলেছে। ফারুক খানের মন্ত্রণালয় বদলও এ কারণে হয়েছে বলে রাজনৈতিক সমালোচকেরা মনে করেন।
কেমন ছিল বাজার: ২০১০ সালের ৩১ ডিসেম্বর লিটারপ্রতি সয়াবিন তেলের দাম ছিল ৯৪ থেকে ৯৬ টাকা। ঠিক এক বছর পর গতকাল শনিবার সয়াবিন তেল কিনতে ক্রেতাকে গুনতে হচ্ছে ১২৪ থেকে ১২৮ টাকা। এক বছরে সয়াবিন তেলের দাম বেড়েছে ৩২ দশমিক ৬৩ শতাংশ। এই তথ্য সরকারেরই প্রতিষ্ঠান ট্রেডিং করপোরেশন অব বাংলাদেশের (টিসিবি)।
বর্তমানে প্রতি কেজি চিনি বিক্রি হচ্ছে ৫৬ থেকে ৫৮ টাকায়। এক বছর আগে বিক্রি হতো ৫৫ টাকায়। আপাতদৃষ্টিতে চিনির বাজার স্থির বলেই মনে হতে পারে। তবে গত বছর যে পণ্যটি ভোক্তাদের বেশি ভুগিয়েছে, সেটি হচ্ছে চিনি। রমজানের এক মাস আগেও ৫৮ থেকে ৬০ টাকায় বিক্রি হওয়া চিনি হঠাৎ করে হয়ে যায় ৬৫ থেকে ৭০ টাকা। সরকার ৬৫ টাকা দর বেঁধে দিলে বাজার থেকেই উধাও হয়ে যায় চিনি। পরে চিনির মুখ দেখা গেলেও দাম হয়ে যায় ৭৫ থেকে ৮০ টাকা।
রমজান মাসে ছোলা নিয়েও নাটকের কমতি ছিল না। এক বছরের ব্যবধানে ছোলার দাম বেড়েছে ৩৬ শতাংশ। ৪৬ টাকার ছোলা বছর শেষে ৬০ থেকে ৭০ টাকায় বিক্রি হচ্ছে। আর রমজানে উঠেছিল ৯০ টাকা পর্যন্ত।
এক বছরে ময়দার দামও বেড়েছে ১৬ শতাংশ। কেজিপ্রতি ময়দা বিক্রি হচ্ছে ৪২ থেকে ৪৫ টাকায়। তবে গত বছর চাল নিয়ে তেমন দুর্ভোগ হয়নি। মোটা চালের দাম ৩৩ থেকে ৩৬ টাকার মধ্যে স্থির ছিল। দাম এখনো তা-ই। অবশ্য সরু চাল, বিশেষ করে নাজিরশাইল ও মিনিকেটের দাম ছিল ওঠা-নামার মধ্যে।
বাজারে এখন দাম কম হলেও বছরজুড়ে পেঁয়াজের ঝাঁজে ভুগেছে মানুষ। বছরের মাঝামাঝি সময়ে হঠাৎ ভারত পেঁয়াজ রপ্তানির ওপর নিষেধাজ্ঞা আরোপ করলে রাতারাতি দেশের বাজারে দাম ৩৫ থেকে বেড়ে ৪৫ টাকা হয়।
তবে এক বছরে অভাবনীয়ভাবে দাম কমেছে রসুনের। ৭৩ শতাংশ কমে এখন প্রতি কেজি রসুন (দেশি ও আমদানি করা) বিক্রি হচ্ছে ৩৫ থেকে ৫০ টাকায়। আদার দামও কমেছে ৪২ শতাংশ।
বছরজুড়েই কাঁচাবাজারে লেগে ছিল আগুন। সবজির দাম ছিল চড়া। বেগুন কিনতে হয়েছে ৬০ থেকে ৭০ টাকায়। কালো বেগুনের দাম তো ৮০ টাকা পর্যন্ত উঠেছিল। রমজান মাসে ১০০ গ্রাম কাঁচামরিচ কিনতে হয় ৩০ থেকে ৩৫ টাকায়। তবে সবজির দাম এখন কম।
একই অবস্থা মাছের বাজারেও। ইলিশের দাম এক বছরে বেড়েছে ৬০ শতাংশেরও বেশি। ৩৫০ থেকে ৪০০ টাকার ইলিশ কিনতে হয় এখন ৭০০ থেকে ৭৫০ টাকায়।
অর্থনীতিবিদদের মতে, ৫ থেকে ৬ শতাংশ পর্যন্ত মূল্যস্ফীতি সহনীয়। সেটা ১০ শতাংশ ছাড়িয়ে গেলে অর্থনীতির সংকট বেড়ে যায়। দেশে এখন সেই অবস্থাই চলছে। মূল্যস্ফীতির হার ১১ দশমিক ৫৮ শতাংশ। গত জানুয়ারিতে মূল্যস্ফীতির হার ছিল ৯ দশমিক ০৪ শতাংশ। শুধু যে খাদ্যমূল্যের সূচকই বেড়েছে তা নয়, খাদ্যবহির্ভূত পণ্যেও মূল্য বেড়েছে বছরের শেষ কয়েক মাসে।
উচ্চ মূল্যস্ফীতির এই আগুনে সীমিত ও স্বল্প আয়ের মানুষের জীবনযাত্রায় বড় ধরনের প্রভাব ফেলেছে। কষ্টে আছে সাধারণ মানুষ।


শেয়ারবাজারে বছরজুড়ে দরপতন আর বিনিয়োগকারীর আর্তনাদ
ডিএসইর সামনে এমন বিক্ষোভ বারবার দেখা গেছে
অস্থিতিশীল ও দরপতনের একটি বছর পার করল দেশের শেয়ারবাজার। ২০১১ সালের পুরোটা সময়ই বাজারের সব কটি সূচকের ব্যাপক পতন ঘটেছে। এর মধ্য দিয়ে শেয়ারবাজার কেলেঙ্কারি আবারও আওয়ামী লীগ সরকারের শাসনামলের সঙ্গে যুক্ত হয়েছে।
এবার বাজারের উত্থানপর্বে বিনিয়োগকারীসহ অনেকে আবারও ১৯৯৬ সালের কেলেঙ্কারির ঘটনার আশঙ্কা করেছিলেন। কিন্তু সরকারের শীর্ষ মহলসহ সংশ্লিষ্ট ব্যক্তিদের অনেকে বারবার সেই আশঙ্কাকে উড়িয়ে দিয়ে বিনিয়োগকারীদের অভয় দিয়েছিলেন। অর্থমন্ত্রী আবুল মাল আবদুল মুহিতসহ বাজারসংশ্লিষ্ট ব্যক্তিরা বলেছিলেন, ‘৩৩ লাখ বিনিয়োগকারীর বাজারে আর কোনো ’৯৬ সালের পুনরাবৃত্তি ঘটবে না। কারণ, এই ৩৩ লাখ বিনিয়োগকারীই বাজারের বড় শক্তি।’
শেষ পর্যন্ত সেই ৩৩ লাখ বিনিয়োগকারীর বাজারেই কেলেঙ্কারি ঘটে গেছে। ১৯৯৬ সালের বাজারের সঙ্গে ২০১১ সালের বাজারের কাঠামোগত পরিবর্তনের কারণেই হয়তো কেলেঙ্কারির ধরনটা পাল্টেছে। কিন্তু ’৯৬ সালে যেমন অনেক বিনিয়োগকারী পুঁজি হারিয়ে নিঃস্ব হয়েছেন, ২০১১ সালেও একই ঘটনা ঘটেছে। বরং বাজারের ব্যাপ্তি বাড়ার কারণে এবার নিঃস্ব বিনিয়োগকারীর সংখ্যা বহুগুণে বেড়েছে।
২০১১ সালের অধিকাংশ সময়েই ঢাকায় ডিএসই ভবনের সামনের সড়ক বিক্ষুব্ধ বিনিয়োগকারীদের দখলে ছিল। দরপতনের প্রতিবাদে দেশজুড়ে বিক্ষোভ হয়েছে। সারা জীবনের সঞ্চয় হারিয়ে বিনিয়োগকারীদের মধ্যে আত্মহত্যার ঘটনাও ঘটেছে।
পুঁজিবাজার তদন্ত কমিটির প্রতিবেদনের ভিত্তিতে বাজার নিয়ন্ত্রণে ব্যর্থতার দায়ে সরকার গত এপ্রিলে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) ভেঙে দিয়ে সেটি পুনর্গঠন করে। পুনর্গঠিত কমিশনও বাজারে দরপতন থামাতে পারেনি। ধারাবাহিক দরপতন চলতে থাকে। এ অবস্থায় পতন ঠেকাতে ও মৃত বাজারে প্রাণ ফেরাতে সংশ্লিষ্ট ব্যক্তিদের আবেদনে বাজেটে অপ্রদর্শিত অর্থ বা কালোটাকা বিনিয়োগের সুযোগ দেওয়া হয়। কালোটাকা বিনিয়োগের সুযোগে বাজেট-পরবর্তী প্রায় এক মাস দরপতনের বৃত্ত থেকে বেরিয়ে এসেছিল বাজার। কিন্তু সেটা দীর্ঘস্থায়ী হয়নি। জুলাইয়ের শেষ দিকে বাজারে আবারও দরপতন শুরু হয়। এই দরপতন থামাতে শেষ পর্যন্ত প্রধানমন্ত্রী শেখ হাসিনাকে হস্তক্ষেপ করতে হয়।
এসইসি, বাংলাদেশ ব্যাংকসহ বাজারসংশ্লিষ্ট ব্যক্তিদের নিয়ে ১৬ নভেম্বর প্রধানমন্ত্রী দীর্ঘ বৈঠক করেন। ওই বৈঠকের পর এসইসি বাজারে স্থিতিশীলতা ফিরিয়ে আনতে স্বল্প, মধ্য ও দীর্ঘমেয়াদি ২২ দফা প্রণোদনা ঘোষণা করে; যার পূর্ণ বাস্তবায়নের কাজ এখনো চলছে।
২০১০ সালে চাহিদা ও জোগানের মধ্যে চরম ভারসাম্যহীনতা তৈরি হওয়ায় বাজারের ধস অনিবার্য হয়ে ওঠে। ২০১১ সালের প্রথম প্রান্তিকের প্রথম দফা ধসকে বাজারসংশ্লিষ্ট ব্যক্তিরা অনিবার্য হিসেবে মেনেও নিয়েছিলেন। কিন্তু জুলাই মাস থেকে শুরু হওয়া দ্বিতীয় দফা ধস ছিল সবার কাছেই অপ্রত্যাশিত। তাই প্রথম দফা ধসেও যাঁদের পুঁজিতে আঁচড় লাগেনি, তাঁরা দ্বিতীয় দফা ধসে দেনার জালে আটকে পড়েন।
বাজার পর্যালোচনায় দেখা যায়, ২০১০ সালের ৫ ডিসেম্বর প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ সূচক ছিল আট হাজার ৯১৯ পয়েন্ট, ২০১১ সাল শেষে তা নেমে এসেছে পাঁচ হাজার ২৫৮ পয়েন্টে।
সেই হিসাবে ডিএসই সাধারণ মূল্যসূচক কমেছে প্রায় তিন হাজার ৬৬১ পয়েন্ট। ৩০ ডিসেম্বর ২০১০ সালের সূচকের হিসাব ধরলে এক বছরের ব্যবধানে সেটি কমেছে প্রায় তিন হাজার ৩২ পয়েন্ট।
২০১০ সালের শেষ কার্যদিবসে ডিএসইতে লেনদেনের পরিমাণ ছিল এক হাজার ৭৮৩ কোটি টাকা। ২০১১ সালের শেষ কার্যদিবসে সেটি কমে দাঁড়িয়েছে প্রায় ৫৬০ কোটি টাকায়। এই এক বছরের ব্যবধানে দৈনিক লেনদেন কমেছে এক হাজার ২২৩ কোটি টাকা। একই সময়ের ব্যবধানে ডিএসইর বাজার মূলধন ৮৯ হাজার কোটি টাকা কমে দাঁড়িয়েছে দুই লাখ ৬১ হাজার কোটি টাকায়।
শেয়ার কেলেঙ্কারি খতিয়ে দেখতে কৃষি ব্যাংকের চেয়ারম্যান খোন্দকার ইব্রাহিম খালেদকে প্রধান করে সরকার গঠিত চার সদস্যের কমিটি ৩০ দফা সুপারিশসহ ৩২০ পৃষ্ঠার তদন্ত প্রতিবেদন অর্থমন্ত্রী আবুল মাল আবদুল মুহিতের কাছে জমা দেয়।
তাতে শেয়ারবাজার ধসের জন্য নিয়ন্ত্রক সংস্থার ক্ষমতার অপব্যবহার, আইনি দুর্বলতা, প্লেসমেন্ট ব্যবসার নামে দুর্নীতি, একদল সংঘবদ্ধ বিনিয়োগকারীর কারসাজি, আইনের মধ্যে থেকে কিছুসংখ্যক উদ্যোক্তা ও কোম্পানি মালিকের অনৈতিক কর্মকাণ্ড ও রাজনৈতিক হস্তক্ষেপকে দায়ী করা হয়। সেই অনুযায়ী এসইসির শীর্ষ পর্যায়ের কর্মকর্তা থেকে শুরু করে একদল বিনিয়োগকারীর বিরুদ্ধে সুনির্দিষ্ট তথ্যপ্রমাণসহ আইনি ব্যবস্থা গ্রহণের সুপারিশ করে কমিটি।
ওই সুপারিশের বড় অংশই এখনো বাস্তবায়ন করা হয়নি বলে কমিটির প্রধান সম্প্রতি এক সেমিনারে জানিয়েছেন। এ কারণে বাজারে চরম আস্থার সংকট তৈরি হয়েছে বলেও তিনি জানান।
অপর দিকে প্রধানমন্ত্রীর হস্তক্ষেপের পর বাজার কিছুটা স্বাভাবিক গতি ফিরে পেতে শুরু করেছে। বছরের শেষ সপ্তাহের লেনদেন পর্যালোচনা করে বাজারসংশ্লিষ্ট ব্যক্তিরা বলছেন, এই গতি বজায় থাকলে নতুন বছরে বাজার স্থিতিশীল ও স্বাভাবিক ধারায় চলবে।
নতুন বছরে সবার প্রত্যাশা স্থিতিশীল পুঁজিবাজার
অস্থিরতা নয়, নতুন বছরে একটি স্থিতিশীল পুঁজিবাজারের প্রত্যাশা করেন বিনিয়োগকারীরা। বিনিয়োগকারীদের পাশাপাশি সংশ্লিষ্ট বিভিন্ন পক্ষও একই প্রত্যাশার কথা ব্যক্ত করেছে।
পুঁজিবাজারের সঙ্গে সংশ্লিষ্ট ব্যক্তিরা বলছেন, গত বছর পুঁজিবাজারে অস্থিরতা বিরাজ করলেও সরকারের পক্ষ থেকে বেশ কিছু সংস্কারের কাজ হাতে নেওয়া হয়েছে। কিছু ইতিবাচক উদ্যোগও নেওয়া হয়েছে। এগুলো বাস্তবায়িত হলে অবশ্যই পুঁজিবাজারে এর ভালো প্রভাব পড়বে।
এ বিষয়ে বাংলাদেশ পুঁজিবাজার বিনিয়োগকারী ঐক্য পরিষদের সাংগঠনিক সম্পাদক শাহাদাত উল্লাহ ফিরোজ প্রথম আলো অনলাইনকে বলেন, অতীতের সব কষ্ট, বেদনা ভুলে নতুন বছরে নতুন কিছুই করছি। আমাদের প্রত্যাশা একটি স্থিতিশীল বাজার। তিনি বলেন, ‘আমরা গত বছরের মতো দুঃস্বপ্নের মধ্য দিয়ে ব্যবসা করতে চাই না। আমাদের স্বপ্ন একটি স্থিতিশীল ও শক্তিশালী বাজার। আমার বিশ্বাস, নতুন বছরে আমাদের এই প্রত্যাশা পূরণ ও স্বপ্ন বাস্তবায়িত হবে।’
ঐক্য পরিষদের সভাপতি মিজান উর রশিদ চৌধুরী বলেন, ‘গেল বছর পুঁজিবাজারে চরম অস্থিরতা বিরাজ করেছে। আমরা শুরু থেকেই এই অস্থিরতার বিরুদ্ধে আন্দোলন করে আসছি। অবশেষে নভেম্বরে প্রধানমন্ত্রীর হস্তক্ষেপের পর বেশ কিছু উদ্যোগ নেওয়া হয়। এর ফলে কিছুটা হলেও বাজারে স্থিতিশীলতা ফিরতে শুরু করেছে।’ আর ওই সব উদ্যোগ বাস্তবায়নের মাধ্যমে একটি দীর্ঘমেয়াদি স্থিতিশীল পুঁজিবাজারের প্রত্যাশা করেন তিনি।
চট্টগ্রাম স্টক এক্সচেঞ্জের (সিএসই) সাবেক সভাপতি ফখর উদ্দিন আলী আহমেদ প্রথম আলো অনলাইনকে বলেন, ‘নতুন বছরে একটি স্থিতিশীল পুঁজিবাজার প্রত্যাশা করি।’ এ ক্ষেত্রে বিনিয়োগকারী, উদ্যোক্তা ও সিকিউরিটিজ অ্যান্ড এক্সচেঞ্জ কমিশনকে (এসইসি) যথাযথ ভূমিকা রাখতে হবে। সবাই মিলে একসঙ্গে কাজ করলে বাজারে স্থিতিশীলতা ধরে রাখা সম্ভব বলে মনে করেন তিনি।
ডিএসইর সভাপতি শাকিল রিজভী বলেন, অতীত থেকে শিক্ষা নিয়ে সামনের দিকে এগোলে ভবিষ্যত্ ভালো যাবে বলা যায়। তিনি বলেন, সামনের দিনে নতুন নতুন ভলো প্রতিষ্ঠান বাজারে আসবে। এতে বিনিয়োগকারীরা আশান্বিত হবেন। সুতরাং হতাশ হওয়ার কিছু নেই, চড়াই-উতরাইয়ের পর অবশ্যই সম্ভাবনা আসবে।
শেয়ারবাজার বিশেষজ্ঞ ও বেসরকারি বিশ্ববিদ্যালয় ইউনাইটেড ইন্টারন্যাশনাল ইউনিভার্সিটির অধ্যাপক মো. মুসা বলেন, ‘আজকের বাজারের যে ইঙ্গিত, তা দেখে মনে হয়, প্রাতিষ্ঠানিক বিনিয়োগকারীরা সক্রিয় রয়েছেন। এটি একটি ভালো লক্ষণ।’ এ অবস্থা বিরাজ করলে বাজারে ভালো প্রভাব পড়বে বলে তিনি আশাবাদ ব্যক্ত করেন।


ন্যায্যমূল্যের দাবিতে বিক্ষোভ করেছেন পশ্চিমবঙ্গের কৃষক
কৃষিপণ্যের ন্যায্যমূল্য প্রদানের দাবিতে শুক্রবার রাজ্যের বিভিন্ন এলাকায় ধান, পাট, শাকসবজি পুড়িয়ে বিক্ষোভ প্রদর্শন করেছেন পশ্চিমবঙ্গের কৃষকেরা। এতে রাজ্যের বিভিন্ন জেলার জাতীয় সড়ক অবরুদ্ধ হয়ে পড়ে ও যান চলাচল ব্যাহত হয়।
এ কর্মসূচির ডাক দেয় সারা ভারত কৃষকসভা। তাঁরা রাজ্য সরকারকে ন্যায্যমূল্যে ধান, চাল, পাট, আলু ক্রয় করে কৃষকদের বাঁচানোর দাবি জানিয়েছেন। তারা রাজ্যের মুর্শিদাবাদ, নদীয়া, পূর্ব ও পশ্চিম মেদিনীপুর, দক্ষিণ দিনাজপুরসহ অন্যান্য জেলায় বাজার এবং সড়ক অবরোধ করে। এই অবরোধের ফলে মুর্শিদাবাদ, পূর্ব ও পশ্চিম মেদিনীপুর, নদীয়া ও দক্ষিণ দিনাজপুর জেলার জাতীয় সড়কের বহু স্থান অবরুদ্ধ হয়ে পড়ে। এই প্রতিবাদ আন্দোলনের নেতৃত্ব দেন পশ্চিমবঙ্গের সাবেক মন্ত্রী চক্রধর মাইকাপ, সিপিএমের বিধায়ক রণজিৎ কুমার মণ্ডলসহ কৃষকসভার নেতারা।
বাংলাদেশ ব্যাংকের দিকনির্দেশনা
আর্থিক প্রতিষ্ঠানেও ১০% হারে মূলধন সংরক্ষণ বাধ্যতামূলক
নতুন এ বছর থেকে অব্যাংকিং আর্থিক প্রতিষ্ঠানগুলোকে ১০ শতাংশ হারে মূলধন সংরক্ষণ করতে হবে। বাংলাদেশ ব্যাংক গত বৃহস্পতিবার এ বিষয়ে প্রয়োজনীয় দিকনির্দেশনা জারি করেছে।
কেন্দ্রীয় ব্যাংক বাণিজ্যিক ব্যাংকগুলোর পর দেশের আর্থিক প্রতিষ্ঠানগুলোর সক্ষমতা বৃদ্ধিতেও নানা প্রচেষ্টা নিয়ে চলেছে।
এর আগে বাংলাদেশ ব্যাংক ব্যাংকিংয়ে আন্তর্জাতিক মানসংক্রান্ত ব্যাসেল কমিটির সুপারিশ অনুসারে আর্থিক খাতে ঝুঁকিনির্ভর সম্পদের ভিত্তিতে ১০ শতাংশ হারে মূলধন সংরক্ষণের বাধ্যবাধকতার পথনকশা দেয়। আর বৃহস্পতিবার বাংলাদেশ ব্যাংকের আর্থিক প্রতিষ্ঠান ও বাজার বিভাগ থেকে চূড়ান্ত দিকনির্দেশনা জারি করা হয়।
বাংলাদেশ ব্যাংক সূত্র জানাচ্ছে, আর্থিক প্রতিষ্ঠানগুলোতে ব্যাসেল নীতিমালা বাস্তবায়নের কাজ ২০১০ সাল থেকে একটি রোডম্যাপের মাধ্যমে জারি করা হয়। সে আলোকে প্রতিষ্ঠানগুলো পরীক্ষামূলকভাবে ত্রৈমাসিক ভিত্তিতে প্রতিবেদন জমা দেয়। তবে জানুয়ারি থেকে চূড়ান্তভাবে প্রতিবেদন দিতে হবে।
কেন্দ্রীয় ব্যাংকের সেপ্টেম্বরভিত্তিক তথ্য অনুযায়ী, আর্থিক প্রতিষ্ঠানগুলোতে বর্তমানে মূলধন সংরক্ষণের গড় হার দাঁড়িয়েছে ১৭ দশমিক ০৮ শতাংশ। এর মধ্যে ২৪টি প্রতিষ্ঠানে রয়েছে ১০ শতাংশের বেশি, ১৯টিতে ১২ শতাংশের বেশি এবং ১৫ শতাংশের বেশি রয়েছে ১৭টি আর্থিক প্রতিষ্ঠানে।
এ ছাড়া বর্তমানে যেসব প্রতিষ্ঠানের ন্যূনতম পরিশোধিত মূলধন রয়েছে ৫০ কোটি টাকা, আগামী জুন থেকে তা ১০০ কোটি টাকায় উন্নীত করতে হবে।


আজ শুরু হচ্ছে মাসব্যাপী আন্তর্জাতিক বাণিজ্য মেলা
বাণিজ্য মেলায় অংশগ্রহণকারী প্রতিষ্ঠানগুলোর স্টল-প্যাভিলিয়ন নির্মাণের কাজ প্রায় শেষ
দেশের ব্যবসায়ী ও শিল্প উদ্যোক্তাদের পণ্য প্রদর্শনীর সবচেয়ে বড় আসর ঢাকা আন্তর্জাতিক বাণিজ্য মেলা-২০১২ (ডিআইটিএফ) আজ রোববার শুরু হচ্ছে।
রাজধানীর শেরেবাংলা নগরে মাসব্যাপী এই মেলার উদ্বোধন করবেন প্রধানমন্ত্রী শেখ হাসিনা। মেলার আয়োজন করেছে রপ্তানি উন্নয়ন ব্যুরো (ইপিবি) ও বাণিজ্য মন্ত্রণালয়। এটি হচ্ছে ডিআইটিএফের ১৭তম আসর।
১২টি দেশের ৪৭টি প্রতিষ্ঠান এবারের মেলায় অংশ নিচ্ছে। অংশগ্রহণকারী দেশগুলো হলো: চীন, ভারত, ইরান, দক্ষিণ কোরিয়া, পাকিস্তান, থাইল্যান্ড, যুক্তরাষ্ট্র, তুরস্ক, সিঙ্গাপুর, মালয়েশিয়া, সংযুক্ত আরব আমিরাত ও মরক্কো।
এবারের মেলায় প্যাভিলিয়ন, প্রিমিয়ার প্যাভিলিয়ন, মিনি প্যাভিলিয়ন, সাধারণ স্টল, রেস্টুরেন্ট, একটি বিনোদন পার্কসহ ৫০৬টি স্টল থাকবে। এসব স্টলে বিভিন্ন ধরনের সরঞ্জাম, কার্পেট, কসমেটিকস, সৌন্দর্যবর্ধক সামগ্রী, ইলেকট্রনিক পণ্য, পাটজাত পণ্য, চামড়াজাত পণ্য ও পাদুকা, খেলার সামগ্রী, খেলনা, স্টেশনারি, জুয়েলারি, সিরামিকস পণ্য, আসবাবপত্র, হস্তজাতসহ নানা ধরনের পণ্য প্রদর্শিত হবে।
বাংলাদেশের ইতিহাস ও বঙ্গবন্ধু সম্পর্কে জানাতে মেলায় ‘বঙ্গবন্ধু এবং বাংলাদেশ’ শীর্ষক একটি বিশেষ প্যাভিলিয়ন রাখা হয়েছে।
এবারের মেলায় বয়স্কদের জন্য ২০ টাকা এবং শিশুদের জন্য ১০ টাকা প্রবেশমূল্য ধরা হয়েছে।
আয়োজকেরা আশা করছেন, এই মেলা পণ্যের প্রস্তুতকারক ও ক্রেতাদের মধ্যে সম্পর্কের উন্নয়ন ঘটাবে। এর ফলে নতুন নতুন পণ্য তৈরিতে উদ্যোক্তারা আগ্রহী হবেন। তা ছাড়া মেলায় অংশ নেওয়া বিদেশি প্রতিষ্ঠানগুলোও বাংলাদেশের বাজার সম্পর্কে ধারণা নিতে পারবে।
মেলা প্রাঙ্গণে গতকাল শনিবার এক সংবাদ সম্মেলনে বাণিজ্যমন্ত্রী জি এম কাদের বলেন, ‘আমরা আশা করছি, এবারের মেলায় প্রতিদিন এক লাখের বেশি দর্শনার্থী হবে এবং তাৎক্ষণিক কার্যাদেশের পরিমাণও বেশি হবে।’
২০১১ সালে অনুষ্ঠিত বাণিজ্যমেলায় ২৫ কোটি টাকার তাৎক্ষণিক কার্যাদেশ পাওয়া গিয়েছিল। ২০১০ সালে এর পরিমাণ ছিল ২২ কোটি ৮৬ লাখ টাকা।
বাণিজ্যমন্ত্রী জানান, মেলায় নিচ্ছিদ্র নিরাপত্তা নিশ্চিত করতে মেলা প্রাঙ্গণের বিভিন্ন স্থানে ৮০টি ক্লোজ সার্কিট ক্যামেরা (সিসিটিভি) বসানো হয়েছে।
এক প্রশ্নের জবাবে বাণিজ্যমন্ত্রী জানান, বাণিজ্য মেলা আয়োজনের জন্য ঢাকার পূর্বাচলে একটি স্থায়ী ভেন্যু বা জায়গা তৈরির কাজ চলছে। রাজউকের সঙ্গে আলোচনা করে পূর্বাচলে ২০ একর জায়গা চিহ্নিত করা হবে।
সংবাদ সম্মেলনে বক্তব্য দেন বাণিজ্যসচিব গোলাম হোসেন।
ডিএমপির বিজ্ঞপ্তি: গতকাল এক বিজ্ঞপ্তিতে ঢাকা মেট্রোপলিটন পুলিশ (ডিএমপি) জানায়, মেলা চলাকালে সরকারি ছুটির দিনে খামারবাড়ি থেকে আগারগাঁও পর্যন্ত রিকশা, ভ্যান, ঠেলাগাড়িসহ অযান্ত্রিক যান চলাচল বন্ধ থাকবে।
বিজ্ঞপ্তিতে বলা হয়, শুক্র-শনিবারসহ ছুটির দিনে আগারগাঁও লিংক রোড (নতুন সড়ক) ব্যবহার করে বঙ্গবন্ধু আন্তর্জাতিক সম্মেলন কেন্দ্র ক্রসিং হয়ে মেলায় ঢোকা যাবে না। তাদের আগারগাঁও লাইট ক্রসিং হয়ে মেলায় প্রবেশ করতে হবে।
ডিএমপি জানায়, মেলায় নির্দিষ্ট ফি দিয়ে গাড়ি পার্কিং করা যাবে। নিজস্ব গাড়ি নিয়ে আসা ব্যক্তিদের নির্দিষ্ট স্থানে পার্কিং করতে হবে। আর ট্রাফিক নিয়ন্ত্রণ কক্ষের সামনে নির্ধারিত স্থানে মোটরসাইকেল রাখতে হবে।
মেলায় আসা-যাওয়ার ক্ষেত্রে ট্রাফিক-ব্যবস্থা সম্পর্কে যেকোনো বিষয়ে জানতে মেলা প্রাঙ্গণে অবস্থিত ট্রাফিক নিয়ন্ত্রণ কক্ষের সঙ্গে ০১৭৪৫২৯২৩৯২ নম্বরে যোগাযোগ করার অনুরোধ জানিয়েছে ডিএমপি।


কঠিন এক বছর পার করল আন্তর্জাতিক শেয়ারবাজার
যুক্তরাষ্ট্রকে বাদ দিলে বিশ্বজুড়ে বড় বড় শেয়ারবাজার কঠিন এক বছর পার করল। আন্তর্জাতিক অর্থনীতিতে সংকটের কারণে বিদায়ী ২০১১ সালে অধিকাংশ শেয়ারবাজারে মূল্যসূচক বেশ পড়ে যায়। তবে যুক্তরাষ্ট্রের শেয়ারবাজারের মূল্যসূচক ঊর্ধ্বমুখী প্রবণতার মধ্য দিয়ে আলোচ্য বছর শেষ করে।
বিশ্লেষকেরা বলেছেন যে ইউরোপের বিভিন্ন দেশের অর্থনৈতিক সংকটের কারণেই মূলত ২০১১ সালে বৈশ্বিক শেয়ারবাজারে ব্যাপক হারে নেতিবাচক প্রভাব পড়ে।
বিদায়ী বছরে ফ্রান্সের সিএসি ৪০ সূচক ১৭ দশমিক ৫ শতাংশ, জার্মানির ড্যাক্স সূচক ১৪ দশমিক ৭ শতাংশ, যুক্তরাজ্যের এফটিএসই ১০০ সূচক ৫ দশমিক ৬ শতাংশ কমে।
জোনাথন সুদারিয়া নামের ব্রোকারেজ ক্যাপিটাল স্প্রেডসের একজন ডিলার বলেন, ইউরোপ ও এশিয়ার অধিকাংশ শেয়ারবাজারের মূল্যসূচকে দুই অঙ্কের পতন দেখেই বিনিয়োগকারীরা ২০১১ সালকে বিদায় দিলেন।
এশিয়ার বৃহত্তম অর্থনীতি জাপানের শেয়ারবাজারে বিদায়ী বছরে ১৭ শতাংশ পতন ঘটে। গত শুক্রবার জাপানের নিক্কি সূচক কমে আট হাজার ৪২৫ পয়েন্টে নেমে আসে।
১৯৮২ সালের পর আর কখনোই জাপানের শেয়ারবাজারে মূল্যসূচক এতটা নিচে নেমে বছর শেষ করেনি। বিশেষ করে বছরের প্রথম দিকে মার্চে দেশটিতে ভয়াবহতম সুনামির কারণে অর্থনীতির অন্যান্য খাতের মতো শেয়ারবাজারে নেতিবাচক প্রভাব পড়ে। ওই সুনামিতে জাপানে প্রায় ২০ হাজার মানুষ মারা যায়।
বিদায়ী বছরে চীনের সাংহাই সমন্বিত সূচক ২২ শতাংশ কমেছে। ভারতের শেয়ারবাজারে আলোচ্য বছরে গত এক দশকের মধ্যে সবচেয়ে বড় পতন লক্ষ করা গেছে। বোম্বে স্টক এক্সচেঞ্জের সেনসেক্স মূল্যসূচক ২৪ শতাংশ কমে প্রায় ১৫ হাজার ৫৪৪ পয়েন্টে নেমে আসে। এ বছরে ভারতের মুদ্রা রুপির বিনিময় হার মার্কিন ডলারের বিপরীতে ১৬ শতাংশ কমে।
সাইপ্রাসের শেয়ারবাজারে ভয়াবহ পতন ঘটে ২০১১ সালে। এ বছরে দেশটির শেয়ারবাজারে পতনের হার দাঁড়ায় ৭২ শতাংশ। এটাই হলো বিশ্ব-শেয়ারবাজারে আলোচ্য বছরের সর্বোচ্চ পতন। শেয়ারবাজারের দ্বিতীয় সর্বোচ্চ ৫২ শতাংশ পতন দেখা যায় ইউরোপের মন্দাকবলিত দেশ গ্রিসে।
বিদায়ী ২০১১ সালে বিশ্বের অল্প কয়েকটি দেশের শেয়ারবাজারে উত্থানও অবশ্য লক্ষ করা যায়। এর মধ্যে সর্বোচ্চ ৭৯ শতাংশ দাম বাড়ে ভেনেজুয়েলার শেয়ারবাজারে। উত্থানের দিন থেকে এর পরই রয়েছে মঙ্গোলিয়া ও জাম্বিয়া।
এদিকে লিবিয়াসহ মধ্যপ্রাচ্যের কয়েকটি দেশে অভ্যুত্থান-বিপ্লব ও রাজনৈতিক পালাবদলের কারণে বছরের প্রথম দিকে আন্তর্জাতিক বাজারে অপরিশোধিত জ্বালানি তেলের দাম বাড়তে শুরু করে। আলোচ্য বছরে বিশ্ববাজারে স্বর্ণের দাম বেড়ে সর্বকালের সর্বোচ্চ পর্যায়ে ওঠে।
আন্তর্জাতিক মুদ্রাবাজারে ইউরোপের একক মুদ্রা ইউরোও যেন বিনিময় হারের মর্যাদা ও টিকে থাকার লড়াইয়ে বছরজুড়ে হিমশিম খায়। ইউরোর বিনিময় হার ১৫ মাসের সর্বনিম্ন পর্যায়ে নেমে যাওয়ার মধ্য দিয়ে বছর শেষ করে। 


কর্মশালায় অভিমত
পাটের অভ্যন্তরীণ ও আন্তর্জাতিক বাজারে নজর দেওয়ার তাগিদ
পাটপণ্য ব্যবহারে বাংলাদেশকে অভ্যন্তরীণ বাজারে নজর দেওয়ার পাশাপাশি বিশ্ববাজারে ব্যাপক চাহিদা থাকার সুযোগ বা রপ্তানির সম্ভাবনা কাজে লাগাতে হবে।
রাজধানীর ব্র্যাক সেন্টারে গতকাল শনিবার ক্যাটালিস্ট আয়োজিত পাট ও বাংলাদেশের অর্থনীতিবিষয়ক এক কর্মশালায় বক্তারা এ তাগিদ দেন।
কর্মশালায় বক্তারা বলেন, বিশ্বব্যাপী দিন দিন পাটপণ্যের প্রতি আগ্রহ বাড়ছে। ফলে পাট খাতে রপ্তানি আয় বাড়ার বিপুল সম্ভাবনা রয়েছে। কিন্তু সুযোগটি কাজে লাগাতে পারছে না বাংলাদেশ। এ ছাড়া পাটের অভ্যন্তরীণ বাজারটিও বেশ বড়, কিন্তু অবহেলিত। অভ্যন্তরীণ বাজার সবচেয়ে ভালোভাবে কাজে লাগিয়েছে ভারত। সে অনুযায়ী পাটপণ্য ব্যবহারে বাংলাদেশকেও ভারতের মতো অভ্যন্তরীণ বাজারের দিকে নজর দিতে হবে।
অর্থমন্ত্রী আবুল মাল আবদুল মুহিত এ কর্মশালায় প্রধান অতিথি ছিলেন। এতে বিশেষ অতিথি ছিলেন বস্ত্র ও পাটমন্ত্রী আবদুল লতিফ সিদ্দিকী। কর্মশালায় বক্তব্য দেন বাংলাদেশ পাটকল সংস্থার (বিজেএমসি) চেয়ারম্যান টি ডি মিত্র, বাংলাদেশ জুট স্পিনার্স অ্যাসোসিয়েশনের (বিজেএসএ) সভাপতি মোহাম্মদ শামস উজ জোহা এবং বাংলাদেশ পাটকল সমিতির (বিজেএমএ) সভাপতি নজরুল হক। ক্যাটালিস্টের শাহরোজ জলিল কর্মশালায় স্বাগত বক্তব্য দেন।
কর্মশালায় সেন্টার ফর পলিসি ডায়ালগ (সিপিডি) ও বাংলাদেশ প্রকৌশল বিশ্ববিদ্যালয় (বুয়েট) দুটি আলাদা সমীক্ষা প্রতিবেদন উপস্থাপন করে। প্রতিবেদনগুলো উপস্থাপন করেন যথাক্রমে সিপিডির জ্যেষ্ঠ গবেষণা ফেলো খন্দকার গোলাম মোয়াজ্জেম ও বুয়েটের শিক্ষক নূর আল কুদ্দুস। কর্মশালায় সঞ্চালক ছিলেন সাংবাদিক জাহিদুজ্জামান ফারুক।
সমীক্ষা প্রতিবেদনে বলা হয়েছে, পলিপ্রপাইলিনের (পিপি) সঙ্গে প্রতিযোগিতা করে পাটকে টিকে থাকতে হচ্ছে। তবে আশার কথা যে বিশ্বব্যাপী পিপির ব্যবহার কমছে। আর এ সুযোগটি কাজে লাগিয়েছে ভারত, চীন ও পাকিস্তান। নিজেদের প্রতিযোগিতাশীল করে তুলেছে তারা। কিন্তু ব্যতিক্রম বাংলাদেশ। রপ্তানি অনেক বাড়ানো দূরে থাক, অভ্যন্তরীণ বাজারটিরই যথাযথ ব্যবহার করতে পারছে না এই দেশ।
সমীক্ষায় বলা হয়েছে, ২০১০ সালে পাস হওয়া বাধ্যতামূলক পাটের ব্যাগ ব্যবহার আইনটি বাস্তবায়ন করা গেলেও বছরে দেশে ৮৪ কোটি পিস পাটের ব্যাগের দরকার হবে। আর একেকটি ব্যাগ তিনবার ব্যবহার করলেও চাহিদা দাঁড়ায় ২৮ কোটি পিস। অথচ বর্তমানে ব্যবহার হচ্ছে মাত্র ৯০ হাজার পিস। অর্থাৎ পুরো সম্ভাবনাই পড়ে রয়েছে, কিন্তু কাজে লাগানো হচ্ছে না।
পাটনীতি প্রণয়ন ও পাট খাতের জন্য গতিশীল নেতৃত্ব তৈরি করা এবং ছোটখাটো পরিবর্তন এনে উৎপাদনশীলতা বাড়ানো, ভারতের সাম্প্রতিক শুল্কমুক্ত রপ্তানি ঘোষণার সুযোগ গ্রহণ, মজুরি বাড়িয়ে হলেও কারখানায় দক্ষ শ্রমিকদের ধরে রাখা, নারীদের জন্য কাজ করার সুযোগ তৈরি করা, পাট খাতের প্রতি ব্যাংকগুলোর নেতিবাচক দৃষ্টিভঙ্গির পরিবর্তন এবং পাট খাতে নতুন প্রজন্মের উদ্যোক্তা শ্রেণী গড়ে ওঠার প্রতি গুরুত্বারোপ করা হয় প্রতিবেদন দুটিতে।
অর্থমন্ত্রী আবুল মাল আবদুল মুহিত বলেন, ‘আমাদের জমি কম, কিন্তু উৎপাদন বাড়াতে হবে।’ প্রতিবেদনে পাটের কৃষি অংশটি বাদ পড়েছে বলে সমালোচনা করেন তিনি।
অর্থমন্ত্রী বলেন, ‘১৪০ বছর আগে থেকে পাটশিল্পে বিশ্বনেতৃত্বের ভূমিকায় থেকেও আজ আমরা পিছিয়ে। সময়ের সঙ্গে তাল মিলিয়ে পণ্যের বহুমুখিনতা ও প্রযুক্তিগত উন্নয়ন করতে না পারায় এমনটি হয়েছে।’
বিশ্ববাজারে পাটপণ্যের শেয়ার ততটা না বাড়ার কথা উল্লেখ করে অর্থমন্ত্রী অন্তত বর্তমান অবস্থান ধরে রাখার বিষয়ে তাগিদ দেন। একই সঙ্গে কৃষি ও শিল্পের সঙ্গে জড়িত বলে অর্থনীতিতে পাট বড় অবদান রাখতে পারে বলে তিনি বিশ্বাস করেন।
বস্ত্র ও পাটমন্ত্রী আবদুল লতিফ সিদ্দিকী জানান, বাধ্যতামূলক পাটের ব্যাগ ব্যবহার আইনটি পাস করা হলেও তা প্রয়োগ করতে পারছেন না তিনি। মন্ত্রী বলেন, ‘আইন প্রয়োগ করতে গিয়ে দেখি আমি নিঃসঙ্গ, কেউ সহযোগিতা করছে না।’ তবে খাদ্য ও কৃষি মন্ত্রণালয় সহযোগিতা করেছে বলে স্বীকার করেন তিনি। শিল্প মন্ত্রণালয়ের ভূমিকার ব্যাপারে বলতে গিয়েও থেমে যান তিনি।
বিজেএমসির চেয়ারম্যান টি ডি মিত্র বলেন, বাংলাদেশ রসায়ন শিল্প সংস্থারই (বিসিআইসি) বছরে ছয় কোটি ব্যাগ দরকার। কিন্তু তা ব্যবহার করছে না তারা। বাধ্যতামূলক পাটের ব্যাগ ব্যবহারের আইন কার্যকরের বিষয়ে গুরুত্বারোপ করেন তিনি।
বিজেএসএর সভাপতি শামস উজ জোহা বলেন, পাটকে কৃষিভিত্তিক শিল্প ঘোষণা করা হলেও বাস্তবে কৃষিভিত্তিক হিসেবে মর্যাদা দেওয়া হয় না।


শেয়ার কিনবেন তিন পরিচালক
পুঁজিবাজারে তালিকাভুক্ত তিনটি কোম্পানির তিনজন উদ্যোক্তা-পরিচালক শেয়ার কেনার ঘোষণা দিয়েছেন। আজ সোমবার ডিএসইর ওয়েবসাইটে এ খবর প্রকাশ করা হয়েছে।
কোম্পানি তিনটি হলো—সাউথইস্ট ব্যাংক, ফিনিক্স ইনস্যুরেন্স ও স্টান্ডার্ড ব্যাংক লিমিটেড।
সাউথইস্ট ব্যাংকের উদ্যোক্তা-পরিচালক জোসনা আরা কাশেম তিন লাখ ৩৩ হাজার শেয়ার কেনার ঘোষণা দিয়েছেন।
ফিনিক্স ইনস্যুরেন্সের উদ্যোক্তা-পরিচালক ইভানা ফাহমিদা মোহাম্মাদ এক লাখ শেয়ার কিনবেন। বর্তমানে তাঁর কাছে পাঁচ লাখ ৫৬ হাজার ৬১টি শেয়ার রয়েছে।
স্ট্যান্ডার্ড ব্যাংকের উদ্যোক্তা-পরিচালক মোহাম্মাদ ইউসুফ চৌধুরী ছয় লাখ ৫০ হাজার ৫০০টি শেয়ার কেনার ঘোষণা দিয়েছেন। বর্তমানে তাঁর কাছে ৬৬ লাখ ২৮ হাজার ৩০০টি শেয়ার রয়েছে। বিদ্যমান বাজারমূল্যে আগামী ৩০ কর্মদিবসের মধ্যে স্টক এক্সচেঞ্জের মাধ্যমে এ শেয়ার কিনবেন।
প্রসঙ্গত, গত ২২ নভেম্বর এসইসির পক্ষ থেকে কোম্পানির উদ্যোক্তা-পরিচালকদের সম্মিলিতভাবে কমপক্ষে নিজ কোম্পানির ৩০ শতাংশ এবং ব্যক্তিগতভাবে দুই শতাংশ শেয়ার কেনার ব্যাপারে বাধ্যবাধকতা আরোপ করা হয়।


ঝুট কাপড় রপ্তানি অব্যাহত রাখার দাবি ব্যবসায়ীদের
পোশাকশিল্পের পরিত্যক্ত ঝুট কাপড় রপ্তানি বন্ধের পদক্ষেপের প্রতিবাদ করেছে বাংলাদেশ গার্মেন্টস অ্যান্ড টেক্সটাইলস ওয়েস্টেজ এক্সপোর্টার্স অ্যাসোসিয়েশন (বিজিটিডব্লিউইএ)। অ্যাসোসিয়েশনের নেতারা ঝুট কাপড় রপ্তানি অব্যাহত রাখার দাবি জানিয়েছেন।
এ দাবিতে বিজিটিডব্লিউইএ ঢাকার জাতীয় প্রেসক্লাবের সামনে গত শনিবার মানববন্ধন করে। এতে অ্যাসোসিয়েশনের সভাপতি এস এম সামসুউদ্দিন, জ্যেষ্ঠ সদস্য সুব্রত ঘোষ, সদস্য মতিউর রহমান, ফারুক হোসেনসহ অন্যরা উপস্থিত ছিলেন।
মানববন্ধনে লিখিত বক্তব্য পাঠ করেন অ্যাসোসিয়েশনের সদস্যসচিব আমিনুল ইসলাম। এতে বলা হয়, দেশের পোশাক কারখানা থেকে প্রতিদিন যে পরিমাণ ঝুট কাপড় বের হয়, তার মাত্র ১০ শতাংশ স্থানীয়ভাবে ব্যবহার করা হয়। অব্যবহূত বাকি ৯০ শতাংশ এ অ্যাসোসিয়েশনের সদস্যরা ভারত, চীন ও আমেরিকাসহ ইউরোপের বিভিন্ন দেশে রপ্তানি করছেন।
সমিতির নেতারা জানান, বছরে এক হাজার থেকে এক হাজার ২০০ মেট্রিক টন ঝুট কাপড় রপ্তানি করে ১০ কোটি মার্কিন ডলার আয় হয়। খাতটির সঙ্গে বেশ কয়েক লাখ লোকের কর্মসংস্থান জড়িত।
বক্তব্যে অভিযোগ করা হয়, সম্প্রতি বাংলাদেশ ট্যারিফ কমিশন মুষ্টিমেয় দু-একটি গোষ্ঠীর দ্বারা প্রভাবিত হয়ে ঝুট কাপড় রপ্তানি বন্ধের সুপারিশ করেছে। এটি সরকারের রপ্তানি সম্প্রসারণ নীতির পরিপন্থী উল্লেখ করে বলা হয়, এতে দেশের অর্থনীতিতে নেতিবাচক প্রভাব পড়বে।
ব্যাংকগুলোর উচ্চ পরিচালন মুনাফা
বিদায়ী ২০১১ সালে দেশের বেসরকারি ও রাষ্ট্রীয় মালিকানাধীন বাণিজ্যিক ব্যাংকগুলো ভালো পরিচালন মুনাফা করেছে। তবে ৩০টি বেসরকারি ব্যাংকের মধ্যে ১০টি ব্যাংকের পরিচালন মুনাফা আগের বছরের তুলনায় কমেছে, বেড়েছে ২০টির। রাষ্ট্রীয় খাতের চারটি বাণিজ্যিক ব্যাংকেরও উচ্চ পরিচালন মুনাফার হিসাব মিলেছে।
বছরজুড়ে ব্যাংকগুলোতে তারল্য-সংকটের কথা বলা হচ্ছিল। পুঁজিবাজারেও ছিল মন্দা। কেন্দ্রীয় ব্যাংক নানাভাবে মুদ্রা সরবরাহের রাশ টানতে চেয়েছে। তবে ডলারের মূল্যবৃদ্ধি, আন্তর্জাতিক বাজারে পণ্যমূল্য বৃদ্ধি এবং দেশে আমদানি-রপ্তানি বৃদ্ধির কারণে ব্যাংকগুলোর মূল ব্যাংকিং ভালো হয়েছে বলে মনে করা হচ্ছে।
অধিকাংশ ব্যাংকের পুঁজিবাজারভিত্তিক ব্রোকারেজ ব্যবসা ও মার্চেন্ট ব্যাংক আছে। পাশাপাশি ব্যাংকগুলো নিজস্ব তহবিল শেয়ারবাজারে খাটিয়েছে। এর আগেও তাদের তহবিল খাটানো ছিল। তবে এ খাত থেকে এবার ভালো আয় আসেনি।
বিশ্বমন্দা পরিস্থিতিকে বিবেচনায় নিয়ে কয়েক বছর ধরে দেশের ব্যাংকগুলোকে কৃষিঋণ বিতরণে ব্যাপকভাবে প্রভাবিত করা হয়েছে। কৃষি এবং ক্ষুদ্র ও মাঝারি শিল্প খাতে ঋণ বিতরণে সুদের হারও নির্ধারণ করা রয়েছে। আবার রপ্তানি খাতেও সুদের হার নির্ধারিত আছে। এগুলো উচ্চ মুনাফার ক্ষেত্রে অন্তরায়।
প্রবাসী-আয় (রেমিট্যান্স) দেশে আসার গতিতে কিছুটা ভাটা ছিল। ফলে এ খাতে আয়ও কমেছে ব্যাংকগুলোর। ব্যাংকাররা অবশ্য বলছেন, নানা খাতে ব্যবসা বাড়াতে তৎপরতায় ছিলেন তাঁরা।
তবে বছরের তৃতীয় প্রান্তিকে এসে অনেক ব্যাংকের যে হিসাব পাওয়া গিয়েছিল, বছর শেষের অগ্রগতি যেন তার সঙ্গে মেলে না। সংশ্লিষ্ট কারও কারও মতে, এই যে বড় অঙ্কের পরিচালন মুনাফা, তার মধ্যেও বড় ধরনের হিসাবের ফাঁক বা ‘উইন্ডো ড্রেসিং’ থাকতে পারে।
তবে, এই পরিচালনগত মুনাফা ব্যাংকের প্রকৃত মুনাফা নয়। নিট মুনাফাই ব্যাংকের প্রকৃত আয়। পরিচালনগত মুনাফা থেকে ঋণের বিপরীতে সঞ্চিতি (প্রভিশন) এবং কর (৪২ দশমিক ৫ শতাংশ) বাদ দিয়ে নিট মুনাফা নির্ধারিত হয়। ফলে নিট মুনাফা অনেকটা কমে আসবে।
এর ওপর ব্যাংক বিশেষে সাধারণ রিজার্ভ খাতে অর্থ বরাদ্দ রাখা হয়। ফলে শেয়ারবাজারে বিনিয়োগকারীকে অপেক্ষা করতে হবে নিট বা প্রকৃত মুনাফার হিসাব পাওয়া পর্যন্ত। আবার অনেক ক্ষেত্রেই নিট মুনাফা হলেও তার সম্পূর্ণ অর্থ লভ্যাংশ আকারে বিতরণ করা হবে না। তাই শেয়ারে বিনিয়োগকারীদের লভ্যাংশ পাওয়ার হিসাব কষতে অপেক্ষা করতে হবে ব্যাংকের এজিএমের আগের পরিচালনা পর্ষদের সভার সিদ্ধান্ত পর্যন্ত।
অন্যদিকে ব্যাসেল-২ বাস্তবায়নের জন্য ২০১১ সালের মধ্যে ব্যাংকগুলোকে মূলধন ৪০০ কোটি টাকা বা ঝুঁকিনির্ভর সম্পদের ১০ শতাংশ—এই দুইয়ের মধ্যে যা বেশি সেই পরিমাণ অর্থ সংরক্ষণ করার কথা। যার মধ্যে পরিশোধিত মূলধন হচ্ছে ২০০ কোটি টাকা। আবার ব্যাসেল-৩-এ যেতে বাংলাদেশ ব্যাংক ব্যাংকের মূলধন বাড়াতে নির্দেশনা দেবে বলে জানা যাচ্ছে। ফলে অনেক ব্যাংকের মুনাফা বিতরণ কমে আসতে পারে। ছোট পরিশোধিত মূলধনের ব্যাংকগুলো হয়তো লভ্যাংশ বিতরণ না করে বোনাস শেয়ার দিতে পারে।
সংবাদপত্রের তথ্য প্রাপ্তিতে নানা বাধা রয়েছে। ফলে এমনও হতে পারে, কোনো ব্যাংক সূত্র একটি কাছাকাছি অঙ্কের মুনাফার তথ্য দিয়েছে। ১০০ ভাগ সঠিক তথ্য না-ও হতে পারে।
তা সত্ত্বেও বিশ্বব্যাপী পরিচালন মুনাফা প্রকাশ একটি স্বীকৃত বিষয়। যদিও বাংলাদেশে ব্যাংকিং খাতে এই পরিচালন মুনাফা প্রকাশে নানা বিধিনিষেধ রয়েছে। এই বিধিনিষেধ এসেছে এসইসির অনুরোধে বাংলাদেশ ব্যাংক থেকে। তবে শেয়ারবাজারে যাঁরা প্রতিনিয়ত কেনাবেচা করেন এবং যাঁদের কোনো ব্যাংকের শেয়ারে বিনিয়োগ রয়েছে, তাঁরা ব্যক্তি যোগাযোগের মাধ্যমেই এ তথ্য পান।
সূত্রে পাওয়া তথ্যে দেখা যায়, বরাবরের মতো বেসরকারি খাতে ২০১১ সালেও পরিচালন মুনাফার পরিমাণের দিক থেকে সর্বাধিক আয় করেছে ইসলামী ব্যাংক। ইসলামী ব্যাংকের পরিচালন মুনাফা হয়েছে এক হাজার ৪৭০ কোটি টাকা। আগের বছর ছিল এক হাজার ১৪৩ কোটি টাকা।
তবে দেশের ব্যাংক খাত বিবেচনা করলে গতবারের মতো রাষ্ট্রীয় খাতের জনতা ব্যাংক সর্বাধিক পরিচালন মুনাফা করেছে। এই ব্যাংকটির পরিচালন মুনাফা হয়েছে এক হাজার ৫০০ কোটি টাকা। আগের বছর ছিল এক হাজার ১৫২ কোটি টাকা।
ইসলামী ব্যাংকের আমানত ও বিনিয়োগ (ঋণ) পদ্ধতি ভিন্ন। ফলে তাদের হিসাবও ভিন্ন। উপরন্তু ব্যাংকটির আমানতের পরিমাণ বেসরকারি অন্য একক কোনো ব্যাংকের চেয়ে অনেক বেশি। সেই হিসাবে ইসলামী ব্যাংককে বাদ দিলে গত বছর সবচেয়ে বেশি পরিচালন মুনাফা করেছে ন্যাশনাল ব্যাংক।
ব্যাংকের পরিচালন মুনাফা (কোটি টাকায়)
ব্যাংকের নাম ২০১১ ২০১০
সরকারি
সোনালী ব্যাংক ১৪৫৮ ১০০০
জনতা ব্যাংক ১৫০০ ১১৫০
অগ্রণী ব্যাংক ১২৭৭ ১০৭৭
রূপালী ব্যাংক ৩৫০ ২৫০
বেসরকারি
ইসলামী ব্যাংক ১৪৭০ ১১৪৩
এবি ব্যাংক ৬০০ ১০০০
প্রাইম ব্যাংক ৮২৫ ৭৭০
পূবালী ব্যাংক ৫৯৭ ৫৯০
ন্যাশনাল ব্যাংক ১০৪২ ১০২৫
সাউথইস্ট ব্যাংক ৬০৫ ৬৫০
ব্র্যাক ব্যাংক ৫০৫ ৪৯০
সিটি ব্যাংক ৪০৫ ৪০০
এক্সিম ব্যাংক ৪০৭ ৬০৭
ইউসিবিএল ৬০৫ ৫১২
ঢাকা ব্যাংক ৪৬৩ ৩৭০
এনসিসিবিএল ৪২২ ৪১০
ডাচ্-বাংলা ৫১৪ ৪৫০
উত্তরা ব্যাংক ৩২০ ৩০২
শাহজালাল ব্যাংক ৩৩৯ ৩৮৮
ইস্টার্ন ব্যাংক ৫১৭ ৪০০
ব্যাংক এশিয়া ৪১৭ ৪৫৫
মার্কেন্টাইল ব্যাংক ৩৯০ ৩০০
আইএফআইসি ব্যাংক ৩১৮ ৪১৯
বেসিক ব্যাংক ২৬২ ২০৭
আল-আরাফাহ্ ব্যাংক ৪৫০ ৩০০
স্ট্যান্ডার্ড ব্যাংক ২৯১ ৩১০
প্রিমিয়ার ব্যাংক ২৩৮ ২৭৫
দি ট্রাস্ট ব্যাংক ২৪০ ২৬৫
মিউচুয়াল ট্রাস্ট ব্যাংক ১২৫ ২৫০
ওয়ান ব্যাংক ৩০৫ ৩০০
যমুনা ব্যাংক ৩০৭ ২৫৩
এসআইবিএল ৩০২ ১৭৫
ফার্স্ট সিকিউরিটি ব্যাংক ১৬৩ ১২১
কমার্স ব্যাংক -- ৩৪
বিডিবিএল ৯১ ৫০
আইসিবি ইসলামী ব্যাংক -- (-) ৯
-- তথ্য পাওয়া যায়নি


নতুন বছরের শুভ সূচনা
নতুন বছরের প্রথম দিনেই দেশের শেয়ারবাজারে মূল্যসূচক ও লেনদেন—উভয় ক্ষেত্রেই ইতিবাচক সূচনা ঘটেছে। গতকাল রোববার বছরের প্রথম কার্যদিবসে প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেন ছাড়িয়েছে ৬০০ কোটি টাকা। অপর শেয়ারবাজার চট্টগ্রাম স্টক এক্সচেঞ্জের (সিএসই) লেনদেনও এদিন ৫০ কোটি টাকা ছাড়িয়ে গেছে।
ডিএসইর সাধারণ মূল্যসূচক গতকাল দিনশেষে ৯৪ পয়েন্ট বেড়ে হয়েছে পাঁচ হাজার ৩৫২ পয়েন্ট। সিএসইর সার্বিক মূল্যসূচক আগের দিনের চেয়ে প্রায় ২১৫ পয়েন্ট বেড়ে দাঁড়িয়েছে ১৪ হাজার ৪২ পয়েন্টে।
জানতে চাইলে ডিএসইর সভাপতি শাকিল রিজভী প্রথম আলোকে বলেন, ‘বছরের সূচনাটি বেশ আশাব্যঞ্জক হয়েছে। আশা করছি, বছরজুড়েই আমরা বাজারের স্বাভাবিক আচরণ দেখতে পাব। গত বছর প্রায় পুরোটা সময়ই বিনিয়োগকারীদের মধ্যে চরম অস্থিরতা দেখা গেছে। এ কারণে বাজারের স্বাভাবিক গতিটি আমরা দেখতে পাইনি।’
রিজভী আরও বলেন, ‘গত ডিসেম্বরের মাঝামাঝি সময় থেকে আমরা দেখছি, বাজারে অস্থিরতা অনেকটা কমে গেছে। আশা করছি, নতুন বছরে এই অস্থিরতা একেবারেই দূর হয়ে যাবে।’
মূল্যসূচকের ঊর্ধ্বগতি দিয়েই গতকাল ডিএসইতে লেনদেন শুরু হয়। প্রথম দেড় ঘণ্টার মধ্যে সাধারণ সূচক আগের দিনের চেয়ে ১০০ পয়েন্ট বেড়ে যায়। লেনদেনের একপর্যায়ে তা আগের দিনের চেয়ে ১২৮ পয়েন্ট পাঁচ হাজার ৩৮৬ পয়েন্টে ওঠে। যদিও দিনশেষে সূচকের সেই অবস্থান থেকে কিছুটা নিচে নেমে আসে।
শুরু থেকেই লেনদেনের গতি বেশ ভালো ছিল। দিনশেষে ডিএসইতে ৬৭০ কোটি টাকার লেনদেন হয়, যা আগের দিনের চেয়ে ১১০ কোটি টাকা বেশি। এর আগে সর্বশেষ ২০১০ সালের ২৩ নভেম্বর ঢাকার বাজারে এক হাজার ৫১ কোটি টাকার লেনদেন হয়েছিল।
বাজারসংশ্লিষ্ট ব্যক্তিরা বলছেন, ব্যাংক ও আর্থিক প্রতিষ্ঠানের হিসাব বছর শেষ হয়েছে। এখন তারা নতুন বছরের হিসাব-নিকাশ শুরু করেছে। এ অবস্থায় নতুন করে ব্যাংক ও আর্থিক প্রতিষ্ঠানগুলোর বিনিয়োগ-সক্ষমতাও তৈরি হয়েছে। পাশাপাশি বেশির ভাগ ব্যাংকের পরিচালন মুনাফা আগের বছরের চেয়ে বেড়েছে বলে বিভিন্ন সংবাদপত্রে খবর প্রকাশিত হয়েছে। এটিও গতকালের বাজারের ঊর্ধ্বগতির পেছনে বড় ভূমিকা রেখেছে।
এদিকে ঢাকার বাজারে গতকাল মোট ২৬১টি কোম্পানি ও মিউচ্যুয়াল ফান্ডের লেনদেন হয়। এর মধ্যে ১৯৬টির দাম বেড়েছে, কমেছে ৬০টির আর অপরিবর্তিত ছিল পাঁচটির দাম।
চট্টগ্রামের বাজারে দিনশেষে ১৯১টি কোম্পানি ও মিউচ্যুয়াল ফান্ডের লেনদেন হয়। এর মধ্যে ১৫৩টিরই দাম বেড়েছে, কমেছে ৩১টির আর অপরিবর্তিত ছিল সাতটির দাম। রোববার সিএসইতে প্রায় ৫৭ কোটি টাকার লেনদেন হয়, যা আগের দিনের চেয়ে ১৩ কোটি টাকা বেশি।


সংকুচিত হচ্ছে খুলনার বিএসসি কার্যালয়
বাংলাদেশ শিপিং করপোরেশনের (বিএসসি) মংলা বন্দরকেন্দ্রিক খুলনা কার্যালয়ের কার্যক্রম সংকুচিত করার সিদ্ধান্ত নেওয়া হয়েছে।
তবে করপোরেশনের কর্মকর্তারা অভিযোগ করেছেন, কার্যালয়টি বন্ধ করতেই কর্তৃপক্ষ নানামুখী তৎপরতা শুরু করেছে।
ইতিমধ্যে খুলনা কার্যালয়ে দু-একজন কর্মচারী রেখে বাকিদের চট্টগ্রাম কার্যালয়ে বদলির সিদ্ধান্তও নিয়েছে। এর অংশ হিসেবে সম্প্রতি ছয়জনকে চট্টগ্রাম কার্যালয়ে বদলি করা হয়েছে। তাঁদের ৩ জানুয়ারির মধ্যে সেখানে যোগ দেওয়ার নির্দেশও দিয়েছে কর্তৃপক্ষ।
এসব উদ্যোগকে বিএসসির খুলনা কার্যালয় বন্ধ করার আলামত বলে মনে করছেন সেখানকার কর্মকর্তারা।
তবে বিএসসির ব্যবস্থাপনা পরিচালক কমোডর মোকসুমুল কাদের প্রথম আলোকে বলেন, ‘খুলনা কার্যালয়কে একেবারে গুটিয়ে ফেলা হচ্ছে না। লোকসান কমাতে কিছুটা সংকুচিত করা হচ্ছে।’ তিনি আরও বলেন, মংলা বন্দরে যে কাজ তাতে এত কর্মীর প্রয়োজন নেই। তাই কীভাবে লোকসান কমিয়ে লাভ হবে সে উদ্যোগ নেওয়া হচ্ছে।
১৯৬৩ সালে তৎকালীন ন্যাশনাল শিপিং করপোরেশনের অধীনে মংলা বন্দরকেন্দ্রিক এই কার্যালয় খোলা হয়। ১৯৭২ সাল থেকে তা বাংলাদেশ শিপিং করপোরেশনের অধীনে পরিচালিত হয়ে আসছে। তখন এ কার্যালয়ে ৮০ জন কর্মকর্তা-কর্মচারী থাকলেও এখন কর্মীর সংখ্যা মাত্র ১৩।
খুলনা কার্যালয়ের একাধিক সূত্র জানায়, খুলনা ও মংলা বন্দরে বেসরকারি জাহাজ কোম্পানিগুলোর কার্যালয় রয়েছে। সরকারও বিএসসির জাহাজ বহর বাড়ানোর সিদ্ধান্ত নিয়েছে। সম্প্রতি শেয়ারবাজারে ৩৫০ কোটি টাকার শেয়ারও বিক্রি করেছে বিএসসি। অথচ বিএসসি কর্তৃপক্ষ নিজেদের ব্যবসা সম্প্রসারিত না করে মংলা বন্দরের কার্যক্রম গুটিয়ে নেওয়ার সিদ্ধান্ত নিয়েছে।
খুলনা কার্যালয়ের কর্মকর্তাদের অভিযোগ, বিএসসির চার সদস্যের পরিচালনা পর্ষদের তিনজনই চট্টগ্রামের বাসিন্দা। তাঁরা মংলা বন্দরের কার্যক্রম বন্ধ করে বিএসসিকে শুধু চট্টগ্রাম বন্দরের ওপর নির্ভরশীল করে রাখতে আগ্রহী। সম্প্রতি মংলা বন্দর থেকে রপ্তানি পণ্য জাহাজীকরণ করতে জাহাজ চাইলে বিএসসি কর্তৃপক্ষ জানায়, ১০ দিনের মধ্যে ১০ হাজার টন পণ্য জাহাজে বোঝাই করে বন্দর ছাড়ানোর নিশ্চয়তা দিলেই জাহাজ দেওয়া হবে।
কর্মকর্তারা জানান, আগে কয়েকবার বিএসসির জাহাজ মংলা বন্দরে আসার সময় রক্ষা করতে না পারায় রপ্তানিকারকেরা আস্থা হারিয়ে ফেলেছেন। তাই মংলা বন্দরে জাহাজ না আসা পর্যন্ত রপ্তানিকারকেরা বার্জ-কর্গোতে পণ্য বোঝাই করেন না। আবার খুলনা ও মংলায় বার্জের সংখ্যা কম থাকায় প্রায়ই কর্গো বোঝাই হতে দেরি হয়। এ ছাড়া দুর্যোগপূর্ণ আবহাওয়ার কারণেও অনেক সময় পণ্য বোঝাইয়ে দেরি হয়।
কিন্তু এ বিষয়গুলো আমলে না নিয়ে খুলনা কার্যালয়ের ওপর শর্ত আরোপ করে মংলা বন্দরে জাহাজ দেয়নি কর্তৃপক্ষ।
জানতে চাইলে খুলনা কার্যালয়ের ভারপ্রাপ্ত মহাব্যবস্থাপক সিরাজুল ইসলাম প্রথম আলোকে বলেন, সরকার যখন মংলা বন্দরকে গতিশীল ও আধুনিক বন্দর হিসেবে গড়ে তুলতে কাজ করছে, তখনই বিএসসি মংলা বন্দরের ব্যবসা বন্ধ করার উদ্যোগ নিয়েছে। তিনি অভিযোগ করেন, চট্টগ্রাম বন্দরে মাসের পর মাস জাহাজ বসে থাকলে ক্ষতি হয় না। অথচ মংলা বন্দরে সময়মতো জাহাজ না দিয়েই অযৌক্তিক শর্ত আরোপ করা হচ্ছে।
তবে মোকসুদুল কাদের বলেন, সূচি অনুযায়ী মংলা বন্দরে জাহাজ দেওয়া হলেও দিনের পর দিন সেগুলো বসিয়ে রাখায় বিএসসিকে লোকসান গুনতে হয়েছে। এভাবে লোকসান দেওয়া সম্ভব নয়। বিএসসির খুলনা কার্যালয় নিয়ে কোনো আঞ্চলিকতা হচ্ছে না বলেও মন্তব্য করেন তিনি।
ফ্রেশ মিল্কের তিন মাসব্যাপী বিক্রয় কার্যক্রম চলছে
মেঘনা গ্রুপ অব ইন্ডাস্ট্রিজের গুঁড়ো দুধ ব্র্যান্ড ফ্রেশ ফুল ক্রিম মিল্ক পাউডারের তিন মাসব্যাপী বিক্রয় কার্যক্রম এখন চলছে।
রাজধানীর একটি রেস্তোরাঁয় সম্প্রতি এক সংবাদ সম্মেলনে ‘ফ্রেশ মিল্ক খেলে ভাগ্য যাবে খুলে’ শীর্ষক এ বিক্রয় কার্যক্রম ঘোষণা করা হয়। এতে মেঘনা গ্রুপ অব ইন্ডাস্ট্রিজের পরিচালক তাহমিনা বিনতে মোস্তফা ও তানজিমা মোস্তফা, নির্বাহী পরিচালক (বিপণন) আসিফ ইকবালসহ ঊর্ধ্বতন কর্মকর্তারা উপস্থিত ছিলেন।
এ কার্যক্রমের আওতায় ভোক্তাদের জন্য ফ্রেশ মিল্ক কেনার বিপরীতে বিভিন্ন পুরস্কার জেতার সুযোগ রয়েছে। এর মধ্যে প্রথম পুরস্কার হিসেবে রয়েছে—দুটি টয়োটা গাড়ি। দ্বিতীয় পুরস্কারে ছয়টি ডায়মন্ড হার, তৃতীয় পুরস্কারে ১৮টি এলসিডি টিভি, চতুর্থ পুরস্কারে ৪৫টি ল্যাপটপ, পঞ্চম পুরস্কারে ৬০টি আইপিএস, ষষ্ঠ পুরস্কারে ৭৫টি ২১ ইঞ্চি রঙিন টিভি এবং সপ্তম পুরস্কারে বিনা মূল্যে ২০০টি ফ্রেশ পণ্য রয়েছে।


৮ জানুয়ারি জিএসপি ফাইন্যান্সের সাবস্ক্রিপশন শুরু
পুঁজিবাজারে তালিকাভুক্ত হতে যাচ্ছে জিএসপি ফাইন্যান্স কোম্পানি (বাংলাদেশ) লিমিটেড। এ লক্ষ্যে ৮ জানুয়ারি প্রতিষ্ঠানটির প্রাথমিক গণপ্রস্তাবের (আইপিও) সাবস্ক্রিপশন শুরু হবে। চলবে ১২ জানুয়ারি পর্যন্ত। আর অনাবাসী বাংলাদেশিদের জন্য সাবস্ক্রিপশন চলবে ৮ থেকে ২১ জানুয়ারি পর্যন্ত।
প্রতিষ্ঠানটির প্রসপেক্টাস অনুযায়ী জিএসপি ফাইন্যান্স বাজারে দুই কোটি শেয়ার ছেড়ে ৫০ কোটি টাকা সংগ্রহ করবে। এ ক্ষেত্রে ১০ টাকা অভিহিত মূল্যের প্রতিটি শেয়ারের দাম ২৫ টাকা নির্ধারণ করা হয়েছে। ১৫ টাকা প্রিমিয়াম নেওয়া হবে। প্রতিষ্ঠানটির ইস্যু ব্যবস্থাপকের দায়িত্বে রয়েছে আইসিবি ক্যাপিটাল ম্যানেজমেন্ট লিমিটেড।
সর্বশেষ হিসাব অনুযায়ী প্রতিষ্ঠানটির শেয়ারপ্রতি আয় (ইপিএস) ৩.৫১ টাকা।
অনলাইনে ইনস্যুরেন্স প্রিমিয়াম দেওয়ার সুবিধা
বাংলাদেশের অন্যতম ই-কমার্স সেবাপ্রদানকারী প্রতিষ্ঠান এসএসএল কমার্স বিমা প্রতিষ্ঠান ফিনিক্স ইনস্যুরেন্স কোম্পানির সঙ্গে তাদের পলিসি গ্রহীতাদের অনলাইন প্রিমিয়াম প্রদানের চুক্তি স্বাক্ষর করেছে। গত ২৬ ডিসেম্বর ২০১১ ফিনিক্স ইনস্যুরেন্সের দিলকুশা কার্যালয়ে এক অনুষ্ঠানে এই চুক্তি স্বাক্ষরিত হয়।
এই চুক্তির ফলে শিগগিরই ফিনিক্স ইনস্যুরেন্সের পলিসি গ্রহীতারা স্থানীয় ও আন্তর্জাতিক ক্রেডিট ও ডেবিট কার্ডের মাধ্যমে তাদের প্রিমিয়ামের অর্থ ফিনিক্সের ওয়েবসাইট (www.phoenixinsurance.com.bd) থেকে প্রদান করতে পারবে।
চুক্তিতে ফিনিক্স ইনস্যুরেন্স কোম্পানির মহাপরিচালক জমিরুল ইসলাম ও এসএসএল কমার্সের মহাব্যবস্থাপক আনিসুল ইসলাম নিজ নিজ প্রতিষ্ঠানের পক্ষে স্বাক্ষর করেন। অনুষ্ঠানে অন্যান্যের মধ্যে উপস্থিত ছিলেন এসএসএল কমার্সের ব্যবসা উন্নয়ন ব্যবস্থাপক জুবায়ের হোসেন সিনিয়র মার্কেটিং অ্যাসোসিয়েট মামুনুর রশীদ খান এবং ফিনিক্স ইনস্যুরেন্সের চেয়ারম্যান মোহাম্মদ শোয়েব ও অতিরিক্ত মহাপরিচালক ইমাম শাহীন।
মূল্য সংশোধনে দুই বাজারে কমেছে লেনদেন
দেশের শেয়ারবাজারে গতকাল সোমবার কিছুটা মূল্য সংশোধন হয়েছে। এতে বছরের দ্বিতীয় কার্যদিবসে দুই বাজারেই মূল্যসূচক ও লেনদেনের পরিমাণ কমেছে।
প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক আগের দিনের চেয়ে প্রায় ১৮ পয়েন্ট কমে দাঁড়িয়েছে পাঁচ হাজার ৩৩৩ পয়েন্টে। চট্টগ্রাম স্টক এক্সচেঞ্জের (সিএসই) সার্বিক মূল্যসূচক ৮৭ পয়েন্ট কমে হয়েছে প্রায় ১৩ হাজার ৯৫৫ পয়েন্ট। রোববার বছরের প্রথম কার্যদিবসে দুই বাজারে মূল্যসূচক ও লেনদেন বেড়েছিল।
যোগাযোগ করা হলে বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মোহাম্মদ এ হাফিজ প্রথম আলোকে বলেন, গতকালের বাজারে কিছুটা মূল্য সংশোধন হয়েছে। মুনাফা তুলে নেওয়ার প্রবণতা বেশি থাকায় এমনটি ঘটেছে। এটি বাজারের স্বাভাবিক আচরণ।
হাফিজ আরও বলেন, বিনিয়োগকারীদের আত্মবিশ্বাসে এখনো কিছুটা ঘাটতি রয়েছে। এ কারণে বাজারে কিছুটা মূল্য সংশোধন হলেই বিক্রির চাপটা বেড়ে যাচ্ছে। তবে কয়েক দিন ধরে লেনদেনে বেশ গতি এসেছে। এটি বাজারের জন্য ইতিবাচক।
এদিকে, পরিচালন মুনাফার বিবেচনায় শেয়ারবাজারে তালিকাভুক্ত ব্যাংকগুলোর বেশির ভাগই উচ্চ মুনাফা করেছে। তার পরও বাজারে ব্যাংক খাতের শেয়ারের মূল্য সংশোধন হয়েছে।
উচ্চ পরিচালন মুনাফার পরও শেয়ারের দরবৃদ্ধিতে ব্যাংক খাত পিছিয়ে থাকলেও স্বল্প বা ছোট মূলধনের তালিকাভুক্ত কোম্পানিগুলো মূল্যবৃদ্ধিতে এগিয়ে ছিল।
ঢাকার বাজারে গতকাল সোমবার মূল্যবৃদ্ধির শীর্ষ ১০টি কোম্পানির তালিকায় ছিল যথাক্রমে কে অ্যান্ড কিউ, সিনোবাংলা, কোহিনূর কেমিক্যালস, ন্যাশনাল হাউজিং, ঢাকা ইন্স্যুরেন্স, রংপুর ডেইরি, ফার্স্ট বিএসআরএস, অ্যাপেক্স ট্যানারি, আইসিবি ও ইউনাইটেড ইন্স্যুরেন্স। এর মধ্যে আইসিবি ও ন্যাশনাল হাউজিং ছাড়া বাকি আটটি কোম্পানিরই পরিশোধিত মূলধন ৫০ কোটি টাকার নিচে।
ঢাকার বাজারে গতকাল প্রায় ৫৯৪ কোটি টাকার লেনদেন হয়, যা আগের দিনের চেয়ে প্রায় ৭৬ কোটি টাকা কম। এদিন ডিএসইতে ২৬৪টি কোম্পানি ও মিউচুয়াল ফান্ডের লেনদেন হয়। এর মধ্যে দাম বেড়েছে ১৪৪টির, কমেছে ১১০টির আর অপরিবর্তিত ছিল ১০টির দাম।
সিএসইতে গতকাল দিনের শেষে প্রায় ৫০ কোটি টাকার লেনদেন হয়, যা আগের দিনের চেয়ে প্রায় সাত কোটি টাকা কম। চট্টগ্রামের বাজারে এদিন ১৯৭টি কোম্পানি ও মিউচুয়াল ফান্ডের লেনদেন হয়। এর মধ্যে দাম বেড়েছে ৮৬টির, কমেছে ৯৭টির আর অপরিবর্তিত ছিল ১৪টির দাম।


৪৫ হাজার টন সয়াবিন তেল এসেছে বন্দরে
৪৫ হাজার মেট্রিক টন অপরিশোধিত সয়াবিন তেল নিয়ে গত রোববার চট্টগ্রাম বন্দরে একটি ট্যাংকার ভিড়েছে। ব্রাজিল ও আর্জেন্টিনা থেকে এই তেল আমদানি করেছে চট্টগ্রামের এস আলম গ্রুপ।
জানা গেছে, ‘এমটি ভেলেবিট’ নামের ট্যাংকারে আমদানি করা সয়াবিন তেলের দাম সাড়ে ৪০০ কোটি টাকা। রোববারের বাজারদর অনুযায়ী, পরিশোধন করার পর এই তেলের বাজারদর হবে প্রায় ৬০০ কোটি টাকা।
আমদানির হিসাব অনুযায়ী, এক ট্যাংকার সয়াবিন তেল দিয়ে সারা দেশে প্রায় এক মাসের চাহিদা পূরণ করা সম্ভব।
এস আলম গ্রুপের ভাইস চেয়ারম্যান আবদুস সামাদ প্রথম আলোকে জানান, আগামী ১০-১৫ দিনের মধ্যে এই তেল পরিশোধন করে বাজারজাত করা শুরু হবে। ফলে দেশে তেলের সংকট আর থাকবে না।
বিভিন্ন জাহাজ কোম্পানির কর্মকর্তারা জানান, বন্দরে সচরাচর একটি জাহাজে একসঙ্গে এত তেল আমদানি করা হয় না। সাধারণত আট থেকে ২০ হাজার টনবাহী ভোজ্যতেলের জাহাজ বন্দরে বেশি আসে। তবে গত জুলাইয়ে ‘এমটি টর্ম জারটার্ড’ নামের একটি জাহাজে করে ৪৩ হাজার ৩৪০ টন অপরিশোধিত সয়াবিন তেল এসেছিল।
ভোজ্যতেল ব্যবসায়ীরা জানান, নভেম্বর থেকে ফেব্রুয়ারি পর্যন্ত চার মাসে শীতের কারণে সয়াবিন তেলের চাহিদা বেশি থাকে। বাড়তি চাহিদা থাকার কারণে প্রতিবছর এ মৌসুমে এর আমদানি বাড়িয়ে দেন তাঁরা।
কাস্টম হাউসের হিসাব অনুযায়ী, গত বছরের অক্টোবরে সয়াবিন তেল আমদানি হয় সাড়ে ৩৩ হাজার টন, নভেম্বরে প্রায় ৭০ হাজার টন, ডিসেম্বরে এর পরিমাণ ছিল ৫১ হাজার টন। চলতি মাসের শুরুতেই ৪৫ হাজার টনের ট্যাংকারটি ছাড়াও আট হাজার ৭০০ টন তেল নিয়ে আরেকটি ট্যাংকার দু-তিন দিনের মধ্যে আসার কথা রয়েছে।
২০১০-১১ অর্থবছরে মোট ১৩ লাখ ৩১ হাজার টন ভোজ্যতেল আমদানি করা হয়। এর মধ্যে সয়াবিন তেলের পরিমাণ ৩০ শতাংশ কিংবা চার লাখ টন, বাকিটা পামতেল।
ডিসেম্বরে প্রবাসী-আয়ে ১৮% প্রবৃদ্ধি
বিদায়ী বছরের ডিসেম্বর মাসে রেকর্ড পরিমাণ প্রবাসী-আয় (রেমিট্যান্স) দেশে এসেছে। গত কয়েক মাসে প্রবাসী-আয়ে যে নিম্নগতি তৈরি হয়েছিল, ডিসেম্বর মাসে তা উচ্চ আয় হয়ে নতুন করে উৎসাহের জায়গা তৈরি করেছে। এ নিয়ে চলতি অর্থবছরের প্রথমার্ধে (জুলাই-ডিসেম্বর) মোট প্রবাসী-আয় দাঁড়িয়েছে ৬০৬ কোটি ডলারের বেশি।
অর্থবছরের পঞ্চম মাস, অর্থাৎ নভেম্বর মাসে প্রবাসী-আয় বেশ খানিকটা কমে যায়; তা যেমন ছিল আগের মাসের তুলনায়, তেমনি গত বছরের একই মাসের চেয়ে কম। কিন্তু ডিসেম্বর মাসে সব রেকর্ড ভেঙে প্রবাসী বাংলাদেশিরা দেশে পাঠিয়েছেন ১১৪ কোটি ৪৩ লাখ ৮০ হাজার ডলারের সমপরিমাণ বৈদেশিক মুদ্রা। এর আগে এক মাসে এত বেশি প্রবাসী-আয় দেশে আসেনি।
আগের বছরে, অর্থাৎ ২০১০ সালের ডিসেম্বর মাসে প্রবাসীরা দেশে পাঠিয়েছিলেন ৯৬ কোটি ৯০ লাখ ৯০ হাজার ডলারের সমপরিমাণ বৈদেশিক মুদ্রা। সে হিসাবে চলতি ডিসেম্বরে প্রবাসী-আয়ের প্রবৃদ্ধি হয়েছে ১৮ শতাংশ।
দেশে ডলারের বিপরীতে আগের যেকোনো সময়ের চেয়ে এখন বেশি টাকা পাওয়া যাচ্ছে। এখন প্রবাসী-আয়ের প্রতি ডলারের বিপরীতে ৮১ দশমিক ৯০ থেকে ৮২ দশমিক ৪০ টাকা পর্যন্ত পাওয়া যায়। মূলত এ কারণেই প্রবাসীরা আগের যেকোনো সময়ের চেয়ে বেশি অর্থ ব্যাংকিং চ্যানেলে দেশে অর্থ পাঠাতে উৎসাহিত হচ্ছেন বলে ব্যাংকগুলোর সূত্র জানিয়েছে।
পাশাপাশি বৈদেশিক লেনদেনে ভারসাম্য রক্ষা করতে এবং বিদেশি মুদ্রার রিজার্ভ ধরে রাখতে বাংলাদেশ ব্যাংক নানা তৎপরতা চালাচ্ছে। বিদেশি মুদ্রা বের হয়ে যাওয়ার প্রতিটি ক্ষেত্রে কেন্দ্রীয় ব্যাংক নজরদারি করছে। একই সঙ্গে প্রবাসী-আয় কীভাবে বাড়ানো যায়, তার জন্য ব্যাংকগুলোর সঙ্গেও কেন্দ্রীয় ব্যাংক আলোচনা করে চলেছে।
এর আগে নভেম্বর মাসে প্রবাসীরা দেশে পাঠিয়েছেন ৯০ কোটি ৮৭ লাখ ৯০ হাজার মার্কিন ডলারের সমপরিমাণ বৈদেশিক মুদ্রা। আগের বছরের নভেম্বর মাসে প্রবাসীরা পাঠিয়েছিলেন ৯৯ কোটি ৮৬ লাখ ৪০ হাজার ডলার।
অর্থবছরের প্রথম চার মাসে, অর্থাৎ জুলাই থেকে অক্টোবর মাসে, আগের বছরের তুলনায় প্রবাসী-আয়ে প্রবৃদ্ধি হয়; কিন্তু নভেম্বর মাসে আর প্রবৃদ্ধি ধরে রাখা যায়নি, যদিও সামগ্রিকভাবে পাঁচ মাসে প্রবৃদ্ধি ছিল, তবে তা মাত্র ৭ শতাংশ।
অক্টোবর মাসে প্রবাসীরা দেশে পাঠিয়েছিলেন ১০৩ কোটি ৯৪ লাখ ৮০ হাজার মার্কিন ডলারের সমপরিমাণ বৈদেশিক মুদ্রা, সেপ্টেম্বর মাসে ৮৫ কোটি ৫৪ লাখ ৪০ হাজার ডলার, আগস্ট মাসে ১১০ কোটি ১৭ লাখ ৯০ হাজার ডলার এবং জুলাই মাসে পাঠিয়েছিলেন ১০১ কোটি ৫৫ লাখ ৮০ হাজার ডলার।
আগের বছরের অক্টোবর মাসে প্রবাসীরা দেশে পাঠিয়েছিলেন ৯২ কোটি ৩৮ লাখ ৫০ হাজার মার্কিন ডলারের সমপরিমাণ বৈদেশিক মুদ্রা, সেপ্টেম্বর মাসে ৮৩ কোটি ৭৭ লাখ ১০ হাজার ডলার, আগস্ট মাসে ৯৬ কোটি ৩৯ লাখ ২০ হাজার ডলার এবং জুলাই মাসে পাঠিয়েছিলেন ৮৫ কোটি ৭৩ লাখ ১০ হাজার ডলার।
এর আগে ২০১০-১১ অর্থবছরে প্রবাসী বাংলাদেশিরা দেশে পাঠান প্রায় এক হাজার ১৬৫ কোটি ডলারের সমপরিমাণ বৈদেশিক মুদ্রা। এ বছর প্রবাসী আয়ে প্রবৃদ্ধি হয় মাত্র ৬ দশমিক ০৩ শতাংশ। তারও আগে, অর্থাৎ ২০০৯-১০ অর্থবছরে প্রবাসীরা দেশে পাঠিয়েছিলেন প্রায় এক হাজার ৯৯ কোটি ডলারের সমপরিমাণ বৈদেশিক মুদ্রা। সে বছর প্রবাসী আয়ে আগের বছরের চেয়ে প্রবৃদ্ধি হয়েছিল ১৩ দশমিক ২৫ শতাংশ।


ডিএসইতে লেনদেন ৭০০ কোটি টাকা ছাড়িয়েছে
দেশের পুঁজিবাজারে আজ মঙ্গলবার ঊর্ধ্বমুখী প্রবণতার মধ্য দিয়ে লেনদেন শেষ হয়েছে। দিন শেষে দুই বাজারেই সূচক ও লেনদেন বেড়েছে। আর প্রধান বাজার ঢাকা স্টক এক্সচেঞ্জে (ডিএসই) আজ লেনদেন ৭০০ কোটি টাকা ছাড়িয়েছে, যা প্রায় দেড় মাসের মধ্যে সর্বোচ্চ। এর আগে গত ২৩ নভেম্বর ডিএসইতে এক হাজার ৫১ কোটি টাকার লেনদেন হয়।
বাজার-সংশ্লিষ্ট ব্যক্তিরা বলছেন, সিকিউরিটিজ অ্যান্ড এক্সচেঞ্জ কমিশনের (এসইসি) সম্প্রতি গ্রহণ করা বেশ কিছু সিদ্ধান্ত এরই মধ্যে বাস্তবায়ন হতে শুরু হয়েছে। এর মধ্যে কোম্পানির উদ্যোক্তা-পরিচালকদের শেয়ার সংরক্ষণ-সংক্রান্ত নির্দেশনা অনুযায়ী অনেকে শেয়ার কেনা শুরু করেছেন। এর প্রভাব বাজারে পড়তে শুরু করেছে বলে মনে করছেন তাঁরা। তবে বিনিয়োগকারীদের ধৈর্য ও সতর্কতার সঙ্গে বিনিয়োগ করারও পরামর্শ দিয়েছেন সংশ্লিষ্ট ব্যক্তিরা।
ডিএসইর ওয়েবসাইট সূত্রে জানা যায়, আজ দিন শেষে ডিএসইর সাধারণ মূল্যসূচক ৬৭.৬০ পয়েন্ট বেড়ে ৫৪০১.০৩ পয়েন্টে দাঁড়িয়েছে।
সূচকের ঊর্ধ্বমুখী প্রবণতার মধ্য দিয়ে আজ ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৬১টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২০০টিরই দাম বেড়েছে। কমেছে ৪৪টির আর অপরিবর্তিত রয়েছে ১৭টি প্রতিষ্ঠানের শেয়ারের দাম। স্টক এক্সচেঞ্জটিতে আজ ৭১০ কোটি টাকা লেনদেন হয়েছে, যা গতকালের চেয়ে ১১৬ কোটি টাকা বেশি।
দিন শেষে ডিএসইতে লেনদেনে শীর্ষে থাকা ১০টি প্রতিষ্ঠান হলো ফু-ওয়াং সিরামিকস, ইউনাইটেড এয়ার, গ্রামীণফোন, আরএন স্পিনিং, বেক্সিমকো, কেয়া কসমেটিকস, আফতাব অটো, পিপলস লিজিং অ্যান্ড ফিন্যান্সিয়াল সার্ভিসেস, মার্কেন্টাইল ব্যাংক ও ফু ওয়াং ফুড।
অন্যদিকে চট্টগ্রাম স্টক এক্সচেঞ্জের (সিএসই) সার্বিক মূল্যসূচক ১৭৪.৫৪ পয়েন্ট বেড়ে ১৫২৪৯.৮০ পয়েন্টে দাঁড়িয়েছে। সিএসইতে লেনদেন হওয়া ১৯৫টি প্রতিষ্ঠানের মধ্যে ১৫০টিরই দাম বেড়েছে। কমেছে ৩৩টির আর অপরিবর্তিত রয়েছে ১২টি প্রতিষ্ঠানের শেয়ারের দাম। সিএসইতে আজ ৬২ কোটি টাকার লেনদেন হয়েছে, যা গতকালের চেয়ে ১২ কোটি টাকা বেশি।


এলজির লাকি কুপন ড্র
এলজির ‘ঈদ ডাবল আনন্দ অফার’ শীর্ষক বিক্রয় কার্যক্রমের লাকি কুপন ড্র হয়েছে।
এতে খুলনার দৌলতপুরের বেগম মুন্নুজান ঢাকা-কুয়ালালামপুর-ঢাকা, পাবনার গোপালপুরের আবু সায়ীদ ঢাকা-কলম্বো-ঢাকা এবং কিশোরগঞ্জের মতলবপুরের নজরুল ইসলাম ঢাকা-কাঠমান্ডু-ঢাকা পথের দুটি করে বিমান টিকিট লাভ করেন।
বাটারফ্লাই মার্কেটিং লিমিটেডের ঢাকার মতিঝিলের প্রধান কার্যালয়ে গতকাল সোমবার আয়োজিত এক অনুষ্ঠানে প্রথম আলোর সম্পাদক মতিউর রহমান বিজয়ী কূপনগুলো উত্তোলন করেন।
অনুষ্ঠানে বাটারফ্লাই মার্কেটিংয়ের চেয়ারম্যান ও ব্যবস্থাপনা পরিচালক এম এ মান্নান, বিক্রয় ও বিপণন পরিচালক মুস্তাফিজুর রহমান সাজিদ, পরিচালক মাহবুবুর রহমান সজীবসহ অন্যান্য কর্মকর্তা, বিজ্ঞাপনী সংস্থা ফ্রন্টলাইন কমিউনিকেশন্সের ব্যবস্থাপনা পরিচালক ফেরদৌস আলম মজুমদার, প্রথম আলোর বিপণন মহাব্যবস্থাপক রশিদুর রহমান সবুর ও গণ্যমান্য ব্যক্তিরা উপস্থিত ছিলেন।
এই বিক্রয় কার্যক্রমের আওতায় তিনটি রুট বা পথে ছয়টি বিমান টিকিট ছাড়াও ক্রেতাদের জন্য শতভাগ বিনা মূল্যে এলজি পণ্য ও নগদ মূল্যছাড়ের সুবিধা লাভের সুযোগ ছিল।


বিশ্বমন্দার মধ্যেও অর্থনীতি ভালো রয়েছে: আতিউর
ফার্স্ট সিকিউরিটি ব্যাংকের অনুষ্ঠানে অ্যাম্বুলেন্সের চাবি তুলে দেন কেন্দ্রীয় ব্যাংকের গভর্নর আতিউর রহমান
বিশ্বমন্দার মধ্যেও দেশের অর্থনীতি ভালো অবস্থায় রয়েছে বলে মনে করেন বাংলাদেশ ব্যাংকের গভর্নর আতিউর রহমান। তিনি বলেছেন, ‘চীন, ভারতসহ বিশ্বের উন্নত দেশগুলোর অর্থনীতিতে মন্দা যাচ্ছে। সেই তুলনায় বাংলাদেশের অর্থনীতি অনেক ভালো অবস্থায় রয়েছে।’
গভর্নর ফার্স্ট সিকিউরিটি ইসলামী ব্যাংকের সামাজিক দায়বদ্ধতা (সিএসআর) কার্যক্রমের এক অনুষ্ঠানে গতকাল এসব কথা বলেন। তিনি ব্যাংকের পক্ষ থেকে পঞ্চগড় ও দিনাজপুরের ফুলবাড়ী উপজেলার শীতার্তদের মধ্যে তিন হাজার পিস কম্বল বিতরণ ও যশোরের রোটারি হেল্থ সেন্টারকে একটি অ্যাম্বুলেন্সের চাবি হস্তান্তর করেন।
অনুষ্ঠানে ব্যাংকের এমডি এ এ এম জাকারিয়া, বাংলাদেশ ব্যাংকের নির্বাহী পরিচালক এস কে সূর চৌধুরী, ব্যাংকের ডিএমডি আবদুল কুদ্দুস ও সৈয়দ ওয়াসেক মো. আলী বক্তব্য দেন।
গভর্নর বলেন, বিদায়ী বছরে ব্যাংক খাত সিএসআর কার্যক্রমে ৩৫৫ কোটি টাকা ব্যয় করেছে। আর এই ২০১২ সালে এ খাতে ব্যয় হবে ৫০০ কোটি টাকা।
উন্নয়ন অন্বেষণের মূল্যায়ন
আর্থিক ভারসাম্যই বড় চ্যালেঞ্জ
চলতি ২০১১-১২ অর্থবছরে দেশে সার্বিক অর্থনৈতিক ভারসাম্য ও গতিশীল ব্যবস্থাপনা বজায় রাখা সরকারের সামনে এক বড় চ্যালেঞ্জ।
বেসরকারি গবেষণা সংস্থা উন্নয়ন অন্বেষণ দেশের অর্থনীতি মূল্যায়ন করে এ কথা বলেছে। এর কারণ হিসেবে সংস্থাটি বলছে, স্থানীয় ব্যাংকব্যবস্থা থেকে সরকারের ঋণ নেওয়ার পরিমাণ বেড়ে যাওয়া, উচ্চ মূল্যস্ফীতি, সুদের উচ্চহার, বৈদেশিক মুদ্রার রিজার্ভ হ্রাস পাওয়া, ডলারের বিপরীতে টাকার মান পড়ে যাওয়া, বৈদেশিক লেনদেনের ভারসাম্যে চাপ পড়া, পুঁজিবাজারে অস্থিতিশীলতা ও জনশক্তি রপ্তানিতে প্রবৃদ্ধি কমার কারণে এই চ্যালেঞ্জ দেখা দিয়েছে।
গবেষণা সংস্থাটি আরও বলেছে, সরকার মোট দেশজ উৎপাদনে (জিডিপি) প্রবৃদ্ধির হার ৭ শতাংশ নির্ধারণ করলেও বর্তমান সময়ে সৃষ্ট চ্যালেঞ্জসমূহ মোকাবিলা করতে না পারলে চলতি ২০১১-১২ অর্থবছরে জিডিপি প্রবৃদ্ধি কমে ৬ দশমিক ৮২ শতাংশে নামতে পারে।
উন্নয়ন অন্বেষণের মতে, ২০১১-১২ অর্থবছরে সরকারের ঋণ নেওয়ার পরিমাণ বাড়ছে। সরকার অভ্যন্তরীণ ঋণের উৎস হিসেবে ব্যাংকঋণের ওপর অধিক মাত্রায় নির্ভরশীল হয়ে পড়ছে, যা ব্যক্তিগত বিনিয়োগকে বাধাগ্রস্ত করছে। বছর শেষে সরকারের নেওয়া বৈদেশিক নিট ঋণের পরিমাণও বাড়ছে, যা আগের অর্থবছর থেকে ২ দশমিক ৪৯ শতাংশ বেশি।
অন্যদিকে জ্বালানি খাতে ভর্তুকি বাড়ার কারণে সামাজিক খাতগুলোতে বরাদ্দ উল্লেখযোগ্য পরিমাণে কমে গেছে, যার বিরূপ প্রভাব পড়তে পারে দেশের দরিদ্র জনগোষ্ঠীর ওপর।
মূল্যস্ফীতি সম্পর্কে বলা হয়েছে, বর্তমানে অর্থনীতি উচ্চ মূল্যস্ফীতির কারণে খুবই চাপের মুখে রয়েছে। চলতি অর্থবছরে মূল্যস্ফীতি প্রাক্কলন করা হয়েছে ৭ দশমিক ৫ শতাংশ, যা এর আগের ২০১০-১১ অর্থবছরে ছিল ৮ দশমিক ৮ শতাংশ। বর্তমানে খাদ্য মূল্যস্ফীতির কারণে সামগ্রিক মূল্যস্ফীতি বেড়েই চলেছে। এভাবে চলতে থাকলে ২০১১-১২ অর্থবছরে মূল্যস্ফীতি বেড়ে দাঁড়াবে ৯ দশমিক ৪০ শতাংশ, যা লক্ষ্যমাত্রাকে ছাড়িয়ে যাবে।
কনটেইনারে পণ্য পরিবহন কমেছে
চট্টগ্রাম বন্দর দিয়ে কনটেইনারে পণ্য পরিবহনে ঋণাত্মক প্রবণতা শুরু হয়েছে।
চলতি ২০১১-১২ অর্থবছরের প্রথম ছয় মাসে আগের অর্থবছরের একই সময়ের তুলনায় এই বন্দরে কনটেইনারে পণ্য পরিবহনের হার কমেছে ১১ দশমিক ৮০ শতাংশ।
চট্টগ্রাম বন্দরের ইতিহাসে গত ২০ বছরে কনটেইনারে পণ্য পরিবহনে এমন ঋণাত্মক প্রবণতা আর দেখা যায়নি বলে জানা গেছে।
সংশ্লিষ্ট সূত্রে জানা গেছে, চলতি অর্থবছরের জুলাই থেকে ডিসেম্বর পর্যন্ত ছয় মাসে চট্টগ্রাম বন্দর দিয়ে ছয় লাখ ৫০ হাজার ৪৩১টি কনটেইনার (প্রতিটি ২০ ফুট দীর্ঘ হিসেবে) আমদানি-রপ্তানি পণ্য বহন করে। আগের অর্থবছরের একই সময়ে এই সংখ্যা ছিল সাত লাখ ২৭ হাজার ২৪১টি। এ হিসাবে কনটেইনার পরিবহন কমেছে ১১ দশমিক ৮০ শতাংশ।
অন্যতম বন্দর ব্যবহারকারী তৈরি পোশাক রপ্তানিকারকদের সংগঠন বিজিএমইএর প্রথম সহসভাপতি নাসির উদ্দিন চৌধুরী মনে করেন, মন্দার কারণে পোশাকশিল্প খাতে কিছু স্থবিরতা দেখা দিয়েছে, যার প্রভাব পড়েছে বন্দরের কনটেইনার পরিবহনে।
কারণ হিসেবে তিনি বলেন যে চট্টগ্রাম বন্দরে আমদানি কনটেইনারের ৫৫ ও রপ্তানি কনটেইনারের ৮০ শতাংশই পোশাক শিল্প খাতের পণ্য বহন করে।
চট্টগ্রাম বন্দর দিয়ে কনটেইনারে যে পরিমাণ পণ্য পরিবহন করা হয় তার সিংহভাগ হলো পোশাকশিল্পের পণ্য। কনটেইনারে পোশাকশিল্পের কাঁচামালসহ বিভিন্ন ধরনের ইলেকট্রনিকস সামগ্রী, মসলাজাতীয় পণ্য, শিল্পের মূলধনি যন্ত্রপাতি ইত্যাদি আমদানি করা হয়। আর রপ্তানি করা হয় তৈরি পোশাক, পাট ও পাটজাত পণ্য, হিমায়িত খাদ্য ইত্যাদি।
বন্দরের পরিচালক (পরিবহন) গোলাম ছরওয়ার অবশ্য প্রথম আলোকে বলেন, কনটেইনার পরিবহন কমে যাওয়ার এই হার এখনো সাময়িক। দীর্ঘমেয়াদে কী হয় তা দেখতে আরও অপেক্ষা করতে হবে।
গোলাম ছরওয়ার এও মনে করেন, দেশের অর্থনৈতিক প্রবণতার ওপর বন্দরে কনটেইনার ওঠানামার হ্রাস-বৃদ্ধির হার নির্ভর করে থাকে। বিষয়টি সেভাবেই বিশ্লেষণকরা উচিত। তাছাড়া ছয়মাসের হিসাব ধরে এখনই কোনো পূর্ণাঙ্গ সিদ্ধান্তে উপনীত হওয়া সম্ভব নয়।
বন্দর সূত্রে জানা গেছে, ইতিপূর্বে ১৯৯০-৯১ অর্থবছরে তার আগের বছরের তুলনায় কনটেইনার ওঠানামা সাড়ে আট শতাংশ কম হয়েছিল।
এরপর থেকে প্রতিবছর সর্বনিম্ন ১ দশমিক ২১ থেকে সর্বোচ্চ প্রায় ৩০ শতাংশ পর্যন্ত প্রবৃদ্ধি হয়েছিল। ২০১০-১১ অর্থবছরে তার আগের বছরের তুলনায় কনটেইনার পরিবহনে সাড়ে ২২ শতাংশ প্রবৃদ্ধি হয়।
প্রসঙ্গত, দেশে সমুদ্রপথে পণ্য পরিবহনের ৯৫ শতাংশই চট্টগ্রাম বন্দর দিয়ে হয়ে থাকে। আর এই বন্দরে কনটেইনার পরিবহন শুরু হয় ১৯৭৭ সালে।
৫০ হাজার টন গমসহ সাতটি ক্রয় প্রস্তাব অনুমোদন
৫০ হাজার টন গম ও ১৪ হাজার টন ইউরিয়া সার আমদানিসহ সাতটি দরপ্রস্তাব অনুমোদন করেছে সরকারি ক্রয়সংক্রান্ত মন্ত্রিসভা কমিটি।
সচিবালয়ে গতকাল মঙ্গলবার অর্থমন্ত্রী আবুল মাল আবদুল মুহিতের সভাপতিত্বে অনুষ্ঠিত ক্রয় কমিটির বৈঠকে এ অনুমোদন দেওয়া হয়।
কৃষিমন্ত্রী বেগম মতিয়া চৌধুরী, যোগাযোগমন্ত্রী ওবায়দুল কাদের, খাদ্যমন্ত্রী আবদুর রাজ্জাক, বেসামরিক বিমান চলাচল ও পর্যটনমন্ত্রী মুহাম্মদ ফারুক খান, মন্ত্রিপরিষদ-সচিব মোশাররফ হোসেন ভূঁইয়াসহ সংশ্লিষ্ট ব্যক্তিরা বৈঠকে উপস্থিত ছিলেন। বৈঠক শেষে মন্ত্রিপরিষদ বিভাগের যুগ্ম সচিব নূরুল করিম এসব তথ্য জানিয়েছেন।
নূরুল করিম জানান, দেশে গমের মজুদ বাড়াতে আন্তর্জাতিক দরপত্রের মাধ্যমে ৫০ হাজার টন গম কেনা হবে। প্রতি টন ২৮৭ দশমিক ৭৭ ডলার হিসেবে এতে সরকারের খরচ হবে ১১৭ কোটি ২৬ লাখ ৬২ হাজার টাকা। মেসার্স রোকেয়া অটো ফ্লাওয়ার নামের একটি সরবরাহকারী প্রতিষ্ঠান মংলা বন্দরের মাধ্যমে এ গম আমদানি করবে।
এ ছাড়া সারের মজুদ বাড়াতে সংযুক্ত আরব-আমিরাত থেকে রাষ্ট্রীয় পর্যায়ে ১৪ হাজার টন ইউরিয়া সার আমদানির প্রস্তাবও অনুমোদন দেওয়া হয়েছে। এ জন্য সরকারের খরচ হবে ৫৫ কোটি ৮৩ লাখ ২০ হাজার টাকা।
বৈঠকে অন্য প্রস্তাবের মধ্যে জাপানি ঋণ মওকুফ তহবিলের (জেডিসিএফ) অর্থায়নে ঢাকা-চট্টগ্রাম মহাসড়ক চার লেনে উন্নীতকরণ প্রকল্পের অধীনে দুটি গ্রুপে সেতু, ওয়ারপাস, আন্ডারপাস নির্মাণের জন্য ঠিকাদার নিয়োগের বিষয়টি অনুমোদন দেওয়া হয়েছে। এতে খরচ হবে ৩৬৬ কোটি ৪৬ লাখ টাকা। সিকহো-পিবিএল-জয়েন্ট ভেঞ্চার ও গ্যানন ডানকার্লি অ্যান্ড কোং নামের দুটি ঠিকাদারি প্রতিষ্ঠান সংশোধিত দরে তা বাস্তবায়ন করবে।
অনুমোদিত অন্য প্রস্তাবের মধ্যে রয়েছে: শেরেবাংলা নগরে বিনিয়োগ বোর্ডের ১৪তলা নিজস্ব ভবন নির্মাণের ঠিকাদার নিয়োগ, ড্রেজার ও যন্ত্রপাতি ক্রয়, উচ্চশিক্ষা মানোন্নয়ন প্রকল্পের পরামর্শক নিয়োগ এবং চট্টগ্রাম, সিলেট ও কুমিল্লা অঞ্চলে সেতু সংস্কার।
প্রজেক্ট বিল্ডার্স লিমিটেড নামের একটি ঠিকাদার প্রতিষ্ঠান বিনিয়োগ বোর্ডের ভবন নির্মাণ প্রকল্পটি বাস্তবায়ন করবে। এতে খরচ ধরা হয়েছে ৮০ কোটি ২৪ লাখ টাকা।
ইস্টার্ন বাংলাদেশ ব্রিজ ইমপ্রুভমেন্ট প্রকল্পের অধীনে চট্টগ্রাম, সিলেট ও কুমিল্লা অঞ্চলে বিভিন্ন সেতু সংস্কারের তিনটি প্যাকেজে ঠিকাদার নিয়োগ অনুমোদন দেওয়া হয়েছে। জাইকার অর্থায়নে এতে খরচ হবে ৫৯৯ কোটি টাকা।
পানি উন্নয়ন বোর্ড কর্তৃক নদী ড্রেজিংয়ের আওতায় ড্রেজার ও আনুষঙ্গিক যন্ত্রপাতি ক্রয়ের খরচ হবে ২২০ কোটি ৩২ লাখ টাকা। আনন্দ শিপইয়ার্ড ও এলিকট নামের যৌথ প্রতিষ্ঠান সর্বনিম্ন দরদাতা হয়ে প্রকল্পটি বাস্তবায়ন করবে।
শিক্ষা মন্ত্রণালয়ের অধীন উচ্চশিক্ষা মানোন্নয়ন প্রকল্পের আওতায় পরামর্শক নিয়োগ দেওয়া হয়েছে যুক্তরাষ্ট্রের কেন্ট স্টেট ইউনিভার্সিটিকে। এতে খরচ হবে ১০ কোটি ৮৯ লাখ টাকা।


ইসলামী ব্যাংক ১০০ দিনের কর্মসূচি শুরু করেছে
ইসলামী ব্যাংকের চেয়ারম্যান আবু নাসের মোহাম্মদ আবদুজ জাহের সম্প্রতি ব্যাংকের নতুন একটি কর্মসূচির উদ্বোধন করেন
ইসলামী ব্যাংক সেতুবন্ধনের ১০০ দিন শীর্ষক একটি কর্মসূচি হাতে নিয়েছে। ১ জানুয়ারি থেকে শুরু হওয়া এ কর্মসূচি ৯ এপ্রিল পর্যন্ত চলবে।
ঢাকায় ইসলামী ব্যাংক টাওয়ারে ব্যাংকের চেয়ারম্যান আবু নাসের মোহাম্মদ আবদুজ জাহের গত রোববার প্রধান অতিথি হিসেবে এ কর্মসূচির উদ্বোধন করেন।
ব্যাংকের ব্যবস্থাপনা পরিচালক মোহাম্মদ আবদুল মান্নানের সভাপতিত্বে অনুষ্ঠানে বিশেষ অতিথি ছিলেন ভাইস চেয়ারম্যান ইঞ্জিনিয়ার মুস্তফা আনোয়ার, নির্বাহী কমিটির চেয়ারম্যান ইঞ্জিনিয়ার ইসকান্দার আলী খান, নিরীক্ষা কমিটির চেয়ারম্যান মো. শহীদুল ইসলাম। অনুষ্ঠানে অন্যান্যের মধ্যে ব্যাংকের পরিচালক মমিনুল ইসলাম পাটোয়ারী, ইঞ্জিনিয়ার দাউদ খান ও হুমায়ুন বখতিয়ার, এবং উপব্যবস্থাপনা পরিচালক মোহাম্মদ শামসুল হক, মো. হাবিবুর রহমান, মো. সেতাউর রহমান, মো. নুরুল ইসলাম, মো. আবুল বাশার, সৈয়দ আবদুল্লাহ মোহাম্মদ সালেহ, মো. হাবিবুর রহমান ভূঁইয়াসহ ঊর্ধ্বতন নির্বাহীরা উপস্থিত ছিলেন। 
স্কুলশিক্ষার্থীদের জন্য এনসিসি ব্যাংকের সঞ্চয়ী স্কিম চালু
স্কুলগামী শিক্ষার্থীদের মধ্যে সঞ্চয়ের অভ্যাস গড়ে তোলার লক্ষ্যে এনসিসি ব্যাংক নতুন একটি স্কিম চালু করেছে।
ব্যাংকের চেয়ারম্যান মো. নূরুন নেওয়াজ সেলিম সম্প্রতি দিনাজপুর জিলা স্কুলে ‘এনসিসিবি ইয়াংস্টার অ্যাকাউন্ট’ নামের এই নতুন সঞ্চয়ী স্কিমের উদ্বোধন করেন।
এ সময় ব্যাংকের পরিচালক খায়রুল আলম চাকলাদার, ব্যবস্থাপনা পরিচালক মোহাম্মদ নূরুল আমিন, দিনাজপুর জিলা স্কুলের প্রধান শিক্ষক শাহিন আক্তার, প্রাক্তন ছাত্র এ টি এম আফসার ও মোস্তফা কামাল ফারুক উপস্থিত ছিলেন।
অনুষ্ঠানে জানানো হয়, ১৮ বছরের কম বয়সী যেকোনো স্কুলশিক্ষার্থী এনসিসিবি ইয়াংস্টার অ্যাকাউন্ট খুলতে পারবে। এর আওতায় সাধারণ সঞ্চয়ী, মাসিক সঞ্চয়ী ও স্থায়ী আমানত হিসাব খোলার সুযোগ রয়েছে এবং হিসাবটি পুরোপুরি সার্ভিস চার্জমুক্ত। 
ইডকলের মুনাফা বেড়েছে ৩৮.৩৯%
বেসরকারি খাতে অবকাঠামো প্রকল্পে অর্থায়নকারী প্রতিষ্ঠান ইনফ্রাস্ট্রাকচার ডেভেলপমেন্ট কোম্পানি লিমিটেডের (ইডকল) মুনাফা বেড়েছে।
২০১০-১১ অর্থবছরে কোম্পানিটির কর-পূর্ববর্তী মুনাফা হয়েছে ৯৩ কোটি ৬৬ লাখ টাকা, যা আগের অর্থবছরের চেয়ে ৩৮ দশমিক ৩৯ শতাংশ বেশি।
রাজধানীর একটি হোটেলে সম্প্রতি অনুষ্ঠিত কোম্পানির চতুর্দশ বার্ষিক সাধারণ সভায় (এজিএম) এ তথ্য জানানো হয়।
সভায় কোম্পানির চেয়ারম্যান ও অর্থনৈতিক সম্পর্ক বিভাগের (ইআরডি) সচিব ইকবাল মাহমুদ সভাপতিত্ব করেন। এতে অন্যান্যের মধ্যে উপস্থিত ছিলেন জাতীয় রাজস্ব বোর্ডের (এনবিআর) চেয়ারম্যান নাসিরউদ্দিন আহমেদ, বাণিজ্য সচিব গোলাম হোসেন, আইএমইডি সচিব মোজাম্মেল হক খান, ইডকলের পরিচালক আমজাদ খান চৌধুরী, নজরুল ইসলাম খান, ফওজুল কবির খান, নিহাদ কবির ও প্রধান নির্বাহী কর্মকর্তা ইসলাম শরীফ।
ডেফোডিল কম্পিউটার্সের ১০% লভ্যাংশ অনুমোদন
তথ্যপ্রযুক্তি (আইটি) প্রতিষ্ঠান ডেফোডিল কম্পিউটার্স লিমিটেড শেয়ারহোল্ডারদের জন্য ১০ শতাংশ লভ্যাংশ অনুমোদন করেছে।
ঢাকার সোবহানবাগের একটি মিলনায়তনে সম্প্রতি অনুষ্ঠিত কোম্পানির ১৪তম বার্ষিক সাধারণ সভায় এ লভ্যাংশ অনুমোদন করা হয়।
সভায় ডেফোডিল কম্পিউটার্সের চেয়ারম্যান সাহানা খান সভাপতিত্ব করেন। এতে অন্যান্যের মধ্যে কোম্পানির ব্যবস্থাপনা পরিচালক মো. সবুর খান ও কোম্পানি সচিব উপস্থিত ছিলেন।
গ্রামীণ অবকাঠামো নির্মাণে থোক বরাদ্দ পাবে ইউনিয়ন পরিষদ
চট্টগ্রামের সন্দ্বীপে সম্প্রতি এবি ব্যাংকের চতুর্থ সৌরশক্তিচালিত এটিএম বুথ চালু করা হয়েছে। বুথটির ছাদে একটি সোলার প্যানেল স্থাপন করা হয়েছে। এখানে উত্পাদিত ১৬ কিলোওয়াট বিদ্যুত্ দিয়ে এটিএম মেশিনসহ অন্যান্য যন্ত্রপাতি চলছে
গ্রামীণ অবকাঠামোসুবিধা বাড়াতে ইউনিয়ন পরিষদকে থোক বরাদ্দ দেওয়া হবে। থোক বরাদ্দ দিয়ে গ্রামীণ যোগাযোগ ও হাটবাজার অবকাঠামো উন্নয়ন, পানি সরবরাহ ও পয়োনিষ্কাশন, শিক্ষা, স্বাস্থ্য, কৃষি প্রভৃতি খাতে বিভিন্ন কর্মসূচি বাস্তবায়ন করা হবে।
গতকাল মঙ্গলবার তিন হাজার ৯১২ কোটি টাকার এই ‘সেকেন্ড লোকাল গভর্নেন্স সাপোর্ট প্রজেক্ট’ (এলজিএসডি-২) অনুমোদন দিয়েছে জাতীয় অর্থনৈতিক পরিষদের নির্বাহী কমিটি (একনেক)।
রাজধানীর শেরেবাংলা নগরের এনইসি সম্মেলনকক্ষে একনেকের এ সভা অনুষ্ঠিত হয়। এতে সভাপতিত্ব করেন প্রধানমন্ত্রী ও একনেক চেয়ারপারসন শেখ হাসিনা।
প্রকল্পের প্রথম পর্যায়ের কাজ ২০০৬ সালের জুলাই থেকে শুরু হয়ে ২০১১ সালের জুন মাসে শেষ হয়েছে। এখন দ্বিতীয় পর্যায়ের প্রকল্পটি বাস্তবায়িত হবে।
প্রকল্পের আওতায় ইউনিয়ন পরিষদে থোক বরাদ্দ দেওয়া হবে। প্রকল্প বাস্তবায়নে বিশ্বব্যাংকের কাছ থেকে দুই হাজার ৭৩ কোটি টাকা পাওয়া যাবে।
গতকালের একনেক সভায় ওই প্রকল্পসহ মোট পাঁচ হাজার ৬৮ কোটি টাকার সাতটি প্রকল্প অনুমোদন করা হয়। এর মধ্যে স্থানীয় মুদ্রায় জোগান দেওয়া হবে দুই হাজার ৯৯৫ কোটি টাকা। আর বিদেশি সহায়তা পাওয়া যাবে দুই হাজার ৭৩ কোটি টাকা।
একনেক সভায় ১০৪ কোটি টাকার ১৯টি আঞ্চলিক পাসপোর্ট অফিস ভবন নির্মাণ প্রকল্প অনুমোদন করা হয়। এর ফলে নিকটবর্তী সুবিধাজনক স্থান থেকে জনগণ যন্ত্রপঠিত পাসপোর্ট-সংক্রান্ত সুবিধা পাবে। এ ছাড়া সভায় ৭৮০ কোটি টাকা ব্যয়সংবলিত ইউনিয়ন পরিষদ কমপ্লেক্স ভবন (দ্বিতীয় পর্যায়) প্রকল্প অনুমোদন করা হয়।
অনুমোদিত অন্য প্রকল্পগুলো হলো: সিলেটের ওসমানী আন্তর্জাতিক বিমানবন্দরে ৫১ কোটি টাকা ব্যয়ে বিমান পুনর্জ্বালানিকরণ-সুবিধা নির্মাণ প্রকল্প (সংশোধিত); ৬০ কোটি টাকা ব্যয়ে অফ লিকুইড ফুয়েল সিস্টেমস ফল সিরাজগঞ্জের ১৫০ মেগাওয়াট পিকিং পাওয়ার প্লান্টে তরল জ্বালানি-সুবিধা প্রকল্প (সংশোধিত); রাজশাহী অঞ্চলে নগর এলাকায় বিদ্যুৎ বিতরণের জরুরি পুনর্বাসন ও সম্প্রসারণের ১১০ কোটি টাকার প্রকল্প (সংশোধিত) ও ৫১ কোটি টাকা ব্যয়ে ঢাকা সিটি করপোরেশনের আওতায় বেড়িবাঁধ থেকে মোহাম্মদপুর বাসস্ট্যান্ড পর্যন্ত সংযোগ সড়ক নির্মাণ প্রকল্প।
একনেক সভা শেষে প্রকল্পগুলো সম্পর্কে সাংবাদিকদের অবহিত করেন পরিকল্পনা বিভাগের ভারপ্রাপ্ত সচিব ভূঁইয়া সফিকুল ইসলাম।
একনেক সভায় অর্থমন্ত্রী আবুল মাল আবদুল মুহিত, পরিকল্পনামন্ত্রী এ কে খন্দকার, কৃষিমন্ত্রী মতিয়া চৌধুরী, পানিসম্পদমন্ত্রী রমেশ চন্দ্র সেনসহ ঊর্ধ্বতন কর্মকর্তারা অংশ নেন।


ডিএসইর ডিমিউচুয়ালাইজেশনে সময় লাগবে: নতুন সিইও
ঢাকা স্টক এক্সচেঞ্জের (ডিএসই) ডিমিউচুয়ালাইজেশনে (বিন্যস্তকরণ) সময়ের প্রয়োজন রয়েছে বলে জানিয়েছেন সংস্থাটির নতুন প্রধান নির্বাহী কর্মকর্তা (সিইও) মোশাররফ এম হোসেন। আজ বৃহস্পতিবার সকালে ডিএসইর প্রকাশনা ও জনসংযোগ বিভাগ পরিদর্শনকালে তিনি সাংবাদিকদের এ কথা বলেন।
মোশাররফ বলেন, পুঁজিবাজার বিন্যস্তকরণের জন্য ইতিমধ্যে অর্থ মন্ত্রণালয়ে ধারণাপত্র জমা দেওয়া হয়েছে। ওই ধারণাপত্র অনুযায়ী ডিএসই তাদের কার্যক্রম চালিয়ে যাচ্ছে। তবে আগামী অর্থবছরের বাজেটের পর বিন্যস্তকরণের কার্যক্রম পুরোদমে শুরু হবে। একই সঙ্গে চলতি বছরেরই যেন পুঁজিবাজার বিন্যস্তকরণের কার্যক্রম সম্পন্ন করা যায় চেষ্টা করা হবে।
সিইও আরও বলেন, পুঁজিবাজার উন্নয়নে ডিএসইর কমপ্লায়েন্স বিভাগকে আরও শক্তিশালী করা হচ্ছে। এটা হলে বিনিয়োগকারী স্বার্থ রক্ষা হবে বলেও মন্তব্য করেন তিনি। এতে বাজারের ওপর বিনিয়োগকারীদের আস্থা আরও বৃদ্ধি পাবে।
এ সময় ডিএসইর প্রধান অর্থনৈতিক কর্মকর্তা (সিএফও) শুভ্রকান্তি চৌধুরী, অর্থ বিভাগের মহাব্যবস্থাপক (জিএম) জীবন চন্দ্র দাশ এবং প্রকাশনা ও জনসংযোগ বিভাগের উপমহাব্যবস্থাপক শফিকুর রহমান উপস্থিত ছিলেন।
শেয়ারবাজারে লেনদেন নিষ্পত্তির সময় কমছে
দেশের শেয়ারবাজারে লেনদেন নিষ্পত্তির সময় এক দিন কমতে যাচ্ছে। এরই মধ্যে বাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) দুই স্টক এক্সচেঞ্জের এ-সংক্রান্ত বিধানের সংশোধনী অনুমোদন করেছে।
এর ফলে লেনদেন নিষ্পত্তির সময় কমিয়ে আনার এসইসির সিদ্ধান্ত কার্যকরের ক্ষেত্রে আর কোনো জটিলতা রইল না। এটি কার্যকর হলে চার কার্যদিবসের পরিবর্তে শেয়ারবাজারে সর্বনিম্ন তিন কার্যদিবসে লেনদেন নিষ্পন্ন হবে।
এসইসি সূত্রে জানা যায়, সম্প্রতি এসইসির নিয়মিত সভায় লেনদেন নিষ্পত্তি-সংক্রান্ত বিধানের সংশোধনী অনুমোদন করা হয়। যদিও গতকাল পর্যন্ত এ-সংক্রান্ত চিঠি স্টক এক্সচেঞ্জের সংশ্লিষ্ট ব্যক্তিদের হাতে পৌঁছায়নি।
নিয়ম অনুযায়ী, সংশোধনী বিধান অনুমোদনের চিঠি হাতে পাওয়ার পর দুই স্টক এক্সচেঞ্জ লেনদেন কমিয়ে আনার সিদ্ধান্ত কার্যকরে প্রয়োজনীয় ব্যবস্থা গ্রহণ করবে।
এর আগে গত ১৮ অক্টোবর দুই স্টক এক্সচেঞ্জের সুপারিশের পরিপ্রেক্ষিতে এসইসি শেয়ারবাজারের লেনদেন নিষ্পত্তির সময় এক দিন কমিয়ে আনার সিদ্ধান্ত নেয়। তবে জেড ক্যাটাগরিভুক্ত দুর্বল মৌলভিত্তির শেয়ারের বেলায় এই সিদ্ধান্ত কার্যকর হবে না বলেও সংস্থাটি জানায়।
কিন্তু সেই সিদ্ধান্ত কার্যকরের আগে দুই স্টক এক্সচেঞ্জের এ-সংক্রান্ত আইনি বিধান (সেটেলমেন্ট রেগুলেশন) সংশোধনের প্রয়োজন দেখা দেয়। আইনে চার কার্যদিবসে লেনদেন নিষ্পত্তির বিষয়টি উল্লেখ রয়েছে। তাই স্টক এক্সচেঞ্জের পক্ষ থেকে ওই বিধান সংশোধন করে তা অনুমোদনের জন্য এসইসিতে পাঠানো হয়। কিন্তু বাজারের সার্বিক পরিস্থিতি বিবেচনায় এসইসি সংশোধনীটি অনুমোদনে কিছুটা কৌশলী অবস্থান নেয়।
দুই স্টক এক্সচেঞ্জের নেতারা মনে করেন, লেনদেন নিষ্পত্তির সময় কমলে তা বাজারে ইতিবাচক প্রভাব ফেলবে। আগের চেয়ে কম সময়ে বিনিয়োগকারীরা শেয়ারের মালিকানা ও অর্থ বুঝে পাবেন। লেনদেনের সক্ষমতাও বাড়বে।
বর্তমানে পুঁজিবাজারে ‘এ’, ‘বি’, ‘জি’, ‘এন’ এবং ‘জেড’ মিলিয়ে মোট পাঁচ ক্যাটাগরির কোম্পানি রয়েছে। এদের মধ্যে শুধু জেড ক্যাটাগরির শেয়ারের লেনদেন নিষ্পত্তি হতে সর্বনিম্ন ১০ কার্যদিবস (টি+৯) লাগে। অন্যগুলোর শেয়ারের লেনদেন সর্বনিম্ন চার কার্যদিবসে (টি+৩) নিষ্পন্ন হয়।


এরিস্টোফার্মার বার্ষিক বিক্রয় সম্মেলন
রাজধানীতে সম্প্রতি এরিস্টোফার্মার বার্ষিক বিক্রয় সম্মেলন অনুষ্ঠিত হয়
রাজধানীর একটি কনভেনশন সেন্টারে সম্প্রতি এরিস্টোফার্মা লিমিটেডের বার্ষিক বিক্রয় সম্মেলন-২০১১ অনুষ্ঠিত হয়েছে।
সম্মেলনে জানানো হয়, ১৯৮৬ সালে প্রতিষ্ঠার পর থেকে ২৫ বছর ধরে এরিস্টোফার্মা জীবনরক্ষাকারী ওষুধ প্রস্তুত করে আসছে। এ প্রতিষ্ঠান বর্তমানে পাঁচটি মহাদেশের ১৪টি দেশে ওষুধ রপ্তানি করেছে।
সম্মেলনে কোম্পানির চেয়ারম্যান ও ব্যবস্থাপনা পরিচালক এ এ হাসান, পরিচালক ও জ্যেষ্ঠ ব্যবস্থাপকেরা উপস্থিত ছিলেন।
সম্মেলনে দেশের বিভিন্ন অঞ্চল থেকে কোম্পানির প্রায় দেড় হাজার বিপণন প্রতিনিধি যোগ দেন।
বার্ষিক বিক্রয় সম্মেলনে বিভিন্ন ক্যাটাগরিতে এরিস্টোফার্মা লিমিটেডের সফল ব্যক্তিদের পুরস্কৃত করা হয়।
সৈয়দপুরে চার দিনব্যাপী চীনা গাড়ির মেলা
সৈয়দপুরে গতকাল শুরু হওয়া চার দিনের মেলায় চীনের জ্যাক ব্র্যান্ডের গাড়ি প্রদর্শন করা হচ্ছে
সৈয়দপুরে চার দিনব্যাপী চীনের জ্যাক ব্র্যান্ডের গাড়ির মেলা শুরু হয়েছে। স্থানীয় পাইলট উচ্চবিদ্যালয় মাঠে গতকাল বুধবার এই মেলার উদ্বোধন করা হয়, যা আগামী শনিবার পর্যন্ত চলবে।
মেলাটির উদ্বোধন করেন সৈয়দপুর পৌরসভার মেয়র আমজাদ হোসেন সরকার। উদ্বোধনী অনুষ্ঠানে সভাপতিত্ব করেন মেলার আয়োজক ও জ্যাক গাড়ির স্থানীয় ডিলার তারিক মোটরসের স্বত্বাধিকারী মো. তারিকুল আলম।
অনুষ্ঠানে অন্যান্যের মধ্যে বক্তব্য দেন শিল্পপতি সিদ্দিকুল আলম সিদ্দিক, জলঢাকা উপজেলার চেয়ারম্যান সৈয়দ আলী, জ্যাক গাড়ির আমদানিকারক প্রতিষ্ঠান এনার্জিপ্যাকের রংপুর বিভাগের জোনাল ইনচার্জ আসাদুজ্জামান প্রমুখ।
তারিকুল আলম জানান, উদ্বোধনী দিনেই তাঁরা ছয়টি পিকআপ গাড়ির বুকিং পেয়েছেন।
সংবাদ সম্মেলনে দিলীপ বড়ুয়া
গ্যাস-বিদ্যুতের অভাবে চলমান কোনো শিল্পকারখানা বন্ধ হয়নি
বর্তমান সরকারের সময়ে গ্যাস ও বিদ্যুতের অভাবে চলমান কোনো শিল্পকারখানা বন্ধ হয়নি বলে মন্তব্য করেছেন শিল্পমন্ত্রী দিলীপ বড়ুয়া।
শিল্পমন্ত্রী বলেছেন, মহাজোট সরকারের সময় চলমান কোনো শিল্পকারখানা গ্যাস ও বিদ্যুতের কারণে বন্ধ নেই। বিদ্যুতের চাহিদা একদিকে বাড়ছে, অন্যদিকে ভোগেরও বহুমুখীকরণ হয়েছে। সরকারের তিন বছরে নতুন করে দুই হাজার ৯০০ মেগাওয়াট বিদ্যুৎ জাতীয় গ্রিডে সংযোজিত হয়েছে।
গতকাল বুধবার শিল্প মন্ত্রণালয়ের সম্মেলন কক্ষে অনুষ্ঠিত এক সংবাদ সম্মেলনে শিল্পমন্ত্রী এসব কথা বলেন। সরকারের তিন বছরে শিল্প মন্ত্রণালয়ের অর্জিত সাফল্য তুলে ধরতে সংবাদ সম্মেলনের আয়োজন করা হয়।
সংবাদ সম্মেলনে শিল্পমন্ত্রী বলেন, সরকারের তিন বছরে শিল্প খাতের দুর্বৃত্তায়ন দমন করা হয়েছে। অতীতের মতো ব্যক্তি বা গোষ্ঠীস্বার্থে একটি রাষ্ট্রায়ত্ত শিল্পপ্রতিষ্ঠানও বিক্রি করা হয়নি। বরং বেসরকারি খাতের বিকাশে সহায়ক ভূমিকা রাখছে শিল্প মন্ত্রণালয়।
দিলীপ বড়ুয়া আরও বলেন, নির্বাচিত সরকারের জন্য তিন বছর পর্যাপ্ত সময় হলেও শিল্প খাতে দীর্ঘদিনের পুঞ্জীভূত সমস্যা মোকাবিলা এবং বিশ্বমন্দার কারণে মন্ত্রণালয়ের চলার গতি মাঝেমধ্যে বাধাগ্রস্ত করেছে।
শিল্পমন্ত্রী বলেন, বর্তমান সরকারের সময়ে জাতীয় শিল্পনীতি করা হয়েছে। শিল্পনীতিকে এখন শিল্প আইনে পরিণত করার কাজ শুরু হয়েছে। পরিবেশবান্ধব জাহাজ ভাঙা ও পুনরুৎপাদন বিধি তৈরি করা হয়েছে। জাহাজ নির্মাণ আইন তৈরির কাজ চলছে। বিসিকের আওতায় কয়েকটি শিল্পনগর স্থাপনের জন্য প্রকল্প নেওয়া হয়েছে। রাষ্ট্রায়ত্ত কলকারখানার শ্রমিকদের অবসরের বয়সসীমা ৫৭ থেকে বাড়িয়ে ৬০ বছর করা হয়েছে। নারী উদ্যোক্তাদের উৎসাহিত করতে সাত লাখ থেকে ২৪ লাখ টাকা পর্যন্ত বন্ধকবিহীন ঋণের ব্যবস্থা করা হয়েছে।
শিল্পমন্ত্রী বলেন, গত তিন বছরে দেশের কোথাও সার নিয়ে সংকট হয়নি। অতীতের মতো সারের পেছনে কৃষকদের ঘুরতে হয়নি। জীবনও দিতে হয়নি। সার কৃষকের পেছনে ছুটেছে।
এক প্রশ্নের জবাবে মন্ত্রী বলেন, সারের সুষ্ঠু বণ্টনের ফলে বর্তমান সরকারের সময়ে বাম্পার ফলন হয়েছে। তিনি জানান, প্রতি কেজি ইউরিয়া সারের উৎপাদন ব্যয় ৪১ টাকা। কৃষকদের কাছে বিক্রি হচ্ছে ১৮ টাকায়। প্রতি কেজি সারে ২৩ টাকা ভর্তুকি দিতে হচ্ছে।
আরেক প্রশ্নের জবাবে মন্ত্রী বলেন, সাভারে চামড়া শিল্পনগরে কেন্দ্রীয় বর্জ্য পরিশোধনাগার (সিইটিপি) নির্মাণের কাজ না পেয়ে ভারতীয় প্রতিষ্ঠান উচ্চ আদালতে মামলা করায় আদালত নির্মাণকাজের কার্যাদেশ দেওয়ার ওপর তিন মাসের স্থগিতাদেশ দিয়েছেন। আগামীকাল (আজ বৃহস্পতিবার) পূর্ণ বেঞ্চে এই রায়ের ওপর শুনানি অনুষ্ঠিত হবে।
দিলীপ বড়ুয়া বলেন, রাজশাহী ও নর্থ বেঙ্গল চিনিকলে বিদ্যুৎ উৎপাদনের জন্য একটি প্রকল্প নেওয়া হয়েছে। তা ছাড়া চিনিকল দুটিতে অপরিশোধিত চিনি পরিশোধন করার প্রক্রিয়াও চলছে।


লেনদেন আরও বেড়েছে
দেশের শেয়ারবাজারে লেনদেনের গতি বাড়ছে। প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেন গতকাল বুধবার ৮০০ কোটি টাকা ছাড়িয়েছে। এর আগে গত মঙ্গলবার ডিএসইতে প্রায় ৭১০ কোটি টাকা লেনদেন হয়।
অপর শেয়ারবাজার চট্টগ্রাম স্টক এক্সচেঞ্জের (সিএসই) লেনদেন গতকাল ৭০ কোটি টাকা ছাড়িয়েছে, মঙ্গলবার যার পরিমাণ ছিল ৬২ কোটি টাকা।
সব মিলিয়ে দুই বাজারে গতকাল সমন্বিত লেনদেন ছাড়িয়েছে প্রায় পৌনে ৯০০ কোটি টাকা। একই সঙ্গে গতকাল দেশের দুই বাজারের সব কটি মূল্যসূচক ছিল ঊর্ধ্বমুখী।
গতকাল দিন শেষে ঢাকার শেয়ারবাজারের সাধারণ মূল্যসূচক প্রায় ৮৩ পয়েন্ট বেড়ে দাঁড়িয়েছে পাঁচ হাজার ৪৮৪ পয়েন্টে।
দিন শেষে ডিএসইতে লেনদেন হওয়া কোম্পানিগুলোর মধ্যে মূল্য বৃদ্ধি ও কমার ব্যবধানটা খুব বেশি ছিল না। তবে সূচকের ঊর্ধ্বগতির পেছনে বড় ভূমিকা রেখেছে ব্যাংক খাতসহ ভালো মৌল ভিত্তিসম্পন্ন কোম্পানিগুলো। মূল্যবৃদ্ধিতে একক খাত হিসেবে ব্যাংক খাত ছিল শীর্ষে। এদিন লেনদেন হওয়া ৩০টি ব্যাংকের সব কটির দামই বেড়েছে।
এ ছাড়া দাম বেড়েছে টেলিকম খাতের কোম্পানি গ্রামীণফোন, বিদ্যুৎ ও জ্বালানি খাতের কোম্পানি তিতাস, ডেসকোসহ ভালো মৌল ভিত্তির কোম্পানিগুলোর। অবশ্য অন্য খাতের শেয়ারের দামের কিছুটা সংশোধন হয়েছে।
বাজারসংশ্লিষ্ট ব্যক্তিরা বলছেন, এরই মধ্যে সংবাদপত্রে ব্যাংকগুলোর পরিচালন মুনাফার তথ্য প্রকাশিত হয়েছে। আর কিছুদিন পর থেকেই ব্যাংকগুলো সমাপ্ত বছরের লভ্যাংশ ঘোষণা করবে। এ কারণে বিনিয়োগকারীরা এ খাতের দিকে ঝুঁকছেন।
ডিএসইতে গতকাল দিন শেষে ২৬৫টি কোম্পানি ও মিউচ্যুয়াল ফান্ডের লেনদেন হয়। এর মধ্যে দাম বেড়েছে ১৪৩টির, কমেছে ১১৬টির, আর অপরিবর্তিত ছিল ৬টির দাম। বুধবার ডিএসইতে প্রায় ৮০৮ কোটি টাকার লেনদেন হয়, যা আগের দিনের চেয়ে ৯৮ কোটি টাকা বেশি। পাশাপাশি গত দেড় মাসের মধ্যে গতকালই ডিএসইতে সর্বোচ্চ লেনদেন হয়েছে। এর আগে গত ২৩ নভেম্বর ডিএসইতে সর্বশেষ এক হাজার ৫১ কোটি টাকার লেনদেন হয়েছিল।
চট্টগ্রামের বাজারের সার্বিক মূল্যসূচক গতকাল প্রায় ২৬৬ পয়েন্ট বেড়ে দাঁড়িয়েছে ১৫ হাজার ৫১৬ পয়েন্টে। এদিন সিএসইতে ১৯৯টি কোম্পানি ও মিউচ্যুয়াল ফান্ডের লেনদেন হয়। এর মধ্যে দাম বেড়েছে ১১৭টির, কমেছে ৮০টির, আর অপরিবর্তিত ছিল ২টির দাম। দিন শেষে গতকাল সিএসইতে প্রায় ৭৪ কোটি টাকার লেনদেন হয়, যা আগের দিনের চেয়ে প্রায় ১২ কোটি টাকা বেশি।
১০ জানুয়ারির মধ্যে ক্ষতিগ্রস্তদের তথ্য জমা দিতে হবে
আগামী ১০ জানুয়ারির মধ্যে বিশেষ স্কিম কমিটির কাছে তথ্য জমা দিতে হবে মার্চেন্ট ব্যাংক ও ব্রোকারেজ হাউসগুলোকে। আজ বৃহস্পতিবার বিকেল চারটায় ইনভেস্টমেন্ট করপোরেশন অব বাংলাদেশের (আইসিবি) মিলনায়তনে কমিটির দ্বিতীয় বৈঠকে এই সিদ্ধান্ত নেওয়া হয়। বৈঠক শেষে কমিটির আহ্বায়ক মো. ফায়েকুজ্জামান সাংবাদিকদের এ কথা জানান।
পুঁজিবাজার ধসের কারণে প্রকৃত ক্ষতিগ্রস্ত বিনিয়োগকারীদের ক্ষতিপূরণ দেওয়ার লক্ষ্যে এই কমিটি গঠন করা হয়। গত ২৮ ডিসেম্বর কমিটি মার্চেন্ট ব্যাংক ও ব্রোকারেজ হাউসের কাছে মার্জিন ও ননমার্জিন হিসাবগুলোর বেশ কিছু তথ্য চেয়ে চিঠি ইস্যু করে। গতকাল বুধবারের মধ্যে সিডিসহ এক্সেল ফরম্যাটে তথ্য সরবরাহ করতে বলা হয়। কিন্তু এত কম সময়ে এসব তথ্য সরবরাহ সম্ভব না হওয়ায় মার্চেন্ট ব্যাংক ও ব্রোকারেজ হাউসের অনুরোধের পরিপ্রেক্ষিতে এই সময় বাড়ানো হয় বলে জানা গেছে।
গত ৫ ডিসেম্বর বিশেষ স্কিম কমিটির প্রথম বৈঠক অনুষ্ঠিত হয় এবং ২৭ নভেম্বর সরকারের এক প্রজ্ঞাপনের মাধ্যমে পুঁজিবাজারের ক্ষুদ্র বিনিয়োগকারীদের স্বার্থ সংরক্ষণে বিশেষ স্কিম প্রণয়নের লক্ষে ছয় সদস্যবিশিষ্ট একটি কমিটি গঠন করা হয়। পরে কমিটির কাজের সুবিধার্থে একজন সদস্য বাড়ানো হয়।
আইসিবির ব্যবস্থাপনা পরিচালক মো. ফায়েকুজ্জামান কমিটির আহ্বায়ক। অন্য সদস্যরা হলেন অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের উপসচিব মো. নেওয়াজ হোসেন চৌধুরী, সেন্ট্রাল ডিপোজিটরি অব বাংলাদেশের লিমিটেডের (সিডিবিএল) প্রধান নির্বাহী কর্মকর্তা এম এ সামাদ, ঢাকা স্টক এক্সচেঞ্জের (ডিএসই) প্রধান নির্বাহী কর্মকর্তা মোশাররফ এম হোসেন, ডিএসইর প্রধান অর্থ কর্মকর্তা শুভ্র কান্তি চৌধুরী, চট্টগ্রাম স্টক এক্সচেঞ্জের (সিএসই) প্রধান নির্বাহী কর্মকর্তা সৈয়দ সাজিদ হোসেন ও সিকিউরিটি অ্যান্ড এক্সচেঞ্জ কমিশনের (এসইসি) নির্বাহী পরিচালক মো. সাইফুর রহমান।
পুঁজিবাজারে নিম্নমুখী প্রবণতা
দেশের পুঁজিবাজারে আজ বৃহস্পতিবার শুরুতে ঊর্ধ্বমুখী প্রবণতা দেখা গেলেও নিম্নমুখী প্রবণতার মধ্য দিয়ে লেনদেন শেষ হয়েছে। দিন শেষে দুই বাজারেই সূচক কমেছে। একই সঙ্গে লেনদেনও গতকালের চেয়ে কম হয়েছে। গত দুই দিন পুঁজিবাজারে ঊর্ধ্বমুখী প্রবণতা ছিল।
বাজার-সংশ্লিষ্টরা বিষয়টি স্বাভাবিক মূল্য সংশোধন হিসেবে দেখছেন। তাঁদের মতে, বাজারে উত্থান-পতন থাকবে, যা স্বাভাবিক নিয়ম। এর মধ্যে সতর্কতার সঙ্গে বিনিয়োগ করতে হবে। তাঁরা বলছেন, গত দুই দিন সূচক বেশ বেড়েছে। এ অবস্থায় সূচক কমার বিষয়টি স্বাভাবিক প্রক্রিয়া।
ডিএসইর ওয়েবসাইট সূত্রে জানা যায়, দিনের লেনদেন শেষে ডিএসইর সাধারণ মূল্যসূচক ১৬.৫৫ পয়েন্ট কমে ৫৪৬৬.৯৯ পয়েন্টে দাঁড়িয়েছে। সূচকের ঊর্ধ্বমুখী প্রবণতার মধ্য দিয়ে আজ ডিএসইতে লেনদেন শুরু হয়। পাঁচ মিনিটে সূচক ৩৩ পয়েন্ট বেড়েছিল। এরপর সূচক বাড়ার হার কমলেও আধা ঘণ্টায় ৩৭ পয়েন্ট বেড়েছিল। দুপুর সাড়ে ১২টার দিকে সূচকের তীর নিম্নমুখী হয়, যা একাধিকবার ওঠা-নামা করলেও সূচক কমার মধ্য দিয়ে লেনদেন শেষ হয়।
ডিএসইতে আজ ২৬৩টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ৮৪টির দাম বেড়েছে। কমেছে ১৬৮টির আর অপরিবর্তিত রয়েছে ১১টি প্রতিষ্ঠানের দাম। স্টক এক্সচেঞ্জটিতে আজ ৬৭৮ কোটি টাকা লেনদেন হয়েছে, যা গতকালের চেয়ে ১২৯ কোটি টাকা কম।
দিন শেষে ডিএসইতে লেনদেনে শীর্ষে থাকা ১০টি প্রতিষ্ঠান হলো এনবিএল, সোস্যাল ইসলামী ব্যাংক, আরএন স্পিনিং, গ্রামীণফোন, কেয়া কসমেটিকস, আফতাব অটো, ইউনাইটেড এয়ার, বেক্সিমকো, লাফার্জ সুরমা সিমেন্ট ও ফু-ওয়াং সিরামিকস।
অন্যদিকে চট্টগ্রাম স্টক এক্সচেঞ্জের (সিএসই) সার্বিক মূল্যসূচক ৩৭.৪২ পয়েন্ট কমে ১৫৪৭৮.৭৬ পয়েন্টে দাঁড়িয়েছে। সিএসইতে লেনদেন হওয়া ১৯০টি প্রতিষ্ঠানের মধ্যে ৫১টির দাম বেড়েছে। কমেছে ১২৮টির আর অপরিবর্তিত রয়েছে ১১টি প্রতিষ্ঠানের শেয়ারের দাম। সিএসইতে আজ ৬৯ কোটি টাকার লেনদেন হয়েছে, যা গতকালের চেয়ে পাঁচ কোটি টাকা কম।


স্কয়ার টয়লেট্রিজ হাত পরিষ্কার করার নতুন পণ্য নিয়ে এল
স্কয়ার টয়লেট্রিজের নতুন পণ্য সেপনিল ইনস্ট্যান্ট হ্যান্ড স্যানিটাইজার
স্কয়ার টয়লেট্রিজ লিমিটেড কিলার হ্যান্ড প্রতিরোধে দেশের বাজারে ‘সেপনিল ইনস্ট্যান্ট হ্যান্ড স্যানিটাইজার’ নামে হাত পরিষ্কার করার নতুন একটি পণ্য নিয়ে এসেছে।
বাজারে এখন ২০০ মিলিলিটার ও ৪০ মিলিলিটারের দুটি আকারে সেপনিল ইনস্ট্যান্ট হ্যান্ড স্যানিটাইজার পাওয়া যাচ্ছে। এর মধ্যে ২০০ মিলিলিটার ২০০ টাকায় এবং ৪০ মিলিলিটার ৮০ টকায় বিক্রি হচ্ছে।
স্কয়ার টয়লেট্রিজের নতুন পণ্য সেপনিল ইনস্ট্যান্ট হ্যান্ড স্যানিটাইজারের বৈশিষ্ট্য হলো, এটি যেকোনো জায়গায় যেকোনো সময় সাবান, পানি ও তোয়ালে ছাড়াই ব্যবহার করা যায়, যা হাত জীবাণুমুক্ত করে।
নতুন গ্রাহক বঞ্চনা ও বৈষম্যের শিকার
অপচয় শিল্পে, অথচ আবাসিকে গ্যাস বন্ধ
বিদ্যুৎকেন্দ্র, সার কারখানাসহ গ্যাসভিত্তিক সব শিল্পে জ্বালানির ব্যাপক অপচয় হচ্ছে। আবাসিক গ্রাহকেরাও অপচয় করছেন, তবে শিল্পের তুলনায় তা নগণ্য। মূলত শিল্প-কারখানায় পুরোনো প্রযুক্তির অদক্ষ যন্ত্রপাতির ব্যবহার এই অপচয়ের প্রধান কারণ।
সরকারি হিসাবে বর্তমানে দেশে প্রতিদিন ২৬০ কোটি ঘনফুট গ্যাসের চাহিদার বিপরীতে সরবরাহ করা হচ্ছে ২০০ কোটি ঘনফুটের মতো। অপচয় বন্ধ করা গেলে উৎপাদন না বাড়িয়েও বর্তমান চাহিদার সমান গ্যাস সরবরাহ করা যায়। কিন্তু তা করার উদ্যোগ না নিয়ে নতুন গ্রাহকদের গ্যাস-সংযোগ বন্ধ রেখে পরিস্থিতি মোকাবিলার বৃথা চেষ্টা করা হচ্ছে।
সরকারি-বেসরকারি সূত্রগুলো বলছে, দীর্ঘদিন ধরে সংযোগ বন্ধ রাখায় নতুন গ্রাহকেরা বঞ্চনা ও বৈষম্যের শিকার হয়েছেন। সারা দেশের কয়েক হাজার গ্রাহক নতুন সংযোগ পাওয়ার জন্য প্রয়োজনীয় অর্থ সরকারি কোষাগারে জমা দেওয়াসহ সব প্রক্রিয়া সম্পন্ন করেছেন সংযোগ বন্ধ করার আগেই। তাঁদেরও সংযোগ দেওয়া হচ্ছে না।
এখন আবার সরকারি নীতিনির্ধারকেরা বলছেন, গ্যাসের সরবরাহ বাড়লে শিল্পে সংযোগ অগ্রাধিকার পাবে। অথচ শিল্পে অপচয় প্রায় ৪০ শতাংশ। ব্যবহারও অনেক বেশি। সারা দেশে আবাসিক গ্রাহক গ্যাস ব্যবহার করেন মোট উৎপাদনের মাত্র ১২ শতাংশ। শিল্পে ব্যবহার ৩৩ শতাংশ (ক্যাপটিভ বিদ্যুৎসহ), বিদ্যুতে ৩৯ শতাংশ, সিএনজিতে ৫ ও সার কারখানায় ১০ শতাংশ গ্যাস ব্যবহূত হয়। বাকিটা ব্যবহূত হয় চা-বাগান ও বাণিজ্যিক প্রতিষ্ঠানে।
পেট্রোবাংলার চেয়ারম্যান হোসেন মনসুর অপচয় সম্পর্কে প্রথম আলোকে বলেন, ‘আমরা আসলে হাতির খোরাক জোগাচ্ছি। বিদ্যুৎকেন্দ্র, সার কারখানা ও অন্যান্য শিল্পপ্রতিষ্ঠান হাতির খাদ্যের মতো গ্যাস গিলছে। তাদের গ্যাস ব্যবহারের পরিমাণ স্বাভাবিক হলে বর্তমান অবস্থায়ও অধিকাংশ নতুন গ্রাহককে গ্যাস দেওয়া যেত।’
তিতাসের জরিপ: তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানির জরিপ অনুযায়ী, তাদের বিতরণ এলাকায় অধিকাংশ শিল্পের বয়লার পুরোনো প্রযুক্তির ও জ্বালানি ব্যবহারে অদক্ষ। এ কারণে প্রতিদিন ১৫ কোটি ঘনফুট (১৫০ মিলিয়ন) গ্যাসের অপচয় হচ্ছে।
তিতাসের আওতাধীন এলাকার আবাসিক গ্রাহকদের ব্যবহূত চুলা জ্বালানি ব্যবহারে দক্ষ হলে প্রতিদিন আরও প্রায় পাঁচ কোটি ঘনফুট গ্যাস সাশ্রয় করা সম্ভব বলেও জরিপের ফলাফলে জানা গেছে।
তিতাস ঢাকাসহ দেশের অধিকাংশ এলাকায় গ্যাস বিতরণ করে। বর্তমানে তাদের দৈনিক চাহিদা ১৮০ কোটি ঘনফুটের মতো। চাহিদার তুলনায় সরবরাহ কম থাকায় তিতাস প্রতিদিন পায় ১৬০ কোটি ঘনফুটের মতো। তাদের বিতরণ এলাকার অপচয় বন্ধ করেই তিতাসের বর্তমান এ ঘাটতি পূরণ করা সম্ভব।
বিদ্যুতের অবস্থা শোচনীয়: দেশে সবচেয়ে বেশি গ্যাস ব্যবহূত হচ্ছে বিদ্যুৎ উৎপাদনে (দৈনিক প্রায় ৮০ কোটি ঘনফুট)। বিদ্যুৎ উৎপাদনে গ্যাসের বর্তমান চাহিদা ১০০ কোটি ঘনফুটেরও বেশি। কিন্তু গ্যাসভিত্তিক বিদ্যুৎকেন্দ্রগুলোর জ্বালানি ব্যবহারে গড় দক্ষতা ৬০ শতাংশের মতো। অর্থাৎ এখন যে পরিমাণ জ্বালানি ব্যবহার করে ৬০ মেগাওয়াট বিদ্যুৎ উৎপাদন করা হচ্ছে, ওই একই পরিমাণ গ্যাস ব্যবহার করে ১০০ মেগাওয়াট বিদ্যুৎ উৎপাদিত হতে পারে।
এ জন্য পুরোনো বিদ্যুৎকেন্দ্রের যন্ত্রপাতি পরিবর্তন করা দরকার। একই সঙ্গে নতুন যেসব বিদ্যুৎকেন্দ্র স্থাপিত হচ্ছে, সেগুলোতে জ্বালানি ব্যবহারে দক্ষ যন্ত্রপাতির ব্যবহার নিশ্চিত করা দরকার।
বর্তমানে এক মিলিয়ন ঘনফুট গ্যাস জ্বালিয়ে গড়ে পাঁচ মেগাওয়াটের মতো বিদ্যুৎ উৎপাদন করা হচ্ছে। কিন্তু বিদ্যুৎকেন্দ্রের যন্ত্রপাতি পরিবর্তন করে একই পরিমাণ গ্যাস জ্বালিয়ে আট মেগাওয়াটের বেশি বিদ্যুৎ উৎপাদন করা যায়।
বিষয়টি সম্পর্কে জানতে চাইলে সাবেক তত্ত্বাবধায়ক সরকারের প্রধান উপদেষ্টার জ্বালানি মন্ত্রণালয়ের দায়িত্বপ্রাপ্ত বিশেষ সহকারী ম. তামিম বলেন, পুরোনো বিদ্যুৎকেন্দ্রের যন্ত্রপাতি পরিবর্তন করে এখনকার মতো একই পরিমাণ গ্যাস জ্বালিয়ে অন্তত এক হাজার মেগাওয়াট বেশি বিদ্যুৎ উৎপাদন করা সম্ভব।
ম. তামিম বলেন, তত্ত্বাবধায়ক সরকারের সময় শিল্পের বয়লার ও পুরোনো বিদ্যুৎকেন্দ্রের যন্ত্রপাতি পরিবর্তন করে জ্বালানিদক্ষতা বাড়ানোর একটি কার্যক্রম নেওয়া হয়েছিল। কিছু কাজও হয়েছিল। তবে সময়স্বল্পতায় তা বেশি দূর এগোয়নি।
তবে তিতাস সম্প্রতি তাদের এলাকার আবাসিক গ্রাহকদের প্রিপেইড মিটারের আওতায় আনার একটি পরীক্ষামূলক প্রকল্প কার্যকর করছে। কিন্তু সংশ্লিষ্ট ব্যক্তিরা বলছেন, একটি শিল্পের বয়লার পরিবর্তন করে যে ফল পাওয়া যাবে, এক হাজার আবাসিক গ্রাহককে প্রিপেইড মিটারের আওতায় এনেও সেই ফল পাওয়া যাবে না।
বৈষম্যের শিকার নতুন গ্রাহক: সরকারি-বেসরকারি সংশ্লিষ্ট অনেকেই বলেছেন, জ্বালানির অপচয় বন্ধ না করে নতুন গ্রাহকদের গ্যাস-সংযোগ দেওয়া বন্ধ রেখে সমাজে বৈষম্য সৃষ্টি করা হয়েছে। কারণ, শহরাঞ্চলের গ্রাহকের জন্য সরকারি উদ্যোগে বিকল্প কোনো জ্বালানির সংস্থান করা হয়নি। পাইপলাইনে গ্যাস ব্যবহারকারীদের মাসে দিতে হয় ৪৫০ টাকা। আর এলপি গ্যাস ব্যবহারকারীদের মাসে অন্তত দুটি সিলিন্ডার কিনতে হয়। এর দাম দুই হাজার ৮০০ টাকা। তাও আবার চাহিদা অনুযায়ী পাওয়া যায় না।
জ্বালানির জন্য এলপি গ্যাস সহজলভ্য করা এবং দাম কমানোর যে প্রতিশ্রুতি সরকার দিয়েছিল, তার বাস্তবায়নে কোনো উদ্যোগ নেই। সরকার ইতিমধ্যে ২২টি নতুন কোম্পানিকে এলপি গ্যাস আমদানির লাইসেন্স দিলেও কোনো কোম্পানি এখন পর্যন্ত কাজ শুরু করেনি। অথচ, গ্রাহকের দিক বিবেচনা করলে জ্বালানি নিত্যদিনের একটি অপরিহার্য পণ্য।
১১ কনটেইনার রাসায়নিক ভুয়া ছাড়পত্র বানিয়ে গায়েব!
জাল ছাড়পত্র বানিয়ে চট্টগ্রাম বন্দর থেকে ১১টি কনটেইনার-ভর্তি রাসায়নিক দ্রব্য সরিয়ে নিয়ে গেছেন একজন আমদানিকারকের প্রতিনিধি। গত বৃহস্পতিবার সন্ধ্যার সময় বন্দরের সিসিটি-১ গেট দিয়ে এসব কনটেইনার বের করা হয়। কাস্টম হাউসে এত বড় জালিয়াতির ঘটনা এর আগে ঘটেনি বলে জানা গেছে।
নথিপত্রে দেখা যায়, প্রায় এক কোটি ১১ লাখ টাকা মূল্যের আমদানি করা এসব পণ্যের শুল্ক-কর নির্ধারণ করা হয়েছিল ৬৭ লাখ ৮৬ হাজার ৮৯৭ টাকা। কিন্তু কাস্টম হাউসের হিসাবে এই টাকা পরিশোধের জাল কাগজ বানিয়ে শিপিং এজেন্ট ও বন্দর থেকে প্রয়োজনীয় কাগজপত্র সংগ্রহ করে আমদানিকারকের প্রতিনিধি সিঅ্যান্ডএফ এজেন্ট।
জানতে চাইলে চট্টগ্রাম কাস্টম হাউসের যুগ্ম কমিশনার সৈয়দ মুশফিকুর রহমান গতকাল রোববার প্রথম আলোকে বলেন, ‘আজ (গতকাল রোববার) সকালে বিষয়টি জানার পর যাচাই করে সত্যতা পেয়েছি। পণ্য খালাসকারী সিঅ্যান্ডএফ এজেন্টের সঙ্গে যোগাযোগ করে সাড়া পাওয়া যায়নি। এ ব্যাপারে ফৌজদারি মামলা দায়েরের প্রস্তুতি চলছে। আমদানিকারকের ব্যবসা শনাক্তকরণ নম্বর এবং সিঅ্যান্ডএফ এজেন্টের শনাক্তকরণ নম্বর লক (বন্ধ) করা হয়েছে।’
কাস্টম হাউসের নথিপত্র অনুযায়ী, ঢাকার ২ মৌলভীবাজারে অবস্থিত মেসার্স নিউ সেভেন স্টার কেমিক্যাল ভারত থেকে ১১ কনটেইনারে ২৬৪ টন সোডিয়াম হাইড্রোক্সাইড (কস্টিক সোডা, সলিড কস্টিক সোডা ফ্লেকস) নামে এক ধরনের রাসায়নিক দ্রব্য আমদানি করে। এম ভি দরিয়ান জাহাজ থেকে এসব কনটেইনার গত মাসে বন্দরে খালাস হয়। আমদানিকারক এসব পণ্য খালাসের দায়িত্ব দেন চট্টগ্রামের আসাদগঞ্জে খান বিল্ডিংয়ের দোতলায় অবস্থিত সিঅ্যান্ডএফ এজেন্ট এ অ্যান্ড এস এজেন্সিকে। গত ১২ ডিসেম্বর কাস্টম হাউসের শুল্কায়ন শাখা-দুই থেকে এসব পণ্যের শুল্ক হার নির্ধারণ অর্থাৎ শুল্কায়নও করা হয়। শুল্ক হার নির্ধারণ করা হয় ৬৭ লাখ ৮৬ হাজার ৮৯৭ টাকা।
নিয়মানুযায়ী, এই টাকা কাস্টম হাউসে অবস্থিত সোনালী ব্যাংকের কাস্টমসের হিসাবে জমা দিয়ে ব্যাংক থেকে একটি নম্বর নেওয়া হয়। সেই নম্বর দেখিয়ে কাস্টম হাউসের ‘ট্রেজারি স্পিড’ শাখা থেকে পণ্য খালাসের অনুমতি বা ছাড়পত্র দেওয়া হয়।
কাস্টম হাউসের সূত্র জানায়, আমদানিকারকের প্রতিনিধি এ অ্যান্ড এস এজেন্সি শুল্ক কর জমা দেওয়ার জাল ছাড়পত্র তৈরি করে। গত বৃহস্পতিবার এই ছাড়পত্র নেওয়া হয়েছে বলে জাল কাগজে দেখানো হয়। এই জাল ছাড়পত্র দেখিয়ে শিপিং এজেন্ট ও বন্দর থেকে প্রয়োজনীয় কাগজপত্র সংগ্রহ করে প্রতিষ্ঠানটি। একই দিন অতি দ্রুততায় সব আনুষ্ঠানিকতা শেষ করে সন্ধ্যার সময় বন্দরের সিসিটি-১ গেট দিয়ে কনটেইনার বের করে নেওয়া হয়।
কাস্টম হাউস সূত্র জানায়, গতকাল সকালে এই জালিয়াতির ঘটনার খবর পান অতিরিক্ত কমিশনার মো. মতিউর রহমান। খবর পেয়ে তিনি যুগ্ম কমিশনার সৈয়দ মুশফিকুর রহমানকে দায়িত্ব দেন। এর পরই আসল ঘটনা বেরিয়ে আসে।
এ প্রসঙ্গে কাস্টম হাউসের অতিরিক্ত কমিশনার মো. মতিউর রহমান প্রথম আলোকে বলেন, ‘কাস্টম হাউসে যাতে কোনো অনিয়ম হতে না পারে সে জন্য পুরোপুরি স্বয়ংক্রিয় পদ্ধতি চালু করার পদক্ষেপ নেওয়া হচ্ছে। কারণ স্বয়ংক্রিয় পদ্ধতি পুরোপুরি চালু করা গেলে এ ধরনের জালিয়াতির ঘটনা ঘটত না।’
কাস্টম হাউস সূত্র জানায়, নিয়মানুযায়ী গেট দিয়ে মালামাল নেওয়ার সময় অনলাইনে ছাড়পত্র নম্বর দিয়ে শুল্ক কর পরিশোধ করা হয়েছে কি না—তা যাচাই করা হয়। কিন্তু সিসিটি-১ গেটে অনলাইন পদ্ধতি অচল থাকায় বিষয়টি শনাক্ত করতে পারেননি কাস্টম হাউসের সংশ্লিষ্ট দায়িত্বশীল কর্মকর্তা।
জাল কাগজপত্রে দেখা যায়, ছাড়পত্রের নম্বর দেওয়া হয়েছে ৯১৭৮। ব্যাংকে টাকা পরিশোধের নম্বর দেওয়া হয়েছে ১৫০৩। এই দুটি নম্বরই ভুয়া বলে কাস্টমস কর্মকর্তারা শনাক্ত করেন। এই নম্বরে কোনো টাকা জমা হয়নি।
এ বিষয়ে জানতে সিঅ্যান্ডএফ এজেন্ট মেসার্স এ অ্যান্ড এস এজেন্সিজের কার্যালয়ে ফোন করা হলে মো. রিপন নামের এক ব্যক্তি প্রথম আলোকে বলেন, ‘প্রতিষ্ঠানের মালিক আমাকে বসিয়ে রেখে বাইরে চলে গেছেন।’ বিষয়টি নিয়ে তিনি কথা বলতে রাজি হননি। এরপর দফায় দফায় যোগাযোগ করা হলেও কাউকে পাওয়া যায়নি।
কাস্টম হাউসের নথিতে দেখা যায়, মেসার্স এ অ্যান্ড এজেন্সি কাস্টম হাউস থেকে ১৯৯৬ সালে পণ্য খালাসের লাইসেন্স পায়।
কাস্টম হাউসের একজন কর্মকর্তা জানান, এই প্রতিষ্ঠানের গত ছয় মাসের পণ্য খালাসের তথ্য সংগ্রহ করা হচ্ছে। এ ছাড়া এই প্রতিষ্ঠান খালাস করবে এমন কোনো পণ্য বন্দরে আছে কি না, তাও যাচাই করা হচ্ছে।


এনবিআরের প্রজ্ঞাপন
শেয়ারে অবৈধ অর্থ বিনিয়োগ করা যাবে না
বৈধ উপায়ে অপ্রদর্শিত আয় শেয়ার-বাজারে বিনিয়োগ করলে কোনো প্রশ্ন করবে না জাতীয় রাজস্ব বোর্ড (এনবিআর)। গতকাল রোববার এ-সংক্রান্ত একটি প্রজ্ঞাপন জারি করে সংস্থাটি বলেছে, এনবিআর আইনের বাইরে অন্য কোনো আইনে বর্ণিত অপরাধ সংঘটনের মাধ্যমে অর্জিত আয়ের ক্ষেত্রে প্রজ্ঞাপনের এ সুবিধা প্রযোজ্য হবে না।
এনবিআর কালোটাকা উল্লেখ না করে বলেছে, বৈধ উপায়ে অর্জিত কর অনারোপিত আয়। প্রজ্ঞাপন অনুযায়ী, চলতি অর্থবছর ১০ শতাংশ হারে কর দিয়ে শেয়ারবাজারে কালোটাকা বিনিয়োগ করা যাবে। এ জন্য চলতি বছরের ১৫ জুলাইয়ের মধ্যে সংশ্লিষ্ট উপকর কমিশনারের কাছে নির্ধারিত ছকে বিনিয়োগসংক্রান্ত ঘোষণা দিতে হবে। ঘোষণাপত্রের সঙ্গে কর পরিশোধসংক্রান্ত পে-অর্ডার, বিনিয়োগ কোষ বা পোর্টফোলিও বিবরণী এবং বিও (বেনিফিশিয়ারি ওনার্স) হিসাবের লেজার কপিও জমা দিতে হবে। এই ঘোষণার মাধ্যমে বিনিয়োগ করা টাকা ২০১৩ সালের ৩০ জুনের মধ্যে উত্তোলন বা স্থানান্তর করা যাবে না।
এ ছাড়া ২০১১ সালের ৩০ জুনের মধ্যে কারও কর ফাঁকি উদ্ঘাটিত হওয়ার পর আয়কর অধ্যাদেশ অনুযায়ী কার্যক্রম পরিচালিত হলে তিনি এই সুবিধা পাবেন না।
এনবিআর সূত্রে জানা গেছে, চলতি অর্থবছরের বাজেট ঘোষণার সময় বিনা প্রশ্নে ১০ শতাংশ হারে কর দিয়ে অপ্রদর্শিত আয় শেয়ারবাজারে বিনিয়োগের সুযোগ দেয় এনবিআর। কিন্তু এই সুযোগ নিয়ে যাঁরা শেয়ারবাজারে বিনিয়োগ করবেন, তাঁদের আয়ের উৎস সম্পর্কে সরকারের অন্য সংস্থাগুলো বিশেষ করে দুর্নীতি দমন কমিশন (দুদক) প্রশ্ন করবে কি না, তা নিয়ে বিভ্রান্তি তৈরি হয়। বিভ্রান্তি দূর করতেই এ প্রজ্ঞাপন জারি করল এনবিআর।
এদিকে, গত নভেম্বর মাসে মুদ্রা পাচারবিরোধী আন্তর্জাতিক সংস্থা এশিয়া প্যাসিফিক গ্রুপ অন মানি লন্ডারিংয়ের এক প্রতিনিধিদল বাংলাদেশ সফর করে। সফরকালে প্রতিনিধিদল সরকারের কাছে প্রশ্ন তোলে, পাচার করা অর্থ কিংবা সন্ত্রাসী কার্যক্রমে ব্যবহূত অর্থ শেয়ারবাজারে বিনিয়োগ হলে তা কীভাবে চিহ্নিত করা হবে। এই সফরের পরই এনবিআর নিজের অবস্থান ব্যাখ্যা করে।
দরপতনে বিনিয়োগকারীদের বিক্ষোভ
দেশের পুঁজিবাজারে আজ সোমবার দরপতনের মধ্য দিয়ে লেনদেন চলছে। এতে পুঁজি হারিয়ে বিক্ষুব্ধ বিনিয়োগকারীরা রাজধানীর মতিঝিলে ঢাকা স্টক এক্সচেঞ্জের (ডিএসই) সামনে বিক্ষোভ শুরু করেছেন। একপর্যায়ে ডিএসইর সামনের সড়কের একপাশে যান চলাচল বন্ধ হয়ে যায়। এটি নতুন বছরে বিনিয়োগকারীদের প্রথম বিক্ষোভ।
প্রত্যক্ষদর্শীরা জানায়, আজ বেলা সোয়া ১২টার দিকে ডিএসইর সাধারণ মূল্যসূচক ১০০ পয়েন্ট বেশি পড়ে গেলে বিনিয়োগকারীরা রাস্তায় নেমে আসেন। তাঁরা ডিএসইর সামনে অবস্থান নিয়ে বিক্ষোভ শুরু করেন। বেলা পৌনে একটার দিকে তাঁরা ডিএসইর সামনের সড়কে অবরোধ করে বিক্ষোভ করতে থাকেন। এতে ওই সড়কের এক পাশে যান চলাচল বন্ধ হয়ে যায়।
পরে বেলা পৌনে চারটার দিকে সড়কে যান চলাচল স্বাভাবিক হয়।
এ সময় বিনিয়োগকারীরা অর্থমন্ত্রী, বাংলাদেশ ব্যাংকের গভর্নর, এসইসির চেয়ারম্যান ও ডিএসইর সভাপতির বিরুদ্ধে বিভিন্ন স্লোগান দেন। এ ছাড়া দরপতনের কারণ হিসেবে তাঁরা এনবিআরের একটি প্রজ্ঞাপনকে দায়ী করেও বক্তব্য দেন। অপ্রদর্শিত অর্থ পুঁজিবাজারে বিনিয়োগের ব্যাপারে গতকাল রোববার এনবিআর ওই প্রজ্ঞাপন জারি করে।
প্রজ্ঞাপনে বলা হয়, ‘বৈধ উপায়ে অপ্রদর্শিত আয় শেয়ারবাজারে বিনিয়োগ করলে কোনো প্রশ্ন করবে না জাতীয় রাজস্ব বোর্ড (এনবিআর)’। প্রজ্ঞাপনে সংস্থাটি আরও জানায়, এনবিআর আইনের বাইরে অন্য কোনো আইনে বর্ণিত অপরাধ সংঘটনের মাধ্যমে অর্জিত আয়ের ক্ষেত্রে প্রজ্ঞাপনের এ সুবিধা প্রযোজ্য হবে না।
মার্চেন্ট ব্যাংককে মূল কাজে থাকার আহ্বান
মার্চেন্ট ব্যাংকগুলোর কার্যক্রমে আইন ভঙ্গ করা ও অমনিবাস হিসাবের মাধ্যমে কারসাজি হওয়ার অভিযোগ করেছে পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি)।
এসইসির কর্মকর্তারা নতুন নতুন কোম্পানিকে বাজারে আনা, পত্রকোষ (পোর্টফোলিও) ব্যবস্থাপনা ও আন্ডার-রাইটিংয়ের কাজে জোর দেওয়ার জন্য মার্চেন্ট ব্যাংকারগুলোকে তাগিদ দেন।
অবশ্য এর জবাবে মার্চেন্ট ব্যাংকের অমনিবাস হিসাব কারসাজির হাতিয়ার নয় বলে দাবি করেছেন মার্চেন্ট ব্যাংকাররা। তাঁরা বলেছেন, শেয়ারবাজারে লেনদেনের ক্ষেত্রে অমনিবাস হিসাব বিশ্বব্যাপী স্বীকৃত একটি পন্থা। এটি কোনো ভুতুরে হিসাব নয়। স্বচ্ছতার সঙ্গেই অমনিবাস হিসাব পরিচালিত হয়।
তাঁরা অবশ্য এও বলেন, বিচ্ছিন্নভাবে অমনিবাস হিসাবে কিছু অনিয়ম ঘটে থাকতে পারে। তবে সেটি বিও (বেনিফিশিয়ারি ওনার্স) হিসাবের বেলায়ও ঘটতে পারে।
গতকাল ঢাকার একটি হোটেলে বাংলাদেশ মার্চেন্ট ব্যাংকার্স অ্যাসোসিয়েশন (বিএমবিএ) আয়োজিত ‘পুুঁজিবাজারে মার্চেন্ট ব্যাংকারদের ভূমিকা’ শীর্ষক এক সেমিনারে প্রশ্নোত্তর পর্বে মার্চেন্ট ব্যাংকাররা এ বক্তব্য দেন।
এর আগে সকালে এই অনুষ্ঠানে এসইসির সদস্য এ সালাম সিকদার অভিযোগ করেন, ‘মার্চেন্ট ব্যাংকের অমনিবাস হিসাবের অধীনে অনেক নিয়মবহির্ভূত কর্মকাণ্ড চালানো হচ্ছে, যা বাজারের জন্য খুবই ক্ষতিকর।’
সালাম সিকদার আরও বলেন, প্রান্তিক ঋণ (মার্জিন লোন) বিতরণের ক্ষেত্রে অধিকাংশ মার্চেন্ট ব্যাংক আইন ভঙ্গ করেছে। ঋণ-অযোগ্য শেয়ারেও তারা ঋণ দিয়েছে। মার্চেন্ট ব্যাংকগুলোর এ ধরনের আচরণ কারও কাম্য নয়।
অনুষ্ঠানে এসইসির অপর সদস্য আরিফ খান বলেন, ‘মার্চেন্ট ব্যাংকগুলো তাদের মূল দায়িত্ব বা কাজ থেকে সরে এসেছে। ব্যাংকগুলো এখন শুধু প্রান্তিক ঋণ ব্যবস্থাপনার কাজ করছে।’
আরিফ খান জানান, পুঁজিবাজারকে হুজুগ ও গুজব থেকে বের করে আনতে আগামী তিন মাসের মধ্যে পেশাগত গবেষণা ও পরামর্শসেবা চালু করা হবে। এ জন্য বিধিমালা ও গাইডলাইন প্রণয়নের কাজ চলছে। এটি চূড়ান্ত হলেই পরামর্শসেবার জন্য সংশ্লিষ্ট ব্যক্তিদের লাইসেন্স দেওয়া হবে।
সেমিনারে প্রধান অতিথির বক্তব্যে এসইসির চেয়ারম্যান এম খায়রুল হোসেন ঋণনির্ভর কার্যক্রমের বাইরে পরামর্শসেবাসহ নানা ধরনের সেবা চালুর জন্য মার্চেন্ট ব্যাংকগুলোর প্রতি আহ্বান জানিয়েছেন।
বিএমবিএর সভাপতি মোহাম্মদ এ হাফিজের সভাপতিত্বে সেমিনারে আরও উপস্থিত ছিলেন এসইসির সদস্য আমজাদ হোসেন, সেন্ট্রাল ডিপোজিটরি বাংলাদেশ লিমিটেডের ব্যবস্থাপনা পরিচালক এম এ সামাদ, ঢাকা স্টক এক্সচেঞ্জের সভাপতি শাকিল রিজভী, চট্টগ্রাম স্টক এক্সচেঞ্জের সভাপতি আল মারুফ খান এবং বাংলাদেশ ইনস্যুরেন্স অ্যাসোসিয়েশনের সভাপতি শেখ কবির হোসেন। সেমিনারে ব্র্যাক ইপিএল ইনভেস্টমেন্ট লিমিটেডের ব্যবস্থাপনা পরিচালক ও প্রধান নির্বাহী কর্মকর্তা (সিইও) খালেদ ফারাজী এবং আইডিএলসি ইনভেস্টমেন্টের প্রধান নির্বাহী কর্মকর্তা মনিরুজ্জামান দুটি প্রবন্ধ উপস্থাপন করেন।


জ্বালানি দ্রুত পৌঁছাতে তেলবাহী রেলগাড়ির আধুনিকায়ন হচ্ছে
সৈয়দপুর রেলওয়ে কারখানায় তেলবাহী রেলগাড়ির গতি বাড়াতে সংযোজন করা হচ্ছে ভ্যাকুয়াম ব্রেক
সৈয়দপুরে অবস্থিত দেশের বৃহত্তম রেলওয়ে কারখানায় এখন ট্যাংক ওয়াগন বা তেলবাহী গাড়ির গতি বাড়ানোর কার্যক্রম জোরেশোরে চলছে।
সৈয়দপুর রেলওয়ে কারখানা সূত্রে জানা যায়, এখানকার ওয়াগন শপে এরই মধ্যে ৩০টি পুরাতন ট্যাংক ওয়াগনে (বিটিও) ভ্যাকুয়াম ব্রেক সংযোজন করা হয়েছে। এ ছাড়া এ ট্যাংক থেকে দ্রুত তেল খালাসের জন্য বটম ডেলিভারি সিস্টেম চালু করেছেন কারখানার কারিগরেরা। এর ফলে এখন থেকে আর মান্ধাতা আমলের জটিল উপায়ে তেল খালাস করতে হবে না।
এসব ট্যাংক ওয়াগনের সব কটিই ব্রডগেজ (বড়) লাইনের। এসব ওয়াগন খুলনার ফুয়েল ডিপো থেকে তেল সংগ্রহ করে তা দেশের বিভিন্ন তেল ডিপোর উদ্দেশ্যে নিয়ে যাবে।
সংশ্লিষ্ট রেলওয়ে প্রকৌশলীরা জানান, দীর্ঘদিনের পুরাতন এসব ট্যাংক ওয়াগনে আধুনিক ব্রেক-ব্যবস্থা ছিল না। ভ্যাকুয়াম ব্রেক ব্যবস্থা না থাকায় এগুলোর গতিও ছিল মন্থর। মাত্র ৪০ কিলোমিটার গতিতে চলত এসব ওয়াগন। যে কারণে গন্তব্যে জ্বালানি পৌঁছে দিতে অনেক সময় লাগত। এ অবস্থায় সেচ মৌসুমে দ্রুত কৃষকের কাছে জ্বালানি পৌঁছে দিতে রেলওয়ে কর্তৃপক্ষ ট্যাংক ওয়াগনগুলোতে ভ্যাকুয়াম ব্রেক সংযোজনের উদ্যোগ নেয়। এতে করে ট্যাংক ওয়াগনগুলো এখন দ্বিগুণ গতিতে অর্থাৎ ৮০ কিলোমিটার গতিতে চলাচল করতে পারবে।
কারখানার কর্মকর্তারা জানান, প্রতিটি ওয়াগন মেরামতে মাত্র পাঁচ লাখ টাকা ব্যয় হয়েছে।
সৈয়দপুর রেলওয়ে কারখানার বিভাগীয় তত্ত্বাবধায়ক (ডিএস) মঞ্জুর-উল-আলম চৌধুরী প্রথম আলোকে জানান, ‘ডিজেল ও ফার্নেস ওয়েল পরিবহনে ট্যাংক ওয়াগন বিশেষ ভূমিকা রাখছে। আমরা এর গতি বাড়াতে ঊর্ধ্বতন কর্তৃপক্ষের নির্দেশে ওয়াগনগুলো আপগ্রেড করার উদ্যোগ নিয়েছি।’
দুই মাসের মধ্যেই দৌলতগঞ্জ স্থলবন্দর আবার চালু হবে
দুই মাসের মধ্যে চুয়াডাঙ্গার দৌলতগঞ্জ স্থলবন্দর নতুনভাবে চালু করা হবে। এটি হলে পশ্চিমবঙ্গের নদীয়ার মাঝদিয়া হয়ে সড়কপথে দুই দেশের মধ্যে বাণিজ্যিক যোগাযোগ বাড়বে। দৌলতগঞ্জ-মাঝদিয়া স্থলবন্দর পুনরায় চালুর সম্ভাব্যতা যাচাই শেষে গত শনিবার বাংলাদেশ স্থলবন্দর কর্তৃপক্ষের চেয়ারম্যান এ কে এম ইয়াহিয়া চৌধুরী সাংবাদিকদের এসব তথ্য জানান।
স্থলবন্দরটির অবকাঠামো পর্যবেক্ষণ ও সম্ভাব্যতা যাচাইয়ের জন্য স্থলবন্দর কর্তৃপক্ষের চেয়ারম্যান শনিবার ওই এলাকা পরিদর্শন করেন। তাঁর সঙ্গে ছিলেন চুয়াডাঙ্গার জেলা প্রশাসক ভোলা নাথ দে, ৩৫ বর্ডার গার্ড ব্যাটালিয়নের অধিনায়ক লে. কর্নেল সুলতান আহমেদ, স্থলবন্দর কর্তৃপক্ষের তত্ত্বাবধায়ক প্রকৌশলী খন্দকার আবু মনসুর আহমেদ, উপজেলা নির্বাহী কর্মকর্তা সাজেদুর রহমান, চুয়াডাঙ্গা চেম্বারের সভাপতি হাবিবুর রহমান, কুষ্টিয়ার কাস্টম কর্মকর্তা এস এম শামসুজ্জামান, রাজস্ব কর্মকর্তা প্রভাষ কুমার বিশ্বাস প্রমুখ।
কর্তৃপক্ষের চেয়ারম্যান পরে জীবননগর সিঅ্যান্ডএফ ব্যবসায়ী এবং স্থানীয় প্রতিনিধিদের সঙ্গে মতবিনিময় করেন।
স্থানীয় সিঅ্যান্ডএফ ব্যবসায়ী সমিতির সাধারণ সম্পাদক আবদুল হক বলেন, এই স্থলবন্দর চালু হলে ঢাকা থেকে কলকাতার দূরত্ব ১০০ কিলোমিটার কমে যাবে। ব্যবসায়ীরাও আর্থিকভাবে লাভবান হবেন। তা ছাড়া বেনাপোল স্থলবন্দরের ওপরও চাপ কমবে।
তিন দিন ধরে যমুনা সার কারখানায় উৎপাদন বন্ধ
জামালপুরের সরিষাবাড়ীতে অবস্থিত যমুনা সার কারখানা কোম্পানি লিমিটেডের (জেএফসিএল) অ্যামোনিয়া প্ল্যান্টে কন্ট্রোল বাল্ব খুলে যাওয়ায় তিন দিন ধরে সার উৎপাদন বন্ধ রয়েছে।
জানা গেছে, গত শুক্রবার ভোরের দিকে জেএফসিএলের অ্যামোনিয়া প্ল্যান্টে কন্ট্রোল বাল্ব খুলে যায়। এ সময় বিকট শব্দ হওয়ায় কারখানার আশপাশের এলাকায় আতঙ্ক ছড়িয়ে পড়ে। কন্ট্রোল বাল্ব খুলে যাওয়ার কারণে জেএফসিএলে অ্যামোনিয়া ও ইউরিয়া উভয় প্ল্যান্টে সার উৎপাদন বন্ধ হয়ে যায়।
যমুনা সার কারখানা কোম্পানি লিমিটেডের (জেএফসিএল) ব্যবস্থাপনা পরিচালক অচিন্ত্য কুমার দেব এ প্রসঙ্গে প্রথম আলোকে জানান, অ্যামোনিয়া প্ল্যান্টে যান্ত্রিক ত্রুটি দেখা দেওয়ায় সার উৎপাদন বন্ধ রয়েছে। শিগগিরই এ ত্রুটি সারিয়ে কারখানায় আবার সার উৎপাদনে যাওয়া সম্ভব হবে বলে তিনি উল্লেখ করেন


পুঁজিবাজারে ব্যাপক দরপতন
দেশের পুঁজিবাজারে আজ সোমবার ব্যাপক দরপতন হয়েছে। দিনের লেনদেন শেষে দুই স্টক এক্সচেঞ্জে লেনদেন হওয়া প্রায় সব কোম্পানির দরপতন হয়েছে। এর ফলে সূচকের ব্যাপক পতন হয়েছে। আর ঢাকা স্টক এক্সচেঞ্জের (ডিএসই) সাধারণ মূল্যসূচক আজ ৫০০০ পয়েন্টের নিচে নেমে এসেছে।
বাজার-সংশ্লিষ্ট ব্যক্তিরা বলছেন, মুদ্রাবাজারে সুদের হারের যে সীমা ছিল, বাংলাদেশ ব্যাংকের পক্ষ থেকে তা তুলে দেওয়া এবং অপ্রদর্শিত অর্থ পুঁজিবাজারে বিনিয়োগের ব্যাপারে জাতীয় রাজস্ব বোর্ডের (এনবিআর) গতকাল জারি করা প্রজ্ঞাপন বিনিয়োগকারীদের মধ্যে বিরূপ প্রভাব ফেলছে, যা দরপতনের অন্যতম কারণ।
এ ব্যাপারে ডিএসইর পরিচালক আহমেদ রশিদ লালী বলেন, এমনিতেই পুঁজিবাজারে তারল্যসংকট বিরাজ করছে। এ অবস্থায় মুদ্রাবাজারে সুদের হার বেড়ে যাওয়ায় পুঁজিবাজার থেকে মুদ্রাবাজারে অর্থ চলে যাচ্ছে। এর ফলে অনেকে মুদ্রাবাজারে বিনিয়োগে আগ্রহী হচ্ছেন, যা পুঁজিবাজারে দরপতনের অন্যতম কারণ। এ ছাড়া এনবিআরের গতকাল জারি করা প্রজ্ঞাপনও বিনিয়োগকারীদের মধ্যে বিরূপ প্রভাব ফেলেছে। এই দুটি বিষয় মূলত দরপতন ত্বরান্বিত করেছে বলেও মনে করেন তিনি। এ অবস্থায় এনবিআরের পক্ষ থেকে বিষয়টি ব্যাখ্যা দেওয়া উচিত বলে মন্তব্য করেন তিনি।
ডিএসইর ওয়েবসাইট সূত্রে জানা যায়, আজ ডিএসইর সাধারণ মূল্যসূচক ৩.৩৩ শতাংশ বা ১৬৭.৬৯ পয়েন্ট কমে ৫০০০ পয়েন্টের নিচে নেমে ৪৮৬৪.৩০ পয়েন্টে দাঁড়িয়েছে। এর আগে গত ১৮ ডিসেম্বর সর্বশেষ সূচক ৪৯৯৬ পয়েন্টে নামে।
সূচকের নিম্নমুখী প্রবণতার মধ্য দিয়ে আজ ডিএসইতে লেনদেন শুরু হয়। পাঁচ মিনিটের মাথায় সূচক ১২৫ পয়েন্ট কমে যায়। সূচকের নিম্নমুখী এই প্রবণতা সারা দিন অব্যাহত থাকে।
আজ ডিএসইতে মোট ২৫৬টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৪২টিরই দাম কমেছে। বেড়েছে মাত্র ১০টির আর অপরিবর্তিত রয়েছে চারটি প্রতিষ্ঠানের দাম। আজ স্টক এক্সচেঞ্জটিতে ৩১৮ কোটি টাকার শেয়ারের লেনদেন হয়েছে, যা গতকালের চেয়ে ৭১ কোটি টাকা বেশি।
দিন শেষে ডিএসইতে লেনদেনে শীর্ষে থাকা ১০টি প্রতিষ্ঠান হলো গ্রামীণফোন, এনবিএল, ইউনাইটেড এয়ার, আরএন স্পিনিং, বেক্সিমকো, সায়হাম টেক্সটাইল, সোস্যাল ইসলামী ব্যাংক, আফতাব অটো, কেয়া কসমেটিকস ও ফু-ওয়াং সিরামিকস।
অন্যদিকে চট্টগ্রাম স্টক এক্সচেঞ্জের (সিএসই) সার্বিক মূল্যসূচক ৩৩৪.৬০ পয়েন্ট কমে ১৪০২৯.১৮ পয়েন্টে দাঁড়িয়েছে। সিএসইতে লেনদেন হওয়া ১৮৪টি প্রতিষ্ঠানের মধ্যে ১৬৭টিরই দাম কমেছে। বেড়েছে মাত্র ছয়টির আর অপরিবর্তিত রয়েছে দুটি প্রতিষ্ঠানের শেয়ারের দাম। সিএসইতে আজ ৪২ কোটি টাকার লেনদেন হয়েছে, যা গতকালের চেয়ে ১১ কোটি টাকা বেশি।
লেনদেনযোগ্য শেয়ারের সংজ্ঞা নির্ধারণ
বাদ পড়বে পাঁচ ধরনের শেয়ার
শেয়ারবাজারে তালিকাভুক্ত কোম্পানির লেনদেনযোগ্য শেয়ারের (ফ্রি-ফ্লোট) সংজ্ঞা নির্ধারণ করেছে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) গঠিত কমিটি।
গতকাল রোববার কমিটির এক বৈঠকে এ সংজ্ঞা নির্ধারণ করা হয়। তবে এখনো তা কমিশনের কাছে জমা দেওয়া হয়নি।
কমিশন সূত্র জানিয়েছে, কমিটির প্রতিবেদন হাতে পাওয়ার পর পর্যালোচনা করে এসইসি ফ্রি-ফ্লোটের সংজ্ঞা চূড়ান্ত করবে।
এর আগে এসইসি জানিয়েছে, শুধু লেনদেনযোগ্য শেয়ারের ভিত্তিতে শেয়ারবাজারে নতুন সূচক চালু করা হবে।
কিন্তু এত দিন লেনদেনযোগ্য শেয়ারের সুনির্দিষ্ট কোনো সংজ্ঞা ছিল না। তাই কমিশন লেনদেনযোগ্য শেয়ারের সংজ্ঞা ঠিক করতে এসইসির সদস্য আরিফ খানের নেতৃত্বে একটি কমিটি গঠন করে। কমিটিকে ১৫ দিনের মধ্যে তাদের প্রতিবেদন জমা দিতে বলা হয়।
সে নির্দেশনা অনুযায়ী, গতকাল রোববার আরিফ খানের নেতৃত্বে গঠিত কমিটি ফ্রি-ফ্লোট শেয়ারের সংজ্ঞা নির্ধারণ করে। আজকালের মধ্যে তা আনুষ্ঠানিকভাবে কমিশনে জমা দেওয়া হবে। কমিশনই এ ব্যাপারে চূড়ান্ত সিদ্ধান্ত গ্রহণ করবে।
সংশ্লিষ্ট সূত্র জানায়, কমিটি ফ্রি-ফ্লোটের যে সংজ্ঞা নির্ধারণ করেছে, তাতে বলা হয়েছে, তালিকাভুক্ত কোম্পানির উদ্যোক্তা, প্লেসমেন্ট, লকইন (বিক্রি নিষিদ্ধ) ও সরকারের হাতে থাকা শেয়ার ওই কোম্পানির লেনদেনযোগ্য শেয়ার হিসেবে গণ্য হবে না। পাশাপাশি কোনো প্রতিষ্ঠান বা ব্যক্তির হাতে যদি কোনো কোম্পানির ৫ শতাংশের বেশি শেয়ার থাকে, তাহলে ওই অংশটুকুও ফ্রি-ফ্লোট শেয়ার হিসেবে গণ্য হবে না। ৫ শতাংশের বেশি শেয়ারধারণকে কমিটি কৌশলগত ধারণ হিসেবে বিবেচনায় নিয়েছে। সব মিলিয়ে পাঁচ ধরনের (ক্যাটাগরি) শেয়ারকে লেনদেনযোগ্য হিসেবে ধরা হয়নি। তবে যখন এসব শেয়ার সরাসরি বাজারে লেনদেনে চলে আসবে (যেমন: লকইন সীমা শেষ হলে), তখন আবার তা লেনদেনযোগ্য বিবেচিত হবে।
উল্লিখিত পাঁচ ধরনের শেয়ারের বাইরে কোম্পানির যেসব শেয়ার থাকবে, সেগুলোই কেবল লেনদেনযোগ্য শেয়ার হিসেবে বিবেচনা করা হবে।
ধরা যাক, তালিকাভুক্ত কোনো একটি কোম্পানির মোট শেয়ারের পরিমাণ দুই লাখ। এর মধ্যে উদ্যোক্তাদের হাতে রয়েছে ২৫ হাজার, প্লেসমেন্টে বরাদ্দ রয়েছে ২৫ হাজার, সরকারের হাতে আছে ২৫ হাজার ও লকইনে রয়েছে আরও ২৫ হাজার শেয়ার। সব মিলিয়ে এ চার ধরনের কোম্পানিটির এক লাখ শেয়ার বরাদ্দ রয়েছে। আর প্রাতিষ্ঠানিক ও ব্যক্তিশ্রেণীর বিনিয়োগকারীর হাতে কৌশলগত কারণে কোম্পানিটির ৫ শতাংশ বা ১০ হাজার শেয়ার রয়েছে।
ফ্রি-ফ্লোটের নতুন সংজ্ঞা অনুযায়ী, তালিকাভুক্ত ওই কোম্পানির ৯০ হাজার শেয়ারই কেবল লেনদেনযোগ্য শেয়ার হিসেবে বিবেচিত হবে।


বিমা প্রতিনিধিদের বিষয়ে আইডিআরএর প্রজ্ঞাপন
আগে প্রিমিয়ামের অর্থ জমা পরে চেকে কমিশনের টাকা
দেশের সাধারণ বিমা কোম্পানিগুলোতে ভুয়া প্রতিনিধিদের (এজেন্ট) নামে ব্যাপকভাবে আইন-কানুনের লঙ্ঘন চলছে।
ব্যাংক ব্যবস্থাপক ও কোম্পানি কর্তৃপক্ষ যৌথভাবেই এমন ঘটনার সঙ্গে জড়িত। বিষয়টি নজরে আসায় তা দূর করার উদ্যোগ নিয়েছে বিমা উন্নয়ন ও নিয়ন্ত্রণ কর্তৃপক্ষ (আইডিআরএ)।
আইডিআরএ গতকাল রোববার দেশের ৪৩টি সাধারণ বিমা কোম্পানির উদ্দেশে এক প্রজ্ঞাপন জারি করে বলেছে, দীর্ঘদিন থেকেই প্রতিনিধিদের নামে বিমা কোম্পানিগুলোতে অসাধু চর্চা চলছে।
বিমাশিল্পের স্বার্থে এখন থেকে আর বিমা প্রতিনিধিদের কমিশনের টাকা প্রিমিয়ামের সঙ্গে সমন্বয় করা যাবে না। আগে প্রিমিয়ামের অঙ্ক জমা দিতে হবে, তারপর প্রতিনিধিদের কমিশনের টাকা পরিশোধ করা হবে।
শুধু তাই নয়, কমিশনের টাকা এখন থেকে ব্যাংক হিসাবে দেয় (অ্যাকাউন্টপেয়ি) চেকের মাধ্যমে পরিশোধ করতে হবে। বিষয়টি কার্যকর হবে আগামী ১ মার্চ থেকে।
প্রজ্ঞাপনে বলা হয়েছে, কোনো অবস্থাতেই বিমা কোম্পানির পলিসি অথবা কভারনোটের টাকা প্রিমিয়ামের সঙ্গে সমন্বয় করা যাবে না। আর, একটি পলিসি খোলা হলে প্রতিনিধিদের যে কমিশন দেওয়া হয়, তা তাঁদের দিতে হবে চেকের মাধ্যমে। আবার, আইডিআরএ থেকে নিবন্ধন নেওয়া প্রতিনিধি বা ব্রোকার ছাড়া কেউ এই কমিশন পাবেন না।
এতে বলা হয়, এখন থেকে বিমা কোম্পানির প্রধান কার্যালয়, মুখ্য কার্যালয় ও শাখা কার্যালয়কে তাদের সব ব্যাংক হিসাবের তথ্য মাসিক ভিত্তিতে সংরক্ষণ করতে হবে। সংরক্ষণের পদ্ধতি এমন হতে হবে, যাতে কোনো পরিদর্শন দল বা নিরীক্ষা দলের কাছে তা সহজ ও বোধগম্য হয়।
এসব ব্যাংক হিসাবে কত টাকা প্রিমিয়াম এল (প্রিমিয়াম ইনফ্লো) বা কত টাকা কমিশন হিসেবে দেওয়া হলো (কমিশন আউটফ্লো), তারও উল্লেখ থাকতে হবে।
ব্যাংক হিসাব ছাড়াও প্রিমিয়াম, কভারনোট, পেটিক্যাশ, কমিশন ইত্যাদি তথ্যও স্পষ্টভাবে সংরক্ষণ করতে হবে বলে প্রজ্ঞাপনে জানানো হয়েছে।
আইডিআরএ ও বিমা খাতের সঙ্গে সংশ্লিষ্ট ব্যক্তিদের সঙ্গে কথা বলে জানা গেছে, দেশের ৪৩টি সাধারণ বিমা কোম্পানিতে প্রায় ৬০ হাজার প্রতিনিধি রয়েছেন, যাঁদের বেশির ভাগ ভুয়া। যেসব কোম্পানির ব্যবসার আওতা বড়, সেগুলোর ভুয়া প্রতিনিধির সংখ্যাও বেশি।
তবে প্রতিনিধি হিসেবে কাজ করার জন্য লাইসেন্স দেয় আইডিআরএ। কিন্তু কাগজে-কলমে নাম থাকলেও প্রতিনিধি হিসেবে বাস্তবে এদের বেশির ভাগেরই কোনো অস্তিত্ব নেই। তাই প্রতিনিধিদের কমিশন বাবদ পুরো টাকাই হয় ভাগাভাগি হচ্ছে, নয় প্রিমিয়ামের সঙ্গে সমন্বয় করা হচ্ছে।
বিমা আইন, ২০১০ অনুমোদিত হলেও বিধিমালা তৈরি না হওয়ায় এখনো দেশের বিমা খাত পরিচালিত হচ্ছে ১৯৩৮ সালের বিমা আইন অনুযায়ী। এই আইনের ৪০(১) ধারা অনুযায়ী বিমা ব্যবসার কমিশন পাওয়ার কথা বিমা প্রতিনিধিদের।
যোগাযোগ করলে আইডিআরএর চেয়ারম্যান এম শেফাক আহমেদ ভূঁইয়া বিমা প্রতিনিধির অস্তিত্বের কথা স্বীকার করেন। প্রথম আলোকে তিনি বলেন, দীর্ঘদিন ধরে অবহেলিত থাকার কারণে এত দিন বিমা খাতে অনেক বিধিবহির্ভূত কাজই হয়েছে। আইডিআরএর পক্ষ থেকে চেষ্টা করা হচ্ছে খাতটিকে সুশৃঙ্খল করার।
সিটি জেনারেল ইন্স্যুরেন্স কোম্পানির একজন কর্মকর্তা প্রথম আলোকে বলেন, বিমার কমিশন নিয়ন্ত্রণ করেন মূলত ব্যাংকের শাখা ব্যবস্থাপকেরা। এখন এটি দূর হবে।
যোগাযোগ করা হলে বাংলাদেশ ইন্স্যুরেন্স অ্যাসোসিয়েশনের (বিআইএ) সভাপতি শেখ কবির হোসেন যথেষ্ট সময় দিয়ে আইডিআরএ এই প্রজ্ঞাপন জারি করেছে বলে একে স্বাগত জানান। তিনিও মনে করেন, চেকের মাধ্যমেই বিমা প্রতিনিধিদের কমিশনের টাকা পরিশোধ করা উচিত, যা এত দিন ছিল না।


জাহাজ নির্মাণ নিয়ে প্রদর্শনী ১৯ জানুয়ারি থেকে
১০ বছরে হাজার কোটি ডলার রপ্তানি সম্ভব
জাহাজ নির্মাণ ও জাহাজভাঙা এবং নৌ-স্থাপত্যশিল্পের জন্য বাংলাদেশের ব্যাপক সম্ভাবনা আছে। ইতিমধ্যে বেশ কয়েকটি জাহাজ ডেনমার্ক, জার্মানি ও পাকিস্তানে রপ্তানি হয়েছে। সরকারের সহায়তা পেলে ১০ বছরের ব্যবধানে এক হাজার কোটি ডলারের রপ্তানি আয় সম্ভব।
ঢাকায় জাহাজ নির্মাণসামগ্রী, প্রযুক্তি ও নৌ-স্থাপত্যের আন্তর্জাতিক প্রদর্শনী ‘মেরিনটেক বাংলাদেশ’ আয়োজন উপলক্ষে এক সংবাদ সম্মেলনে বক্তারা এসব কথা বলেন।
প্রদর্শনীর আয়োজক এক্সপোনেট এক্সিবিশন প্রাইভেট লিমিটেড গতকাল রোববার জাতীয় প্রেসক্লাবে এ সংবাদ সম্মেলনের আয়োজন করে। এতে বক্তব্য দেন এক্সপোনেট এক্সিবিশনের নির্বাহী পরিচালক খায়রুল বাশার, খান ব্রাদার্স শিপবিল্ডিংয়ের পরিচালক আবদুর রহিম, প্যাফিসিফ গ্রুপের খালেদ মোর্শেদুজ্জামান, মেরিন হাউসের নির্বাহী পরিচালক মো. শামসুল আলম প্রমুখ।
সংবাদ সম্মেলনে জানানো হয়, রাজধানীর রূপসী বাংলা হোটেলে তিন দিনব্যাপী মেরিনটেক বাংলাদেশ শুরু হবে ১৯ জানুয়ারি। এতে বাংলাদেশসহ জার্মানি, ডেনমার্ক, নরওয়ে, দুবাই, কোরিয়া, সিঙ্গাপুর, চীন, জাপান, ভারত ও ইন্দোনেশিয়ার ২০টি শিল্পপ্রতিষ্ঠান অংশ নেবে। প্রতিষ্ঠানগুলো তাদের আধুনিক জাহাজ নির্মাণ প্রযুক্তি, মেরিন কাটিং, মেরিন ইঞ্জিন, কেব্ল লাইটিং, পাওয়ার জেনারেশন জেনারেটর, নবায়নযোগ্য জ্বালানি প্রযুক্তি ইত্যাদি প্রদর্শন করবে।
প্রদর্শনী সকাল ১০টা থেকে রাত ১০টা পর্যন্ত সবার জন্য উন্মুক্ত থাকবে। প্রদর্শনীটির টাইটেল স্পন্সর প্যাসিফিক শিপবিল্ডিং লিমিটেড।
সংবাদ সম্মেলনে বক্তারা বলেন, দেশে জাহাজ নির্মাণ নতুন রপ্তানি খাত হিসেবে আবির্ভূত হচ্ছে। এরই মধ্যে রপ্তানি হওয়া জাহাজে বিদেশি ক্রেতারা খুশি হয়েছেন। তাঁরা আরও নতুন জাহাজ নির্মাণে আগ্রহ প্রকাশ করেছেন। কিন্তু দেশের জাহাজ নির্মাণের ডকইয়ার্ডগুলো এখনো আন্তর্জাতিক মানের নয়।
আবদুর রহিম বলেন, ‘আমাদের মূল বাজার ইউরোপ। সেখানকার বেশির ভাগ জাহাজের বয়স এখন ২৯ বছর পার হয়েছে। ২৬-২৭ বছর হলেই তারা জাহাজ ভেঙে নতুন করে তৈরি করে। কিন্তু অর্থনৈতিক মন্দার কারণে এখনো সেভাবে কার্যাদেশ আসছে না। তবে এটা সাময়িক।
মো. শামসুল আলম বলেন, বাংলাদেশে ১০ হাজার টনের কম ওজনের জাহাজ তৈরি হয়। বিশ্বের আর কোথাও এত হালকা জাহাজ তৈরি করে না। তাই এ খাতের সম্ভাবনা ব্যাপক, মূল্য সংযোজনও অনেক বেশি।
বক্তারা আরও বলেন, জাহাজ নির্মাণ খাতে বিনিয়োগ করতে দেশি-বিদেশি অনেক বিনিয়োগকারী টাকা নিয়ে বসে আছেন। এখন শুধু নদীর পাড়ের ভূমি ব্যবস্থাপনা প্রয়োজন। এ ক্ষেত্রে সরকারকে এগিয়ে আসতে হবে।


বছরের সর্বনিম্ন লেনদেন
দেশের শেয়ারবাজারে গতকাল রোববার সপ্তাহের প্রথম কার্যদিবসে আবারও দরপতন হয়েছে। লেনদেনও অনেক কমে গেছে।
ঢাকার বাজারে গতকাল দিন শেষে প্রায় ২৪৮ কোটি টাকার লেনদেন হয়। নতুন বছরে এখন পর্যন্ত এটিই সর্বনিম্ন লেনদেন। এর আগে গত বছরের ১৮ ডিসেম্বর ডিএসইতে ২১০ কোটি টাকার লেনদেন হয়েছিল।
প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক গতকাল দিন শেষে প্রায় ৮৩ পয়েন্ট বা ১ দশমিক ৬১ শতাংশ কমে গেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক কমেছে প্রায় ২৫০ পয়েন্ট বা ১ দশমিক ৭১ শতাংশ।
এদিকে শেয়ারবাজারে অপ্রদর্শিত অর্থ বা কালোটাকা বিনিয়োগসংক্রান্ত জাতীয় রাজস্ব বোর্ডের (এনবিআর) নির্দেশনা (এসআরও) গেজেট আকারে প্রকাশ করা হয়েছে।
এর ফলে পুঁজিবাজারে বিনিয়োগকৃত অর্থের উৎস সম্পর্কে কর কর্তৃপক্ষ আর কোনো প্রশ্ন তুলবে না। অর্থাৎ বিনিয়োগকৃত অর্থ অবৈধ বা কর ফাঁকি দিয়ে উপার্জিত কি না—তা জানতে চাওয়া হবে না।
এতে আরও বলা হয়েছে, অন্য কোনো আইনে বর্ণিত অপরাধ সংঘটনের মাধ্যমে অর্জিত আয়ের ক্ষেত্রে এই প্রজ্ঞাপনে বর্ণিত সুবিধা প্রযোজ্য হবে না।
বাজার চিত্র: রোববার দুই বাজারে লেনদেন হওয়া কোম্পানিগুলোর মধ্যে ডিএসইতে ৮৫ শতাংশ এবং সিএসইতে ৯৫ শতাংশের দাম কমেছে।
লেনদেন কমার কারণ সম্পর্কে বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মোহাম্মদ এ হাফিজ বলেন, বিনিয়োগকারীদের অনেকেই গতকাল বিশ্ব ইজতেমায় আখেরি মোনাজাতে অংশ নিয়েছেন। এ কারণে বাজারে বিনিয়োগকারীদের অংশগ্রহণ ছিল অন্যান্য দিনের চেয়ে কম। ফলে লেনদেন কমে গেছে।
আগের দিনের ধারাবাহিকতায় গতকাল মূল্যসূচকের পতন দিয়েই ঢাকার বাজারে লেনদেন শুরু হয়। প্রথম পাঁচ মিনিটের মধ্যেই ডিএসইর সাধারণ সূচক আগের দিনের চেয়ে ২৯ পয়েন্ট কমে যায়। এরপর সেটি কিছুটা ঊর্ধ্বমুখী হলেও আগের দিনের অবস্থানে আর ফিরে যেতে পারেনি। দিন শেষে ডিএসইর সাধারণ সূচক কমে দাঁড়িয়েছে প্রায় পাঁচ হাজার ৩২ পয়েন্টে।
ডিএসইতে গতকাল ২৫৪টি কোম্পানি ও মিউচুয়াল ফান্ডের লেনদেন হয়। এর মধ্যে ২১৫টিরই দাম কমেছে, বেড়েছে ২৯টির আর অপরিবর্তিত ছিল ১০টির দাম। এদিন ঢাকার বাজারে লেনদেনের পরিমাণ ছিল আগের দিনের চেয়ে প্রায় ৮০ কোটি টাকা কম।
সিএসইর সার্বিক মূল্যসূচক গতকাল দিন শেষে নেমে এসেছে প্রায় ১৪ হাজার ৩৬৪ পয়েন্টে। এদিন সিএসইতে মোট ১৭৬টি কোম্পানি ও মিউচুয়াল ফান্ডের লেনদেন হয়। এর মধ্যে ১৬৭টিরই দাম কমেছে, বেড়েছে মাত্র পাঁচটির আর অপরিবর্তিত ছিল চারটি কোম্পানির শেয়ারের দাম। দিন শেষে চট্টগ্রামের বাজারে প্রায় ৩১ কোটি টাকার লেনদেন হয়, যা আগের দিনের চেয়ে তিন কোটি টাকা কম।


চট্টগ্রাম বন্দরে জমে থাকা মালামাল নিলামের সুপারিশ
চট্টগ্রাম বন্দরে পাঁচ বছরের বেশি সময় ধরে জমে থাকা মালামাল নিলামে তুলতে এনবিআরকে সুপারিশ করেছে সরকারি প্রতিষ্ঠান কমিটি।
আজ সোমবার সংসদ সচিবালয়ে কমিটির এক বৈঠক থেকে এ সুপারিশ করা হয়। বৈঠকে সভাপতিত্ব করেন এ বি এম গোলাম মোস্তাফা।
আইন অনুযায়ী, বন্দরে মালিকবিহীন জমে থাকা মালামালের মালিক জাতীয় রাজস্ব বোর্ড (এনবিআর)।
সংসদ সচিবালয় থেকে জানানো হয়, একসময় সারা দেশে নৌপথের দৈর্ঘ্য ছিল ৩০ হাজার কিলোমিটার আর বর্তমানে তা সাড়ে তিন হাজার কিলোমিটারে দাঁড়িয়েছে। এ জন্য নৌপথে চলাচল নির্বিঘ্ন করতে সারা বছর ক্যাপিটাল ড্রেজিং কার্যক্রম গ্রহণে নৌ মন্ত্রণালয়কে সুপারিশ করেছে কমিটি।
একই সঙ্গে বৈঠকে জানানো হয়, বর্তমানে বুড়িগঙ্গা নদীতে ১৩৮টি মুখ দিয়ে বর্জ্য নির্গত হয়। তাই নদীর পানি দূষণ রোধ ও পরিবেশের ভারসাম্য রক্ষা করতে এসব বর্জ্য অন্যত্র নিগমন করার ব্যবস্থা নিতেও বৈঠকে সুপারিশ করা হয়।


পুঁজিবাজারের জন্য আয়কর আইনে দুটি সংশোধন
পুঁজিবাজারের জন্য আয়কর আইন সংশোধন করছে সরকার। সংশোধিত আইনে মিউচুয়াল ফান্ড থেকে অর্জিত আয় করমুক্ত করার কথা বলা হয়েছে। এ ছাড়া লেনদেনের ওপর উেস কর দশমিক ১০ শতাংশ থেকে কমিয়ে দশমিক ০৫ শতাংশ করা হয়েছে।
আজ সোমবার সচিবালয়ে মন্ত্রিসভার বৈঠকে পুঁজিবাজার গতিশীল করার লক্ষ্যে আয়কর আইনের এসব সংশোধনী প্রস্তাব অনুমোদিত হয়।
এ ছাড়া বৈঠকে পুঁজিবাজারে সরকারি কর্মকর্তাদের বিনিয়োগ নিয়ে আলোচনা হয়েছে বলেও জানা গেছে। এ বিষয়ে সরকারি কর্মকর্তা-কর্মচারীদের পুঁজিবাজারে বিনিয়োগ না করা নিশ্চিত করার কথা বলা হয়েছে। চাকরিবিধি সঠিকভাবে কার্যকর করতেই এ নিয়ে আলোচনা হয় বলে জানা গেছে।
একাধিক মন্ত্রীর সঙ্গে কথা বলে জানা যায়, বৈঠকে প্রধানমন্ত্রী বলেন, যেহেতু শেয়ারবাজারে বিনিয়োগ ঝুঁকিপূর্ণ, তাই এর দায়দায়িত্ব বিনিয়োগকারীকেই নিতে হবে। নিজ দায়িত্বে বিনিয়োগ করতে হবে। লাভ যেমন নিজের, তেমনি লোকসানও নিজের। তিনি শেয়ারবাজারের ঝুঁকি সম্পর্কে মানুষকে সতর্ক করে দিতে বলেন।
সূত্র জানায়, বৈঠকে প্রধানমন্ত্রী সরকারি চাকরির বিধিমালা সম্পর্কে জানতে চান। এ সময় সংশ্লিষ্ট ব্যক্তিরা প্রধানমন্ত্রীকে জানান, ১৯৭৯ সালে জিয়াউর রহমানের শাসনকালে যে বিধিমালা করা হয়, তাতে সরকারি সামরিক-বেসামরিক কর্মকর্তাদের চাকরিরত অবস্থায় ব্যবসা-বাণিজ্যে বা লাভজনক খাতে বিনিয়োগ না করার ব্যাপারে নিষেধাজ্ঞা আছে। এ সময় প্রধানমন্ত্রী ১৯৭৯ সালের এই আইনটি নতুন করে প্রচার করার নির্দেশ দেন।
সর্বোচ্চ মজুরি ৫৬০০ টাকা: জাতীয় মজুরি ও উত্পাদনশীলতা কমিশন ২০১০-এর সুপারিশ গতকাল মন্ত্রিসভার বৈঠকে অনুমোদন দেওয়া হয়েছে। সুপারিশ অনুযায়ী, সর্বোচ্চ মজুরি পাঁচ হাজার ৬০০ টাকা করা হয়েছে। এতে সর্বনিম্ন মজুরি নির্ধারিত হয়েছে চার হাজার ১৭৫ টাকা।
প্রধানমন্ত্রীর প্রেস সচিব জানান, কমিশনের এ সুপারিশ ২০১০ সালের জুলাই মাস থেকে কার্যকর হবে। এতে বাড়িভাড়া ধার্য করা হয়েছে শতকরা ৫০ ভাগ। চিকিত্সা ভাতা ধরা হয় ৭০০ টাকা। এ ছাড়া উত্সব বোনাস দুই মাসের, যাতায়াত ১৫০ ও টিফিন বাবদ ১৫০ টাকা নির্ধারণ করা হয়েছে।
প্রেস সচিব জানান, মন্ত্রিসভার বৈঠকে আইনশৃঙ্খলা বিঘ্নকারী অপরাধ (দ্রুত বিচার) (সংশোধন) আইন, ২০১২-এর খসড়া নীতিগত ও চূড়ান্ত অনুমোদন দেওয়া হয়েছে। এ আইনটি প্রথমে ২০০২ সালের ১০ এপ্রিল প্রণয়ন করা হয়। প্রথমে আইনটি দুই বছর পর্যন্ত কার্যকর ছিল। এরপর প্রতিবারই আইনটি দুই বছর করে বাড়ানো হয়। বৈঠকে আইনটি ২০১৪ সালের ১০ এপ্রিল পর্যন্ত বাড়ানোর সিদ্ধান্ত হয়। বৈঠকে মানব পাচার প্রতিরোধ ও দমন আইন, ২০১২-এর খসড়ার নীতিগত ও চূড়ান্ত অনুমোদন দেওয়া হয়। প্রধানমন্ত্রী শেখ হাসিনা বৈঠকে সভাপতিত্ব করেন।


নারায়ণগঞ্জে বস্ত্র ও পাটমন্ত্রী
চিত্তরঞ্জন কটন মিলে তাঁতপল্লি গড়ে তোলা হবে
বস্ত্র ও পাটমন্ত্রী আব্দুল লতিফ সিদ্দিকী বলেছেন, আগামী এক বছরের মধ্যে নারায়ণগঞ্জ জেলার সিদ্ধিরগঞ্জের গোদনাইলে ১৪ বছর ধরে বন্ধ থাকা চিত্তরঞ্জন কটন মিলে তাঁতপল্লি গড়ে তোলা হবে। সরকারের সঙ্গে শর্ত সাপেক্ষে সম্পূর্ণ ব্যক্তি উদ্যোগে ইপিজেডের মতো করে এই পল্লি গড়ে তোলা হবে বলে তিনি জানান।
গতকাল রোববার দুপুরে নারায়ণগঞ্জ সদর উপজেলার সিদ্ধিরগঞ্জের গোদনাইলে অবস্থিত বন্ধ থাকা চিত্তরঞ্জন কটন মিল পরিদর্শনকালে আব্দুল লতিফ এসব কথা বলেন। এ সময় উপস্থিত ছিলেন বস্ত্র ও পাট মন্ত্রণালয়ের সচিব আশরাফুল মুকবুল, বিটিএমসির চেয়ারম্যান ব্রিগেডিয়ার জেনারেল মোহাম্মদ-উল-আলম, নারায়ণগঞ্জ-৫ আসনের সাংসদ নাসিম ওসমানসহ বস্ত্র ও পাট মন্ত্রণালয়ের কর্মকর্তারা উপস্থিত ছিলেন।
মন্ত্রী বলেন, কোনো আবাসন ব্যবস্থাপনার কাজে এই জায়গা বরাদ্দ দেওয়া হবে না। যাঁদের সঙ্গে তাঁতপল্লি গড়ে তোলার লক্ষ্যে চুক্তি হবে, তাঁরা কেউ ভবিষ্যতে এই জমি বিক্রি করতে পারবেন না। ইতিমধ্যে জুট পাল্প ইন্ডাস্ট্রিজে অভিজ্ঞতা রয়েছে, এমন একটি চাইনিজ প্রতিষ্ঠানের সঙ্গে কথা হচ্ছে বলে তিনি জানান। প্রস্তাবিত তাঁতপল্লিতে ২০-২৫টি তাঁতের কারখানা গড়ে তোলা হবে।


ডিএসইর মূল্যসূচক আবারও পাঁচ হাজার পয়েন্টের নিচে
দরপতনের প্রতিবাদে গতকাল ঢাকা স্টক এক্সচেঞ্জের সামনের সড়কে কিছু বিনিয়োগকারী অবস্থান নেন
দেশের শেয়ারবাজারে গতকাল সোমবার আবারও বড় ধরনের দরপতন ঘটেছে। অবশ্য গত কয়েক দিন ধরেই বাজার দরপতনের বৃত্তে ঘুরপাক খাচ্ছে।
প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক গতকাল এক দিনেই ১৬৭ পয়েন্ট বা ৩ দশমিক ৩৩ শতাংশ কমে গেছে। এর ফলে ডিএসইর সাধারণ মূল্যসূচক আবার পাঁচ হাজার পয়েন্টের নিচে নেমে এসেছে।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক প্রায় আড়াই শতাংশ বা ৩৬৩ পয়েন্ট কমে নেমে এসেছে ১৪ হাজার পয়েন্টে।
এ নিয়ে টানা তিন দিন বাজারে দরপতন ঘটল। যদিও নতুন বছরের দরপতনের সূত্রপাত ঘটেছিল ৫ জানুয়ারি। শুরুর কয়েক দিন তা মূল্য সংশোধনের ধারায় থাকলেও ৯ জানুয়ারি থেকে সেটি দরপতনে রূপ নেয়। এ সময় বাজারে নানা ধরনের গুজব ছড়িয়ে পড়ে।
দেশের সামগ্রিক অর্থনীতি নিয়ে সরকারি-বেসরকারি নানা মহল থেকে যেসব বক্তব্য দেওয়া হয়, তাতে বিনিয়োগকারীদের মধ্যে কিছুটা ভীতি ছড়িয়ে পড়ে।
বাজারসংশ্লিষ্ট ব্যক্তিরা অবশ্য বলছেন, গতকালের বড় দরপতনে ভূমিকা রেখেছে শেয়ারবাজারে অপ্রদর্শিত বা কালোটাকা বিনিয়োগ-সংক্রান্ত জাতীয় রাজস্ব বোর্ডের (এনবিআর) নতুন প্রজ্ঞাপন।
এই প্রজ্ঞাপনে বলা হয়েছে, অবৈধভাবে অর্জিত অর্থ শেয়ারবাজারে বিনিয়োগ করা যাবে না। বৈধভাবে অর্জিত অপ্রদর্শিত অর্থ ১০ শতাংশ হারে কর দিয়ে শেয়ারবাজারে বিনিয়োগ করা যাবে। সে ক্ষেত্রে এনবিআর অর্থের উৎস নিয়ে কোনো প্রশ্ন করবে না। তবে অন্যান্য সংস্থা চাইলে তাদের স্ব-স্ব আইনে এ ব্যাপারে প্রশ্ন করতে পারবে।
বাজারসংশ্লিষ্ট ব্যক্তিদের মতে, গত কয়েক দিনের দরপতনে এমনিতেই বিনিয়োগকারীদের আত্মবিশ্বাস বেশ নড়বড়ে হয়ে পড়েছে। এর মধ্যে এনবিআরের নতুন প্রজ্ঞাপন সেটিকে আরও দুর্বল করে দিয়েছে।
অবশ্য তাঁরা এও বলছেন যে বিনা প্রশ্নে কালোটাকা বিনিয়োগের সুযোগের মধ্য দিয়ে বেআইনি বা অবৈধ পথে অর্জিত অর্থকে শেয়ারবাজারে নিয়ে আসা কখনো সমর্থনযোগ্য হতে পারে না। এভাবে নির্বিচারে কালোটাকাকে সুযোগ দেওয়া হলে তা বরং দীর্ঘমেয়াদে ক্ষতির কারণ হতে পারে। এ ছাড়া এনবিআরের প্রজ্ঞাপনে বিনিয়োগকারীদের ভীত হওয়ার কিছু নেই। বরং কেউ কেউ এটিকে পুঁজি করে নিজেদের সুবিধা নিতে চেষ্টা করছেন।
দরপতনের প্রতিবাদে গতকাল রাজধানীর মতিঝিলে ডিএসই ভবনের সামনে একদল বিনিয়োগকারী বিক্ষোভ করেছেন। দুপুর পৌনে ১২টা থেকে বিকেল পৌনে চারটা পর্যন্ত এই বিক্ষোভ চলে। এ সময় প্রায় তিন ঘণ্টারও বেশি ডিএসই ভবনের সামনের সড়কের একপাশে যান চলাচল বন্ধ ছিল।
বাংলাদেশ পুঁজিবাজার বিনিয়োগকারী ঐক্য পরিষদের ব্যানারে এটিই নতুন বছরে বিনিয়োগকারীদের প্রথম বিক্ষোভ। বিক্ষোভকালে বিনিয়োগকারীরা অর্থমন্ত্রী আবুল মাল আবদুল মুহিত, বাংলাদেশ ব্যাংকের গভর্নর আতিউর রহমান, এসইসির চেয়ারম্যান এম খায়রুল হোসেন ও ডিএসইর সভাপতি শাকিল রিজভীর বিরুদ্ধে নানা স্লোগান দেন।
এদিকে গতকাল মূল্যসূচকের পতন দিয়েই ঢাকার বাজারে লেনদেন শুরু হয়। প্রথম পাঁচ মিনিটের মধ্যেই ডিএসইর সাধারণ সূচক প্রায় ১২৭ পয়েন্ট কমে যায়। এরপর সূচক পতনের গতি কিছুটা শ্লথ হলেও দুপুরের পর আবারও তা বেগবান হয়।
জরুরি সভা ডেকেছে ডিএসই
শেয়ারবাজারের উদ্ভূত পরিস্থিতি নিয়ে আজ মঙ্গলবার সকাল ১০টায় পরিচালনা পরিষদের জরুরি সভা ডেকেছে ঢাকা স্টক এক্সচেঞ্জ (ডিএসই)। বৈঠক শেষে দুপুর ১২টায় এক সংবাদ সম্মেলনেরও আয়োজন করা হয়। ডিএসইর এক সংবাদ বিজ্ঞপ্তিতে এই তথ্য জানানো হয়েছে। সভায় শেয়ারবাজারের সাম্প্রতিক দরপতন, সরকারের বিভিন্ন সিদ্ধান্তের বিষয়ে আলোচনা হবে বলে সংশ্লিষ্ট সূত্র জানিয়েছে।


আজ ডব্লিউআইপিওর প্রতিনিধিদল আসছে
স্বয়ংক্রিয় হচ্ছে প্যাটেন্ট নিবন্ধনের কাজ
বিশ্বের বিভিন্ন দেশে যখন প্যাটেন্ট নিবন্ধনের কাজটি হয় কম্পিউটার-ভিত্তিক স্বয়ংক্রিয় পদ্ধতিতে, তখন বাংলাদেশে এ কাজটি হচ্ছে সনাতনী (ম্যানুয়াল) পদ্ধতিতে। এতে প্যাটেন্ট নিবন্ধনের কাজে যেমন বিলম্বিত হচ্ছে, তেমনি উদ্ভাবনী পণ্য বা ধারণা যাচাই-বাছাইয়ের ক্ষেত্রে ঝামেলায় পড়তে হচ্ছে প্যাটেন্ট নিরীক্ষকদের।
তা ছাড়া প্যাটেন্ট ডিজাইন ও ট্রেডমার্ক (নকশা ও মার্কা) অধিদপ্তরে রয়েছে নিরীক্ষক-সংকট। জনবলের অভাবেও সময়মতো নিবন্ধনের কাজ করা যাচ্ছে না।
এ অবস্থায় প্যাটেন্ট নিবন্ধনের কাজকে আরও সহজ করতে অধিদপ্তরের কার্যক্রম স্বয়ংক্রিয়করণের উদ্যোগ নেওয়া হয়েছে। অধিদপ্তরটি বর্তমানে শিল্প মন্ত্রণালয়ের অধীনে চলছে।
প্যাটেন্ট ডিজাইন ও ট্রেডমার্ক অধিদপ্তরের রেজিস্ট্রার (নিবন্ধক) বি এম কামাল প্রথম আলোকে বলেন, ‘কোনো সময় যদি একসঙ্গে ১০ জন ব্যক্তি প্যাটেন্ট নিবন্ধন করাতে আসেন, তাহলে আমাদের একজন নিরীক্ষক তাঁদের সেবা দিতে পারবেন না। কিন্তু অধিদপ্তরের কার্যক্রম স্বয়ংক্রিয় করা গেলে একজন নিরীক্ষকই একসঙ্গে ১০ জনকে সেবা দিতে পারবেন।’
অধিদপ্তরের কার্যক্রম স্বয়ংক্রিয়করণ হয়ে গেলে প্যাটেন্ট নিবন্ধনে আগ্রহী ব্যক্তিরা অনলাইনে আবেদন, অর্থ পরিশোধ ও সনদ নিতে পারবেন। তবে স্বয়ংক্রিয়করণের এ কার্যক্রম এখনো প্রাথমিক অবস্থায় রয়েছে।
অধিদপ্তর সূত্র জানায়, প্যাটেন্ট অধিদপ্তরের কার্যক্রম স্বয়ংক্রিয় করতে গত বছর নভেম্বর মাসে বিশ্ব মেধাসম্পদ সংস্থার (ডব্লিউআইপিও) সঙ্গে অধিদপ্তরের চুক্তি সই হয়। চুক্তির আওতায় অধিদপ্তরকে স্বয়ংক্রিয় করতে কী কী যন্ত্রপাতির প্রয়োজন হবে, তার একটি চাহিদা নিরূপণ করবে ডব্লিউআইপিও। তারপর একটি প্রতিবেদন তৈরি করে অধিদপ্তরকে দেবে। ওই প্রতিবেদন নিয়ে অধিদপ্তরের বিশেষজ্ঞ ও ডব্লিউআইপিওর প্রতিনিধিদল আলোচনা করে যৌথ সিদ্ধান্তে পৌঁছাবেন। সে আলোকেই অধিদপ্তরের কার্যক্রম স্বয়ংক্রিয় করার কাজ শুরু হবে।
অধিদপ্তরের কার্যক্রম স্বয়ংক্রিয়করণের চুক্তির অংশ হিসেবে আজ মঙ্গলবার ডব্লিউআইপিওর একটি প্রতিনিধিদল অধিদপ্তর পরিদর্শনে আসছে বলে জানা গেছে।
অধিদপ্তরের একজন কর্মকর্তা জানান, প্যাটেন্ট নিবন্ধনের জন্য পুরোপুরি স্বয়ংক্রিয়করণ প্রয়োজন। কারণ কেউ যখন তার উদ্ভাবিত পণ্যের স্বত্ব নিবন্ধন করতে চান, তখন নিরীক্ষককে বিশ্বের বিভিন্ন দেশে খোঁজ-খবর নিয়ে দেখতে হয় যে, এমন পণ্য আর কেউ তৈরি করেছে কি না। এটা খুবই কঠিন ও সময়সাপেক্ষ কাজ।
সরকারের প্যাটেন্ট আইন অনুযায়ী, আবেদনের ১৮ মাসের মধ্যে কোনো পণ্য বা উদ্ভাবনের নিবন্ধন গ্রহণ কিংবা প্রত্যাখ্যান করতে হয়। তবে এই সময়ের মধ্যে নিবন্ধন শেষ না হলে উভয় পক্ষের মধ্যে আলোচনা সাপেক্ষে সময় আরও তিন মাস বাড়ানো যায়।
অধিদপ্তরের ওই কর্মকর্তা মনে করেন, স্বয়ংক্রিয়করণ হয়ে গেলে প্যাটেন্ট নিবন্ধন দ্রুত ও আগের চেয়ে অনেক সহজ হবে।
অধিদপ্তরের নিবন্ধক বি এম কামাল এ প্রসঙ্গে বলেন, ‘প্যাটেন্ট নিবন্ধনের কাজ স্বয়ংক্রিয় করতে না পারায় আমরা এখনো পিসিটি-ভুক্ত (প্যাটেন্ট কো-অপারেশন ট্রিটি) হতে পারিনি। আমরা যদি স্বয়ংক্রিয় হতে পারি, তাহলে বিশ্বের যেকোনো দেশের উদ্ভাবকেরাই আমাদের এখান থেকে তাদের পণ্য বা উদ্ভাবনের প্যাটেন্ট করাতে পারবেন এবং তা আন্তর্জাতিকভাবে স্বীকৃত হবে।’
উল্লেখ্য, প্যাটেন্ট হলো নতুন উদ্ভাবিত কোনো পণ্য বা ধারণার স্বত্বাধিকারের আইনগত স্বীকৃতি। একে বলা হয় সমাজের সঙ্গে উদ্ভাবকের চুক্তি।
নিরীক্ষক-সংকট: অধিদপ্তর সূত্র জানায়, প্যাটেন্ট নিবন্ধনের কাজ সুষ্ঠুভাবে করার জন্য অধিদপ্তরের অগ্রানোগ্রামে প্যাটেন্ট নিরীক্ষকের ১০টি পদ রয়েছে। গত বছর সরকারি কর্মকমিশনের (পিএসসি) মাধ্যমে পাঁচজনকে নিরীক্ষক হিসেবে নিয়োগ দেওয়া হয়েছিল। তাঁদের মধ্যে দুজন চাকরি ছেড়ে দিয়েছেন। আরেকজন বিসিএস পরীক্ষা দিয়ে এএসপি নির্বাচিত হয়েছেন। তিনিও শিগগিরই চাকরি ছেড়ে দেবেন। তাহলে নিরীক্ষক থাকেন মাত্র দুজন।
অধিদপ্তরের সহকারী নিবন্ধক এম ফরহাদ হোসেন খান প্রথম আলোকে বলেন, প্যাটেন্ট হলো খুব উচ্চ কারিগরি বিষয়। আর বেশির ভাগ আবেদনকারীই বিদেশি। তাই অধিদপ্তরে বিষয়ভিত্তিক নিরীক্ষকের প্রয়োজন।


আফ্রিকায় বিশ্বব্যাংকের চেয়ে বড় ঋণদাতা চীন
চীনের মুদ্রা ইউয়ান রাখা হচ্ছে ব্যাংকে
আন্তর্জাতিক ক্ষেত্রে বিশ্বব্যাংকের চেয়ে বড় ঋণদাতা হয়ে উঠেছে চীন। আর চীনের এসব ঋণের বেশির ভাগই যাচ্ছে আফ্রিকার উন্নয়নশীল ও গরিব দেশগুলোয়।
২০১০ সালে আফ্রিকার ৩৬টি দেশে বিশ্বব্যাংক এক হাজার ১৪০ কোটি ডলারের সমপরিমাণ ঋণ দেওয়ার বিষয়টি চূড়ান্ত করে। একই সময় ঘানাকে এক হাজার ৩০০ কোটি ডলারের ঋণ দিতে রাজি হয় চীন।
চীনের ব্যাংকগুলো এসব ঋণ দিচ্ছে। এর মধ্যে অন্যতম হলো এক্সপোর্ট-ইমপোর্ট (এক্সিম) ব্যাংক। ২০১০ সালে বিশ্বব্যাংক যেখানে ক্যামেরুনকে ঋণ দিয়েছে তিন কোটি ডলার, সেখানে চীনের এক্সিম ব্যাংক দিয়েছে ৭৪ কোটি ৩০ লাখ ডলার।
একইভাবে বিশ্বব্যাংক নাইজেরিয়াকে দিয়েছে ৮৯ কোটি ডলার, সেখানে চীন দিয়েছে ৯০ কোটি ডলার। আবার বিশ্বব্যাংক জাম্বিয়াকে দিয়েছে সাড়ে নয় কোটি ডলার। চীন দিয়েছে সাড়ে ৩১ কোটি ডলার। এ ছাড়া রিপাবলিক অব কঙ্গো বিশ্বব্যাংক থেকে দুই কোটি ৫৫ লাখ ডলার ঋণ পেলেও চীন থেকে পেয়েছে ৭৪ কোটি ৩০ লাখ ডলার।
আফ্রিকাসহ বিভিন্ন দেশে নতুন রাস্তা, বিদ্যুৎকেন্দ্র, হাসপাতাল এবং অন্যান্য অবকাঠামো বিনির্মাণ ও উন্নয়নে চীন এসব ঋণ দিচ্ছে। বিশ্বব্যাংকের চেয়ে চীনের কাছ থেকে ঋণ পাওয়ার শর্ত অনেক সহজ হওয়া বিশ্বব্যাপী চীনা ঋণ বেড়ে যাওয়ার অন্যতম কারণ।
যেমন, গত বছর কম্বোডিয়া ৬০ কোটি ডলার ঋণ পেতে বিশ্বব্যাংকের সঙ্গে দেনদরবার শুরু করলে বিশ্বব্যাংক দুর্নীতিবিরোধী পদক্ষেপসহ বিভিন্ন ধরনের শর্ত আরোপ করে। এই পর্যায়ে চীন বিনা শর্তে ৬০ কোটি ১০ লাখ ডলার ঋণ দিতে এগিয়ে এলে কম্বোডিয়া বিশ্বব্যাংককে একরকম তাড়িয়ে দেয়।
চীন এরই মধ্যে বিশ্বব্যাপী তিন লাখ কোটি ডলার বিনিয়োগের পরিকল্পনা করেছে, যার বড় অংশ ঋণ আকারে অর্থায়নের মাধ্যমে। এ ক্ষেত্রে দেশটি এখন লাতিন আমেরিকার বিভিন্ন দেশের দিকে দৃষ্টি দিতে শুরু করেছে।
ঋণমান হ্রাসের প্রভাবে বিশ্ব শেয়ারবাজার
এশিয়ায় পতন, ইউরোপে মিশ্র
ফ্রাঙ্কফুর্ট স্টক এক্সচেঞ্জের একাংশে লেনদেনরত কারবারিরা
ফ্রান্সসহ ইউরো অঞ্চলে নয়টি দেশের আন্তর্জাতিক ঋণমান কমে যাওয়ার নেতিবাচক প্রভাব পড়েছে এশিয়ার শেয়ারবাজারে।
গত শুক্রবার ঋণমান নির্ণয়কারী অন্যতম আন্তর্জাতিক সংস্থা স্ট্যান্ডার্ড অ্যান্ড পুওরস (এসঅ্যান্ডপি) এই ঋণমান কমিয়ে দেয়। তবে গতকাল আরেকটি ঋণমান নির্ণয়কারী সংস্থা মুডিস ফ্রান্সের ঋণমান ‘এএএ’ অপরিবর্তিত রাখার কথা জানিয়েছে।
গতকাল সোমবার সপ্তাহের প্রথম কার্যদিবসে এশিয়ার শেয়ারবাজারে দরপতন ঘটেছে। তবে ইউরোপের বাজারে ছিল মিশ্র প্রবণতা।
গতকাল দিন শেষে জাপানের টোকিও স্টক এক্সচেঞ্জের নিক্কি সূচক প্রায় দেড় শতাংশ কমে গিয়েছে। অন্য প্রধান শেয়ারবাজারগুলোর মধ্যে দক্ষিণ কোরিয়ার সিউল প্রায় পৌনে ১ শতাংশ, তাইওয়ান ১ শতাংশ, সিঙ্গাপুর সোয়া শতাংশ, হংকং ১ শতাংশ ও চীনের সাংহাই পৌনে ২ শতাংশ হারে কমে গিয়েছে।
বিশ্লেষকেরা বলছেন, কয়েক মাস আগে মার্কিন যুক্তরাষ্ট্রের ঋণমান অবনমনের পর গত শুক্রবার ফ্রান্সের ঋণমান এক ধাপ কমে যাওয়াটা খুব বিস্ময়কর কোনো ব্যাপার নয়। কেননা, গোটা ইউরো অঞ্চলজুড়েই আর্থিক সংকট চলছে। আর ঋণমান পড়ে যাওয়া কিছুটা নেতিবাচক প্রভাব বৈশ্বিক শেয়ারবাজারে পড়তে বাধ্য।
তবে গতকাল দিনের প্রথম ভাগে ইউরোপের বেশির ভাগ শেয়ারবাজারে ছিল ঊর্ধ্বমুখী প্রবণতা।
উল্লেখ্য, ঋণমান কোনো দেশের আন্তর্জাতিক আর্থিক বাজার থেকে ঋণ গ্রহণের ও তা পরিশোধের সক্ষমতা নির্দেশ করে। ঋণমান কমে গেলে এসব দেশের বন্ডের সুদের হার বেড়ে যেতে পারে। অর্থাৎ আন্তর্জাতিক বাজার থেকে ঋণ গ্রহণ করা এসব দেশের জন্য ব্যয়বহুল হয়ে পড়বে।


‘প্যাক্সেপো’ মেলা শেষে ব্যবসায়ীরা
সরঞ্জাম ও মোড়ক উৎপাদন শিল্পে নতুন মাত্রা যোগ হবে
‘প্যাক্সেপো’ আন্তর্জাতিক মেলায় দেশীয় পণ্যের সঙ্গে বিদেশি অনেক প্রতিষ্ঠানের উন্নত প্রযুক্তি প্রদর্শিত হয়েছে। দেশি-বিদেশি ক্রেতারা ইতিবাচক সাড়াও দিয়েছেন, যা দেশের পোশাক খাতের সরঞ্জাম ও মোড়ক উৎপাদন শিল্পে নতুন মাত্রা যোগ করবে।
গত রোববার চার দিনব্যাপী প্যাক্সেপো মেলা শেষে সংশ্লিষ্ট খাতের ব্যবসায়ী নেতারা এভাবে নিজেদের অভিমত ব্যক্ত করেন। একই সঙ্গে দেশের নীতিনির্ধারকেরা মেলায় উপস্থিত হয়ে প্রয়োজনীয় সহায়তার আশ্বাস দেওয়ায় তাঁরা সন্তোষ প্রকাশ করেছেন।
তৈরি পোশাক খাতের সরঞ্জাম, প্রযুক্তি ও মোড়কজাতকরণের পণ্যসামগ্রী নিয়ে এই ‘প্যাক্সেপো-২০১২’ ১২ জানুয়ারি শুরু হয়। বাংলাদেশ গার্মেন্টস এক্সেসরিজ অ্যান্ড প্যাকেজিং ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশন (বিজিএপিএমইএ) মেলাটির আয়োজন করে।
প্যাক্সেপোর পাশাপাশি আরও দুটি মেলা হয়। ১১তম ‘গার্মেন্টেক’ ও তৃতীয় ‘ইয়ার্ন অ্যান্ড ফেব্রিকস সোর্সিং ফেয়ার শো’ মেলা দুটির যৌথ আয়োজক ছিল জাকারিয়া ট্রেড অ্যান্ড ফেয়ার ইন্টারন্যাশনাল ও এএসকে ট্রেড অ্যান্ড এক্সিবিশন।
বিজিএপিএমইএর সভাপতি রাফেজ আলম চৌধুরী প্রথম আলোকে বলেন, ‘সবদিক থেকে মেলা সফল হয়েছে। পোশাক প্রস্তুতকারক অনেক প্রতিষ্ঠানের কর্মকর্তা ও ক্রেতারা মেলায় এসেছিলেন। তাঁরা আমাদের পণ্য সম্পর্কে খোঁজখবর নিয়েছেন। আলাদা বৈঠকও করেছেন কেউ কেউ।’
রাফেজ আলম বলেন, ‘মেলায় আগত অধিকাংশ ক্রেতাই আমাদের পণ্যে সন্তুষ্টি প্রকাশ করেছেন। প্রচুর কার্যাদেশ পাওয়া গেছে। অন্যদিকে বিদেশি অনেক প্রতিষ্ঠানের প্রযুক্তি সম্পর্কে জানার সুযোগ পেয়েছেন ব্যবসায়ীরা।’
সমিতির সভাপতি আরও বলেন, ‘আগে এ শিল্পটি সম্পর্কে অনেকেরই ভালো ধারণা ছিল না। এবারের মেলায় সেটা অনেকটা ঘুচে গেচে। অর্থমন্ত্রী, বাণিজ্যমন্ত্রী ও শিল্পমন্ত্রীসহ বিশিষ্ট ব্যবসায়ীরা মেলায় দেশীয় পণ্য দেখে চমৎকৃত হয়েছেন। শিল্পটিকে এগিয়ে নেওয়ার জন্য প্রয়োজনীয় আশ্বাস দিয়েছেন।’
বিজিএপিএমইএ দ্বিতীয় সহসভাপতি মীর মাহমুদ আলী বলেন, গতবারের চেয়ে এবারের মেলায় ভালো সাড়া পাওয়া গেছে। এভাবে প্রতিবছর মেলার আয়োজন করা গেলে শিল্পায়নে ব্যাপক ভূমিকা রাখবে বলে মনে করেন তিনি।
আয়োজকেরা জানান, এবারের মেলায় এপিএফ প্যাকেজিং খাতে চার ক্যাটাগরিতে ‘এশিয়া স্টার অ্যাওয়ার্ড’ প্রদান করেছে। এতে ১২৮ জন দেশি-বিদেশি প্রতিযোগী অংশ নেন। পুরস্কার পাওয়া ব্যক্তিদের মধ্যে চার বাংলাদেশিও আছেন।
তিন মেলায় বাংলাদেশ, ভারত, চীন, পাকিস্তান, তাইওয়ান, জার্মানিসহ বিভিন্ন দেশের চার শতাধিক প্রতিষ্ঠান অংশ নেয়। প্যাক্সেপোতে পলিব্যাগ, ব্যাকবোর্ড, ইলাস্টিক, কলার ইনসার্ট, বাটারফ্লাই, কলার বোন, ট্যাপ, জিপার, স্টিকার, বাটন, হ্যাঙ্গার, ইত্যাদি পণ্য প্রদর্শন করছে দেশি ও বিদেশি প্রতিষ্ঠান।
গার্মেন্টেক মেলায় যন্ত্রের মাধ্যমে সুতা ও কাপড় তৈরি, তৈরি পোশাক খাতের সরঞ্জাম, মোড়কজাতকরণ ও প্রযুক্তির প্রদর্শন করে অংশগ্রহণকারী প্রতিষ্ঠানগুলো। এ ছাড়া ইয়ার্ন ও ফেব্রিকস মেলায় সুতা, তৈরি বস্ত্র, ফিনিশ, ডেনিম, নিটিং ইত্যাদি সামগ্রী প্রদর্শিত হয়।


বিশেষ অর্থনৈতিক অঞ্চল গড়া হচ্ছে সিলেটে: বাণিজ্যমন্ত্রী
বাণিজ্যমন্ত্রী জি এম কাদের বলেছেন, ‘সিলেটে স্পেশাল ইকোনমিক জোন (বিশেষ অর্থনৈতিক অঞ্চল বা এসইজেড) প্রতিষ্ঠার বিষয়টি তাঁর মন্ত্রণালয় সবচেয়ে বেশি গুরুত্ব দিচ্ছে। প্রবাসীদের দেশে বিনিয়োগের ক্ষেত্র প্রসারিত করতেই এই অঞ্চল গড়া হচ্ছে।’
গত রোববার রাতে সিলেট চেম্বার মিলনায়তনে বিভাগের চার জেলার চেম্বার নেতাদের সমন্বয়ে অনুষ্ঠিত ব্যবসা-বাণিজ্য উন্নয়ন-সংক্রান্ত সেমিনারে প্রধান অতিথির বক্তৃতায় জি এম কাদের এসব কথা বলেন।
সিলেট চেম্বারের সভাপতি ফারুক আহমদ মিছবাহের সভাপতিত্বে সেমিনারে সিলেট ইন্টারন্যাশনাল ইউনিভার্সিটির উপাচার্য আকমল মাহমুদ, জেলা আইনজীবী সমিতির সভাপতি এমাদ উল্লাহ শহিদুল ইসলাম, এফবিসিসিআইয়ের পরিচালক হাসিন আহমদ আমন্ত্রিত আলোচক হিসেবে বক্তব্য দেন।
বিশেষ অতিথি হিসেবে সিলেট মহানগর পুলিশ কমিশনার অমুল্য ভূষণ বড়ুয়া, আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজ এবং অতিরিক্ত জেলা প্রশাসক (সার্বিক) মিজানুর রহমান বক্তব্য দেন।
বাণিজ্যমন্ত্রী বলেন, ‘পর্যটন খাতেও সিলেটের ব্যাপক সম্ভাবনা রয়েছে। প্রবাসীদের নির্মিত শৈল্পিক বাড়িগুলো পর্যটকদের জন্য আকর্ষণীয় করে তোলা যেতে পারে।’
সেমিনারে সিলেট ছাড়াও সুনামগঞ্জ, মৌলভীবাজার, হবিগঞ্জের চেম্বার নেতারা উপস্থিত ছিলেন। বাণিজ্যমন্ত্রী অবশ্য বলেন, ‘এসইজেড স্থাপনের বিষয়টি বাণিজ্য মন্ত্রণালয়ের একক সিদ্ধান্তের মধ্যে নেই বলে বিলম্বিত হচ্ছে। তবে তা অবশ্যই হবে।’
জয়পুরহাট চিনিকলে আখ নেই, মাড়াই বন্ধ
আখ চাষিরা চাহিদামতো আখ সরবরাহ না করায় নির্দিষ্ট সময়ের আগেই জয়পুরহাট চিনিকলের আখ মাড়াই বন্ধ হয়ে গেছে। ১২ জানুয়ারি রাত থেকে চিনিকলটি বন্ধ আছে।
এবারও চিনিকলটি লোকসানের মুখে পড়ছে বলে আশঙ্কা করা হচ্ছে। গত মৌসুমে চিনিকলটিতে ১২ কোটি টাকার লোকসান হয়েছে।
চাষিদের অভিযোগ, চলতি মৌসুমে চিনিকলটির কাছে চাষিদের পাওনা ছিল পাঁচ কোটি টাকা। আর চিনিকল কর্তৃপক্ষ জানায়, উৎপাদিত চিনি বিক্রি না হওয়ার আখ চাষিদের পাওনা পরিশোধ করতে পারছে না।
জয়পুরহাট চিনিকলের ব্যবস্থাপনা পরিচালক শহীদ উল্লাহ প্রথম আলোকে জানান, আখের অভাবে মিলটির আখ মাড়াই বন্ধ হয়ে গেছে। কারণ, চাষিরা বেশি দামে গুড় ব্যবসায়ীদের কাছে আখ বিক্রি করে দিয়েছেন। গুড় ব্যবসায়ীদের কাছে নগদ মূল্য পাওয়ায় চিনিকলে আখ সরবরাহ করতে উৎসাহী নন চাষিরা।
চিনিকল সূত্র জানায়, চলতি মৌসুমে (২০১১-১২ অর্থবছরে) ৮০ হাজার মেট্রিক টন আখ মাড়াইয়ের লক্ষ্যমাত্রা নিয়ে জয়পুরহাট চিনিকল ২৫ নভেম্বর উৎপাদনে যায়। কিন্তু আখের অভাবে ৬৩ হাজার ৯১ টন আখ মাড়াই করা হয়। তা থেকে চিনি উৎপাদিত হয় মাত্র চার হাজার ২৯৪ টন। অথচ এবারের লক্ষ্যমাত্রা ছিল ছয় হাজার টন। অর্থাৎ এক হাজার ৭০৬ টন চিনি কম উৎপাদিত হয়েছে।
জানা যায়, বাজারে গুড়ের দাম বেশি হওয়ায় চিনিকল এলাকার অনেক চাষি গুড় ব্যবসায়ীদের কাছে বেশি দামে আখ বিক্রি করেছেন। চিনিকলে আখের মূল্য যেখানে ১০০ টাকা মণ, সেখানে গুড় ব্যবসায়ীরা দিচ্ছেন ১২০ টাকা। এবার চিনিকল এলাকায় ১০ হাজার ৩৪ একর জমিতে আখের চাষ হয়েছিল।


বাণিজ্য মেলায় অনিয়ম
ইপিবির উপপরিচালককে প্রত্যাহারের সুপারিশ
রপ্তানি উন্নয়ন ব্যুরোতে (ইপিবি) প্রেষণে কর্মরত উপপরিচালক সৈয়দ বেলাল হোসেনকে জরুরি ভিত্তিতে প্রত্যাহারের সুপারিশ করেছে বাণিজ্য মন্ত্রণালয়।
বাণিজ্য মন্ত্রণালয় থেকে জনপ্রশাসন মন্ত্রণালয়ের সচিবের কাছে গতকাল সোমবার পাঠানো এক চিঠিতে এ সুপারিশ করা হয়।
চিঠিতে বলা হয়, ‘সৈয়দ বেলাল হোসেনের বিরুদ্ধে ইপিবির ১৬৮ জন কর্মকর্তা-কর্মচারী ঘুষ-দুর্নীতির অভিযোগ দাখিল করে। তিনি যেহেতু দীর্ঘদিন ইপিবিতে কর্মরত আছেন এবং তাঁর বিরুদ্ধে সবারই অভিযোগ রয়েছে, তাই ওই প্রতিষ্ঠান থেকে তাঁকে প্রত্যাহার করা জরুরি।’
প্রত্যাহার করে জরুরি ভিত্তিতে উপসচিব পদমর্যাদার একজনকে প্রেষণে পদায়নের সুপারিশও করা হয় চিঠিতে।
অভিযোগকারীদের মধ্যে উপপরিচালক, সহকারী পরিচালক, গবেষণা কর্মকর্তা, তথ্য কর্মকর্তা, তদন্তকারী, হিসাবরক্ষণ কর্মকর্তাসহ প্রদর্শনী কর্মকর্তা, প্রশাসনিক কর্মকর্তা, এনালিস্ট, জনসংযোগ কর্মকর্তা, কম্পিউটার অপারেটর, হিসাব সহকারী, অভ্যর্থনাকারী, গাড়িচালক, মুদ্রাক্ষরিক ও এমএলএসএসরা রয়েছেন।
অভিযোগে বলা হয়, সৈয়দ বেলাল হোসেন চলমান ঢাকা আন্তর্জাতিক বাণিজ্য মেলা, ২০১২ (ডিআইটিএফ) সচিবালয়ের সদস্যসচিব। কিন্তু প্যাভিলিয়ন ও স্টল বরাদ্দে তিনি বিভিন্ন অনিয়ম করেছেন।
যোগাযোগ করা হলে ইপিবির ভাইস চেয়ারম্যান শুভাশিস বসু প্রথম আলোকে বলেন, সৈয়দ বেলাল হোসেনের বিরুদ্ধে কোনো তদন্ত করা হয়নি বলে কিছু বলা যাচ্ছে না। আর জনপ্রশাসন মন্ত্রণালয় থেকে কোনো চিঠিও ইপিবিতে আসেনি। এর বাইরে তিনি কিছু বলতে রাজি নন।
সৈয়দ বেলাল হোসেন প্রথম আলোকে বলেন, ‘সব অভিযোগ মিথ্যা। অভিযোগকারীরা সঠিক দায়িত্ব পালন করেনি বলে আমি তাদের অনুপস্থিত দেখিয়েছি। এ কারণে তারা খেপেছে।’


সরকারি কর্মচারীরা বিনিয়োগ করতে পারবে না
পুঁজিবাজারের জন্য আয়কর আইন সংশোধন করছে সরকার। সংশোধিত আইনে মিউচুয়াল ফান্ড থেকে অর্জিত আয় করমুক্ত করার কথা বলা হয়েছে। এ ছাড়া লেনদেনের ওপর উৎসে কর দশমিক ১০ শতাংশ থেকে কমিয়ে দশমিক ০৫ শতাংশ করা হয়েছে।
গতকাল সোমবার সচিবালয়ে মন্ত্রিসভার বৈঠকে পুঁজিবাজার গতিশীল করার লক্ষ্যে আয়কর আইনের এসব সংশোধনী প্রস্তাব অনুমোদিত হয়। এ ছাড়া মন্ত্রিসভা পুঁজিবাজারে অর্থ বিনিয়োগ করার বিষয়ে সব পর্যায়ের সরকারি কর্মকর্তা-কর্মচারীদের ক্ষেত্রে বিধিনিষেধ আরোপ করতে সংশ্লিষ্ট কর্তৃপক্ষের প্রতি নির্দেশ দিয়েছে বলে সরকারি সংবাদ সংস্থা বাসস জানায়।
এ ছাড়া বৈঠকে পুঁজিবাজারে সরকারি কর্মকর্তাদের বিনিয়োগ নিয়ে আলোচনা হয়েছে বলেও জানা গেছে। এ বিষয়ে সরকারি কর্মকর্তা-কর্মচারীদের পুঁজিবাজারে বিনিয়োগ না করা নিশ্চিত করার কথা বলা হয়েছে। চাকরিবিধি সঠিকভাবে কার্যকর করতেই এ নিয়ে আলোচনা হয় বলে জানা গেছে।
একাধিক মন্ত্রীর সঙ্গে কথা বলে জানা যায়, বৈঠকে প্রধানমন্ত্রী বলেন, যেহেতু শেয়ারবাজারে বিনিয়োগ ঝুঁকিপূর্ণ, তাই এর দায়দায়িত্ব বিনিয়োগকারীকেই নিতে হবে। নিজ দায়িত্বে বিনিয়োগ করতে হবে। লাভ যেমন নিজের, তেমনি লোকসানও নিজের। তিনি শেয়ারবাজারের ঝুঁকি সম্পর্কে মানুষকে সতর্ক করে দিতে বলেন।
সূত্র জানায়, বৈঠকে প্রধানমন্ত্রী সরকারি চাকরির বিধিমালা সম্পর্কে জানতে চান। এ সময় সংশ্লিষ্ট ব্যক্তিরা প্রধানমন্ত্রীকে জানান, ১৯৭৯ সালে জিয়াউর রহমানের শাসনকালে যে বিধিমালা করা হয়, তাতে সরকারি সামরিক-বেসামরিক কর্মকর্তাদের চাকরিরত অবস্থায় ব্যবসা-বাণিজ্যে বা লাভজনক খাতে বিনিয়োগ না করার ব্যাপারে নিষেধাজ্ঞা আছে। এ সময় প্রধানমন্ত্রী ১৯৭৯ সালের এই আইনটি নতুন করে প্রচার করার নির্দেশ দেন।
সর্বোচ্চ মজুরি ৫৬০০ টাকা: জাতীয় মজুরি ও উৎপাদনশীলতা কমিশন ২০১০-এর সুপারিশ গতকাল মন্ত্রিসভার বৈঠকে অনুমোদন দেওয়া হয়েছে। সুপারিশ অনুযায়ী, সর্বোচ্চ মজুরি পাঁচ হাজার ৬০০ টাকা করা হয়েছে। এতে সর্বনিম্ন মজুরি নির্ধারিত হয়েছে চার হাজার ১৭৫ টাকা।
প্রধানমন্ত্রীর প্রেস সচিব জানান, কমিশনের এ সুপারিশ ২০১০ সালের জুলাই মাস থেকে কার্যকর হবে। এতে বাড়িভাড়া ধার্য করা হয়েছে শতকরা ৫০ ভাগ। চিকিৎসা ভাতা ধরা হয় ৭০০ টাকা। এ ছাড়া উৎসব বোনাস দুই মাসের, যাতায়াত ১৫০ এবং টিফিন বাবদ ১৫০ টাকা নির্ধারণ করা হয়েছে।
প্রেস সচিব জানান, মন্ত্রিসভার বৈঠকে আইনশৃঙ্খলা বিঘ্নকারী অপরাধ (দ্রুত বিচার) (সংশোধন) আইন, ২০১২-এর খসড়া নীতিগত ও চূড়ান্ত অনুমোদন দেওয়া হয়েছে। এই আইনটি প্রথমে ২০০২ সালের ১০ এপ্রিল প্রণয়ন করা হয়। প্রথমে আইনটি দুই বছর পর্যন্ত কার্যকর ছিল। এরপর প্রতিবারই আইনটি দুই বছর করে বাড়ানো হয়। গতকালের বৈঠকে আইনটি ২০১৪ সালের ১০ এপ্রিল পর্যন্ত বাড়ানোর সিদ্ধান্ত হয়। বৈঠকে মানব পাচার প্রতিরোধ ও দমন আইন, ২০১২-এর খসড়ার নীতিগত ও চূড়ান্ত অনুমোদন দেওয়া হয়। প্রধানমন্ত্রী শেখ হাসিনা বৈঠকে সভাপতিত্ব করেন।


আমলাতান্ত্রিক জটিলতায় বিদেশি বিনিয়োগ আসছে না: বাণিজ্যমন্ত্রী
বাণিজ্যমন্ত্রী জি এম কাদের বলেছেন, বিদেশি বিনিয়োগ না আসার কারণ হিসেবে অনেকেই বলে থাকেন অবকাঠামো না থাকার কথা। কিন্তু এর মূল কারণ হলো আমলাতান্ত্রিক জটিলতা ও দুর্নীতি। বিশেষ করে উত্তরাধিকার সূত্রে পাওয়া দুর্নীতি। আন্তর্জাতিক বাজারের কারণে দেশে কিছু পণ্যের বাজার অস্থির হচ্ছে। এ ছাড়া কিছু পণ্য নিয়ে কারসাজিও হচ্ছে। এসব ব্যাপারে সরকার সজাগ আছে।
আজ মঙ্গলবার দুপুরে রাজধানীর একটি হোটেলে ‘বাংলাদেশে ব্যবসা করার চ্যালেঞ্জ ও সুবিধা’ শীর্ষক সভায় প্রধান অতিথির বক্তব্যে সময় বাণিজ্যমন্ত্রী এসব কথা বলেন। আমেরিকান চেম্বার অব কমার্স ওই ভোজসভার আয়োজন করে।
জি এম কাদের বলেন, বিদেশি বিনিয়োগকারীদের জন্য বাংলাদেশের বাজার উন্মুক্ত। প্রত্যক্ষ বিদেশি বিনিয়োগ আসার জন্য যা যা করার, সরকার সেগুলো করছে। বিদ্যমান সমস্যাগুলো কমানোর চেষ্টা করা হচ্ছে। বিশেষ করে বাণিজ্য মন্ত্রণালয় দুর্নীতির সঙ্গে কোনো আপস করছে না। দুর্নীতি রোধে কোনো ছাড়ও দেওয়া হবে না।
বাণিজ্যমন্ত্রী বলেন, দেশে মূল্যস্ফীতি বেড়েই চলেছে। জ্বালানি তেল, বিদ্যুতের দামও বাড়ছে। সেটা আবার মূল্যস্ফীতি বাড়াচ্ছে। এটি সামষ্টিক অর্থনীতির ভারসাম্য নষ্ট করছে। তাই মূল্যস্ফীতি দ্রুত নিয়ন্ত্রণ করতে হবে। অবশ্য কোনো একক মন্ত্রণালয়ের পক্ষে মূল্যস্ফীতি নিয়ন্ত্রণ করা সম্ভব নয়।
ভুয়া ছাড়পত্রে পণ্য খালাস
তদন্ত চলছে, ৭ কনটেইনারের খালাস স্থগিত
ভুয়া ছাড়পত্রে চট্টগ্রাম বন্দর থেকে ১১ কনটেইনার রাসায়নিক দ্রব্য খালাসের ঘটনায় তদন্ত চলছে। অভিযুক্ত সিঅ্যান্ডএফ এজেন্টের আরও সাতটি কনটেইনারের পণ্য খালাস স্থগিত করে দিয়েছে শুল্ক কর্তৃপক্ষ। ভুয়া ছাড়পত্রের বিষয়টি ফাঁস হওয়ার পর গতকাল সোমবার ৬৮ লাখ টাকা শুল্ককর পরিশোধ করেছে অভিযুক্ত আমদানিকারকের প্রতিনিধি।
গত বৃহস্পতিবার ৬৮ লাখ টাকার শুল্ককর জমা দেওয়ার নকল ছাড়পত্র বানিয়ে ১১ কনটেইনার রাসায়নিক দ্রব্য খালাস করে নেয় সিঅ্যান্ডএফ এজেন্ট এঅ্যান্ডএস এজেন্সি। প্রায় এক কোটি ১১ লাখ টাকা মূল্যের এসব রাসায়নিক আমদানি করে ঢাকার নিউ সেভেন স্টার কেমিক্যাল। এই আমদানিকারকের পক্ষে পণ্য খালাসের দায়িত্ব পায় এঅ্যান্ডএস এজেন্সি। বিষয়টি নিয়ে প্রথম আলোতে গতকাল একটি প্রতিবেদন প্রকাশিত হয়।
এ ঘটনার পর গতকাল একই এঅ্যান্ডএস এজেন্সির এসিড ও রাসায়নিকভর্তি আরও পাঁচটি কনটেইনারের খালাস স্থগিত এবং ইলেকট্রনিকস পণ্যভর্তি দুটি কনটেইনার সিলগালা করা হয়েছে। এই সাতটি কনটেইনার যাচাই-বাছাই করে খালাস দেওয়া হবে বলে শুল্ক কর্মকর্তারা জানান।
গতকাল সাংবাদিকদের সঙ্গে আলাপের সময় শুল্ক বিভাগের অতিরিক্ত কমিশনার মো. মতিউর রহমান বলেন, এ ঘটনার সঙ্গে জড়িত ব্যক্তিদের খুঁজে বের করতে তদন্ত হচ্ছে। তদন্তে দোষীদের শনাক্ত করে তাঁদের বিরুদ্ধে মামলা করা হবে।
গত বৃহস্পতিবার ১১ কনটেইনার পণ্য খালাসের সময় সিসিটি-১ গেটের কম্পিউটার কেন নষ্ট ছিল এবং নষ্ট থাকার পরও ঊর্ধ্বতন কর্মকর্তাদের কেন জানানো হয়নি—বিষয়টি নিয়েও তদন্ত হচ্ছে বলে তিনি জানান।
এদিকে, ১১ কনটেইনারের ঘটনার পর বন্দরের আটটি গেট দিয়ে পণ্য খালাসের সময় নজরদারি বাড়াতে কড়াকড়ি পদক্ষেপ নেওয়ার সিদ্ধান্ত নিয়েছে চট্টগ্রাম কাস্টম হাউস কর্তৃপক্ষ।
এঅ্যান্ডএস এজেন্সি পরিচালনাকারী মো. শাহজাহান আলী শুল্ককর পরিশোধ করার পর গতকাল প্রথম আলোর কাছে দাবি করেন, তাঁর প্রতিষ্ঠানের কর্মচারী (জে টি সরকার) জয়নাল আবেদীন এই অনিয়ম করেছেন।


সয়াবিন তেলের মূল্যবৃদ্ধি
মধ্যস্বত্বভোগীদের দায়ী করল সংসদীয় কমিটি
খুচরা বাজারে সয়াবিন তেলের দাম বাড়ার জন্য মধ্যস্বত্বভোগীদের দায়ী করেছে বাণিজ্য মন্ত্রণালয়-সম্পর্কিত সংসদীয় কমিটি। গতকাল সোমবার সংসদ ভবনে অনুষ্ঠিত বাণিজ্য মন্ত্রণালয়-সম্পর্কিত কমিটির বৈঠকে এ মত দেওয়া হয়।
বৈঠক শেষে কমিটির সভাপতি এ বি এম আবুল কাসেম সাংবাদিকদের জানান, আন্তর্জাতিক বাজারে অপরিশোধিত ভোজ্যতেলের দাম কমলেও দেশের বাজারে এর কোনো প্রভাব নেই। এ জন্য মধ্যস্বত্বভোগীরা দায়ী। তারা অতিরিক্ত মুনাফার জন্য বেশি দামে তেল বিক্রি করছে। তিনি বলেন, কমিটি এ বিষয়ে যথাযথ ব্যবস্থা নেওয়ার জন্য মন্ত্রণালয়ের কাছে সুপারিশ করেছে। বৈঠকে মন্ত্রণালয়ের থেকে উপস্থাপিত প্রতিবেদন থেকে জানা যায়, গত আগস্টে আন্তর্জাতিক বাজারে অপরিশোধিত ভোজ্যতেলের দাম ছিল প্রতি মেট্রিক টন এক হাজার ৩০৩ ডলার, যা ডিসেম্বরে এসে দাঁড়ায় এক হাজার ২০৩ ডলারে।
সূত্র জানায়, বৈঠকে শ্রীমঙ্গলে চা নিলাম কেন্দ্র স্থাপনের সম্ভাবনা যাচাই করতে আবুল কাসেমকে আহ্বায়ক করে চার সদস্যের একটি উপকমিটি গঠন করা হয়। কমিটির অন্য সদস্যরা হলেন: তহুরা আলী, টিপু মুনশি ও রুমানা মাহমুদ।
এ বি এম আবুল কাসেমের সভাপতিত্বে অনুষ্ঠিত গতকালের বৈঠকে কমিটির সদস্য বাণিজ্যমন্ত্রী জি এম কাদের, তহুরা আলী, আবুল কাসেম, টিপু মুনশি, রুমানা মাহমুদ প্রমুখ অংশ নেন। বিশেষ আমন্ত্রণে উপস্থিত ছিলেন বিমানমন্ত্রী (সাবেক বাণিজ্যমন্ত্রী) ফারুক খান।
কমলগঞ্জে বাঁশ-বেত শিল্পীদের মিছিল ও স্মারকলিপি পেশ
‘বাঁশ-বেতশিল্পী বাঁচাও, পুঁজি দাও’—এই দাবিতে কমলগঞ্জ উপজেলা সদরে মিছিল ও উপজেলা নির্বাহী কর্মকর্তার কাছে স্মারকলিপি পেশ করেছেন বাঁশ ও বেতশিল্পীরা। কমলগঞ্জের আদমপুর ও ইসলামপুর ইউনিয়নের এই শিল্পের সঙ্গে জড়িত লোকজন গতকাল সোমবার সকালে এ কর্মসূচি পালন করেন।
বেলা ১১টায় বেত কারিগর সমবায় সমিতির সভাপতি রোকেয়া বেগম ও সাধারণ সম্পাদক রিছান আহমেদের নেতৃত্বে শিল্পীরা উপজেলা নির্বাহী কর্মকর্তা (ইউএনও) প্রকাশকান্তি চৌধুরীর কাছে স্মারকলিপি দেন। স্মারকলিপি গ্রহণ করে নির্বাহী কর্মকর্তা বাঁশ ও বেতশিল্পীদের উদ্দেশে বক্তব্যে বলেন, ইতিমধ্যে বিষয়টি গুরুত্বসহকারে জেলা কমিটির সভায় উপস্থাপন করা হয়েছে। এই শিল্পের সঙ্গে জড়িত লোকজনকে ঋণ দেওয়ার জন্য প্রচেষ্টা অব্যাহত আছে। এ সময় উপস্থিত ছিলেন লেখক গবেষক আহমদ সিরাজ, কমলগঞ্জ সাহিত্য সংসদের সাধারণ সম্পাদক সাইয়্যিদ ফখরুল, ক্ষেতমজুর নেতা খালেদ আহমেদ প্রমুখ।


মজুরি কমিশন বাস্তবায়নের দাবি
যমুনা সার কারখানার শ্রমিকদের পূর্ণ দিবস কর্মবিরতি
জামালপুরের সরিষাবাড়ীতে অবস্থিত যমুনা সার কারখানা কোম্পানি লিমিটেডে শ্রমিক-কর্মচারী ইউনিয়নের উদ্যোগে মজুরি কমিশন বাস্তবায়নের দাবিতে কর্মবিরতি পালন করা হয়। গতকাল সোমবার সকাল আটটা থেকে বিকেল পাঁচটা পর্যন্ত শ্রমিক-কর্মচারীরা কাজে যোগদান না করে এ কর্মসূচিতে অংশ নেন। এ সময় সার পরিবহন বন্ধ থাকে।
যমুনা সার কারখানা কোম্পানি লিমিটেড সূত্রে জানা গেছে, শ্রমিক-কর্মচারী ইউনিয়নের উদ্যোগে সকাল আটটা থেকে বিকেল পাঁচটা পর্যন্ত শ্রমিক-কর্মচারীরা যোগদান না করায় কারখানার যান্ত্রিক ত্রুটি মেরামত করে সার উৎপাদনে যেতে বিলম্ব হচ্ছে।
যমুনা সার কারখানা কোম্পানি লিমিটেডের ব্যবস্থাপনা পরিচালক অচিন্ত্য কুমার দেব জানান, শ্রমিক-কর্মচারী ইউনিয়ন কারখানায় কর্মবিরতি পালন করেছে।
দ্রুত ধনী হওয়ার লোভ দেখিয়ে এমএলএম ব্যবসা করা যাবে না
দ্রুত ধনী হওয়ার লোভ দেখিয়ে আর মাল্টি লেভেল মার্কেটিং (এমএলএম) ব্যবসা করা যাবে না। মিথ্যা বিজ্ঞাপন দিয়ে প্রতারণা করা যাবে না কাউকে।
এমএলএমের নাম ভাঙিয়ে বিক্রি করা যাবে না কোনো অবস্তুগত বা অলীক পণ্য। সময়ের ধারাবাহিকতা বা পর্যায়ক্রমিক প্রক্রিয়াকরণের মাধ্যমে ভবিষ্যতে বিপণনযোগ্য হবে—এমন পণ্য বা সেবাও নিষিদ্ধ করা হবে।
এমএলএমে শুধু বস্তুগত পণ্য বিক্রি করা যাবে এবং এসব পণ্যে মোড়ক ব্যবহার বাধ্যতামূলক। এ মোড়কে আবার পণ্যের উৎপাদক, পরিমাপ, ওজন, সর্বোচ্চ খুচরা মূল্য, মেয়াদোত্তীর্ণের তারিখ ইত্যাদি উল্লেখ থাকতে হবে।
এসব বৈশিষ্ট্য নিয়ে আগামীকাল সোমবার অনুষ্ঠেয় মন্ত্রিসভার বৈঠকে অনুমোদনের জন্য উপস্থাপন করা হচ্ছে ডাইরেক্ট সেল আইন, ২০১২-এর খসড়ার একটি সংক্ষিপ্ত-সার। বাণিজ্য মন্ত্রণালয়ের তৈরি করা আইনের এ খসড়ায় ১৩টি অধ্যায়, ৫০টি ধারা ও দুইটি তফসিল রয়েছে।
এই আইন কার্যকর হওয়ার পর পিরামিডসদৃশ বিক্রয় কার্যক্রম নিষিদ্ধ বলে গণ্য হবে—এ কথা উল্লেখ করে মন্ত্রিসভায় উপস্থাপনের জন্য খসড়ায় এমএলএম-কে পণ্য বা সেবা বিপণনের ‘অভিনব কৌশল’ হিসেবে অভিহিত করা হয়েছে।
খসড়ায় আরও বলা হয়েছে, ভারত, চীন, কানাডা, মালয়েশিয়াসহ বিশ্বের অনেক দেশেই এমএলএম ব্যবসা পরিচালনার সুনির্দিষ্ট আইন বা নীতিমালা রয়েছে। বাংলাদেশে তা নেই। অথচ এ ধরনের ব্যবসা বাংলাদেশেও দিন দিন বাড়ছে।
এতে বলা হয়েছে, যৌথ মূলধনি কোম্পানি ও ফার্মগুলোর পরিদপ্তর (রেজসকো) থেকে নিবন্ধন নিয়ে এবং এমনকি নিবন্ধন ছাড়াও অনেকে এমএলএম ব্যবসা করছে। এগুলোয় কোনো স্বচ্ছতা ও জবাবদিহি নেই। উচ্চ মুনাফার লোভ দেখিয়ে তারা হয়রানি ও প্রতারণা করছে জনগণের সঙ্গে। অনেক কোম্পানি গচ্ছিত অর্থ আত্মসাৎ করেও মানুষকে সর্বস্বান্ত করছে। এ অবস্থায় এমএলএম ব্যবসাকে আইনি কাঠামোর মধ্যে আনা জরুরি।
এমএলএমের পাশাপাশি এ ধরনের পদ্ধতি নেটওয়ার্ক মার্কেটিং, পিরামিডসদৃশ বিক্রি কার্যক্রম, দ্বারে দ্বারে বিক্রি, টেলি মার্কেটিং, ই-মার্কেটিং, ডাইরেক্ট মার্কেটিং সিস্টেম, টিমওয়ার্ক মার্কেটিং সিস্টেম, ফ্রিডম এন্টারপ্রাইজ, হোম বেইজড মার্কেটিং, হলিডে বিজনেস ইত্যাদি নামে পরিচিত বলে সংক্ষিপ্ত-সারে উল্লেখ করা হয়েছে।
বলা হয়েছে, আমাদের দেশে এগুলো কোম্পানি আইনের আওতায় নিবন্ধিত। অনেক ক্ষেত্রে শুধু ট্রেড লাইসেন্সের মাধ্যমেও ব্যবসা পরিচালিত হচ্ছে।
খসড়ায় বলা হয়েছে, ১০ বছর আগে ১৬টি থাকলেও ২০১০ সাল নাগাদ ৭০টি কোম্পানি এমএলএম রেজসকোতে নিবন্ধিত। তবে বাণিজ্য মন্ত্রণালয়ের নির্দেশে রেজসকো বর্তমানে নিবন্ধন বন্ধ রেখেছে।
এতে আরও বলা হয়েছে, দেশে বর্তমানে এমএলএমের নামে শেয়ারবাজারে বিনিয়োগ, সমবায় সমিতি, পর্যটন ও হলিডে প্যাকেজ, আবাসন ও বনায়নের পাশাপাশি ভেষজ ও হারবাল, কৃষিপণ্য উৎপাদন ও বাজারজাতকরণ এবং গৃহস্থালি ও নিত্য ব্যবহার্য পণ্য কেনাবেচা হচ্ছে। এ পদ্ধতির ইতিবাচক দিক হচ্ছে—বিপুল পরিমাণ মানুষের কমিশন হিসাবে আয়ের সুযোগ। আর নেতিবাচক দিক হচ্ছে—অতিরিক্ত মূল্যে পণ্য বিক্রি, অর্থ আত্মসাৎ, প্রতারণা ইত্যাদি।
শুধু আইন প্রণয়ন নয়, এ আইনের উদ্দেশ্য বাস্তবায়নে একটি পরিদপ্তর করা হবে, যা ‘ডাইরেক্ট সেল নিয়ন্ত্রণ পরিদপ্তর’ নামে অভিহিত হবে। পরিদপ্তরের একজন নিয়ন্ত্রক থাকবেন, যিনি হবেন এর প্রধান নির্বাহী কর্মকর্তা।
নিয়ন্ত্রকের দায়িত্ব ও ক্ষমতার মধ্যে আছে—ডাইরেক্ট সেল বা সরাসরি বিক্রয় কার্যক্রমের লাইসেন্স দেওয়া, লাইসেন্সের কার্যকারিতা স্থগিত, বাতিল ও পুনর্বহাল করা; ক্রেতা, ক্রেতা পরিবেশক ও ভোক্তা অধিকারবিরোধী কার্য প্রতিরোধ এবং তা লঙ্ঘনের অভিযোগ নিষ্পত্তি; অপরাধ সম্পর্কে তদন্ত পরিচালনা ইত্যাদি।
আইন পাস হওয়ার আগ পর্যন্ত অর্থাৎ বর্তমানে যেসব কোম্পানি ডাইরেক্ট সেল ব্যবসায় জড়িত, তাদের আইন জারির ৯০ দিনের মধ্যে নিবন্ধকের কাছ থেকে লাইসেন্স নিতে হবে। আইনের কোনো ধারা লঙ্ঘনের অপরাধে কোনো ব্যক্তি বা প্রতিষ্ঠানকে তিন থেকে পাঁচ বছরের কারাদণ্ড এবং অনধিক ৫০ লাখ টাকা জরিমানা করার বিধান রাখা হয়েছে।
যোগাযোগ করলে বাণিজ্যসচিব মো. গোলাম হোসেন প্রথম আলোকে বলেন, অর্থ মন্ত্রণালয়, স্বরাষ্ট্র মন্ত্রণালয়, বিজ্ঞান এবং তথ্য ও যোগাযোগপ্রযুক্তি মন্ত্রণালয়, বাংলাদেশ ব্যাংক, ইনস্টিটিউট অব চার্টার্ড অ্যাকাউনটেন্টস, বাংলাদেশের (আইসিএবি) মতামত নিয়ে আইনের খসড়াটি তৈরি করা হয়েছে। মন্ত্রিসভায় এটি পাস হলে এবং আইনটি কার্যকর হলে দেশের এমএলএম ব্যবসা শৃঙ্খলার মধ্যে আসবে বলে তিনি আশাবাদী।
নৌ-প্রটোকলে ট্রানজিট মাশুল নেওয়ার পক্ষে এনবিআর
বাংলাদেশ ও ভারতের মধ্যকার নৌ-প্রটোকলের আওতায় ট্রানজিট-সুবিধা ব্যবহারের ক্ষেত্রে মাশুলের আরোপের পক্ষে মত দিয়েছে জাতীয় রাজস্ব বোর্ড (এনবিআর)। পাশাপাশি অবকাঠামো না থাকায় আশুগঞ্জ নৌবন্দর ব্যবহার করে ট্রানজিট দেওয়া আপাতত বন্ধ রাখার পরামর্শ দেওয়া হয়েছে।
সম্প্রতি নৌ-প্রটোকলটি পর্যবেক্ষণ করে সরকারের কাছে এসব মতামত দিয়েছে এনবিআর। ইতিমধ্যে এই পর্যবেক্ষণ প্রতিবেদন নৌ মন্ত্রণালয়ে পাঠিয়ে দেওয়া হয়েছে।
প্রসঙ্গত আগামী ৩১ মার্চ দুই দেশের মধ্যকার ।নৌ-প্রটোকলের মেয়াদ শেষ হচ্ছে। প্রটোকলটির মেয়াদ বাড়ানোর উদ্যোগ নিয়েছে নৌ মন্ত্রণালয়। আর এমন প্রেক্ষাপটে এনবিআর নৌ-প্রটোকলটির ওপর মতামত দিয়েছে। নৌ-প্রটোকলের কোন কোন অংশে সংশোধন করা হতে পারে সেই বিষয়ে চলতি সপ্তাহেই সংশ্লিষ্ট মন্ত্রণালয়গুলোর সঙ্গে বৈঠকে বসবে নৌ মন্ত্রণালয়।
চলতি মাসের দ্বিতীয় সপ্তাহে নৌ-প্রটোকলের ওপর তাদের পর্যবেক্ষণ ও মতামত নৌ মন্ত্রণালয়ে পাঠায় এনবিআর। এতে মূলত পাঁচটি বিষয়ের ওপর মতামত দেওয়া হয়েছে।
নৌ-প্রটোকলের আওতায় এত দিন বিনা মাশুলে ট্রানজিট নেওয়ার সুযোগ ছিল। কিন্তু এনবিআর নতুন করে মাশুল আরোপের পক্ষে মত দিয়েছে। প্রতি টনে ৫৮০ টাকা হিসাবে কাস্টমস-সংক্রান্ত মাশুল নেওয়ার প্রস্তাব করা হয়েছে।
ট্রানজিটের আওতায় পরিবাহিত পণ্যের জন্য ট্রানজিট প্রদানকারী দেশ পণ্যের ওপর কোনো শুল্কারোপ করতে পারে না। তবে পণ্যবাহী যানবাহন দেশে ও দেশ থেকে বের হওয়ার ক্ষেত্রে বিভিন্ন পরীক্ষা-নিরীক্ষাসহ প্রশাসনিক ও প্রক্রিয়াকরণের সেবা প্রদানের বিপরীতে মাশুল নিতে পারে। তারই আলোকে কাস্টমস-সংক্রান্ত মাশুলের সুপারিশ করা হয়েছে।
কাস্টমস-সংক্রান্ত মাশুল নির্ধারণের ক্ষেত্রে কাগজপত্র প্রক্রিয়াকরণ, ট্রানশিপমেন্ট, স্ক্যানিং, মার্চেন্ট ওভারটাইম, নিরাপত্তা, প্রহরা ও আইসিটি মাশুল বিবেচনায় আনা হয়েছে।
অন্যদিকে ট্রানজিট পণ্যের সমপরিমাণ শুল্ক ব্যাংক গ্যারান্টি হিসাবে রাখার পক্ষেও মত দিয়েছে এনবিআর। সংস্থাটি বলছে, আন্তর্জাতিক প্রেক্ষাপটেও এই ধরনের চর্চা হয়।
আশুগঞ্জ নৌবন্দর ব্যবহার করে স্থলপথে আখাউড়া স্থলবন্দর হয়ে ভারতের উত্তর-পূর্বাঞ্চলীয় রাজ্য ত্রিপুরার রাজধানী আগরতলায় ভারতীয় পণ্য নেওয়ার সুযোগটিও আপাতত কার্যকর না করার পরামর্শ দেওয়া হয়েছে। এই পথটিতে এখনো ট্রানজিট উপযোগী অবকাঠামো গড়ে না ওঠাই এর কারণ হিসেবে বলা হয়েছে।
এ ছাড়া নৌ-প্রটোকলের ২৩(২) অনুচ্ছেদটি আপাতত বিলোপ করার সুপারিশ করেছে এনবিআর। এই অনুচ্ছেদে ট্রানশিপমেন্টের সুযোগ দেওয়া হয়েছে।
বেশি ড্রাফটসম্পন্ন (পণ্যবাহী জাহাজের যে অংশ পানির নিচে থাকে) জাহাজ থেকে পণ্য ড্রাফটসম্পন্ন জাহাজে পণ্য স্থানান্তর কিংবা কম ড্রাফটসম্পন্ন জাহাজ থেকে বেশি ড্রাফটসম্পন্ন জাহাজে পণ্য স্থানান্তর করে এই সুবিধাটি ব্যবহূত হতে পারে। এনবিআর তা আপাতত বন্ধ রাখার পক্ষে।
উল্লেখ্য, নাব্যতা সংকটের কারণে এই অনুচ্ছেদের সুযোগ নিয়ে প্রথমবারের মতো ভারতীয় জাহাজ লাল বাহাদুর শাস্ত্রীর পণ্যগুলো আশুগঞ্জ নৌবন্দর থেকে ছোট ছোট জাহাজে করে সম্প্রতি করিমগঞ্জ দিয়ে ভারতে নেওয়া হয়েছে।
অন্যদিকে নৌ-প্রটোকলে জকিগঞ্জের শেরপুর পর্যন্ত নৌপথে নিয়ে তিন-চার কিলোমিটার সড়কপথে সীমান্ত পর্যন্ত পণ্য নেওয়ার সুযোগ রয়েছে। কিন্তু এই পথটি কখনো ব্যবহার করেনি ভারতীয় ব্যবসায়ীরা। তাই এই সুযোগটি বাতিল করার সুপারিশ করেছে এনবিআর।
এনবিআর কর্মকর্তারা বলেছেন, সরকার যেহেতু ভারতকে ট্রানজিট দেওয়ার বিষয়টি সক্রিয়ভাবে বিবেচনা করছে, আর তাতে মাশুল নেওয়ার কথাও বলা হচ্ছে তাই নৌ-প্রটোকলের আওতায় মাশুল নেওয়া উচিত। তাঁরা আরও বলেন, বিশ্ব প্রেক্ষাপটে এখন যেকোনো ধরনের ট্রানজিট ব্যবস্থায় প্রদানকারী দেশ মাশুল নিয়ে থাকে। আর পর্যাপ্ত অবকাঠামো আছে এমন পথেই ট্রানজিট দেওয়া হয়।
১৯৭২ সালে বাংলাদেশ ও ভারতের মধ্যে বিদ্যমান অভ্যন্তরীণ নৌপথ অতিক্রম ও বাণিজ্য প্রটোকল স্বাক্ষরিত হয়। এর আওতায় বাংলাদেশের অভ্যন্তরে নৌপথে ভারত পণ্য আনা-নেওয়া করে থাকে। এ জন্য নদী খননসহ বছরে সাড়ে পাঁচ কোটি টাকা দেয় ভারত।
প্রতি দুই বছর পর পর এই চুক্তিটি নবায়ন করা হয়। তবে গতবছর চুক্তিটি এক বছরের জন্য নবায়ন করা হয়। দুই বছরের পরিবর্তে এক বছর নবায়নের পেছনে কারণ ছিল, বর্তমান সরকার বৃহত্তর আঙ্গিকে ভারতকে ট্রানজিট দেওয়ার বিষয়টি সক্রিয়ভাবে বিবেচনা করছে।
আবার ১৯৮০ সালে স্বাক্ষরিত দুই দেশের মধ্যকার বাণিজ্য চুক্তির আওতায় নৌ-প্রটোকলটি পরিচালিত হয়। আর বাণিজ্য চুক্তির মেয়াদ শেষ হচ্ছে আগামী ১ এপ্রিল। বাণিজ্য চুক্তিটি নবায়ন না করলে নৌ-প্রটোকল কার্যকর করা সম্ভব হবে না।
ইতিমধ্যে বাণিজ্য মন্ত্রণালয় দুই দেশের মধ্যকার বাণিজ্য চুক্তি নবায়ন করার উদ্যোগ নিয়েছে। প্রসঙ্গত প্রতি তিন বছর অন্তর এই চুক্তিটি নবায়ন করা হয়। সর্বশেষ ২০০৯ সালে বর্তমান সরকার ক্ষমতায় এসে চুক্তিটি নবায়ন করেছে।
নৌ-প্রটোকল সম্পর্কে নৌ মন্ত্রণালয়ের যুগ্ম সচিব মোহাম্মদ আলাউদ্দিন গতকাল টেলিফোনে প্রথম আলোকে জানান, দুই দেশের বাণিজ্য চুক্তির নবায়ন করা হবে কি না, তার ওপর নির্ভর করছে নৌ-প্রটোকলের ভবিষ্যৎ। চুক্তিটি নবায়ন সম্পর্কে বাণিজ্য মন্ত্রণালয়ের সিদ্ধান্তের অপেক্ষায় রয়েছে নৌ মন্ত্রণালয়।
এনবিআরের পর্যবেক্ষণ সম্পর্কে মোহাম্মদ আলাউদ্দিন বলেন, পর্যবেক্ষণ মতামতটি এখনো তাঁর হাতে এসে পৌঁছেনি। তবে নৌ-প্রটোকল সংশোধন বা নবায়নের বিষয়ে সব পক্ষের মতামত অবশ্যই নেওয়া হবে। শিগগিরই এই সংক্রান্ত আন্তমন্ত্রণালয় বৈঠক ডাকা হবে বলেও তিনি জানান।


অংশ নেওয়া ব্যক্তিদের প্রত্যাশা
‘মেরিনটেক’ জাহাজ নির্মাণ শিল্পের বিকাশে ভূমিকা রাখবে
মেরিনটেকের একটি স্টলে পণ্য-প্রযুক্তি দেখছেন দর্শনার্থীরা
দেশের জাহাজ নির্মাণ প্রতিষ্ঠানগুলোর সংশ্লিষ্ট সবার মধ্যে ব্যাপক সাড়া জাগিয়ে শেষ হলো ‘মেরিনটেক বাংলাদেশ’।
গতকাল শনিবার প্রদর্শনীর শেষ দিনেও অনেক দর্শনার্থী মেরিনটেকে এসে জাহাজ নির্মাণের বিভিন্ন সরঞ্জাম ও প্রযুক্তির খোঁজখবর নেন।
এক্সপোনেট এক্সিবিশন প্রাইভেট লিমিটেড দ্বিতীয়বারের মতো জাহাজ নির্মাণসামগ্রী, প্রযুক্তি ও নৌ-স্থাপত্যের এই আন্তর্জাতিক প্রদর্শনীর আয়োজন করে। তিন দিনব্যাপী এ প্রদর্শনী গত বৃহস্পতিবার শিল্পমন্ত্রী দিলীপ বড়ুয়া উদ্বোধন করেন।
প্রদর্শনীতে বাংলাদেশসহ জার্মানি, ডেনমার্ক, নরওয়ে, দুবাই, কোরিয়া, সিঙ্গাপুর, চীন, জাপান, ভারত ও ইন্দোনেশিয়ার ২০টি শিল্পপ্রতিষ্ঠান অংশ নিয়েছে। প্রতিষ্ঠানগুলো তাদের আধুনিক জাহাজ নির্মাণ প্রযুক্তি, মেরিন কাটিং, মেরিন ইঞ্জিন, কেবল লাইটিং, জেনারেটর, নবায়নযোগ্য জ্বালানি প্রযুক্তি, নৌ-স্থাপত্যবিষয়ক পরিবেশবান্ধব নীতিমালা, নৌ-শিক্ষা ও প্রশিক্ষণবিষয়ক পণ্য ও প্রযুক্তি প্রদর্শন করে।
অংশ নেওয়া একাধিক প্রতিষ্ঠানের কর্মকর্তা বলেন, প্রদর্শনীটি জাহাজ নির্মাণ শিল্প বিকাশে ইতিবাচক ভূমিকা রাখবে। তবে প্রদর্শনীটির পরিসর আরও বড় করে দেশের সব জাহাজ নির্মাণ প্রতিষ্ঠান ও সংশ্লিষ্ট সবার অংশগ্রহণ নিশ্চিত করতে পারলে ভালো হতো।
দেশের সবচেয়ে পুরোনো জাহাজ নির্মাণ প্রতিষ্ঠান ‘খুলনা শিপইয়ার্ড’ প্রদর্শনীতে তাদের তৈরি করা কয়েকটি নৌযানের ‘নমুনা’ নিয়ে আসে। একই সঙ্গে প্রতিষ্ঠানটি প্রপেলার, জিএম বুজ, গান মেটাল সিলভ, ডগ নোজ পিনসহ জাহাজ নির্মাণের বেশ কিছু সরঞ্জাম প্রদর্শন করে।
বাংলাদেশ নৌবাহিনী পরিচালিত খুলনা শিপইয়ার্ড এ পর্যন্ত সাড়ে ৬০০ জাহাজ তৈরি করেছে। প্রতিষ্ঠানটি বর্তমানে তিনটি অয়েল ট্যাংকার, পাঁচটি যুদ্ধজাহাজ, একটি অ্যালুমোনিয়াম বোট ও তিনটি ফিশারিজ বোট তৈরি করছে। খুলনা শিপইয়ার্ড ইঞ্জিন ছাড়া জাহাজ নির্মাণের অন্যান্য যন্ত্রাংশ তৈরি করে বলে জানান প্রতিষ্ঠানটির কর্মকর্তা মো. মোস্তাফিজুর রহমান।
জাহাজ নির্মাণের ঝালাই কাজের যন্ত্রাংশ ও রং নিয়ে প্রদর্শনীতে অংশ নেয় হাসান অ্যান্ড কোম্পানি। প্রতিষ্ঠানটি ওয়েল্ডিং ইলেকট্রোড, ওয়েল্ডিং মেশিন, ড্রাই ভেন ওয়েল্ডিং রড ও মেরিন পেইন্টস বিদেশ থেকে আমদানি করে দেশীয় জাহাজ নির্মাতাদের কাছে সরবরাহ করে।
প্রতিষ্ঠানের ব্যবস্থাপক আবদুল গনি বলেন, ‘২০০৬ সাল থেকে জাহাজ নির্মাণের বিভিন্ন সামগ্রী দেশের বাজারে সরবরাহ করছি।’
জাহাজ নির্মাণ ব্যবসায়ীদের সঙ্গে অনেক শিক্ষার্থীকেও মেরিনটেকে আসতে দেখা গেছে। তাঁদের অনেকেই ইন্টারন্যাশনাল মেরিন একাডেমির স্টলে ভিড় করেন। শিক্ষার্থীরা মেরিন ইঞ্জিনিয়ারিংয়ে পড়াশোনা এবং এ পেশার ভবিষ্যৎ সম্পর্কে জানতে চান বলে জানালেন মেরিন একাডেমির কর্মকর্তা আবুল কালাম আজাদ।
প্রদর্শনীতে মেরিন ইঞ্জিন, হাইড্রোলিক স্টিয়ারিং, প্রপেলার ও অ্যাঙ্কর চেইন নিয়ে অংশ নেয় মেরিন কনটেস্ক। চীনের তৈরি এসব যন্ত্র দীর্ঘদিন ধরে সরবরাহ করছেন বলে জানালেন প্রতিষ্ঠানটির কর্মকর্তা রাশেদ আলম চৌধুরী।


ডলারের দাম বাড়ার প্রভাব আদা-রসুনের বাজারেও
রাজধানীর একটি খুচরা বাজারে বিক্রি হচ্ছে আদা-রসুন-পেঁয়াজ
পাইকারি ও খুচরা দুই বাজারেই বেড়েছে রসুন ও আদার দাম। বিশেষ করে আমদানি করা আদা-রসুনের দাম বেড়েছে বেশি। তবে স্থির নেই দেশি আদা-রসুনের দামও।
রাজধানীর কাঁচাবাজারগুলোতে গতকাল শনিবার প্রতি কেজি আদা বিক্রি হয়েছে ৭০ থেকে ৮০ টাকায়, ১০ দিন আগেও আদার দাম ছিল কেজিপ্রতি ৬৮ থেকে ৭০ টাকা।
আর গতকাল খুচরা বাজারে রসুনের দর ছিল ৫৫ থেকে ৬০ টাকা কেজি, ১০ দিন আগে যা বিক্রি হয় ৫০ থেকে ৫৫ টাকায়।
আদা-রসুনের প্রধান পাইকারি বাজার শ্যামবাজারে খোঁজ নিয়ে যায়, গতকাল পাইকারি ব্যবসায়ীরা চীনা রসুন বিক্রি করেছেন ৬০ থেকে ৬২ টাকা কেজি দরে। আর দেশি রসুন ৪০ থেকে ৪৫ টাকায়। পাইকারি ব্যবসায়ীরা বলছেন, ১০ দিন আগেও তাঁরা আমদানি করা রসুন ৪৫ থেকে ৪৮ ও দেশি রসুন ২৮ থেকে ৩০ টাকায় বিক্রি করেছেন।
আদার বাজার আরও ভয়াবহ। কেবল ভারত থেকে আমদানি করা আদার দামই তুলনামূলক কম। সেটা এখন বিক্রি হচ্ছে ৩০ থেকে ৩২ টাকা কেজি। ১০ দিন আগেও এই আদা বিক্রি হতো ২৭ থেকে ২৮ টাকায়।
প্রতি কেজি চীনা আদা এখন বিক্রি হচ্ছে ৬০ টাকায়, ১০ দিন আগেও যা বিক্রি হতো ৪৫ থেকে ৫০ টাকা। আর দেশি আদার দাম এখন ৩০ থেকে ৩২ টাকা। আগে এই আদার দাম ছিল ২৬ থেকে ২৭ টাকা।
আদা-রসুনের আমদানিকারক ও পাইকারি ব্যবসায়ীরা জানান, টাকার বিপরীতে ডলারের দর বেড়ে যাওয়ায় তাঁদের আমদানিব্যয় বেড়ে গেছে। প্রতি কেজি চীনা রসুন আমদানি করতে খরচ পড়ছে ৫৫ থেকে ৫৬ টাকা। তা ছাড়া ডলার-সংকটের কারণে অনেক ব্যাংকই এখন আমদানিকারকদের জন্য ঋণপত্র (এলসি) খুলতে চাইছে না।
আবার অনেক আমদানিকারক দ্বিধাদ্বন্দ্বে আছেন, বেশি দাম দিয়ে রসুন ও আদা আমদানি করবেন কি না। কারণ, চীন থেকে আদা-রসুন আমদানি করে দেশে আনতে এক মাস লেগে যায়। ডলারের দাম যেভাবে বাড়ছে, তাতে ওই সময় ডলারের কী অবস্থা দাঁড়ায়, সেটা নিয়েও তাঁরা চিন্তিত।
তা ছাড়া বেশি দামে আমদানি করা আদা-রসুন সেই দামে বিক্রি করতে পারবেন কি না, সেটা নিয়েও তাঁরা চিন্তিত।
আদা-রসুনের একজন বড় আমদানিকারক ও শ্যামবাজারের পপুলার বাণিজ্যালয়ের ব্যবসায়ী রতন সাহা প্রথম আলোকে বলেন, ‘প্রতি ডলারের মূল্যমান এখন ৮৫-৮৬ টাকা। ডলারের দর স্থির না হলে বাজার কোথায় গিয়ে ঠেকবে, তা বলা যাচ্ছে না। এ অবস্থায় ব্যবসায়ীরা এক কদম এগোলে, ১০ কদম পিছিয়ে যাচ্ছেন।’
দেশি রসুনের দাম বাড়ার কারণ হিসেবে ব্যবসায়ীরা জানান, শুকনো রসুন আমদানি করতে খরচ পড়ে ৪০ টাকা। সে কারণে দাম বেড়েছে। তাহলে ১০ দিন আগে কীভাবে ৩০ টাকায় বিক্রি করেছেন জানতে চাইলে তাঁরা বলেন, তখন সরবরাহ ভালো ছিল। এখন মৌসুম শেষ। তাই সরবরাহ কম। দেশি আদার বিষয়েও একই কথা জানালেন ব্যবসায়ীরা।
ব্যবসায়ীদের একটি সূত্র জানায়, দেশে বছরে আদা-রসুনের চাহিদা কত সে বিষয়ে সরকার কিংবা ব্যবসায়ীদের কাছে কোনো সঠিক পরিসংখ্যান নেই, যে কারণে এসব পণ্য চাহিদার বেশি আমদানি করে বিপাকে পড়েন ব্যবসায়ীরা। আর কম আমদানি হলেই বাজার চড়ে যায়।


মার্চে দৌলতপুর জুট মিল চালু হতে পারে
এ বছর মার্চ মাসে খুলনার শিল্পাঞ্চল খালিশপুরে বন্ধ থাকা দৌলতপুর জুট মিল চালু হতে পারে।
পাট ও বস্ত্র মন্ত্রণালয়ের সচিব আশরাফুল মকবুল গত শুক্রবার সকালে খালিশপুরে বন্ধ থাকা দৌলতপুর জুট মিল পরিদর্শনকালে এ ঘোষণা দিয়েছেন।
পাটকল কর্তৃপক্ষ ও শ্রমিকদের সঙ্গে কথা বলে জানা গেছে, তৎকালীন জোট সরকার ২০০২ সালের ৭ ডিসেম্বর লোকসানের অজুহাতে দৌলতপুর জুট মিল বন্ধ করে দেয়।
তবে বর্তমান সরকারের উদ্যোগে ২০১০ সালের ২০ সেপ্টেম্বর বাংলাদেশ জুট মিলস করপোরেশনের (বিজেএমসি) সভায় দৌলতপুর জুট মিল চালুর সিদ্ধান্ত নেয়। এরপর প্রাথমিক সংস্কারকাজ শুরু করে। ইতিমধ্যে পাটকলটি চালুর প্রস্তুতি শেষ হয়েছে।
পরিদর্শনকালে পাটসচিব সাংবাদিকদের উদ্দেশে বলেন, ‘আগামী মার্চে প্রধানমন্ত্রী শেখ হাসিনা বন্ধ থাকা দৌলতপুর জুট মিলটি চালু করবেন বলে আশা করছি।’
এ সময় বিজেএমসির চেয়ারম্যান টি ডি মিত্র, পরিচালক (অর্থ) মোহাম্মাদ উল্লাহ চৌধুরী, পরিচালক পরিকল্পনা রিয়াজুল হক, পরিচালক (বিপণন) শামসুল হক ও মিলের প্রকল্প প্রধান মনোয়ার হোসেন উপস্থিত ছিলেন।
বাগমারায় নতুন করদাতাদের সনদ বিতরণ
রাজশাহীর বাগমারায় নতুন করদাতা সংগ্রহ ও কর শনাক্তকরণ নম্বর (টিআইএন) সনদ বিতরণ হয়েছে।
এ উপলক্ষে গত বৃহস্পতিবার উপজেলা প্রাথমিক শিক্ষক সমিতির কার্যালয়ে এক অনুষ্ঠানের আয়োজন করা হয়। রাজশাহীর উপকরকমিশনার কাওসার আলীর সভাপতিত্বে অনুষ্ঠানে প্রধান অতিথি ছিলেন রাজশাহী অঞ্চলের কর কমিশনার রোকেয়া খাতুন। বিশেষ অতিথি ছিলেন রাজশাহীর যুগ্ম কর কমিশনার আবুল কালাম।
অনুষ্ঠানে বক্তব্য দেন জাহাঙ্গীর আলম, কামাল হোসেন, হাফিজুর রহমান ও ওয়াকিল আহমেদ। অনুষ্ঠানে তাৎক্ষণিক মূল্যায়নের মাধ্যমে ২২ জন নতুন করদাতা সংগ্রহ এবং তাঁদের টিআইএন সনদ দেওয়া হয়। উপজেলার ভবানীগঞ্জ কর অঞ্চলের উদ্যোগে এই অনুষ্ঠানের আয়োজন করা হয়।
আইসিসির জরিপ
বাণিজ্য অর্থায়নের পূর্বাভাসে হতাশা
ইন্টারন্যাশনাল চেম্বার অব কমার্স (আইসিসি) এবং আন্তর্জাতিক মুদ্রা তহবিলের (্আইএমএফ) যৌথ জরিপে ২০১২ সালে বিশ্বজুড়ে বাণিজ্য অর্থায়নের হতাশাজনক পূর্বাভাস মিলেছে।
বিভিন্ন ধরনের আর্থিক প্রতিবন্ধকতার কারণে এ বছর বাণিজ্যে অর্থায়ন কমে যেতে পারে বলে জরিপে উঠে এসেছে। গতকাল ঢাকায় আইসিসি বাংলাদেশ (আইসিসিবি) কার্যালয় থেকে এ সংক্রান্ত একটি প্রেস বিজ্ঞপ্তি গণমাধ্যমে পাঠানো হয়েছে।
বিশ্বের ৩৩৭টি খ্যাতনামা আর্থিক প্রতিষ্ঠানের ওপর জরিপ চালানো হয়েছে। জরিপে এশিয়ার উদীয়মান অর্থনীতিতে চাহিদা জোরদার হওয়ার আশাবাদ থাকলেও ইউরো-অঞ্চলের অবস্থা সবচেয়ে দুর্বল বলে প্রতিফলিত হয়েছে।
জরিপে অংশগ্রহণকারীদের ৫০ শতাংশই বলেছেন যে, ইউরো-অঞ্চলে বাণিজ্যে অর্থায়নের চাহিদা কমে যাবে। তবে ৬০ শতাংশ মনে করেন যে, এশিয়ায় চাহিদা বাড়বে।


ইকুয়েডরের ৮% প্রবৃদ্ধি অর্জন
ইকুয়েডরের অর্থনীতিতে ২০১১ সালে ৮ শতাংশ প্রবৃদ্ধি হয়েছে, যা আগের বছর এবং আলোচ্য বছরে সরকারি প্রাক্কলনের চেয়ে বেশি। আগের বছরে দেশটিতে প্রবৃদ্ধি হয় ৩ দশমিক ৬ শতাংশ। আর ২০১১ সালে ইকুয়েডর সরকার প্রবৃদ্ধি প্রাক্কলন করে সাড়ে ৬ শতাংশ।
দেশটির কেন্দ্রীয় ব্যাংকের প্রধান গত শুক্রবার এই তথ্য জানান।
রাস্তাঘাট, হাসপাতাল, স্কুল প্রভৃতি খাতে সরকারি ব্যয়ের পরিমাণ বাড়ার সুবাদেই মূলত ইকুয়েডরের অর্থনীতিতে ২০১১ সালে প্রবৃদ্ধির হার বেড়ে যায় বলে মনে করা হচ্ছে।
প্রেসিডেন্ট রাফায়েল করেয়া ২০০৭ সালে ক্ষমতা গ্রহণের সময় থেকেই তাঁর অর্থনৈতিক নীতিমালায় উচ্চহারে সরকারি ব্যয়ের ওপর জোর দিয়ে আসছেন। বিজনেস রেকর্ডার।


সেতুবন্ধনের ১০০ দিন
প্রবাসী ও রেমিট্যান্স সুবিধাভোগীদের নিয়ে ইসলামী ব্যাংকের গ্রাহক সমাবেশ
ইসলামী ব্যাংকের প্রবাসী ও প্রবাসী আয়ের (রোমিট্যান্স) সুবিধাভোগী গ্রাহকদের নিয়ে এক সমাবেশ আজ সোমবার দুপুরে ইসলামী ব্যাংকের প্রধান কার্যালয়ের মোহাম্মদ ইউনুস মিলনায়তনে অনুষ্ঠিত হয়েছে। সেতুবন্ধনের ১০০ দিন উপলক্ষে ব্যাংকের প্রধান কার্যালয় কমপ্লেক্স করপোরেট ব্রাঞ্চের উদ্যোগে ‘প্রবাসী ও রেমিট্যান্স সুবিধাভোগী গ্রাহক সমাবেশ’ শিরোনামে এই সমাবেশ অনুষ্ঠিত হয়।
এতে প্রধান অতিথি হিসেবে বক্তব্য দেন ইসলামী ব্যাংক বাংলাদেশ লিমিটেডের অপারেশন উইংয়ের উপব্যবস্থাপনা পরিচালক মো. শামসুল হক এবং বিশেষ অতিথি হিসেবে বক্তব্য দেন ইন্টারন্যাশনাল ব্যাংকিং উইংয়ের উপব্যবস্থাপনা পরিচালক মো. নুরুল ইসলাম। এ ছাড়া প্রবাসী ও রেমিট্যান্স-সুবিধাভোগী গ্রাহকদের পক্ষে আনিসুর রহমান, আবদুল ওয়াহেদ ও পারভিন আক্তার বক্তব্য দেন।
অনুষ্ঠানে সভাপতিত্ব করেন ব্যাংকের প্রধান কার্যালয় কমপ্লেক্স করপোরেট ব্রাঞ্চের এক্সিকিউটিভ ভাইস প্রেসিডেন্ট ও শাখা প্রধান মুহাম্মদ মোহন মিয়া।
প্রধান অতিথি মো. শামসুল হক তাঁর বক্তব্যে বলেন, ‘প্রবাসী বাংলাদেশিরা আমাদের দেশের অর্থনৈতিক উন্নয়নে অসামান্য ভূমিকা রাখছেন।’ তিনি উপস্থিত প্রবাসী ও রেমিট্যান্স-সুবিধাভোগীদের ইসলামী ব্যাংকিংয়ের মাধ্যমে দেশের অর্থনৈতিক উন্নয়নে অংশ গ্রহণ করার জন্য আহ্বান জানান।


বিদেশি সাহায্যের অর্থ ব্যবহারের তাগিদ
অর্থ মন্ত্রণালয় বিদেশি সাহায্যপুষ্ট প্রকল্পের অর্থ ব্যবহারের তাগিদ দিয়েছে। মন্ত্রণালয় বলেছে, প্রকল্প সাহায্য ব্যবহার করতে না পারলে এবার আর স্থানীয় মুদ্রা দিয়ে সহায়তা করা হবে না।
প্রকল্প বাস্তবায়নে তাই বিদেশি সাহায্য ব্যবহারে অধিকতর মনোযোগ দিতে হবে। অন্যদিকে সরকারের পক্ষ থেকে প্রকল্পগুলোতে যে বরাদ্দ দেওয়া হয়েছে, তারও ব্যবহার নিশ্চিত করতে হবে।
এসব তাগিদ দিয়ে গত বৃহস্পতিবার একটি পরিপত্র জারি করেছে অর্থ মন্ত্রণালয়। এতে বলা হয়েছে, বার্ষিক উন্নয়ন কর্মসূচিতে (এডিপি) যেসব প্রকল্প বিদেশি সাহায্যের মাধ্যমে বাস্তবায়িত হওয়ার কথা, সেগুলো সাহায্য নিয়েই বাস্তবায়িত করতে হবে। না পারলে সরকারের কাছ থেকে কোনো টাকা দেওয়া হবে না।
সব মন্ত্রণালয় ও বিভাগের উদ্দেশে জারি করা পরিপত্রে প্রকল্পের বিদেশি সাহায্যের যে অংশ এখনো ব্যয় হয়নি, সংশোধিত এডিপির মোট বরাদ্দ থেকে তা বাদ দেওয়ার কথাও বলা হয়েছে। সরকারের অনুন্নয়ন ব্যয় বেড়ে যাওয়ায় তা নিয়ন্ত্রণ এবং বাজেট ব্যবস্থাপনায় শৃঙ্খলা আনতে এমন সিদ্ধান্ত নেওয়া হয়েছে বলে এতে উল্লেখ করা হয়।
অর্থ ও পরিকল্পনা মন্ত্রণালয় ইতিমধ্যে চলতি ২০১১-১২ অর্থবছরের সংশোধিত বাজেট প্রণয়নের কাজ শুরু করেছে। অর্থনৈতিক সম্পর্ক বিভাগ (ইআরডি) বিদেশি সাহায্যপুষ্ট প্রকল্প বাস্তবায়নে নিয়োজিত মন্ত্রণালয় ও বিভাগের সঙ্গে প্রকল্প সাহায্য ব্যবহারের হালনাগাদ তথ্য সংগ্রহের আলোচনাও শেষ করেছে বলে পরিপত্রে জানানো হয়।
পরিপত্রে আরও বলা হয়, আন্তর্জাতিক বাজারে সার, খাদ্যশস্য ও জ্বালানি তেলের দাম বাড়ায় মূল বাজেটের প্রাক্কলনের তুলনায় ভর্তুকি ও সুদ খাতে সরকারের ব্যয় অনেক বেড়েছে। চলতি অর্থবছরের বাকি সময়ে এ খাতে ব্যয় আরও বাড়তে পারে। যে কারণে সরকারকে বাড়তি অর্থ সংস্থান করতে হবে।
এ পরিপ্রেক্ষিতে সরকার সিদ্ধান্ত নিয়েছে যে, যেসব প্রকল্প চলতি অর্থবছরে মূল বাজেটে প্রকল্প বাবদ বরাদ্দ ব্যবহার করতে সক্ষম হবে না, সেসব প্রকল্পে প্রকল্প সাহায্যের পরিবর্তে সরকারি খাতের অর্থ বরাদ্দ দেওয়া হবে না।
চলতি অর্থবছরের মূল এডিপির আকার ৪৬ হাজার কোটি টাকা। এর মধ্যে অর্থবছরের প্রথম ছয় মাসে মোট বরাদ্দের ২৮ শতাংশ, অর্থাৎ ১২ হাজার ৭০৩ কোটি টাকা ব্যয় হয়েছে।
জানা গেছে, এর মধ্যে বৈদেশিক সাহায্য ব্যবহারের হার খুবই নাজুক। এডিপিতে এবার বিদেশি সাহায্যপুষ্ট প্রকল্পের বিপরীতে অর্থ বরাদ্দ দেওয়া হয়েছে ১৮ হাজার ৬৮৫ কোটি টাকা। ছয় মাসে এর মাত্র ১৭ শতাংশ, অর্থাৎ তিন হাজার ১১৫ কোটি টাকা ব্যবহার করা হয়েছে।
বেনাপোল পেট্রাপোলে ‘কার পাস’ প্রথা চালুর প্রথম দিন
পদ্ধতিগত জটিলতায় বাণিজ্য ব্যাহত
‘কার পাস’ চালুর প্রথম দিন গতকাল রোববার ভারত-বাংলাদেশের মধ্যে আমদানি-রপ্তানি কার্যক্রম ব্যাহত হয়েছে। এতে বাংলাদেশের বেনাপোল ও ভারতের পশ্চিমবঙ্গ রাজ্যের পেট্রাপোল সীমান্তে পণ্যবোঝাই কয়েক শ ট্রাক আটকা পড়েছে।
সংশ্লিষ্ট ব্যক্তিরা জানান, পদ্ধতিগত জটিলতার কারণে বিকেল পাঁচটা পর্যন্ত আমদানি-রপ্তানি বন্ধ ছিল। পরে পণ্যবোঝাই পাঁচটি ট্রাক ভারত থেকে বাংলাদেশে ঢুকেছে। তবে বাংলাদেশ থেকে পণ্য নিয়ে কোনো ট্রাক ভারতে যায়নি।
বেনাপোল স্থলবন্দরের উপপরিচালক আবদুল জলিল প্রথম আলোকে বলেন, কার পাসসংক্রান্ত কিছু জটিলতার কারণে সকাল থেকে বিকেল পাঁচটা পর্যন্ত দুই দেশের মধ্যে পণ্য আমদানি-রপ্তানি হয়নি। পরে পাঁচ ট্রাক পণ্য আমদানি হয়েছে।
বেনাপোল তল্লাসি চৌকির (চেকপোস্ট) কার্গো শাখার পরিদর্শক আকবর আলী জানান, কার পাসের নতুন নিয়মে ১৮টি নির্দেশনা দেওয়া হয়েছে। এতে গোডাউনের নম্বর বা শেড ইনচার্জের স্বাক্ষরের বিষয়টি নেই, যার জন্য কিছুটা ঝামেলা হয়েছে। প্রাথমিকভাবে বুঝতে কিছুটা সমস্যা হয়েছে।
বন্দর সূত্রে জানা গেছে, সাধারণত ভারত থেকে প্রতিদিন সাড়ে তিন-চার শ ট্রাক পণ্য আমদানি হয়। আর বাংলাদেশ থেকে প্রায় দেড় শ ট্রাক পণ্য রপ্তানি হয় ভারতে।
দুই দেশের মধ্যে বাণিজ্যে গতিশীলতা ও পণ্য পরিবহন সহজ করার লক্ষ্যে গত শনিবার থেকে বাংলাদেশের বেনাপোল ও ভারতের পেট্রাপোল সীমান্তে কার পাস-প্রথা উদ্বোধন করা হয়। ভারতের অর্থমন্ত্রী প্রণব মুখোপাধ্যায় এবং বাংলাদেশের অর্থমন্ত্রী আবুল মাল আবদুল মুহিত ও প্রধানমন্ত্রীর অর্থনীতিবিষয়ক উপদেষ্টা মসিউর রহমান উদ্বোধনী অনুষ্ঠানে উপস্থিত ছিলেন।
দুই দেশের মধ্যে মালামাল বহনকারী ট্রাক-লরির চালক ও সহকারীদের এই কার পাস দেওয়া হবে।
অনুষ্ঠানে আবুল মাল আবদুল মুহিত বলেন, ‘আমাদের ঐতিহ্য রক্ষা করেই আমরা চাই দুই দেশের বন্ধুত্বপূর্ণ সম্পর্ক আরও দৃঢ় করতে। সম্প্রসারিত করতে চাই আমাদের বৈদেশিক বাণিজ্য। এতে আমরা দুই দেশই অর্থনৈতিকভাবে আরও সমৃদ্ধ হতে পারি।’
প্রণব মুখোপাধ্যায় দুই দেশের মধ্যে বাণিজ্য ব্যবধান কমার ব্যাপারে আশা প্রকাশ করে বলেন, ‘আমরা একই ঐতিহ্যের উত্তরসূরি। আমরা চাই আমাদের মধ্যে বাণিজ্যিক সম্পর্ক আরও দৃঢ় হোক। এই ঐতিহ্য ধরে রাখতে হলে আমাদের আমদানি-রপ্তানি বাণিজ্য আরও বাড়াতে হবে। তাই পেট্রাপোল-বেনাপোল সীমান্তে চালু করেছি কার পাস-প্রথা।’
ভারতের অর্থমন্ত্রী আরও বলেন, ‘আমরা বাংলাদেশে আট হাজার ৮৫ কোটি রুপির পণ্য রপ্তানি করলেও বাংলাদেশ থেকে আমদানি করা হয় মাত্র এক হাজার ২৬৭ কোটি রুপির পণ্য। এতে বাংলাদেশের পক্ষে বাণিজ্য ঘাটতি থেকে যাচ্ছে। ঘাটতি কমাতে আমরা গত নভেম্বরে বাংলাদেশের অধিকাংশ পণ্য বিনা শুল্কে ভারতে প্রবেশাধিকার দিয়েছি। আমার বিশ্বাস, এতে বাংলাদেশের বাণিজ্য ঘাটতি কমে আসবে।’
পেট্রাপোল স্থলবন্দরের কর্মকর্তারা জানান, প্রতিবার মালামাল পরিবহনের সময় চালক ও সহকারীদের কার পাস দেওয়া হবে। এটি তাঁদের ভিসা হিসেবে বিবেচিত হবে। এতে পণ্যবাহী যানবাহন পরিবহনে অবাঞ্ছিত ব্যক্তিদের চলাচল বন্ধ হবে।
শনিবারের অনুষ্ঠানে আরও উপস্থিত ছিলেন বাংলাদেশের রাজস্ব বোর্ডের (এনবিআর) চেয়ারম্যান নাসির উদ্দিন আহমেদ, অর্থনৈতিক সম্পর্ক বিভাগের (ইআরডি) সচিব ইকবাল মাহমুদ, ভারতের নয়াদিল্লিতে নিযুক্ত বাংলাদেশের হাইকমিশনার তারিক এ করিম, পশ্চিমবঙ্গ রাজ্যের কয়েকজন মন্ত্রী, বিধায়ক ও ভারতের ঊর্ধ্বতন সরকারি কর্মকর্তা।
বিশ্বে গাড়ি বিক্রিতে জেনারেল মোটরস আবারও শীর্ষস্থানে
জেনারেল মোটরস (জিএম) আবারও মোটরগাড়ি নির্মাতা হিসেবে বিশ্বে শীর্ষস্থানে উঠে এসেছে।
অথচ বছর দুয়েক আগে এ কোম্পানিই দেউলিয়া হতে বসেছিল। বিশ্বখ্যাত কোম্পানিটি জানিয়েছে, ২০১১ সালে তাদের বিক্রি বেড়েছে ৭ দশমিক ৬ শতাংশ। আলোচ্য বছরে তাদের মোট ৯০ লাখ মোটরগাড়ি বিক্রি হয়েছে।
এর আগে ২০০৮ সালে জাপানের টয়োটা কোম্পানির কাছে বিশ্বের শীর্ষস্থানটি হারায় জেনারেল মোটরস। ২০১১ সালে জাপানি কোম্পানিটির মোট ৭৯ লাখ মোটরগাড়ি বিক্রি হয়, যা জিএমের চেয়ে প্রায় ১১ লাখ কম। এর ফলে জিএম পুনরায় প্রথম স্থানে উঠে আসে। অবশ্য জাপানে গত বছর ভয়াবহ প্রাকৃতিক দুর্যোগের কারণে টয়োটা কোম্পানির গাড়ি উৎপাদন ও সরবরাহের পরিমাণ কমে যায় বলে মনে করা হচ্ছে।
জেনারেল মোটরস ২০০৮ সালে দেউলিয়া হওয়ার উপক্রম হওয়ার পরের বছর ২০০৯ সালে সরকারের আর্থিক পুনরুদ্ধার প্যাকেজের আওতায় পাঁচ হাজার ২০০ কোটি ডলারের সহায়তা নিয়ে
দৈন্যদশা থেকে বেরিয়ে আসতে শুরু করে। কোম্পানিটির সাধারণ শেয়ারের ৩০ শতাংশ এখনো মার্কিন ট্রেজারি বিভাগের হাতে রয়েছে।
জিএমের প্রধান নির্বাহী কর্মকর্তা ড্যান অ্যাকারসন জানান, বিক্রি জোরদার হওয়ায় কোম্পানি মুনাফা
অর্জনের ধারায় থাকবে এবং নিত্যনতুন পণ্য তৈরিতে বিনিয়োগ অব্যাহত রাখবে।
ভারতীয়দের বাংলাদেশ ভ্রমণের আহ্বান
বাংলাদেশ ভ্রমণের জন্য ভারতের বিশেষ করে পশ্চিমবঙ্গের ভ্রমণপিপাসু মানুষের প্রতি আহ্বান জানিয়েছেন বাংলাদেশের বিভিন্ন ট্যুর অপারেটর্স বা ভ্রমণ আয়োজনকারী প্রতিষ্ঠানের কর্মকর্তারা।
কলকাতার একটি হোটেলে গত শনিবার অনুষ্ঠিত এক বৈঠকে এ আহ্বান জানানো হয়। বৈঠকে বাংলাদেশের ২০টি ও কলকাতার ৪০টি ভ্রমণ আয়োজনকারী প্রতিষ্ঠানের কর্মকর্তারা যোগ দেন। এতে বাংলাদেশের পর্যটনমন্ত্রী ফারুক খান প্রধান অতিথি ও পশ্চিমবঙ্গের পর্যটনমন্ত্রী রচপাল সিং সম্মানিত অতিথি হিসেবে যোগ দেন।
বৈঠকে অন্যান্যের মধ্যে যোগ দেন কলকাতায় নিযুক্ত বাংলাদেশের উপ-হাইকমিশনার মো. মোস্তাফিজুর রহমান, বিএফটিডির নির্বাহী পরিচালক রেজাউল একরাম।
বাংলাদেশের পর্যটনশিল্পকে ভারতীয়দের কাছে তুলে ধরতে গত বৃহস্পতিবার থেকে কলকাতায় তিন দিনব্যাপী এক রোড শোর আয়োজন করা হয়, যা গত শনিবার শেষ হয়েছে। কলকাতার ইন্দো-বাংলাদেশ কালচারাল সেন্টারের সহযোগিতায় বাংলাদেশ ফাউন্ডেশন ফর টুরিজম ডেভেলপমেন্ট এই রোড শোর আয়োজন করে।


লেনদেনও কমে গেছে
বড় দরপতন চলছে
দেশের শেয়ারবাজারে গতকাল রোববার আবারও বড় ধরনের দরপতন ঘটেছে। গত কয়েক দিনে বাজারে যে অস্থিরতা তৈরি হয়েছে, তারই ধারাবাহিকতায় গতকালের এই দরপতনের ঘটনা ঘটল।
সপ্তাহের প্রথম কার্যদিবসে প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক প্রায় পৌনে ৫ শতাংশ বা ২৩৭ পয়েন্ট কমে গেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক কমেছে ৩ দশমিক ৬৮ শতাংশ বা ৫২২ পয়েন্ট।
লেনদেন হওয়া কোম্পানিগুলোর মধ্যে ডিএসইতে ৯৬ শতাংশ এবং সিএসইতে ৯১ শতাংশেরই দাম কমেছে। এর মধ্যে ঢাকার বাজারে গতকাল দাম বাড়ার শীর্ষ ১০ কোম্পানির তালিকাটিই অসম্পূর্ণ ছিল। দিন শেষে এই তালিকায় ছিল মাত্র সাতটি কোম্পানি।
দরপতনের প্রতিবাদে গতকালও কিছু বিনিয়োগকারী ঢাকায় মতিঝিলের ডিএসই ভবনের সামনে ঝাড়ু মিছিল করেন। যে কারণে বেলা দেড়টা থেকে সাড়ে তিনটা পর্যন্ত মতিঝিল শাপলা চত্বর থেকে রামকৃষ্ণ মিশন রোড পর্যন্ত সড়কে যান চলাচল বন্ধ ছিল।
বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মোহাম্মদ এ হাফিজ প্রথম আলোকে বলেন, ‘কয়েক দিন ধরে বাজারে যে অস্থিরতা তৈরি হয়েছে, এরই ধারাবাহিকতায় গতকালের এমন পতন। এতে বোঝা যায়, বিনিয়োগকারীদের একটি অংশ এত লোকসানে শেয়ার বিক্রি করতে চাইছে না। এই অবস্থায় বাজারে প্রাতিষ্ঠানিক বিনিয়োগকারীদের যে সমর্থন দরকার, সেটি পুরোপুরি পাওয়া যাচ্ছে না।’
হাফিজ অবশ্য এ-ও বলেন, বাজার যে পর্যায়ে নেমে এসেছে তাতে বিনিয়োগকারীদের আতঙ্কিত হওয়ার কিছু নেই। শুধু দরকার একটু ধৈর্য। তালিকাভুক্ত কোম্পানির উদ্যোক্তা-পরিচালকদের ন্যূনতম শেয়ার ধারণের বিষয়ে সরকারের অবস্থান স্পষ্ট করেছেন অর্থমন্ত্রী আবুল মাল আবদুল মুহিত। এ ছাড়া এসইসিও এ ব্যাপারে শক্ত অবস্থানে রয়েছে। তাই এই মুহূর্তে বিনিয়োগকারীদের গুজব বা অন্য কোনো বিভ্রান্তিতে কান দেওয়া ঠিক হবে না।
বাজার-সংশ্লিষ্ট ব্যক্তিরা জানিয়েছেন, সরকারি কর্মকর্তা-কর্মচারীদের শেয়ারবাজারে বিনিয়োগের বিষয়টি নিয়ে বিনিয়োগকারীদের মধ্যে এখনো অস্পষ্টতা রয়েছে। বুধবার জনপ্রশাসন মন্ত্রণালয় থেকে এ-সংক্রান্ত পরিপত্র জারির দেড় ঘণ্টার মধ্যে তা মৌখিকভাবে প্রত্যাহারের ঘোষণা দেওয়া হয়। কিন্তু গতকাল পর্যন্ত ওই পরিপত্র প্রত্যাহারের লিখিত কোনো ঘোষণা দেওয়া হয়নি।
সংশ্লিষ্ট ব্যক্তিরা আরও বলেছেন, পরিপত্রটি প্রত্যাহার করা হলেও ১৯৭৯ সালের সার্ভিস রুলটি এখনো বহাল রয়েছে, যেখানে সরকারি কর্মকর্তা-কর্মচারীদের বিনিয়োগের ব্যাপারে নিষেধাজ্ঞা রয়েছে।
গতকাল দিন শেষে ডিএসইর সাধারণ সূচক কমে দাঁড়িয়েছে প্রায় চার হাজার ৭১০ পয়েন্টে। এর আগে ১৮ জানুয়ারি তা চার হাজার ৬৯৬ পয়েন্টের সর্বনিম্ন অবস্থানে ছিল।
ডিএসইতে গতকাল ২৫৬টি কোম্পানি ও মিউচুয়াল ফান্ডের লেনদেন হয়। এর মধ্যে ২৪৬টিরই দাম কমেছে, বেড়েছে মাত্র সাতটির আর অপরিবর্তিত ছিল তিনটি কোম্পানির শেয়ারের দাম। ঢাকার বাজারে গতকাল লেনদেনের পরিমাণ দাঁড়ায় ২৮৬ কোটি টাকায়, যা আগের দিনের চেয়ে প্রায় ৩৫ কোটি টাকা কম।
সিএসইর সার্বিক মূল্যসূচক গতকাল নেমে এসেছে ১৩ হাজার ৬৭৯ পয়েন্টে। এদিন সিএসইতে ১৮৫টি কোম্পানি ও মিউচুয়াল ফান্ডের লেনদেন হয়। এর মধ্যে ১৬৮টির দাম কমেছে, বেড়েছে ১৫টির আর অপরিবর্তিত ছিল দুটি কোম্পানির শেয়ারের দাম। গতকাল সিএসইতে ৩৯ কোটি টাকার লেনদেন হয়, যা আগের দিনের চেয়ে এক কোটি টাকা বেশি।


গাড়ি-বাড়িসহ ভোক্তা ঋণ আরও নিরুৎসাহিত হলো
ভোক্তা পর্যায়ে ঋণ ব্যাপকভাগে নিরুৎসাহিত করতে গতকাল নতুন একটি নির্দেশনা জারি করেছে বাংলাদেশ ব্যাংক।
এর ফলে ব্যাংক থেকে বাড়ি-গাড়িসহ ভোক্তা পর্যায়ের ঋণ পাওয়া আগের চেয়ে কঠিন হয়ে পড়বে বলে মনে করা হচ্ছে।
এত দিন মোটরগাড়ি ক্রয়ের জন্য ঋণসহ সব ধরনের ভোক্তাঋণের ক্ষেত্রে ব্যাংকের অংশ ও গ্রাহকের অংশ ছিল সমান সমান (৫০: ৫০)। তবে গতকাল এক সার্কুলারে এই অনুপাত পরিবর্তন করে করা হয়েছে ৩০: ৭০।
অর্থাৎ গাড়ি বা ভোগ্যপণ্য ক্রয়ের জন্য ঋণ নিতে হলে ওই পণ্যের মূল্যের সর্বোচ্চ ৩০ শতাংশ ব্যাংক থেকে ঋণ হিসেবে পাওয়া যাবে। বাকি ৭০ শতাংশ গ্রাহককে অর্থায়ন করতে হবে।
এর ফলে মোটরগাড়িসহ বিভিন্ন ভোগ্যপণ্যে ঋণের প্রবাহ খানিকটা হ্রাস পাবে বলে বাংলাদেশ ব্যাংক মনে করছে।
একই সার্কুলারে ভোক্তাঋণের আওতায় গৃহায়ণ খাতে অর্থায়নের ক্ষেত্রে ঋণ-মার্জিন অনুপাত ধার্য করা হয়েছে ৭০: ৩০। অর্থাৎ মোট মূল্যের সর্বোচ্চ ৭০ শতাংশ ব্যাংকঋণ থেকে অর্থায়ন করা যাবে।
এতোদিন গৃহায়ন ঋণের ক্ষেত্রে এই অনুপাত ছিল ৮০:২০। অর্থাৎ এখন থেকে জমি বা বাড়ির জন্য ঋণ দিতে হলে গ্রাহকের অংশ বেশি হতে হবে।
সুদ হারের ব্যবধান
দেশের বাণিজ্যিক ব্যাংকগুলোকে ঋণ ও আমানতের সুদের হারের মধ্যকার ব্যবধান নিম্নতর পর্যায়ে এক অঙ্কে বজায় রাখার নির্দেশ দিয়েছে বাংলাদেশ ব্যাংক।
গতকাল রোববার কেন্দ্রীয় ব্যাংক থেকে জারি করা এক সার্কুলারে এ নির্দেশ দেওয়া হয়।
এতে বলা হয়েছে, ‘উচ্চতর ঝুঁকিবাহী ভোক্তাঋণ (ক্রেডিট কার্ড ঋণসহ) ও এসএমই ঋণ ছাড়া অন্য খাতে ঋণের সুদের হার এবং আমানত সংগ্রহের গড়ভারিত সুদের হারের ব্যবধান বা নিম্নতর এক অঙ্কের পর্যায়ে সীমিত রাখার জন্য নির্দেশনা দেওয়া যাচ্ছে।’
যোগাযোগ করা হলে বাংলাদেশ ব্যাংকের কর্মকর্তারা জানান, নিম্নতর পর্যায় বলতে মূলত পাঁচ শতাংশীয় পয়েন্টকে বোঝানো হয়েছে। অর্থাৎ যদি আমানতের সুদের হার ১১ দশমিক ৫০ শতাংশ হলে ঋণের সুদের হার সর্বোচ্চ সাড়ে ১৬ শতাংশ হতে হবে। এর ফলে দুই ধরনের সুদের হারের মধ্যকার ব্যবধান হবে পাঁচ শতাংশীয় পয়েন্ট।
এর আগে চলতি মাসেই রপ্তানি ও কৃষিঋণ ছাড়া অন্য সব খাতে ব্যাংকঋণের সুদের হারের ঊর্ধ্বসীমা প্রত্যাহার করা হয় এবং এসব খাতে ঋণের সুদের হার নির্ধারণের বিষয়টি পুরোপুরি ব্যাংকগুলোর ওপর ছেড়ে দেওয়া হয়।
তবে কেন্দ্রীয় ব্যাংকের সার্কুলারে বলা হয়েছে, এই স্বাধীনতাটি সব ক্ষেত্রে খুব সুবিবেচিত, যৌক্তিকভাবে ব্যবহার করা হচ্ছে না বলে ব্যবসায়ী মহল থেকে অভিযোগ শোনা যাচ্ছে।
বস্তুত ঋণের ঊর্ধ্বসীমা তুলে নেওয়ার পর বিভিন্ন ব্যাংক আমানত সংগ্রহের জন্য সুদের হার বাড়াতে শুরু করেছে। আমানতে বর্ধিত সুদের হারের প্রভাবে ঋণের সুদের হারও বাড়তে শুরু করেছে।
ঋণের সুদের হার বেড়ে যাওয়ায় ব্যবসায়ী মহল থেকে ইতিমধ্যেই আপত্তি উঠেছে। তাঁরা বলছেন, চড়াসুদে ঋণ নিয়ে ব্যবসা-বাণিজ্যে অর্থায়ন ব্যয়বহুল হয়ে পড়বে। এ অবস্থায় বাংলাদেশ ব্যাংক গতকাল এ নির্দেশনা জারি করল।
এর আগে বিশ্বমন্দার সময় বাংলাদেশ ব্যাংক ২০০৮ সালের এপ্রিল মাসে এক প্রজ্ঞাপনের মাধ্যমে কৃষি খাত, বৃহৎ ও মাঝারিশিল্পেগু মেয়াদি ঋণ, চলতি মূলধন ঋণ, গৃহায়ণ ও বাণিজ্য অর্থায়ন ঋণের ক্ষেত্রে সর্বোচ্চ সুদের হার ১৩ শতাংশ নির্ধারণ করে দেয়। একই বছরের জুন মাসে অন্য এক প্রজ্ঞাপনে অ-ব্যাংক আর্থিক প্রতিষ্ঠানগুলোকে দেওয়া ব্যাংকঋণের সুদের হারও সর্বোচ্চ ১৩ শতাংশে বেঁধে দেওয়া হয়।
বাংলাদেশে পূর্ণ কার্যালয় খুলতে আগ্রহী আইডিবি
জেদ্দায় আইডিবির প্রধান কার্যালয়
বাংলাদেশে পূর্ণাঙ্গ নিজস্ব কার্যালয় পরিচালনা করতে চায় ইসলামি উন্নয়ন ব্যাংক (আইডিবি)। ইতিমধ্যে এ-সম্পর্কিত একটি প্রস্তাব অর্থনৈতিক সম্পর্ক বিভাগকে (ইআরডি) দিয়েছে প্রতিষ্ঠানটি। এ জন্য আইডিবির ছয় সদস্যের একটি প্রতিনিধিদল বাংলাদেশ সফর করছে।
গতকাল রোববার আইডিবির প্রতিনিধিদল ইআরডির সচিব ইকবাল মাহমুদের সঙ্গে বৈঠক করে। প্রতিনিধিদলের নেতৃত্ব দেন আইডিবির পরিচালক (কান্ট্রি ডিপার্টমেন্ট) মোহাম্মদ জামাল আল সাতি। ইআরডি কার্যালয়ে এই বৈঠক অনুষ্ঠিত হয়।
ইআরডির কর্মকর্তারা জানান, বাংলাদেশে আইডিবির ঋণ ও অনুদানের পরিমাণ দিন দিন বাড়ছে। তাই আইডিবি বাংলাদেশে একটি পূর্ণাঙ্গ কার্যালয় স্থাপন করে কার্যক্রম পরিচালনা করতে আগ্রহী। মূলত সেই কার্যালয়ের স্থাপনসংক্রান্ত প্রস্তাব ও এর অগ্রগতি নিয়েই বৈঠকে আলোচনা হয়েছে।
জানা গেছে, বর্তমানে একটি মাঠ পর্যায়ের কার্যালয়ের মাধ্যমে বাংলাদেশে আইডিবির কার্যক্রম পরিচালিত হয়ে আসছে। কিন্তু যেকোনো বিষয়ে জেদ্দায় অবস্থিত প্রধান কার্যালয়ের অনুমোদন নেওয়ার প্রয়োজন হয়। এর ফলে অনেক সময় সিদ্ধান্ত গ্রহণ প্রলম্বিত হয়।
তাই বাংলাদেশে কার্যরত অন্যান্য দাতা সংস্থার (যেমন: বিশ্বব্যাংক ও এশীয় উন্নয়ন ব্যাংক) মতো একটি স্বয়ংসম্পন্ন কার্যালয় স্থাপন করতে চায় আইডিবি।
ইআরডি সূত্রে জানা গেছে, আইডিবির প্রস্তাবে বাংলাদেশের পক্ষ থেকে ইতিবাচক মনোভাব দেখানো হয়েছে। তাই শিগগিরই পররাষ্ট্র মন্ত্রণালয়ের সঙ্গে আইডিবির কার্যালয় স্থাপনসংক্রান্ত চুক্তি স্বাক্ষরিত হবে।
আইডিবি প্রতিনিধিদলের সদস্যদের পররাষ্ট্রমন্ত্রী দীপু মনি, স্বরাষ্ট্রমন্ত্রী সাহারা খাতুন, আইনমন্ত্রী শফিক আহমেদ, মন্ত্রিপরিষদের সচিব মোশাররাফ হোসাইন ভুঁইয়া, জাতীয় রাজস্ব বোর্ডের (এনবিআর) চেয়ারম্যান নাসিরউদ্দিন আহমেদের সঙ্গে সাক্ষাৎ করার কথা রয়েছে।
আইডিবির কাছ থেকে এ পর্যন্ত ৭০০ কোটি ডলার পাওয়া গেছে। এর মধ্যে ৬৪০ কোটি ডলার এসেছে বাণিজ্য অর্থায়ন হিসেবে বিশেষ করে জ্বালানি তেল আমদানির জন্য। বাকি ৬০ কোটি ডলার পাওয়া গেছে প্রকল্প সহায়তা হিসেবে। বর্তমানে ১০টি প্রকল্পে আইডিবি অর্থায়ন করছে।
৭% হারে প্রবৃদ্ধি না-ও অর্জিত হতে পারে
বাংলাদেশের অর্থনীতির সাম্প্রতিক সূচকগুলো থেকে যে পূর্বাভাস মিলছে, তাতে চলতি ২০১১-১২ অর্থবছরে দেশের মোট দেশজ উৎপাদনের প্রবৃদ্ধির হারের লক্ষ্যমাত্রা সাত শতাংশ অর্জিত না-ও হতে পারে।
ইন্টারন্যাশনাল চেম্বার অব কমার্স বাংলাদেশ (আইসিসিবি) এই অভিমত প্রকাশ করেছে। বাণিজ্য সংগঠনটির ত্রৈমাসিক হালনাগাদ প্রকাশনার সম্পাদকীয়তে এটি প্রকাশ পেয়েছে।
আইসিসিবির প্রকাশনায় বলা হয়েছে, সাম্প্রতিক মাসগুলোয় লেনদেনের ভারসাম্য পরিস্থিতির উল্লেখযোগ্য অবনতি হয়েছে। বিগত কয়েক মাসে জ্বালানিসহ বিভিন্ন পণ্য ও সেবার আমদানি ব্যয় বেড়ে যাওয়া এবং প্রবাসী-আয় প্রবাহ কমে যাওয়ায় রপ্তানি প্রবৃদ্ধির অর্জন ম্লান হয়ে গেছে।
আইসিসিবি আরও বলেছে, মুদ্রাবাজারে চাপের ফলে ডলারের বিপরীতে টাকার বড় ধরনের অবমূল্যায়ন ঘটেছে। গত কয়েক মাসে মার্কিন ডলারের দাম বেড়েছে প্রায় ১৬ শতাংশ।
আবার চলতি অর্থবছরের প্রথম পাঁচ মাসেই সরকারের ব্যাংকঋণ গ্রহণের পরিমাণ ২১ হাজার ৩২১ টাকায় পৌঁছেছে, যা কি না পুরো অর্থবছরের নির্ধারিত লক্ষ্যমাত্রা ১৮ হাজার ৯৫৭ কোটি টাকার চেয়ে বেশি।
এই তথ্য উল্লেখ করে আইসিসিবির পরিসংখ্যানে আরও বলা হয়েছে, বেসরকারি খাতে বিনিয়োগের অর্থায়নে ঘাটতি দেখা দিয়েছে। কেননা, ব্যাংকে তারল্যসংকট দেখা দিয়েছে।
তবে এসব মন্দাভাব সত্ত্বেও বাংলাদেশের অর্থনীতির সম্ভাবনা যথেষ্ট ভালো বলে মনে করছে আইসিসিবি।
এ প্রসঙ্গে আইসিসিবির প্রকাশনায় জার্মান-বাংলাদেশ চেম্বার অব কমার্সের পক্ষে আন্তর্জাতিক পরামর্শক প্রতিষ্ঠান ম্যাকেনজির সাম্প্রতিক এক গবেষণার উল্লেখ করা হয়েছে। বলা হয়েছে, ম্যাকেনজির পূর্বাভাস অনুসারে ২০১৫ সালের মধ্যে বাংলাদেশের তৈরি পোশাকশিল্প থেকে রপ্তানি আয় দ্বিগুণ হবে এবং পরবর্তী ১০ বছরের মধ্যে প্রায় তিন গুণ হবে। আর ২০২০ সালের মধ্যে শুধু তৈরি পোশাকশিল্প খাতেই সাড়ে ৩৫ লাখ লোকের কর্মসংস্থানের সুযোগ সৃষ্টি হবে।
আইসিসিবির মতে, এ লক্ষ্যমাত্রা অর্জন করা যাবে যদি এশিয়া, লাতিন আমেরিকা ও আফ্রিকার বিভিন্ন দেশে নতুন বাজার সৃষ্টি করা যায়। আইসিসিবি আরও মনে করে, ওষুধ, জাহাজ নির্মাণ, চামড়াজাত পণ্য, পাট ও মানবসম্পদ রপ্তানির মাধ্যমেও বাংলাদেশের রপ্তানি আয় অনেক বাড়তে পারে।
তবে আইসিসিবির আশঙ্কা হলো, বিশ্বের চলমান অর্থনৈতিক সংকটের প্রভাবে আন্তর্জাতিক আর্থিক প্রতিষ্ঠানগুলো (যেমন: বিশ্বব্যাংক, আন্তর্জাতিক মুদ্রা তহবিল ও এশীয় উন্নয়ন ব্যাংক) ঋণ এবং অনুদান দিতে সক্ষম না-ও হতে পারে। এটা বাংলাদেশের অর্থনীতির জন্য একটা চাপ তৈরি করবে।


দরপতনের সুযোগ নিচ্ছেন পরিচালকেরা!
শেয়ারবাজারে দরপতনের প্রতিবাদে গতকাল রাজধানীর মতিঝিলে ঢাকা স্টক এক্সচেঞ্জের সামনে আয়োজিত সমাবেশে হতাশ এক বিনিয়োগকারী
শেয়ারবাজারের টানা দরপতনের সুযোগ কাজে লাগাচ্ছেন তালিকাভুক্ত কোম্পানির উদ্যোক্তা-পরিচালকেরা। যখনই বাজারে বড় ধরনের দরপতন ঘটছে, তখনই উদ্যোক্তা-পরিচালকদের শেয়ার কেনার ঘোষণা বাড়ছে।
নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনের (এসইসি) বিধান অনুযায়ী, তালিকাভুক্ত কোম্পানির উদ্যোক্তা-পরিচালকদের সম্মিলিতভাবে সব সময় নিজ কোম্পানির ৩০ শতাংশ এবং এককভাবে ২ শতাংশ শেয়ার ধারণ করতে হবে।
ঢাকা স্টক এক্সচেঞ্জের (ডিএসই) সাম্প্রতিক এক হিসাব অনুযায়ী, বর্তমানে শেয়ারবাজারে তালিকাভুক্ত কোম্পানি-গুলোর প্রায় দেড় হাজার পরিচালকের হাতে ২ শতাংশের কম শেয়ার রয়েছে। এসব পরিচালককে নিজ পদে থাকতে হলে বাজার থেকে বিপুল পরিমাণ শেয়ার কিনতে হবে।
সাম্প্রতিক বাজার পর্যালোচনায় দেখা যায়, ন্যূনতম শেয়ার ধারণের শর্ত পরিপালনে যখনই স্বাভাবিক বাজারে কোনো কোম্পানির উদ্যোক্তা-পরিচালক শেয়ার কেনার ঘোষণা দেন, তখনই ওই কোম্পানির শেয়ারের দাম বাড়ছে। এ অবস্থায় অনেক পরিচালক ঘোষণা দিয়ে শেয়ার কেনার পরিবর্তে নিকটজনদের কাছ থেকে শেয়ার উপহার বা গ্রহণ করছেন। আবার যখনই বাজারে দরপতন ঘটছে, তখনই পরিচালকদের ঘোষণা দিয়ে শেয়ার কেনার প্রবণতা বাড়ছে।
ডিএসইর ওয়েবসাইটের তথ্য অনুযায়ী, গত তিন কার্যদিবসে (১৮, ১৯ ও ২২ জানুয়ারি) তালিকাভুক্ত ১২ কোম্পানির ১৩ উদ্যোক্তা-পরিচালক প্রায় ৩৭ লাখ ৩৪ হাজারের বেশি শেয়ার কেনার ঘোষণা দিয়েছেন।
এর মধ্যে ১৯ জানুয়ারি ইউনাইটেড এয়ার ও রিপাবলিক ইনস্যুরেন্সের দুই পরিচালক মিলে নিজ নিজ কোম্পানির মোট এক লাখ ৪৮ হাজার শেয়ার কেনার ঘোষণা দেন। ১৯ জানুয়ারি ডিএসইতে মূল্যসূচক বেড়েছিল। সেদিন ওই দুই পরিচালকের শেয়ার কেনার ঘোষণা বাজারে আসে।
আর ১৮ ও ২২ জানুয়ারি বাজারে বড় ধরনের দরপতন ঘটলে এই দুই দিনে ১০ কোম্পানির ১১ পরিচালকের কাছ থেকে প্রায় ৩৫ লাখ ৮৬ হাজারের বেশি শেয়ার কেনার ঘোষণা আসে। কোম্পানিগুলো হলো: যমুনা ব্যাংক, বিএসআরএম, ন্যাশনাল লাইফ ইনস্যুরেন্স, তাকাফুল ইনস্যুরেন্স, ইসলামিক ফিন্যান্স, প্রভাতী ইনস্যুরেন্স, সিটি ব্যাংক, ইন্টারন্যাশনাল লিজিং, প্রাইম ব্যাংক ও গ্রিনডেল্টা ইনস্যুরেন্স।
এ কারণে বাজারের বিদ্যমান অস্থিরতার সঙ্গে তালিকাভুক্ত কোম্পানির উদ্যোক্তা-পরিচালকদের বাধ্যতামূলক শেয়ার কেনার বিষয়টির যোগসূত্র থাকতে পারে বলে কেউ কেউ ধারণা করছেন।
যোগাযোগ করা হলে পুঁজিবাজার বিশ্লেষক ও বেসরকারি ইউনাইটেড ইন্টারন্যাশনাল ইউনিভার্সিটির শিক্ষক মোহাম্মদ মূসা প্রথম আলোকে বলেন, ‘যত দিন পর্যন্ত উদ্যোক্তা-পরিচালকদের শেয়ার কেনার বাধ্যবাধকতার মেয়াদ শেষ হচ্ছে না, তত দিন পর্যন্ত বাজার পুরোপুরি স্থিতিশীল হবে বলে আমি মনে করি না। কোনো না কোনোভাবে বাজারে অস্থিরতা থাকবে।’
এর কারণ হিসেবে তিনি বলেন, ‘যাঁদের শেয়ার কিনতে হবে, তাঁরা সব সময়ই চাইবেন শেয়ারের দাম যেন খুব বেশি বেড়ে না যায়। এ জন্য প্রয়োজন হলে তাঁরা তাঁদের হাতে কোম্পানির যেসব মূল্য সংবেদনশীল তথ্য রয়েছে, সেগুলোকে নিজেদের স্বার্থে ব্যবহার করবেন। খারাপ ঘোষণা দিয়ে কোম্পানির শেয়ারের দামকে একটি পর্যায়ে ধরে রাখার চেষ্টা করবেন, এটাই স্বাভাবিক। পরিচালকদের বেলায়ও এর ব্যত্যয় ঘটবে বলে আমি মনে করি না। তাই এ ক্ষেত্রে নিয়ন্ত্রক সংস্থাসহ সংশ্লিষ্ট সবাইকে খুবই সজাগ থাকতে হবে, যাতে সাধারণ বিনিয়োগকারীরা ক্ষতিগ্রস্ত না হন।’
সব শেষে মোহাম্মদ মূসা বলেন, তালিকাভুক্ত কোম্পানির উদ্যোক্তা-পরিচালকদের ন্যূনতম শেয়ার ধারণের বিষয়ে এসইসি যে বিধান করেছে, তার সুফল স্বল্প মেয়াদে পাওয়া না গেলেও দীর্ঘ মেয়াদে বাজারের জন্য এটি ভালো ফল বয়ে আনবে।


প্রথম নারী ডেপুটি গভর্নর নাজনীন সুলতানা
বাংলাদেশ ব্যাংকের প্রথম নারী ডেপুটি গভর্নর হলেন নাজনীন সুলতানা। আজ সোমবার আরও দুজন ডেপুটি গভর্নরসহ তাঁর নিয়োগ-সংক্রান্ত চিঠি বাংলাদেশ ব্যাংকে এসে পৌঁছেছে। এই পদে নিয়োগ পাওয়া অপর দুজন হলেন—আবু হেনা মোহাম্মদ রাজী হাসান ও সিতাংশু কুমার সুর চৌধুরী। তাঁরা তিন বছরের জন্য এই পদে নিয়োগ পেলেন।
নিয়োগপ্রাপ্তদের মধ্যে আবু হেনা মোহাম্মদ রাজী হাসান ও সিতাংশু কুমার সুর চৌধুরী কেন্দ্রীয় ব্যাংকে নির্বাহী পরিচালক হিসেবে কর্মরত রয়েছেন। আর নাজনীন সুলতানা নির্বাহী পরিচালকের দায়িত্ব পালন শেষে অবসরকালীন ছুটিতে ছিলেন।
গত ২৯ ডিসেম্বর ডেপুটি গভর্নর হিসেবে নজরুল হুদা, জিয়াউল হাসান সিদ্দিকী ও মুরশিদ কুলী খানের মেয়াদ পূর্তি হয়। এরপর থেকে পদগুলো শূন্য ছিল। আজ এ পদে নতুন করে নিয়োগ দেওয়া হলো।


ট্যাংকার ফুটো হয়ে ভোজ্যতেল নদীতে
চট্টগ্রাম বন্দরে পাইলট বোটের ধাক্কায় একটি তেলবাহী ট্যাংকার ফুটো হয়ে ভোজ্যতেল কর্ণফুলী নদীতে ছড়িয়ে পড়েছে। আজ সোমবার বেলা সোয়া ১১টায় এই ঘটনা ঘটে। তবে তাত্ক্ষণিকভাবে এসব তেল নদী থেকে তুলে নেওয়া হয়েছে বলে জানিয়েছেন বন্দরের উপসংরক্ষক ক্যাপ্টেন নাজমুল আলম।
বন্দর ও ট্যাংকার পরিচালনাকারী কোম্পানি সূত্র জানায়, বন্দরের ৮ নম্বর রিভার মুরিংয়ে সকালে এমটি জাকা নামের একটি ছোট আকারের ট্যাংকার থেকে অপরিশোধিত সয়াবিন তেল খালাস হচ্ছিল। ট্যাংকারটি বহির্নোঙরে অবস্থানরত এমটি চ্যাম্পিয়ন ট্রেডার থেকে এই তেল নিয়ে আসে। বেলা সোয়া ১১টার দিকে হঠাত্ করে বন্দরের একটি পাইলট বোট এসে তেলবাহী ট্যাংকারটিকে ধাক্কা দেয়। এ সময় ট্যাংকারের পাশে ফুটো হয়ে অপরিশোধিত সয়াবিন তেল নদীতে ছড়িয়ে পড়ে। টিকে গ্রুপ এসব অপরিশোধিত সয়াবিন আমদানি করেছিল।
ক্যাপ্টেন নাজমুল আলম প্রথম আলো অনলাইনকে বলেন, সংঘর্ষে এমটি জাকার পাশে ফুটো হয়ে সম্ভবত ১০ থেকে ২০ লিটার ভোজ্যতেল বেরিয়ে পড়েছে। তাত্ক্ষণিকভাবে এসব তেল নদী থেকে তুলে নেওয়া হয়েছে। এর পরও বন্দরে তেলের বর্জ্য অপসারণকারী জাহাজ পাঠানো হয়। দুর্ঘটনার কারণ খতিয়ে দেখতে ক্যাপ্টেন রহমত উল্লাহকে প্রধান করে এক সদস্যের একটি তদন্ত কমিটি গঠন করা হয়েছে।
শ্রমিক কল্যাণে মুনাফার ৫ শতাংশ দিতে হবে, নইলে শাস্তি
শ্রমিক কল্যাণ ফাউন্ডেশন (সংশোধন) আইন-২০১২-এর নীতিগত অনুমোদন দিয়েছে মন্ত্রিসভা। ফলে এখন প্রতিটি কোম্পানির মুনাফা থেকে শ্রমিকদের কল্যাণে গঠিত তহবিলে ৫ শতাংশ জমা দেওয়া বাধ্যতামূলক করা হয়েছে। আর এই নিয়ম লঙ্ঘন করলে শাস্তির বিধানও রাখা হয়েছে।
আজ সোমবার সচিবালয়ে মন্ত্রিপরিষদ বিভাগের সভাকক্ষে প্রধানমন্ত্রী শেখ হাসিনার সভাপতিত্বে এ বৈঠক অনুষ্ঠিত হয়। বৈঠক শেষে মন্ত্রিপরিষদ বিভাগের যুগ্ম সচিব ইশতেয়াক হোসেন প্রেস ব্রিফিং করে সাংবাদিকদের এ তথ্য জানান। এ সময় মন্ত্রিপরিষদ বিভাগের সচিব মোশাররফ হোসেন ভূঁইয়া উপস্থিত ছিলেন।
বৈঠকে বাংলাদেশ সরকারি কর্মচারী অবসর আইন-২০১২-এর খসড়াও অনুমোদন দেওয়া হয়। একই সঙ্গে সরকারি কর্মকাণ্ডের ওপর ত্রৈমাসিক প্রতিবেদনও উপস্থাপন করা হয়।
সোনার দাম বাড়ছে কাল, প্রতি ভরি ৫৮ হাজার টাকা
দেশে সোনার দাম কাল মঙ্গলবার থেকে আবারও বাড়ছে। দাম বেড়ে ভালো মানের ২২ ক্যারেট ভরিপ্রতি সোনার দাম হচ্ছে ৫৭ হাজার ৭৩৬ টাকা। এ ছাড়া ২১ ও ১৮ ক্যারেট এবং সনাতনী হিসেবে পরিচিত দেশি সোনার দামও ভরিপ্রতি এক হাজার ৫০ থেকে এক হাজার ৩০০ টাকা পর্যন্ত বাড়ছে।
বাংলাদেশ জুয়েলার্স সমিতির (বাজুস) কার্যনির্বাহী সভায় আজ সোমবার স্বর্ণের দাম বাড়ানো বিষয়ে আলোচনা হয়। সভার সিদ্ধান্ত অনুযায়ী কাল থেকে স্বর্ণের দাম বাড়ানোর ঘোষণা দেয় বাজুস। এরপর আজ রাতে এ-সংক্রান্ত সংবাদবিজ্ঞপ্তি পাঠিয়ে বিষয়টি নিশ্চিত করে জুয়েলার্স সমিতি।
সর্বশেষ ১৪ জানুয়ারি বাজুস সব ধরনের স্বর্ণের দাম বাড়ায়। কাল থেকে কার্যকর হওয়া নতুন দাম অনুযায়ী, ২২ ক্যারেট ভরিপ্রতি (১১ দশমিক ৬৬৪ গ্রাম) স্বর্ণের দাম ৫৭ হাজার ৭৩৬ টাকা; ২১ ক্যারেট প্রতি ভরি ৫৫ হাজার ১৭০ টাকা ও ১৮ ক্যারেট ৪৭ হাজার ২৯৭ টাকা। আর সনাতনী হিসেবে পরিচিত দেশি স্বর্ণের ভরি ৩৬ হাজার ১৫৮ টাকা।
তবে স্বর্ণ ব্যবসায়ীরা বলছেন, প্রতি ভরি স্বর্ণালংকার কিনতে ক্রেতাকে এখন গড়ে মজুরি হিসাবে চার হাজার টাকা এবং মূল্য সংযোজন কর হিসেবে ২ শতাংশ হারে অর্থ দিতে হয়। সেই হিসাবে ২২ ক্যারেট স্বর্ণের গয়নার দর পড়বে প্রতি ভরি প্রায় ৬২ হাজার ৮৯০ টাকা।
আজ পর্যন্ত ২২ ক্যারেট ভরি প্রতি স্বর্ণের দাম ৫৬ হাজার ৪৫৩ টাকা; ২১ ক্যারেট প্রতি ভরি ৫৩ হাজার ৮৮৭ টাকা ও ১৮ ক্যারেট ৪৬ হাজার ১৮৯ টাকা এবং দেশি স্বর্ণের ভরি ৩৫ হাজার ১০৮ টাকায় বেচাকেনা হয়েছে। সেই হিসাবে ভরিপ্রতি ২২ ক্যারেটে দাম বেড়েছে এক হাজার ২৮৩ টাকা, ২১ ক্যারেটে এক হাজার ২৯৩ টাকা, ১৮ ক্যারেটে এক হাজার ১০৮ টাকা ও দেশি স্বর্ণে এক হাজার ৫০ টাকা।
বাজুসের সাধারণ সম্পাদক দেওয়ান আমিনুল ইসলাম প্রথম আলোকে বলেন, ডলারের দাম বাড়ায় বাধ্য হয়েই স্বর্ণের দাম বাড়ানোর সিদ্ধান্ত নিয়েছে সমিতি। তিনি আরও বলেন, ‘আমরা কয়েক দিন অপেক্ষা করছি। কিন্তু আন্তর্জাতিক বাজারে স্বর্ণের দাম অব্যাহতভাবে বাড়ছে। দাম না বাড়ালে প্রতিবেশী দেশগুলোতে অবৈধ পথে পাচার হওয়ার আশঙ্কা থাকে।’
খোঁজ নিয়ে জানা যায়, গত বছরের জানুয়ারি থেকে ডিসেম্বর মাস পর্যন্ত ১৬ দফায় স্বর্ণের দর বেড়েছে প্রায় ৩০ শতাংশ। গত বছরের জানুয়ারির প্রথম দিকে ২২ ক্যারেট স্বর্ণের দাম ছিল প্রতি ভরি ৪২ হাজার ১৬৫ টাকা। সেই হিসাবে গত এক বছরে ভরি প্রতি স্বর্ণের দাম বেড়েছে ১৫ হাজার ৫৭১ টাকা। অর্থাত্ দাম বেড়েছে প্রায় ৩৬ শতাংশ।


দরপতন চলছে
ডিএসইর মূল্যসূচক দুই বছরের মধ্যে সর্বনিম্ন
শেয়ারবাজারে দরপতন চলছেই। গতকাল সোমবারও দুই স্টক এক্সচেঞ্জের সব কটি সূচকই কমেছে।
বাজারসংশ্লিষ্ট ব্যক্তিরা বলছেন, সরকারি কর্মকর্তা-কর্মচারীদের শেয়ারে বিনিয়োগকে ঘিরে তৈরি হওয়া অস্থিরতার জের ধরে বাজারে এই দরপতন ঘটছে।
প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক গতকাল দিন শেষে প্রায় দেড় শতাংশ বা ৭১ পয়েন্ট কমে গেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক প্রায় ১ দশমিক ৮৪ শতাংশ বা ২৫২ পয়েন্ট কমেছে।
দরপতনের প্রতিবাদে গতকালও রাজধানীর মতিঝিলে ডিএসইর সামনের সড়কে বিনিয়োগকারীরা ব্যাপক বিক্ষোভ করেছেন। এ কারণে ওই এলাকায় বেশ কয়েক ঘণ্টা যান চলাচল বন্ধ ছিল।
দিনের লেনদেনের শুরু থেকেই দুই বাজারে মূল্যসূচকের ব্যাপক উত্থান-পতন ঘটেছে। দিন শেষে ডিএসইর সাধারণ মূল্যসূচক নেমে এসেছে প্রায় চার হাজার ৬৩৯ পয়েন্টে। গত প্রায় দুই বছরের মধ্যে এটিই ডিএসইর সাধারণ মূল্যসূচকের সর্বনিম্ন অবস্থান।
এর আগে ২০১০ সালের ৩ জানুয়ারি সর্বশেষ ডিএসইর সাধারণ সূচক চার হাজার ৫৬৮ পয়েন্টের সর্বনিম্ন অবস্থানে ছিল। তবে ২০১১ সালের ১৫ নভেম্বর এটি চার হাজার ৬৪৯ পয়েন্টে নেমেছিল।
চট্টগ্রামের সার্বিক মূল্যসূচক গতকাল দিন শেষে নেমে এসেছে প্রায় ১৩ হাজার ৪২৮ পয়েন্টে।
দুই বাজারে সোমবার লেনদেন হওয়া কোম্পানিগুলোর মধ্যে ডিএসইতে ৬৯ শতাংশ এবং সিএসইতে প্রায় ৮০ শতাংশেরই দাম কমেছে।
ঢাকার বাজারে সোমবার মূল্যসূচকের পতন দিয়েই লেনদেন শুরু হয়। যদিও প্রথম পাঁচ মিনিট পর তা ঊর্ধ্বমুখী হয়। ১৫ মিনিটের মাথায় সাধারণ মূল্যসূচক আগের দিনের চেয়ে প্রায় ৩১ পয়েন্ট বেড়ে চার হাজার ৭৪১ পয়েন্টে ওঠে। এরপর আবার সূচকের পতন ঘটতে থাকে, যা দিনের শেষ পর্যন্ত অব্যাহত ছিল।
মূল্যসূচকের পাশাপাশি দুই বাজারে লেনদেনের পরিমাণও কমে গেছে। সোমবার দিন শেষে ঢাকার বাজারে প্রায় ২৩৪ কোটি টাকার লেনদেন হয়, যা আগের দিনের চেয়ে ৫২ কোটি টাকা কম। ডিএসইতে এ দিন ২৫৭টি কোম্পানি ও মিউচুয়াল ফান্ডের শেয়ার লেনদেন হয়। এর মধ্যে ১৭৮টিরই দাম কমেছে, বেড়েছে ৬৩টির আর অপরিবর্তিত ছিল ১৬টি কোম্পানির শেয়ারের দাম।
ডিএসইতে লেনদেনের শীর্ষ ১০ কোম্পানির তালিকায় ছিল যথাক্রমে গ্র্রামীণফোন, বেক্সিমকো, আরএন স্পিনিং, ইউনাইটেড এয়ার, ন্যাশনাল ব্যাংক, সোস্যাল ইসলামী ব্যাংক, ফু ওয়াং সিরামিকস, বিকন ফার্মা ও বিএসআরএম স্টিল।
চট্টগ্রামের বাজারে এ দিন প্রায় ৩৬ কোটি টাকার লেনদেন হয়, যা আগের দিনের চেয়ে চার কোটি টাকা কম। সিএসইতে গতকাল ১৭৯টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ১৪৪টিরই দাম কমেছে, বেড়েছে ২৬টির আর অপরিবর্তিত ছিল নয়টি কোম্পানির শেয়ারের দাম।
পুজিবাজারে দরপতন অব্যাহত
ডিএসইতে ২৫ মাসের মধ্যে সর্বনিম্ন সূচক 
দেশের পুঁজিবাজারে আজ মঙ্গলবারও দরপতন অব্যাহত রয়েছে। অব্যাহত এই দরপতনে প্রধান বাজার ঢাকা স্টক এক্সচেঞ্জের (ডিএসই) সাধারণ মূল্যসূচক দুই বছরের মধ্যে সর্বনিম্ন অবস্থানে নেমে এসেছে। আজ ডিএসইর সাধারণ সূচক ২ দশমিক ৮৫ শতাংশ কমেছে। আর চট্টগ্রাম স্টক এক্সচেঞ্জের (সিএসই) সার্বিক মূল্যসূচক কমেছে ২ দশমিক ১৭ শতাংশ। আর দুই বাজারেই আজ লেনদেন কমেছে।
এদিকে পুঁজিবাজারের বর্তমান পরিস্থিতিতে সবাইকে ধৈর্য ধরার আহ্বান জানিয়েছেন ডিএসইর সভাপতি শাকিল রিজভী। দুপুরে সাংবাদিকদের সঙ্গে আলাপকালে তিনি এ কথা বলেন। তিনি বলেন, পুঁজিবাজারে উত্থান-পতন থাকবে। একসময় ডিএসইতে দৈনিক মাত্র এক কোটি টাকা লেনদেন হতো। সেই লেনদেন একপর্যায়ে তিন হাজার কোটি টাকায় পৌঁছেছিল। তবে এখন লেনদেন অনেক কম হচ্ছে। এতে চিন্তিত হওয়ার কিছু নেই। বাজার তার নিজের গতিতে আবারও ঘুরে দাঁড়াবে বলে আশাবাদ ব্যক্ত করেন তিনি।
শাকিল রিজভী বলেন, সম্প্রতি সরকারের নেওয়া কয়েকটি সিদ্ধান্ত, বাংলাদেশ ব্যাংকের মুদ্রানীতি নিয়ে গুজব, তারল্যসংকট, বিনিয়োগকারীদের ধৈর্যহীনতা ও দেশের সার্বিক অর্থনীতি বিনিয়োগকারীদের মধ্যে তথা বাজারে নেতিবাচক প্রভাব ফেলেছে। যার ফলে দরপতন ত্বরান্বিত হচ্ছে। এ অবস্থায় সব পক্ষকে যথাযথ ভূমিকা পালন করার আহ্বানও জানান তিনি।
ডিএসইর ওয়েবসাইট সূত্রে জানা যায়, দিনের লেনদেন শেষে ডিএসইর সাধারণ মূল্যসূচক ১৩২.৫২ পয়েন্ট কমে ৪৫০৬ পয়েন্টে দাঁড়িয়েছে। আজ ডিএসইর সাধারণ মূল্যসূচক দুই বছরের সর্বনিম্ন অবস্থানে নেমে এসেছে। এর আগে ২০০৯ সালের ২৯ ডিসেম্বর ডিএসইর সাধারণ মূল্যসূচকের অবস্থান ছিল ৪৫১৯ পয়েন্টে।
সূচকের ঊর্ধ্বমুখী প্রবণতার মধ্য দিয়ে আজ ডিএসইতে লেনদেন শুরু হয়। লেনদেনের পাঁচ মিনিটের মাথায় সূচক ৮৪ পয়েন্ট বেড়ে যায়। এরপর সূচক নিম্নমুখী হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৫৯টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৩০টিরই দাম কমেছে। বেড়েছে মাত্র ১৮টির আর অপরিবর্তিত রয়েছে ১১টি প্রতিষ্ঠানের দাম। আজ স্টক এক্সচেঞ্জটিতে ২৩৩ কোটি ৪৬ লাখ টাকা লেনদেন হয়েছে, যা গতকালের চেয়ে ৫৩ লাখ টাকা কম।
দিন শেষে ডিএসইতে লেনদেনে শীর্ষে থাকা ১০টি প্রতিষ্ঠান হলো বেক্সিমকো, গ্রামীণফোন, যমুনা অয়েল, আরএন স্পিনিং, ইউনাইটেড এয়ার, এনবিএল, সোস্যাল ইসলামী ব্যাংক, বিকন ফার্মা, ম্যাকসন স্পিনিং ও কেয়া কসমেটিকস।
এ দিকে পুঁজিবাজারে অব্যাহত দরপতনের প্রতিবাদে বিনিয়োগকারীদের ডাকা হরতাল গতকাল রাতে প্রত্যাহার করায় ডিএসইতে স্বাভাবিক লেনদেন হয়েছে। ডিএসইর সামনের সড়কেও যান চলাচল স্বাভাবিক ছিল। সেখানে অতিরিক্ত পুলিশ মোতায়েন ছিল।
অন্যদিকে সিএসইর সার্বিক মূল্যসূচক ২৯১.৫১ পয়েন্ট কমে ১৩১৩৬.০২ পয়েন্টে দাঁড়িয়েছে। সিএসইতে লেনদেন হওয়া ১৭৬টি প্রতিষ্ঠানের মধ্যে কমেছে ১৫৮টির, বেড়েছে ১৫টির আর অপরিবর্তিত রয়েছে তিনটি প্রতিষ্ঠানের শেয়ারের দাম। স্টক এক্সচেঞ্জটিতে আজ ৩০ কোটি টাকা লেনদেন হয়েছে, যা গতকালের চেয়ে পাঁচ কোটি টাকা কম।
আটক বিনিয়োগকারীদের ছেড়ে দিয়েছে পুলিশ
হরতাল ঘোষণা দেওয়ার অভিযোগে আটক বাংলাদেশ পুঁজিবাজার বিনিয়োগকারী ঐক্য পরিষদের চার নেতাসহ আটজনকে ছেড়ে দিয়েছে পুলিশ। আজ মঙ্গলবার দুপুর ১২টার দিকে মতিঝিল থানা থেকে তাঁদের মুচলেকা নিয়ে ছেড়ে দেওয়া হয়। সংগঠনটির সাংগঠনিক সম্পাদক শাহাদাত উল্লাহ ফিরোজ প্রথম আলো অনলাইনকে বিষয়টি নিশ্চিত করেছেন। গতকাল বিকেলে ঢাকা স্টক এক্সচেঞ্জের (ডিএসই) সামনে থেকে তাঁদের আটক করা হয়।
গতকাল আটক হওয়া ব্যক্তিরা হলেন—বাংলাদেশ পুঁজিবাজার বিনিয়োগকারী ঐক্য পরিষদের সভাপতি মিজান-উর-রশীদ চৌধুরী, সহসভাপতি সেলিম চৌধুরী, সাধারণ সম্পাদক আবদুর রাজ্জাক, আন্তর্জাতিক-বিষয়ক সম্পাদক আতাউল্লাহ নাঈম, আবদুল মান্নান, আবদুল হান্নান, নুরুল হক ও আবু সুফিয়ান।


এ পদে নাজনীন সুলতানা দেশের প্রথম নারী
বাংলাদেশব্যাংকে নতুন তিন ডেপুটি গভর্নর নিয়োগ
নাজনীন সুলতানা রাজী হাসান সিতাংশু সুর চৌধুরী
বাংলাদেশ ব্যাংকের প্রথম নারী ডেপুটি গভর্নর হিসেবে নাজনীন সুলতানা কাজে যোগ দিয়েছেন। একই সঙ্গে নতুন নিয়োগ পাওয়া আরও দুই ডেপুটি গভর্নর যথাক্রমে আবু হেনা মোহা. রাজী হাসান ও সিতাংশু কুমার সুর চৌধুরী গতকাল সোমবার কাজে যোগ দেন।
তিন ডেপুটি গভর্নরের নিয়োগ-সংক্রান্ত চিঠি গতকালই বাংলাদেশ ব্যাংকে এসে পৌঁছায়। তাঁরা প্রত্যেকেই তিন বছরের জন্য এই পদে নিয়োগ পেলেন।
আবু হেনা মোহা. রাজী হাসান ও এস কে সুর চৌধুরী কেন্দ্রীয় ব্যাংকে নির্বাহী পরিচালক হিসেবে কর্মরত ছিলেন। আর নাজনীন সুলতানা নির্বাহী পরিচালকের দায়িত্ব পালন শেষে অবসরকালীন ছুটিতে ছিলেন।
গত ২৯ ডিসেম্বর ডেপুটি গভর্নর হিসেবে নজরুল হুদা, জিয়াউল হাসান সিদ্দিকী ও মুরশিদ কুলী খানের মেয়াদ পূর্তি হয়। গতকাল এই পদগুলোতে নতুন করে নিয়োগ দেওয়া হলো।
পুরাতন ডেপুটি গভর্নর আবুল কাশেমকে কারেন্সি ম্যানেজমেন্ট, কমন সার্ভিস, বাজেটিং, এসএমই, ঋণ ব্যবস্থাপনা ও খরচ ব্যবস্থাপনা বিভাগ দেওয়া হয়েছে। রাজী হাসানকে দেওয়া হয়েছে অপসাইট সুপারভিশন, পরিসংখ্যান, মনিটরি পলিসি, মানি লন্ডারিং, ব্যাংক পরিদর্শন ও ভিজিলেন্স বিভাগ; এস কে সুর চৌধুরীকে দেওয়া হয়েছে ব্যাংকিং প্রবিধি ও নীতি বিভাগ, আর্থিক প্রতিষ্ঠান বিভাগ, কৃষিঋণ বিভাগ, আইন বিভাগ, বৈদেশিক মুদ্রার রিজার্ভ বিভাগ ও প্রশিক্ষণ একাডেমি এবং নাজনীন সুলতানাকে দেওয়া হয়েছে মানবসম্পদ, তথ্যপ্রযুক্তি, ঋণ তথ্য বিভাগ, তথ্য বিভাগ, বৈদেশিক মুদ্রানীতি, বিনিয়োগ ও অপারেশন বিভাগ।
এদিকে গতকাল নির্বাহী পরিচালক পদে নতুন নিয়োগ পেয়েছেন নওশাদ আলী ও আবদুল হক। উভয়েই মহাব্যবস্থাপক পদ থেকে পদোন্নতি পেয়েছেন।


পুঁজিবাজারে কার্যকর ব্যবস্থাপনা দরকার
পুঁজিবাজারের জন্য কার্যকর ও যথাযথ ব্যবস্থাপনা দরকার। আর দীর্ঘমেয়াদি লক্ষ্য বাস্তবায়নে চৌকস ও স্বাধীন নিয়ন্ত্রক সংস্থা প্রয়োজন। এসব ক্ষেত্রে বড় ধরনের ঘাটতির কারণেই বর্তমানে দেশের এই বাজারটি যথাযথভাবে চলছে না।
গতকাল সোমবার দি ইনস্টিটিউট অব চার্টার্ড অ্যাকাউন্ট্যান্টস অব বাংলাদেশ (আইসিএবি) আয়োজিত এক সেমিনারে বক্তারা এসব কথা বলেন। রাজধানীর কারওয়ান বাজারে আইসিএবি মিলনায়তনে এই সেমিনার অনুষ্ঠিত হয়।
এতে বক্তারা আরও বলেন, অর্থনৈতিক প্রবৃদ্ধির জন্য বিনিয়োগের ক্ষেত্র হিসেবে শেয়ারবাজার গুরুত্বপূর্ণ ভূমিকা পালন করতে পারে।
সেমিনারে প্রধান অতিথি ছিলেন পল্লী কর্ম-সহায়ক ফাউন্ডেশনের (পিকেএসএফ) চেয়ারম্যান কাজী খলীকুজ্জমান আহমদ। মূল প্রবন্ধ উপস্থাপন করেন আইসিএবির কাউন্সিল সদস্য মসিহ মালিক চৌধুরী। বক্তব্য দেন পাঞ্জাব বিশ্ববিদ্যালয়ের ইমেরিটাস অধ্যাপক খাজা আমজাদ সায়ীদ, ঢাকা স্টক এক্সচেঞ্জ (ডিএসই) সভাপতি শাকিল রিজভী, চট্টগ্রাম স্টক এক্সচেঞ্জ (সিএসই) সভাপতি আল মারুফ খান, আইসিএবি সভাপতি সাইফুল ইসলাম। সেমিনারে সভাপতিত্ব করেন আইসিএবির কাউন্সিল সদস্য আব্বাস উদ্দিন খান।
কাজী খলীকুজ্জমান বলেন, বর্তমানে বাংলাদেশের শেয়ারবাজার যথাযথভাবে চলছে না। এই শেয়ারবাজারের ব্যবস্থাপনার দায়িত্বপ্রাপ্তদের কার্যক্রমে হস্তক্ষেপ না করে বাজারটিকে স্বাধীনভাবে চলতে দেওয়া উচিত।
বর্তমান শেয়ারবাজার পরিস্থিতি সম্পর্কে খলীকুজ্জমান আরও বলেন, ‘এই দেশে যেকোনো একটা বিষয়ে আগ্রহ দেখা দিলে তা অতিমাত্রায় বেড়ে যায়। যেমন, যখন ক্ষুদ্রঋণ কার্যক্রম এল, তখন শত শত বেসরকারি সংস্থা (এনজিও) এই ক্ষুদ্রঋণে জড়িয়ে পড়ল। আবার বেসরকারি বিশ্ববিদ্যালয় অনুমোদন দেওয়া শুরু হলে তা মাশরুমের মতো গজিয়ে উঠেছে।’
সাম্প্রতিক সময়ে শেয়ারবাজারের ক্ষেত্রেও তা হয়েছে উল্লেখ করে খলীকুজ্জমান বলেন, ‘এখানে লাভের আশায় লাখ লাখ মানুষ শেয়ারবাজারমুখী হয়েছেন। অনেকে ক্ষুদ্র সঞ্চয় ভেঙে, গয়না বিক্রি করে শেয়ারবাজারে গেছেন। বাজার পড়ে যাওয়ায় তাঁরাই বেশি ক্ষতিগ্রস্ত হয়েছেন।’
খলীকুজ্জমানের মতে, অর্থনৈতিক প্রবৃদ্ধির জন্য বিনিয়োগ দরকার। আর কর্মসংস্থান ও পণ্য উৎপাদনে বেসরকারি খাতের ভূমিকা সবচেয়ে বেশি। এই বেসরকারি প্রতিষ্ঠানগুলো পুঁজির জন্য শেয়ারবাজারে যেতে পারে।
খাজা আমজাদ সায়ীদ বলেন, শেয়ারবাজার হলো অর্থনীতির একটি সূচক। আর দারিদ্র্য বিমোচনের জন্য দরকার অর্থনৈতিক প্রবৃদ্ধি। অর্থনীতির মূল বিষয় হলো এর ব্যবস্থাপনা আর ক্রমাগত মূল্যসংযোজন। তিনি মনে করেন, অপ্রকাশ্য অর্থনীতি যোগ করলে এই অঞ্চলে প্রবৃদ্ধি অনেক বেড়ে যেত, এমনকি তা বর্তমানের দ্বিগুণও হতে পারে।
শাকিল রিজভী বলেন, ২০১০ সালে সরকার যদি আরও বেশ কিছু কোম্পানি নিয়ে আসত, তবে বাজারের এই অবস্থা হতো না। নিয়ন্ত্রকদের আরও কার্যকর হওয়া উচিত।
আল মারুফ খান বলেন, আইনগত সুবিধার অভাবে এ দেশের শেয়ারবাজারে বিদেশি পোর্টফোলিও তথা বিনিয়োগ নেই বললেই চলে। আর স্থানীয় বিনিয়োগকারীরা বিশ্ব আর্থিক পরিস্থিতির সঙ্গে সম্পৃক্ত নন।
মারুফ খান জানান, শেয়ারবাজার থেকে কম খরচে তহবিল সংগ্রহ করা যায়। আর এই সুবিধা জাতি নিতে পারে।
মসিহ মালিক চৌধুরী তাঁর মূল প্রবন্ধে শেয়ারবাজারের উন্নয়নের জন্য কিছু পরামর্শ দিয়েছেন। তার মধ্যে আছে: দেশি-বিদেশি বিনিয়োগ আকৃষ্ট করা এবং চৌকস ও স্বাধীন নিয়ন্ত্রক প্রতিষ্ঠা নিশ্চিত করা। চৌকস নিয়ন্ত্রকের মাধ্যমে সৎ ও নিবেদিতপ্রাণ উদ্যোক্তাদের শেয়ারবাজারে আনার জন্য উৎসাহিত করার পরামর্শ দেন তিনি। এ ছাড়া শেয়ারবাজারের জন্য শিক্ষিত বিনিয়োগকারী গড়ে তোলার ওপর গুরুত্বারোপ করেন তিনি।


আজ থেকে স্বর্ণের দাম আবার বাড়ছে
দেশে স্বর্ণের দাম আজ মঙ্গলবার থেকে আবার বাড়ছে। দাম বেড়ে ভালো মানের ২২ ক্যারেট ভরিপ্রতি স্বর্ণের দাম হচ্ছে ৫৭ হাজার ৭৩৬ টাকা।
এ ছাড়া ২১ ও ১৮ ক্যারেট এবং সনাতনী হিসেবে পরিচিত দেশি স্বর্ণের দামও ভরিপ্রতি এক হাজার ৫০ থেকে এক হাজার ৩০০ টাকা পর্যন্ত বেড়েছে। তবে রূপার দাম প্রতি ভরি এক হাজার ৫৭৪ টাকা অপরিবর্তিত আছে।
বাংলাদেশ জুয়েলার্স সমিতির কার্যনির্বাহী সভায় গতকাল রোববার স্বর্ণের দাম বাড়ানোর বিষয়ে আলোচনা হয়। সভার সিদ্ধান্ত অনুযায়ী আজ থেকে স্বর্ণের দাম বাড়ানোর ঘোষণা দেয় বাজুস। এরপর গতকাল রাতে এ-সংক্রান্ত সংবাদ বিজ্ঞপ্তি পাঠিয়ে বিষয়টি নিশ্চিত করে জুয়েলার্স সমিতি।
সর্বশেষ ১৪ জানুয়ারি বাজুস সব ধরনের স্বর্ণের দাম বাড়ায়। আজ থেকে কার্যকর হওয়া নতুন দাম অনুযায়ী: ২২ ক্যারেট ভরিপ্রতি (১১.৬৬৪ গ্রাম) স্বর্ণের দাম ৫৭ হাজার ৭৩৬ টাকা; ২১ ক্যারেট প্রতি ভরি ৫৫ হাজার ১৭০ টাকা ও ১৮ ক্যারেট ৪৭ হাজার ২৯৭ টাকা। সনাতনী হিসেবে পরিচিত দেশি স্বর্ণের ভরি হচ্ছে ৩৬ হাজার ১৫৮ টাকা।
তবে স্বর্ণ ব্যবসায়ীরা বলছেন, প্রতি ভরি স্বর্ণের গয়না কিনতে ক্রেতাকে এখন গড়ে মজুরি হিসাবে চার হাজার টাকা এবং মূল্য সংযোজন কর হিসেবে ২ শতাংশ হারে অর্থ দিতে হয়। সেই হিসাবে ২২ ক্যারেট স্বর্ণের গয়নার দর পড়বে প্রতি ভরি প্রায় ৬২ হাজার ৮৯০ টাকা।
গতকাল পর্যন্ত ২২ ক্যারেট ভরিপ্রতি স্বর্ণের দাম ৫৬ হাজার ৪৫৩ টাকা; ২১ ক্যারেট প্রতি ভরি ৫৩ হাজার ৮৮৭ টাকা ও ১৮ ক্যারেট ৪৬ হাজার ১৮৯ টাকা এবং দেশি স্বর্ণের ভরি ৩৫ হাজার ১০৮ টাকায় বেচাকেনা হয়েছে।
সেই হিসাবে ভরিপ্রতি ২২ ক্যারেটে দাম বেড়েছে এক হাজার ২৮৩ টাকা, ২১ ক্যারেটে এক হাজার ২৯৩ টাকা, ১৮ ক্যারেটে এক হাজার ১০৮ টাকা ও দেশি স্বর্ণে এক হাজার ৫০ টাকা।
বাজুসের সাধারণ সম্পাদক দেওয়ান আমিনুল ইসলাম প্রথম আলোকে বলেন, ডলারের দাম বাড়ায় বাধ্য হয়েই স্বর্ণের দাম বাড়ানোর সিদ্ধান্ত নিয়েছে সমিতি।
আমিনুল ইসলাম আরও বলেন, ‘আমরা কয়েকদিন অপেক্ষা করছি। কিন্তু আন্তর্জাতিক বাজারে স্বর্ণের দাম অব্যাহতভাবে বাড়ছে। দাম না বাড়ালে প্রতিবেশী দেশগুলোতে অবৈধ পথে পাচার হওয়ার আশঙ্কা থাকে।’
বেনাপোল ও পেট্রাপোল সীমান্তে দ্বিপক্ষীয় বাণিজ্য ব্যাহত
বাংলাদেশের বেনাপোল ও ভারতের পেট্রাপোল সীমান্তে ‘কার পাস’ প্রথা চালুর দ্বিতীয় দিনে গতকাল সোমবারও উভয় দেশের মধ্যে আমদানি-রপ্তানি কার্যক্রম ব্যাহত হয়েছে। তবে ভারতীয় শুল্ক বিভাগের কর্মকর্তাদের হস্তক্ষেপে শেষ পর্যন্ত দ্বিপক্ষীয় বাণিজ্য স্বাভাবিক গতি পেয়েছে।
উদ্বোধনের পরের দিন রোববার পদ্ধতিগত জটিলতায় এবং পেট্রাপোল সীমান্তে একদল ভারতীয় যানচালক ও খালাসি কার পাস পদ্ধতির প্রতিবাদে বিক্ষোভে নেমে দুই দেশের মধ্যে পণ্যবাহী যানবাহনের চলাচল বন্ধ করে দেওয়ায় দ্বিপক্ষীয় আমদানি-রপ্তানি কার্যক্রম ব্যাহত হয়।
গতকাল সকালেও ট্রাকচালকেরা পেট্রাপোলে বিক্ষোভ দেখালে প্রায় দুই ঘণ্টা বন্ধ থাকে আমদানি-রপ্তানি বাণিজ্য। এরপর ভারতীয় শুল্ক বিভাগের কর্মকর্তারা এসে পরিস্থিতি সামাল দিলে আমদানি-রপ্তানি কার্যক্রম শুরু হয়।
বিক্ষোভকারীদের দাবি হলো, এই পদ্ধতি চালু হওয়ায় তাঁরা নানা সমস্যায় পড়বেন। এখন আর কোনো যানচালক ও গাড়ির খালাসিদের মাল খালাস করে একবারেই ফিরতে হবে। অর্থাৎ মাল খালাসে বিলম্ব ঘটলে তাঁদের প্রতিবেশী দেশ ছাড়তে পারবে না। আগে মাল খালাসে বিলম্ব হলে উভয় দেশের যানচালক ও খালাসিরা নিজ নিজ দেশে ফিরতে পারতেন। সে জন্যই যানচালকেরা এ পদ্ধতি বাতিলের দাবি তুলেছেন।
দুই দেশের মধ্যে বাণিজ্যে গতিশীলতা ও পণ্য পরিবহন সহজ করার লক্ষ্যে শনিবার থেকে বাংলাদেশের বেনাপোল ও ভারতের পেট্রাপোল সীমান্তে কার পাস প্রথা উদ্বোধন করা হয়।
বিশ্ববাজারে স্বর্ণের দর ছয় সপ্তাহের মধ্যে সর্বোচ্চ
ইরানের রাজধানী তেহরানে একজন ইরানি কারবারি স্বর্ণমুদ্রা দেখাচ্ছেন। মার্কিন ডলারের বিপরীতে ইরানের মুদ্রা ক্রমাগত দুর্বল হতে থাকায় প্রতি স্বর্ণমুদ্রার দর এখন ১০ কোটি রিয়ালে বিক্রি হচ্ছে। ইউরোপীয় ইউনিয়নের নেতারা ইরান থেকে তেল আমদানি নিষিদ্ধ করাসহ দেশটির আর্থিক লেনদেনের ওপর অবরোধ কঠোরতর করতে যাচ্ছে
আন্তর্জাতিক বাজারে স্বর্ণের দর গতকাল সোমবার একপর্যায়ে ছয় সপ্তাহের মধ্যে সর্বোচ্চ পর্যায়ে উন্নীত হয়।
টোকিওতে গতকাল দিনের মধ্যভাগে স্বর্ণের দর প্রতি আউন্স এক হাজার ৬৭২ ডলার ৮৯ সেন্টে উন্নীত হয়। তবে দিন শেষে তা এক হাজার ৬৭০ ডলার ১৮ সেন্টে নেমে আসে।
এর ফলে চলতি বছরই স্বর্ণের দর বিশ্ববাজারে প্রায় ছয় শতাংশ বাড়ল। তবে তা এখনো এযাবৎকালের মধ্যে সর্বোচ্চ দরের চেয়ে নিচে রয়েছে।
গত বছর সেপ্টেম্বর মাসে স্বর্ণের দর প্রতি আউন্স এক হাজার ৯২০ ডলারে উন্নীত হয়েছিল।
ইউরো-অঞ্চলের সংকট অব্যাহত থাকায় তা স্বর্ণের দিকে বিনিয়োগকারীদের ধাবিত করছে বলে বিশ্লেষকেরা মন্তব্য করেছেন।
গতকাল অবশ্য এশিয়ায় স্বর্ণের বাজারে বেচাকেনা তুলনামূলকভাবে মন্থর ছিল। কেননা, চীনের নতুন চন্দ্রবর্ষ উদ্যাপনের অংশ হিসেবে চীন, সিঙ্গাপুর, মালয়েশিয়া ও ইন্দোনেশিয়ার বাজার ছিল বন্ধ।


চট্টগ্রামে কানাডার হাইকমিশনার
শিক্ষা ও স্বাস্থ্য খাতে বিনিয়োগের আশ্বাস
কানাডার নবনিযুক্ত হাইকমিশনার হিদার ক্রুডেন বাংলাদেশের শিক্ষা ও স্বাস্থ্য খাতের উন্নয়নে বিনিয়োগের আশ্বাস দিয়েছেন। তিনি এ ক্ষেত্রে তাঁর দেশের সরকার ও বেসরকারি খাতের উদ্যোক্তাদের সহযোগিতা দেওয়ার বিষয়টি নিশ্চিত করেন।
হাইকমিশনার ক্রুডেন গতকাল সোমবার চট্টগ্রাম চেম্বার অব কমার্স অ্যান্ড ইন্ডাস্ট্রির (সিসিসিআই) সভাপতি (ইনচার্জ) মাহবুবুল আলমের সঙ্গে সৌজন্য সাক্ষাৎকালে এসব কথা বলেন। এ সময় অন্যান্যের মধ্যে চেম্বারের পরিচালক মাহফুজুল হক শাহ, মোহাম্মদ এমদাদুল হক চৌধুরী, মো. অহীদ সিরাজ চৌধুরী ও মোরশেদ আরিফ চৌধুরী এবং কানাডিয়ান হাইকমিশনের ট্রেড কমিশনার মর্তুজা আর তরফদার উপস্থিত ছিলেন।
হিদার ক্রুডেন বলেন, ‘ভৌগোলিক সুযোগ-সুবিধার কারণে চট্টগ্রামের সঙ্গে কানাডার বাণিজ্যিক লেনদেন ও যোগাযোগ বেশি।’
মাহবুবুল আলম বলেন, ২০১০ অর্থবছরে বাংলাদেশ কানাডায় ৮৩ কোটি ৬০ লাখ ডলার মূল্যের পণ্য রপ্তানি ও এর বিপরীতে ৫৯ কোটি ৫০ লাখ ডলারের পণ্য আমদানি করেছে।
মোহাম্মদ এমদাদুল হক চৌধুরী চট্টগ্রাম চেম্বার ও বাংলাদেশে কানাডার হাইকমিশনের যৌথ উদ্যোগে ভবিষ্যতে ‘ট্রেড শো’ বা বাণিজ্য প্রদর্শনী আয়োজনের অনুরোধ জানান।
বৈঠক শেষে কানাডার হাইকমিশনার চট্টগ্রামের বিভিন্ন ব্যবসা ও শিল্পপ্রতিষ্ঠান পরিদর্শন করেন।
ঘাট শ্রমিকদের কর্মবিরতিতে পণ্য খালাস বন্ধ
চট্টগ্রাম বন্দরে ঘাট শ্রমিকদের কর্মবিরতির কারণে আজ মঙ্গলবার সকাল আটটা থেকে কর্ণফুলী নদীর ১৫টি বেসরকারি ঘাটে পণ্য খালাস বন্ধ রয়েছে। মজুরি বৃদ্ধিসহ নয় দফা দাবিতে শ্রমিকেরা এ কর্মবিরতি পালন করছেন।
চট্টগ্রাম ঘাট ও গুদাম শ্রমিক সংগ্রাম পরিষদের ব্যানারে এ কর্মবিরতি চলছে। সংগঠনের সভাপতি আলমগীর শরীফ দাবি আদায় না হওয়া পর্যন্ত কর্মবিরতি চালিয়ে যাওয়ার ঘোষণা দিয়েছেন।
বন্দরের বহির্নোঙরে অবস্থাররত বড় জাহাজ থেকে ছোট জাহাজে পণ্য বোঝাই করে এনে এসব ঘাটে খালাস করা হয়। এ এলাকায় মোট ১৬টি ঘাট এবং পণ্য খালাসের জন্য ১৫টি ছোট জাহাজ আছে। এসব ঘাটে সাধারণত দিনে সাত হাজার থেকে আট হাজার টন পণ্য খালাস হয়।
যোগাযোগ করা হলে পণ্য খালাসের ঠিকাদার আবুল হাশেম বলেন, আমদানিকারকেরা টাকা বেশি না দিলে শ্রমিকদের বেশি টাকা দেওয়া সম্ভব না।
বন্দরের পাইলট বোটের ধাক্কা
ট্যাংকার ফুটো হয়ে নদীতে ভোজ্যতেল
চট্টগ্রাম বন্দরের পাইলট বোটের ধাক্কায় গতকাল তেলবাহী একটি ট্যাংকার ফুটো হয়ে গেলে এর ভোজ্যতেল কর্ণফুলী নদীতে ছড়িয়ে পড়ে। কিছু শিশু সেই তেল সংগ্রহের চেষ্টা করছে
চট্টগ্রাম বন্দরের পাইলট বোটের ধাক্কায় একটি ট্যাংকার ফুটো হয়ে কর্ণফুলী নদীতে ভোজ্যতেল ছড়িয়ে পড়েছে। গতকাল সোমবার বেলা সোয়া ১১টার দিকে এ ঘটনা ঘটে।
বন্দর ও সংশ্লিষ্ট সূত্র জানায়, গতকাল বন্দরের ৮ নম্বর রিভার মুরিংয়ে এমটি জাকা নামের একটি ছোট আকারের ট্যাংকার থেকে অপরিশোধিত সয়াবিন তেল খালাস করে মেসার্স বে-ফিশিং করপোরেশনের টার্মিনালে রাখা হচ্ছিল। বেলা সোয়া ১১টার দিকে হঠাৎ করে বন্দরের পাইলট বোট তেলবাহী ট্যাংকারটিকে ধাক্কা দেয়। এ সময় ট্যাংকারের পাশে ফুটো হয়ে অপরিশোধিত সয়াবিন নদীতে ছড়িয়ে পড়ে।
দুর্ঘটনার পর স্থানীয় লোকজন পানির ওপর থেকে ভোজ্যতেল সংগ্রহ করে নেয়। এর পরও জোয়ার-ভাটার টানে এই তেল কর্ণফুলী নদীতে ছড়িয়ে পড়ে।
বন্দরের উপসংরক্ষক ক্যাপ্টেন নাজমুল আলম প্রথম আলোকে বলেন, দুর্ঘটনার পর ছড়িয়ে পড়া ভোজ্যতেলের বেশির ভাগই নদী থেকে তুলে নেওয়া হয়েছে। তিনি জানান, দুর্ঘটনার কারণ খতিয়ে দেখতে এক সদস্যের তদন্ত কমিটি গঠন করা হয়েছে।
ঘটনার পর পরিবেশ অধিদপ্তরের পরিচালক জাফর আলম ও পরিদর্শক সাইফুল আশ্রাব ঘটনাস্থল পরিদর্শন করেন। এ সময় ভোজ্যতেলমিশ্রিত পানির নমুনা সংগ্রহ করা হয়।
এ বিষয়ে পরিদর্শক সাইফুল আশ্রাব বলেন, আনুমানিক ৪০ থেকে ৫০ টন ভোজ্যতেল পানিতে মিশ্রিত হয়েছে। পানির নমুনা পরীক্ষার পর দূষণের মাত্রা নির্ধারণ করে এ বিষয়ে পদক্ষেপ নেওয়া হবে।
ভোজ্যতেল আমদানিকারক টি কে গ্রুপের ব্যবস্থাপনা পরিচালক এম এ কালাম বলেন, ট্যাংকার থেকে ভোজ্যতেল খালাস শেষ হওয়ার পর জানা যাবে, কী পরিমাণ ভোজ্যতেল নদীতে পড়েছে।


মন্ত্রিসভায় আইনের খসড়া অনুমোদন
শ্রমিক কল্যাণে মুনাফার ৫ শতাংশ দেওয়া বাধ্যতামূলক হচ্ছে
শিল্পকারখানায় বার্ষিক অর্জিত মুনাফার ৫ শতাংশ অর্থ শ্রমিক কল্যাণ তহবিলে জমা দেওয়া বাধ্যতামূলক করা হচ্ছে। এই নিয়ম লঙ্ঘনে শাস্তির বিধানও রাখা হয়েছে।
এ-সংক্রান্ত বাংলাদেশ শ্রমিক কল্যাণ ফাউন্ডেশন (সংশোধন) আইন, ২০১২-এর খসড়া গতকাল সোমবার মন্ত্রিসভার বৈঠকে নীতিগত অনুমোদন দেওয়া হয়েছে। এ ছাড়া মন্ত্রিসভা সরকারি কর্মকর্তা-কর্মচারীদের চাকরির বয়সসীমা দুই বছর বাড়ানো-সংক্রান্ত আইন অনুমোদন দিয়েছে।
বৈঠক শেষে মন্ত্রিপরিষদ সচিব মোশাররফ হোসাইন ভূঁইয়া সংবাদ ব্রিফিংয়ে এসব তথ্য জানান। সচিবালয়ে এই বৈঠকে সভাপতিত্ব করেন প্রধানমন্ত্রী শেখ হাসিনা।
মন্ত্রিপরিষদ সচিব বলেন, অর্জিত মুনাফার একটি অংশ শ্রমিকদের জন্য রাখতে ‘বাংলাদেশ শ্রমিক কল্যাণ ফাউন্ডেশন আইন’ রয়েছে। কিন্তু তহবিলে অর্থ জমা না দিলে শাস্তির বিধান না থাকায় মালিকেরা তা বাস্তবায়ন করছিলেন না। তাই আইনটি সংশোধন করে শাস্তির বিধান যুক্ত করা হয়েছে। তিনি বলেন, কী শাস্তি হবে, তা মন্ত্রিসভার বৈঠকে নির্ধারণ করা হয়নি। এটি নির্ধারণ করে মতামতসহ খসড়া মন্ত্রিসভায় উপস্থাপন করতে আইন মন্ত্রণালয়কে দায়িত্ব দেওয়া হয়েছে। তাদের মতামতসহ প্রস্তাব পেলেই আইনটি পাসের জন্য জাতীয় সংসদে পাঠাতে মন্ত্রিসভা চূড়ান্ত অনুমোদন দেবে।
গতকালের বৈঠকে ‘বাংলাদেশ সরকারি কর্মচারী (অবসর) (সংশোধন) আইন, ২০১২’-এর খসড়াও অনুমোদন দেওয়া হয়। এ সংশোধনী কার্যকর হলে সরকারি কর্মচারীদের অবসরের বয়সসীমা দুই বছর বাড়িয়ে ৫৯ বছর করা-সংক্রান্ত রাষ্ট্রপতির অধ্যাদেশটি আইনে পরিণত হবে।
মন্ত্রিপরিষদ সচিব বলেন, বৈঠকে এ পর্যন্ত জারি হওয়া সব অধ্যাদেশ দ্রুততার সঙ্গে আইনে পরিণত করার উদ্যোগ নিতে প্রধানমন্ত্রী সংশ্লিষ্টদের নির্দেশ দিয়েছেন। মুক্তিযোদ্ধা কোটায় দুই বছরের বর্ধিত মেয়াদে কর্মরত সরকারি কর্মকর্তা-কর্মচারীদের অবসরের বয়সসীমা অন্যদের মতো আরও দুই বছর বাড়ানো হবে কি না, জানতে চাইলে তিনি বলেন, মন্ত্রিসভায় এ বিষয়ে কোনো আলোচনা হয়নি।
বৈঠকে তুরস্কের দূতাবাসের জন্য রাজধানীর বারিধারায় চার হাজার ৭৪১ বর্গমিটার জমি ৯৯ বছরের জন্য লিজ অনুমোদন দেওয়া হয়। একই পরিমাণ জমি তুরস্কের রাজধানী আঙ্কারায় বাংলাদেশ দূতাবাসকে ৯৯ বছরের জন্য লিজ দেওয়া হয়েছে। এ জন্য তুরস্কের সঙ্গে দূতাবাসের জমি বিনিময়-সংক্রান্ত প্রটোকল অনুসমর্থনের বিষয়েও অনুমোদন দেওয়া হয়।
মন্ত্রিপরিষদ সচিব জানান, মন্ত্রিসভায় গত তিন বছরে নেওয়া বিভিন্ন সিদ্ধান্ত ও তার বাস্তবায়ন এবং পূর্ববর্তী সরকারের প্রথম তিন বছরের সিদ্ধান্ত ও বাস্তবায়নের তুলনামূলক চিত্র তুলে ধরা হয়। এতে দেখা যায়, বর্তমান সরকারের সিদ্ধান্ত গ্রহণ ও বাস্তবায়নের হার অনেক এগিয়ে।
ট্রান্সকম বেভারেজেস লিমিটেডের বার্ষিক সম্মেলন অনুষ্ঠিত
ঢাকার র‌্যাডিসন ব্লু ওয়াটার গার্ডেনে অনুষ্ঠিত হয় ট্রান্সকম বেভারেজেস লিমিটেডের বার্ষিক সম্মেলন
ঢাকার র‌্যাডিসন ব্লু ওয়াটার গার্ডেনে ২১ জানুয়ারি অনুষ্ঠিত হয় ট্রান্সকম বেভারেজেস লিমিটেডের বার্ষিক সম্মেলন। অনুষ্ঠানে ট্রান্সকম লিমিটেডের চেয়ারম্যান লতিফুর রহমান, পরিচালক শাহনাজ রহমান, সাইফুর রহমান, আতিকুর রহমান, আরশাদ ওয়ালিউর রহমান, সিমিন হোসাইন, শাজরেহ্ হক, ট্রান্সকম বেভারেজেস লিমিটেডের ব্যবস্থাপনা পরিচালক এবং সিইও গোলাম কুদ্দুস চৌধুরী, এক্সিকিউটিভ ডিরেক্টর খুরশিদ ইরফান চৌধুরী এবং পেপসিকো’র কান্ট্রি ম্যানেজার প্রতীক সাভারওয়াল ছাড়াও ট্রান্সকম বেভারেজেস লিমিটেডের অন্যান্য কর্মকর্তা উপস্থিত ছিলেন।
লতিফুর রহমান তাঁর বক্তব্যে পুরো টিমকে ২০১১ সালের সাফল্যের জন্য ধন্যবাদ জানান। তিনি বলেন, কর্মকর্তাদের চেষ্টা, কঠোর পরিশ্রম, দায়িত্ববোধ এবং সঠিক দিকনির্দেশনার কারণেই ট্রান্সকম বেভারেজেস বাংলাদেশে কার্বোনেটেড সফট ড্রিংকস ক্যাটাগরিতে মার্কেট লিডারের স্থান দখল করে রয়েছে।
পরে নিষ্ঠার প্রতি যথার্থ মূল্যায়ন দেখিয়ে বিভিন্ন ক্যাটাগরিতে কর্মকর্তাদের অ্যাওয়ার্ড দেওয়া হয়। ২০১১ সালে অসাধারণ পারফরম্যান্সের জন্য খুলনা ইউনিট ‘বেস্ট ইউনিট’, গৌতম ভট্টাচার্য ‘টিডিএম অব দ্য ইয়ার’ এবং শাখাওয়াত হোসেন ‘সিই অব দ্য ইয়ার’ এবং অসাধারণ মার্কেট এক্সিকিউশনের জন্য মো. আরিফ হোসাইন ‘পেপসি স্টার’ অ্যাওয়ার্ড পান।
সেচের অভাবে নষ্ট হচ্ছে বীজতলা
তেঁতুলিয়ায় ৩০০ একরে বোরো আবাদ অনিশ্চিত
বৈদ্যুতিক ট্রান্সফরমার বিকল থাকায় পঞ্চগড়ের তেঁতুলিয়া উপজেলার শালবাহান ইউনিয়নে সেচের অধীন ৩০০ একর জমিতে বোরোর আবাদ হুমকির মুখে পড়েছে। এতে ওই ইউনিয়নের সহস্রাধিক চাষি বিপাকে পড়েছেন।
স্থানীয় সূত্রে জানা গেছে, গত বছরের ডিসেম্বর মাসে ট্রান্সফরমারটি বিকল হয়ে যায়। নতুন ট্রান্সফরমার স্থাপন না করায় পাম্প দিয়ে জমিতে চাষিরা সেচ দিতে পারছেন না। সেচের অভাবে রোপা লাগাতে না পারায় অনেক চাষির বীজতলা মরে যাচ্ছে।
গত রোববার দুপুরে শালবাহান ইউনিয়নের ছোপাগছ, বড় দলুয়াগছ ও মহিগছ গ্রামের অর্ধশতাধিক চাষি বীজতলা নষ্ট হওয়ায় তিন লক্ষাধিক টাকা বিদ্যুৎ বিভাগের কাছে ক্ষতিপূরণের দাবি জানান। তাঁরা উপজেলা চেয়ারম্যান মুক্তারুল হক, ইউএনও পিয়সিন্ধু তালুকদার ও ভাইস চেয়ারম্যান সুলতানা রাজিয়ার কাছে ক্ষতিপূরণের দাবি তুলে ধরেন এবং এ বিষয়ে অভিযোগ দেন।
লিখিত অভিযোগ সূত্রে জানা গেছে, ওই ইউনিয়নের ছোপাগছ, বড় দলুয়াগছ ও মহিগছ গ্রামের সহস্রাধিক চাষি ২০১০ সালে পঞ্চগড় বিদ্যুৎ উন্নয়ন বোর্ডের (পিডিবি) কাছে সেচ পাম্পের জন্য বিদ্যুৎ সংযোগের আবেদন করেন। পরে পিডিবি সেখানে একটি ট্রান্সফরমার স্থাপন করে ও লাইন টানে। গত ডিসেম্বর মাসে ওই ট্রান্সফরমারটিও বিকল হয়ে যায়।
ছোপাগছ গ্রামের চাষি আইয়ুব আলী, মহিগছ গ্রামের মমিনুর রহমান ও বড় দলুয়াগছ গ্রামের আবদুল কাদের জানান, বীজতলা লাগানোর জন্য জরুরি ভিত্তিতে ট্রান্সফরমারটি সংস্কারের জন্য পিডিবির পঞ্চগড় কার্যালয়ে নিয়ে যান। ট্রান্সফরমারটি সংস্কার করে স্থাপনের জন্য বিদ্যুৎ বিভাগ চাষিদের কাছে ৩০ হাজার টাকা উৎকোচ দাবি করে। উৎকোচের টাকা না দেওয়ায় বিদ্যুৎ বিভাগ ট্রান্সফরমারটিতে সংযোগ দিচ্ছে না।
সরেজমিনে গিয়ে জানা গেছে, বড় দলুয়াগছ, ছোপাগছ ও মহিগছ গ্রামে প্রায় শতাধিক সেচ পাম্প রয়েছে। এসব পাম্পের অধীনে সহস্রাধিক চাষি প্রায় ৩০০ একর জমিতে বোরো চাষ করেন।
পঞ্চগড়ের আবাসিক প্রকৌশলী মো. মহিউদ্দিন বলেন, ট্রান্সফরমার মেরামতের জন্য কে টাকা চেয়েছেন, তা তিনি জানেন না। ট্রান্সফরমারটি মেরামতের জন্য দিনাজপুর পাঠানো হয়েছে। মেরামত হলে লাগানো হবে।


বিনিয়োগকারীদের বিক্ষোভ-সমাবেশ
চট্টগ্রাম স্টক এক্সচেঞ্জ (সিইসি) ভবনের সামনের সড়কে গতকাল সোমবার দুপুরে বিক্ষোভ-সমাবেশ করেছেন পুঁজিবাজারে বিনিয়োগকারীরা। অব্যাহত দরপতনের প্রতিবাদে ও সরকারি কর্মকর্তা-কর্মচারীদের বিনিয়োগের ব্যাপারে লিখিত প্রজ্ঞাপন জারির দাবিতে তাঁরা ওই কর্মসূচি পালন করেন।
বেলা দুইটার দিকে বিনিয়োগকারীদের সংগঠন ‘ইনভেস্টরস ফোরাম অব চিটাগাং’-এর ব্যানারে আয়োজিত ওই সমাবেশে সভাপতিত্ব করেন ফোরামের যুগ্ম আহ্বায়ক সরোজ চৌধুরী। বক্তব্য দেন খোরশেদ আলম, নিজাম উদ্দীন, শফিউল আলম, বোরহান উদ্দিন, সুলতান আহমদ প্রমুখ।
বক্তারা বলেন, একশ্রেণীর উদ্যোক্তা-পরিচালক সরকারবিরোধী চক্রের যোগসাজশে প্রধানমন্ত্রী ঘোষিত প্যাকেজকে ব্যর্থ করার লক্ষ্যে পুঁজিবাজার নিয়ে ষড়যন্ত্রে জড়িত হয়েছে। বক্তারা জনপ্রশাসন মন্ত্রণালয় থেকে সরকারি কর্মকর্তা-কর্মচারীদের বিনিয়োগের ব্যাপারে দ্রুত লিখিত প্রজ্ঞাপন জারির দাবি জানান। এ ছাড়া তাঁরা পুঁজিবাজারবান্ধব মুদ্রানীতি প্রণয়নে প্রধানমন্ত্রীর সরাসরি হস্তক্ষেপ কামনা করেন।
গুজব, তারল্য ও আস্থার সংকটই প্রধান সমস্যা: এসইসি
বর্তমান শেয়ার বাজারে গুজব, তারল্য ও আস্থার সংকটই প্রধান সমস্যা বলে মনে করছে সিকিউরিটিজ অ্যান্ড এক্সচেঞ্জ কমিশন (এসইসি)। আর এসব সমস্যা সমাধানে সংশ্লিষ্ট সব পক্ষ এক মত পোষণ করেছে। আজ মঙ্গলবার বেলা সাড়ে ১১টা থেকে বেলা দুইটা পর্যন্ত বিভিন্ন স্টেক হোল্ডারদের সঙ্গে বৈঠক করে এসইসি। বৈঠক শেষে এক সংবাদ সম্মেলনে এসইসির মুখপাত্র ও নির্বাহী পরিচালক সাইফুর রহমান এসব কথা জানান।
সাইফুর রহমান বলেন, ‘বাজারের বর্তমান এই অবস্থা এক দিনে তৈরি হয়নি। সুতরাং এ অবস্থা থেকে উত্তরণ এক দিনেই সম্ভব নয়।’ তবে এ অবস্থা থেকে উত্তরণের পথ খুঁজতে সব পক্ষের সঙ্গে আলোচনা চলছে বলেও জানান তিনি।
ইনভেস্টমেন্ট করপোরেশন অব বাংলাদেশের (আইসিবি) ব্যবস্থাপনা পরিচালক ফায়েকুজ্জামান বলেন, বর্তমানে শেয়ারের দাম অনেক নিচে নেমে এসেছে। এ অবস্থায় অনেকে বাজারে আসতে চাচ্ছেন। এ অবস্থায় এসইসিকে ক্ষেত্র তৈরি করতে হবে। তিনি আরও বলেন, ব্যাংকগুলোর সুদের হার বাড়ার ক্ষেত্রে সামঞ্জস্যতা প্রয়োজন। এসইসি যথাযথ কর্তৃপক্ষের মাধ্যমে এ ব্যাপারে পদক্ষেপ নেবে।
বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মুহাম্মদ এ হাফিজ বলেন, বাজার নিয়ে সরকারি ব্যক্তি ও প্রতিষ্ঠান কোনো মন্তব্য করতে চাইলে এসইসির সঙ্গে আলোচনা করে করা উচিত। এতে বিনিয়োগকারীদের মধ্যে আস্থার জায়গা সৃষ্টি হবে। বাজারে স্থিতিশীলতা আনতে মার্চেন্ট ব্যাংকগুলো চেষ্টা অব্যাহত রেখেছে বলেও জানান তিনি।
ঢাকা স্টক এক্সচেঞ্জের (ডিএসই) সভাপতি শাকিল রিজভী বলেন, আজকের বৈঠকে ব্যাংকগুলোর শেয়ারবাজারে বিনিয়োগ, গণমাধ্যম নীতিমালা, আইপিও, প্লেসমেন্ট ও বাজারের গুজব নিয়ে আলোচনা হয়েছে। তিনি আরও বলেন, কোনো ধরনের গুজবের মাধ্যমে কেউ যাতে বাজারে প্রভাবিত করতে না পারে, সে ব্যাপারে এসইসিকে নজর রাখতে বলা হয়েছে। এ ছাড়া কোনো কোম্পানি তাদের ইপিএসের ক্ষেত্রে সত্যিকারের ঘোষণা দিচ্ছে কি না, সে ব্যাপারে দুই স্টক এক্সচেঞ্জ ও এসইসি খেয়াল রাখবে।
চট্টগ্রাম স্টক এক্সচেঞ্জের (সিএসই) সভাপতি আল-মারুফ খান বলেন, বৈঠকে বিদেশি বিনিয়োগ বাংলাদেশের শেয়ারবাজারে আসার ব্যাপারে আলোচনা হয়েছে। এ ছাড়া ইনসাইডার ট্রেডিং, পরামর্শ সেবা, দুই স্টক এক্সচেঞ্জের সূচক ও গুজবের বিষয় নিয়েও আলোচনা হয়েছে। তিনি আরও বলেন, করপোরেট ঘোষণা বাজারে আসার ক্ষেত্রে এসইসির নজরদারি অব্যাহত রাখার ব্যাপারেও আলোচনা হয়।
সংবাদ সম্মেলনে অন্যান্যের মধ্যে অ্যাসোসিয়েশন অব ব্যাংকার্স বাংলাদেশের (এবিবি) সভাপতি মো. নুরুল আমিন 
বৈঠকের খবরে ঘুরে গেল মূল্যসূচক
শেয়ারবাজারে একই ঘটনার পুনরাবৃত্তি ঘটছে। অব্যাহত দরপতন ঠেকাতে সংশ্লিষ্ট সবাইকে নিয়ে আজ মঙ্গলবার বৈঠক ডেকেছে সিকিউরিটিজ অ্যান্ড এক্সচেঞ্জ কমিশন (এসইসি)। এই বৈঠকের খবরে গতকাল সোমবার লেনদেন শেষে দেশের দুই স্টক এক্সচেঞ্জে মূল্যসূচক বেড়েছে। বৈঠকের খবর প্রচার হওয়ার আগেও বাজারে দরপতন ছিল।
২০১০ সালের শেষের দিকে শেয়ারবাজারে ধস নামার পরও তৎকালীন কমিশন একের পর এক সংশ্লিষ্ট ব্যক্তিদের নিয়ে বৈঠকে বসে। কমিশনের পরামর্শে অর্থমন্ত্রী আবুল মাল আবদুল মুহিত একবার রাষ্ট্রীয় অতিথি ভবন পদ্মায় বাজারসংশ্লিষ্ট সবাইকে নিয়ে উচ্চপর্যায়ের বৈঠক করেন। ওই বৈঠকের তাৎক্ষণিক প্রভাব হিসেবে কয়েক দিন বাজারের মূল্যসূচক বেড়েছিল। কিন্তু সেটি স্থায়ী হয়নি।
বাজারের প্রথম দফা ধসের পর এসইসি পুনর্গঠন করা হয়। তবে বাজারে দরপতন অব্যাহত থাকে। একপর্যায়ে দরপতন ঠেকাতে গত বছরের নভেম্বরে প্রধানমন্ত্রীর নির্দেশে এসইসি কিছু প্রণোদনা প্যাকেজ ঘোষণা করে।
এত কিছুর পরও দরপতনের ধারা বজায় থাকে। মাঝে মাঝে বাজার বাড়লেও বেশির ভাগ সময়ই দরপতন ঘটতে থাকে। টানা দরপতনে ঢাকা স্টক এক্সচেঞ্জের (ডিএসই) সাধারণ মূল্যসূচক এখন প্রায় চার হাজারের কাছাকাছি নেমে এসেছে।
এমতাবস্থায় বাজারসংশ্লিষ্ট সব পক্ষকে নিয়ে আজ মঙ্গলবার বৈঠকে বসছে এসইসি। কমিশন পুনর্গঠনের পর বাজারের সঙ্গে সংশ্লিষ্ট সবাইকে নিয়ে এ ধরনের বৈঠক এটাই প্রথম। অবশ্য গত নভেম্বরে প্রধানমন্ত্রীর বৈঠকের ধারাবাহিকতায় অর্থমন্ত্রীর নেতৃত্বে বাজারসংশ্লিষ্ট বিভিন্ন পক্ষকে নিয়ে বৈঠক অনুষ্ঠিত হয়।
সংস্থাটির নির্বাহী পরিচালক ও মুখপাত্র সাইফুর রহমান প্রথম আলোকে বলেন, আজ সকালে কমিশন কার্যালয়ে এই বৈঠক অনুষ্ঠিত হবে। তাতে দুই স্টক এক্সচেঞ্জ, সেন্ট্রাল ডিপোজিটরি বাংলাদেশ লিমিটেড (সিডিবিএল), রাষ্ট্রায়ত্ত বিনিয়োগ প্রতিষ্ঠান ইনভেস্টমেন্ট করপোরেশন অব বাংলাদেশ (আইসিবি), বাংলাদেশ মার্চেন্ট ব্যাংকার্স অ্যাসোসিয়েশন (বিএমবিএ), ব্যাংক মালিকদের সংগঠন বাংলাদেশ অ্যাসোসিয়েশন অব ব্যাংকস (বিএবি), ব্যাংকের প্রধান নির্বাহীদের সংগঠন অ্যাসোসিয়েশন অব ব্যাংকার্স বাংলাদেশ (এবিবি), দুই স্টক এক্সচেঞ্জের শীর্ষ লেনদেনকারী পাঁচটি ব্রোকারেজ হাউস, রাষ্ট্রায়ত্ত সোনালী ও জনতা ব্যাংকের মার্চেন্ট ব্যাংকিং বিভাগের প্রধান নির্বাহী বা তাঁদের মনোনীত প্রতিনিধিরা উপস্থিত থাকবেন।
তবে বিশেষজ্ঞরা এ ধরনের বৈঠক আয়োজনের যৌক্তিকতা নিয়ে প্রশ্ন তুলেছেন।
যোগাযোগ করা হলে এসইসির সাবেক চেয়ারম্যান ফারুক আহমেদ সিদ্দিকী প্রথম আলোকে বলেন, ‘বিভিন্ন পর্যায় থেকে বারবার হস্তক্ষেপের কারণে বাজারকে আমরা তার আপন শক্তিতে দেখতে পাচ্ছি না। এক বছর ধরেই এ অবস্থা চলছে। আমি মনে করি, কোনো ধরনের হস্তক্ষেপ ছাড়া বাজারকে বাজারের মতো করে চলতে দেওয়া হলে সেটি তার নিজস্ব গতি ফিরে পেত। কিন্তু এত দিনেও সেটি হলো না।’
ফারুক সিদ্দিকী আরও বলেন, একেক সময়ে একেকটি সিদ্ধান্ত বা হস্তক্ষেপের কারণে কৃত্রিমভাবে বাজার কিছুদিন ঊর্ধ্বমুখী হলেও শেষ পর্যন্ত তা স্থায়ী হয়নি। বরং বাজারে অস্থিরতা চলমান থাকায় প্রকৃত বিনিয়োগকারীরা দূরে সরে আছেন। বিনিয়োগের কোনো সিদ্ধান্ত নিতে পারছেন না। বাজারের স্থিতিশীলতা দেখার জন্য অপেক্ষায় রয়েছেন তাঁরা।
অর্থমন্ত্রীর সঙ্গে বৈঠক: গত রোববার দেশের শেয়ারবাজারে বছরের সর্বোচ্চ দরপতন ঘটে। ওই দিনই ডিএসইর সাধারণ সূচক নেমে আসে চার হাজার ১৮৩ পয়েন্টে। সর্বোচ্চ দরপতন ও বাজারের সামগ্রিক পরিস্থিতি নিয়ে গতকাল রোববার রাতেই অর্থমন্ত্রীর সঙ্গে তাঁর সরকারি বাসভবনে বৈঠকে বসে এসইসি। প্রায় দেড় ঘণ্টাব্যাপী ওই বৈঠক চলে। যদিও বৈঠকের বিষয়ে কেউই কোনো মন্তব্য করতে রাজি হননি।
বাজার-পরিস্থিতি: মূল্যসূচকের পতন দিয়েই গতকাল ঢাকার বাজারে লেনদেন শুরু হয়। দুপুর পর্যন্ত ঢাকার বাজারে মূল্যসূচকের উত্থান-পতন চলতে থাকে। দুপুরের পর এসইসির আজকের বৈঠকের খবর বাজারে ছড়িয়ে পড়লে সূচক দ্রুত বাড়তে থাকে। দিনের শেষে ডিএসইর সাধারণ সূচক আগের দিনের চেয়ে ১০৩ পয়েন্ট বা প্রায় আড়াই শতাংশ বেড়ে দাঁড়ায় চার হাজার ২৮৬ পয়েন্টে।
গতকাল ঢাকার বাজারে প্রায় ২২৬ কোটি টাকার লেনদেন হয়, যা আগের দিনের চেয়ে ৩৫ কোটি টাকা কম। চট্টগ্রামের বাজারে ৩৬ কোটি টাকার লেনদেন হয়, যা আগের দিনের চেয়ে তিন কোটি টাকা কম।


ছয় মাসে রাজস্ব আদায়ে প্রবৃদ্ধি হয়েছে ১৬.৯%
চলতি অর্থবছরের প্রথম ছয় মাসে (জুলাই-ডিসেম্বর) রাজস্ব আদায়ে প্রবৃদ্ধি হয়েছে ১৬ দশমিক ৯ শতাংশ। গতবছর একই সময় এই প্রবৃদ্ধি ছিল ২৭ দশমিক ১১ শতাংশ। অর্থাৎ রাজস্ব আদায়ের প্রবৃদ্ধির হার গতবারের তুলনায় শ্লথ হয়ে পড়েছে।
চলতি অর্থবছরের জুলাই-ডিসেম্বর সময়কালে আয়কর, কাস্টমস ও মূল্যসংযোজন করসহ (মূসক) মোট ৩৮ হাজার ৯৮৭ কোটি আট লাখ টাকার রাজস্ব আদায় হয়েছে।
এটি গত অর্থবছরের একই সময়ের চেয়ে প্রায় পাঁচ হাজার ৪০২ কোটি ৬০ টাকা বেশি। গত অর্থবছরে একই সময়ে রাজস্ব আদায় হয়েছিল ৩৩ হাজার ৫৮৫ কোটি টাকা। জাতীয় রাজস্ব বোর্ড (এনবিআর) সূত্রে এসব তথ্য জানা গেছে।
এনবিআর সূত্রে আরও জানা গেছে, অর্থবছরের প্রথম দুই প্রান্তিকের রাজস্ব আদায়ে প্রবৃদ্ধি বেশি হয়েছে আয়কর খাতে। এই খাতে প্রবৃদ্ধি ২৬ দশমিক ৬ শতাংশ। পুরো অর্থবছরের রাজস্ব লক্ষ্যমাত্রা রয়েছে ৯১ হাজার ৮৭০ কোটি টাকা।
এনবিআর সদস্য এম এ কাদের সরকার সোমবার প্রথম আলোকে বলেন, রাজনৈতিক পরিস্থিতির অবনতি না হলে এবারও রাজস্ব আদায়ের লক্ষ্যমাত্রা অর্জিত হবে। এ ছাড়া রাজস্ব আদায় বাড়ানোর জন্য এনবিআর বেশ কিছু পদক্ষেপ নিয়েছে।
কাদের আরও জানান, চলতি অর্থবছরে ঢাকা-চট্টগ্রাম মহাসড়ক চার লেনে উন্নীত করার কাজ শুরু হলে বেশ কিছু টাকা পাওয়া যাবে। এ ছাড়া বেশ কিছু বড় প্রতিষ্ঠানের কাছেও বড় অঙ্কের বকেয়া রয়েছে। এসব বকেয়া আদায়ে উদ্যোগ নেওয়া হয়েছে।
এনবিআর সূত্রে জানা গেছে, স্থানীয় পর্যায়ের মূল্যসংযোজন কর, সম্পূরক শুল্ক, আবগারি শুল্ক, টার্ন ওভার ট্যাক্সসহ মোট রাজস্ব আদায় হয়েছে ১৪ হাজার ৪০৫ কোটি তিন লাখ টাকা।
গত অর্থবছরের একই সময়ে এসব খাতে আদায় হয়েছিল ১২ হাজার ৬৩৮ কোটি ৯৮ লাখ টাকা। গত অর্থবছরের একই সময়ের তুলনায় চলতি অর্থবছরের একই সময়ে প্রায় এক হাজার ৭৬৬ কোটি পাঁচ লাখ টাকার বেশি রাজস্ব আদায় হয়েছে।
এ ছাড়া আমদানি পর্যায়ে আমদানি শুল্ক, সম্পূরক শুল্ক, অগ্রিম আয়করসহ মোট রাজস্ব আদায় হয়েছে ১৪ হাজার ২১৮ কোটি ২৭ লাখ টাকা। গত অর্থবছরের একই সময়ে আদায় হয়েছিল ১২ হাজার ৬৯১ কোটি টাকা।
জুলাই-ডিসেম্বর সময়ে আয়কর আদায় হয়েছে ১০ হাজার ১৩৭ কোটি ৮৬ লাখ টাকা। এর আগের বছর ছয় মাসে আয়কর আদায় হয়েছিল আট হাজার ৪২ কোটি ১০ লাখ টাকা। গত অর্থবছরের একই সময়ের তুলনায় প্রায় দুই হাজার ৯৫ কোটি ৭৬ লাখ টাকা বেশি আদায় হয়েছে।
সংশ্লিষ্ট ব্যক্তিরা জানান, এবার সার্বিক প্রবৃদ্ধি ২৫ শতাংশ ধরা হয়েছে। কিন্তু গত অর্থবছর ভালো প্রবৃদ্ধি হয়েছে রাজস্ব আদায়ে। তাই পরপর দুই বছর রাজস্ব আদায়ে উচ্চহারে প্রবৃদ্ধি অর্জন করা কঠিন।
তবে রাজস্ব আদায় বৃদ্ধিতে এনবিআর বেশ কিছু উদ্যোগ নিয়েছে। বিকল্পবিরোধ নিষ্পত্তি (এডিআর) প্রথা চালু করা হচ্ছে আগামী ফেব্রুয়ারি মাসে।
এ ছাড়া আগামী দুই-তিন মাসের মধ্যে কর কর্মকর্তাদের মধ্যে স্বচ্ছতা ও জবাবদিহি আনতে একটি স্বতন্ত্র ইউনিট করা হবে। ইতিমধ্যে এই রূপরেখা প্রণয়নের কাজ শুরু হয়েছে।
আবার মার্চ মাসে ই-পেমেন্ট সিস্টেম বা স্বয়ংক্রিয় পদ্ধতির রাজস্ব পরিশোধব্যবস্থা চালু হচ্ছে। ইতিমধ্যে করদাতাদের কর পরিপালনের লক্ষ্যে নিবিড় পরিবীক্ষণ কার্যক্রম চালু করেছে এনবিআর।


আজ থেকে প্রতি ভরি ৫৯ হাজার টাকা
স্বর্ণের বাজার অস্থির
দেশের স্বর্ণের বাজার অস্থির হয়ে উঠেছে। সাত দিনের মাথায় আজ থেকে আবার সব ধরনের স্বর্ণের দাম বাড়ছে। এ নিয়ে সর্বশেষ ১৫ দিনেই তিন দফা স্বর্ণের দাম বাড়ল।
আজ মঙ্গলবার থেকে ভালোমানের ২২ ক্যারেট স্বর্ণের দাম হচ্ছে প্রতি ভরি ৫৮ হাজার ৯৬১ টাকা। এ ছাড়া ২১ ও ১৮ ক্যারেট এবং সনাতনী হিসেবে পরিচিত দেশি স্বর্ণের দামও ভরিপ্রতি এক হাজার থেকে এক হাজার ২২৫ টাকা পর্যন্ত বেড়েছে। তবে রুপার দাম অপরিবর্তিত রয়েছে।
বাংলাদেশ জুয়েলার্স সমিতির (বাজুস) কার্যনির্বাহী কমিটির সদস্যদের মতামতের ভিত্তিতে স্বর্ণের দাম বাড়ানোর সিদ্ধান্ত হয়। গতকাল সোমবার বিকেলে এ সংক্রান্ত সংবাদ বিজ্ঞপ্তি পাঠিয়ে বিষয়টি নিশ্চিত করে জুয়েলার্স সমিতি। আজ থেকে সারা দেশে এই নতুন দাম কার্যকর করা হবে।
এর আগে ১৪ ও ২৪ জানুয়ারি সব ধরনের স্বর্ণের দাম বাড়ায় বাজুস। আজ থেকে কার্যকর হওয়া নতুন দাম অনুযায়ী, ২২ ক্যারেট প্রতি ভরি (১১.৬৬৪ গ্রাম) স্বর্ণের দাম ৫৮ হাজার ৯৬১ টাকা, ২১ ক্যারেট প্রতি ভরি ৫৬ হাজার ৩৩৭ ও ১৮ ক্যারেট ৪৮ হাজার ২৮৮ টাকা। আর সনাতনী হিসেবে পরিচিত দেশি স্বর্ণের দাম প্রতি ভরি ৩৭ হাজার ৯১ টাকা।
গতকাল পর্যন্ত ২২ ক্যারেট প্রতি ভরি স্বর্ণ ৫৭ হাজার ৭৩৬ টাকা, ২১ ক্যারেট প্রতি ভরি ৫৫ হাজার ১৭০ ও ১৮ ক্যারেট ৪৭ হাজার ২৯৭ টাকা এবং দেশি স্বর্ণ প্রতি ভরি ৩৬ হাজার ১৫৮ টাকায় বেচাকেনা হয়েছে। সেই হিসেবে ভরিপ্রতি ২২ ক্যারেটে দাম বেড়েছে এক হাজার ২২৫ টাকা, ২১ ক্যারেটে এক হাজার ১৬৭, ১৮ ক্যারেটে ৯৯১ টাকা ও দেশি স্বর্ণে ৯৩৩ টাকা।
বাজুসের সাধারণ সম্পাদক দেওয়ান আমিনুল ইসলাম প্রথম আলোকে বলেন, ডলার ও আন্তর্জাতিক বাজারে স্বর্ণের দাম বাড়ায় দেশের বাজারেও দাম বাড়ানোর সিদ্ধান্ত নিয়েছে সমিতি।
আমিনুল ইসলাম আরও বলেন, বাংলাদেশে মূলত ব্যবহূত স্বর্ণই অলংকার তৈরিতে ব্যবহার করা হয়। কিন্তু দাম আরও বাড়তে পারে সে আশায় অনেকেই স্বর্ণ সংরক্ষণ করছেন। এ কারণে দেশে স্বর্ণের চাহিদা আগের চেয়ে বেড়েছে।
ইউয়ান লেনদেনের বৈশ্বিক কেন্দ্র হতে যাচ্ছে সাংহাই
সাংহাইয়ে একটি পথনির্দেশিকা
চীনের বিহিত মুদ্রা ইউয়ান বেচাকেনার বৈশ্বিক কেন্দ্র হিসেবে সাংহাইকে প্রতিষ্ঠিত করতে চায় দেশটি। এর মধ্য দিয়ে সাংহাইকে বিশ্বের অন্যতম আন্তর্জাতিক আর্থিক কেন্দ্রে রূপ দেওয়া হবে।
২০২০ সালের মধ্যে চীনের সবচেয়ে গুরুত্বপূর্ণ এই বাণিজ্যিক কেন্দ্রটিকে এই আন্তর্জাতিক রূপ দেওয়ার জন্য বিস্তারিত পরিকল্পনাও হাতে নিয়েছে চীন। এর ফলে ইউয়ান লেনদেন, ইউয়ানে পরিচালিত আন্তর্জাতিক ব্যবসা-বাণিজ্য নিষ্পন্নকরণ ও বিভিন্ন মুদ্রার বিপরীতে ইউয়ানের দর নির্ধারণ হবে সাংহাইতে। খবর রয়টার্সের।
গতকাল সোমবার চীন সরকারের পক্ষ থেকে এ পরিকল্পনার বিস্তারিত প্রকাশ করা হয়েছে। এতে ২০১৫ সালের মধ্যে ইউয়ান লেনদেনে সাংহাইকে কেন্দ্রবিন্দু করার পরিকল্পনা উল্লেখ করা হয়েছে।
চীন চাইছে সাংহাইও যেন নিউইয়র্ক ও লন্ডনের মতো বৈশ্বিক আর্থিক কেন্দ্র হয়ে ওঠে। এ জন্য ২০২০ সালকে সময়সীমা নির্ধারণ করা হয়েছে।
মূলত ২০০৯ সালেই এ লক্ষ্য নির্ধারণ করা হয়। এ লক্ষ্য অর্জনের বিস্তারিত পরিকল্পনা প্রণয়নের জন্য এত দিন ধরে কাজ করেছে চীন সরকার। দেশটির জাতীয় উন্নয়ন ও সংস্কার কমিশন এ জন্য ২০১৫ সাল পর্যন্ত অনেকগুলো পদক্ষেপ ও লক্ষ্যমাত্রা গ্রহণ করা হবে।
তবে বিশ্লেষকেরা বলছেন, এসব পদক্ষেপের মধ্য দিয়ে কার্যত ইউয়ানের বিনিময় মূল্যের ব্যাপারে চীন সরকারের সিদ্ধান্তই চূড়ান্ত হবে—এমনটি প্রতীয়মান হচ্ছে।
যেমন সিবরকে (সাংহাই ইন্টার ব্যাংক অফার রেট) সর্বত্রই ইউয়ানে ঋণ গ্রহণের মানদণ্ড হিসেবে ধার্য করা হবে। আবার ২০১৫ সালের মধ্যে বৈদেশিক মুদ্রাবহির্ভূত আর্থিক বাজারে ইউয়ানের বার্ষিক লেনদেন এক হাজার লাখ কোটি (এক হাজার ট্রিলিয়ন) ইউয়ানে উন্নীত করার লক্ষ্যমাত্রা নির্ধারিত হবে।
বিশ্লেষকেরা আরও বলছেন, সিবর এখনো চীনের বাইরে আর্থিক বাজারে প্রতিষ্ঠিত কোনো মানদণ্ড নয়। বরং সরকারের সাত দিনের পুনঃক্রয় হারকেই ঋণের জন্য মানদণ্ড হিসেবে বিবেচনা করা হয়। তাঁরা আরও বলছেন, চীনের এই পরিকল্পনা উচ্চাভিলাষী। তা ছাড়া এ মাসের প্রথম দিকেই ব্রিটেন জানিয়েছে যে, তারা লন্ডনের আর্থিক বাজারকে ইউয়ানের বৈশ্বিক লেনদেনের অন্যতম বড় কেন্দ্র করতে চায়।
মানি লন্ডারিং প্রতিরোধ বিভাগ বিলুপ্ত
আর্থিক গোয়েন্দা ইউনিট গঠন করা হলো
বাংলাদেশ ব্যাংকে অবস্থিত মানি লন্ডারিং প্রতিরোধ বিভাগ অবলুপ্ত করে ফাইন্যানশিয়াল ইন্টেলিজেন্স বা আর্থিক গোয়েন্দা ইউনিট (বিএফআইইউ) গঠন করা হয়েছে। এই ইউনিটের আওতায় মানি লন্ডারিং প্রতিরোধ বিভাগের সব কার্যক্রম ও লোকবল দেওয়া হয়েছে। ইতিপূর্বে বিভাগটির অধীনে থাকা এফআইইউর কার্যক্রমও বাতিল করা হয়েছে।
মানি লন্ডারিং প্রতিরোধ অধ্যাদেশ-২০১২-এর আওতায় এসব পরিবর্তন আনা হয়েছে। সম্প্রতি বাংলাদেশ ব্যাংকের মানবসম্পদ উন্নয়ন বিভাগ থেকে এক প্রজ্ঞাপন জারি করে এসব তথ্য জানানো হয়।
প্রজ্ঞাপনে বলা হয়েছে, মানি লন্ডারিং প্রতিরোধ অধ্যাদেশ-২০১২-এর ২৩ ধারার মাধ্যমে মানি লন্ডারিং অপরাধ দমন ও প্রতিরোধে বাংলাদেশ ব্যাংকের ওপর বেশ কিছু ক্ষমতা ও দায়িত্ব অর্পিত হয়েছে। সে দায়িত্ব পালনের জন্য অধ্যাদেশের ২৪(১) ধারার মাধ্যমে নতুন ইউনিটটি গঠন করা হয়। এতে করে অর্থ পাচার ও সন্ত্রাসে অর্থায়ন প্রতিরোধে বাংলাদেশ ব্যাংকের বিএফইইউ এখন থেকে কাজ করবে।


এক দিন পর আবারও বড় দরপতন
এক দিন ঊর্ধ্বমুখী থাকার পর আজ মঙ্গলবার দেশের পুঁজিবাজারে আবারও দরপতন হয়েছে। আজ দুই স্টক এক্সচেঞ্জেই লেনদেন হওয়া প্রায় সব কোম্পানির দরপতন হওয়া সূচকের বড় ধরনের পতন হয়েছে।
ডিএসইর ওয়েবসাইট সূত্রে জানা যায়, আজ দিন শেষে ডিএসইর সাধারণ মূল্যসূচক ৩.০৮ শতাংশ বা ১৩২.১৫ পয়েন্ট কমে ৪১৫৩ পয়েন্টে দাঁড়িয়েছে।
সূচকের ঊর্ধ্বমুখী প্রবণতার মধ্য দিয়ে আজ ডিএসইতে লেনদেন শুরু হয়। পাঁচ মিনিটে সূচক ১০৩ পয়েন্ট বেড়েছিল। তবে বেলা একটার পর থেকে সূচক গতকালের চেয়ে কমতে থাকে। সূচক কমার এই প্রবণতা লেনদেনের শেষ পর্যন্ত অব্যাহত ছিল।
আজ ডিএসইতে ২৫৯টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৩৬টিরই দাম কমেছে। বেড়েছে মাত্র ২১টির আর অপরিবর্তিত রয়েছে দুটি প্রতিষ্ঠানের দাম। আজ স্টক এক্সচেঞ্জটিতে ২২৫ কোটি টাকার শেয়ারের লেনদেন হয়েছে, যা গতকালের চেয়ে এক কোটি টাকার কম।
দিন শেষে ডিএসইতে লেনদেনে শীর্ষে থাকা ১০টি প্রতিষ্ঠান হলো গ্রামীণফোন, ইউনাইটেড এয়ার, বেক্সিমকো, সোস্যাল ইসলামী ব্যাংক, এনবিএল, বিকন ফার্মা, ফু-ওয়াং সিরামিকস, পিপলস লিজিং অ্যান্ড ফিন্যান্সিয়াল সার্ভিসেস, ইউসিবিএল ও জাহিন টেক্স।
অন্যদিকে চট্টগ্রাম স্টক এক্সচেঞ্জের (সিএসই) সার্বিক মূল্যসূচক ৩৯৫.০৮ পয়েন্ট কমে ১২২১২.৪৯ পয়েন্টে দাঁড়িয়েছে। সিএসইতে লেনদেন হওয়া ১৮২টি প্রতিষ্ঠানের মধ্যে ১৫০টিরই দাম কমেছে। বেড়েছে মাত্র ২৬টির আর অপরিবর্তিত রয়েছে ছয়টি প্রতিষ্ঠানের শেয়ারের দাম। স্টক এক্সচেঞ্জটিতে আজ ৩৭ কোটি টাকা লেনদেন হয়েছে, যা গতকালের চেয়ে দুই কোটি টাকা বেশি।
পুঁজিবাজারে আর্থিক প্রতিষ্ঠান
একক গ্রহীতার ঋণসীমা সমন্বয়ের সময় বেড়েছে
আর্থিক প্রতিষ্ঠাগুলো তাদের নিজস্ব মার্চেন্ট ব্যাংক বা ব্রোকারেজ হাউসকে সাব সিডিয়ারি বা সহযোগী কোম্পানি হিসেবে যে মূলধন জোগান দিয়েছে, তা মূল প্রতিষ্ঠানের পুঁজিবাজারে মোট বিনিয়োগ হিসেবে বিবেচনা করা হবে না।
বাংলাদেশ ব্যাংকের আর্থিক প্রতিষ্ঠান ও বাজার বিভাগ থেকে আজ মঙ্গলবার জারি করা এক নির্দেশনায় এই ছাড় দেওয়া হয়েছে।
আবার অন্য কোনো কোম্পানিতে কোনো আর্থিক প্রতিষ্ঠানের দীর্ঘ মেয়াদে মূলধনী বিনিয়োগ বা ভেঞ্চার ক্যাপিটাল জোগান দেওয়া থাকলে তাও আর্থিক প্রতিষ্ঠানটির পুঁজিবাজারে মোট বিনিয়োগ স্থিতির মধ্যে ধরা হবে না।
এ ছাড়া আর্থিক প্রতিষ্ঠানের মার্চেন্ট ব্যাংক ও ব্রোকারেজ হাউসে দেওয়া ঋণ একক গ্রহীতার ঋণসীমার মধ্যে সমন্বয়ের সময়ও বৃদ্ধি করেছে কেন্দ্রীয় ব্যাংক। নতুন সময় দেওয়া হয়েছে ২০১৩ সালের ডিসেম্বর পর্যন্ত।
অন্যদিকে শেয়ারবাজারে বিনিয়োগের কারণে কোনো আর্থিক প্রতিষ্ঠান কোনো একক ক্ষেত্রে লোকসান দিলে তা সামগ্রিকভাবে লাভ-লোকসান সমন্বয় করে তারপর প্রভিশন বা নিরাপত্তা সঞ্চিতি সংরক্ষণ করতে পারবে বলেও বাংলাদেশ ব্যাংক গতকাল ছাড় দেয়।
এ বিষয়ে যোগাযোগ করা হলে কেন্দ্রীয় ব্যাংকের আর্থিক প্রতিষ্ঠান ও বাজার বিভাগের উপমহাব্যবস্থাপক (ডিজিএম) আনোয়ারুল ইসলাম প্রথম আলোকে বলেন, বাংলাদেশ লিজিং অ্যান্ড ফিন্যান্স কোম্পানিজ অ্যাসোসিয়েশন এ বিষয়ে তাদের কাছে আবেদন করেছিল। বিষয়টি বিবেচনা করে নতুন সিদ্ধান্ত দেওয়া হয়েছে। তিনি আশা প্রকাশ করে বলেন, ‘এতে আর্থিক প্রতিষ্ঠান ও তাদের মালিকানাধীন মার্চেন্ট ব্যাংকগুলো প্রাতিষ্ঠানিক বিনিয়োগকারী হিসেবে পুঁজিবাজারে আরও বেশি ভূমিকা রাখতে সক্ষম হবে বলে আমরা মনে করি।’
এর আগে বাংলাদেশ ব্যাংক দেশের বাণিজ্যিক ব্যাংকগুলোর জন্য একই ধরনের সুযোগ তৈরি করে।
লঙ্কাবাংলা ফাইন্যান্স লিমিটেডের ১:১ রাইট অনুমোদন করেছে এসইসি


ঢাকায় সার্ক অর্থমন্ত্রীদের বৈঠক
সমস্যা মোকাবিলায় একসঙ্গে কাজ করার আহ্বান প্রধানমন্ত্রীর
বিশ্ব অর্থনৈতিক সংকটের পাশাপাশি জলবায়ু পরিবর্তন ও পরিবেশের অবনতির মতো সমস্যার মোকাবিলায় সার্কভুক্ত দেশগুলোর সমন্বিত উদ্যোগ নেওয়ার ওপর গুরুত্বারোপ করেছেন প্রধানমন্ত্রী শেখ হাসিনা।
গতকাল সোমবার সকালে রাজধানীর একটি হোটেলে সার্ক অর্থমন্ত্রীদের পঞ্চম বৈঠকের উদ্বোধনী অধিবেশনে প্রধানমন্ত্রী এ গুরুত্বারোপ করেন। খবর বাসস ও ইউএনবির।
প্রধানমন্ত্রী সার্কের কাঙ্ক্ষিত লক্ষ্য অর্জনে চিন্তাচেতনা, দৃষ্টিভঙ্গি ও কর্মকাণ্ডে দক্ষিণ এশীয় ধারণা সঞ্চারে সংস্থার নেতাদের প্রতি আহ্বান জানিয়ে বলেন, ‘২৫ বছরের বেশি আগে পারস্পরিক একাত্মবোধ, সহযোগিতা, কল্যাণ এবং সমৃদ্ধি অর্জনের লক্ষ্য সামনে রেখে সার্ক গঠিত হয়েছিল। কিন্তু আমাদের চিন্তাচেতনা ও কর্মে দক্ষিণ এশীয় বোধ এখনো সঞ্চারিত হয়নি।’
আঞ্চলিক যোগাযোগের ওপর গুরুত্বারোপ করে শেখ হাসিনা বলেন, ‘এই অঞ্চলে বাণিজ্য সম্প্রসারণ এবং এর সুফল ও সম্ভাবনার সর্বোচ্চ সদ্ব্যবহারের লক্ষ্যে সব কর্মকাণ্ড পরিচালিত হওয়া জরুরি। এ জন্য জনগণের সমৃদ্ধি ও সামাজিক কল্যাণে আঞ্চলিক যোগাযোগ সম্প্রসারণে কাজ করা আমাদের লক্ষ্য হওয়া উচিত।’
শেখ হাসিনা বলেন, ‘দক্ষিণ এশিয়ার দেশগুলো পরস্পরের প্রতিবেশী, এ ধারণা থেকে বেরিয়ে সার্কের মধ্যে আজ আমরা আমাদের সবার মূল্যবোধ, প্রত্যাশা ও উদ্যোগের সম্ভাবনাময় একটি পরিবারকে দেখতে পাই।’
অর্থমন্ত্রী আবুল মাল আবদুল মুহিতের সভাপতিত্বে অনুষ্ঠানে অন্যান্যের মধ্যে ভুটানের অর্থমন্ত্রী লিওনপো ওয়াংদি নরবু বক্তৃতা করেন। অর্থসচিব মোহাম্মদ তারেক এতে স্বাগত বক্তৃতা করেন। দিনব্যাপী এ বৈঠকে সার্কের আট দেশের অর্থমন্ত্রী ও ঊর্ধ্বতন কর্মকর্তারা যোগ দেন। এতে একটি ‘কাস্টম ইউনিয়ন’ প্রতিষ্ঠার রূপরেখা প্রণয়নের পাশাপাশি একটি অর্থনৈতিক ইউনিয়ন গঠনে আর্থিক ব্যবস্থাপনার ক্ষেত্রে বৃহত্তর সহযোগিতা ও সমন্বয় সাধনের বিষয়ে আলোচনা হয়।
প্রধানমন্ত্রী বলেন, দক্ষিণ এশিয়ার দেশগুলো বেশ ভালোভাবেই বৈশ্বিক অর্থনৈতিক সংকট মোকাবিলা করছে।
উত্তর আমেরিকা ও ইউরোপে চলমান অর্থনৈতিক সংকট সার্ক অর্থনীতিতে মারাত্মক চাপ সৃষ্টি করছে উল্লেখ করে শেখ হাসিনা বলেন, জলবায়ু পরিবর্তনজনিত সমস্যার প্রভাব ও পরিবেশের অবনতি এ পরিস্থিতিকে আরও তীব্র করছে।
পারস্পরিক সহযোগিতা ও সমন্বয়ের চূড়ান্ত লক্ষ্য অর্জনে সামগ্রিকভাবে সার্কভুক্ত দেশগুলোর নীতিমালায় সামঞ্জস্য বিধানের প্রয়োজনীয়তার ওপর জোর দিয়ে শেখ হাসিনা বলেন, ‘সামাজিক অগ্রগতি ও সামষ্টিক স্বয়ংসম্পূর্ণতা অর্জনের ক্ষেত্রে কোনো আপস করা উচিত নয়।’
প্রধানমন্ত্রী বলেন, সার্ক অর্থমন্ত্রীদের আন্তঃসরকার বিশেষজ্ঞ গ্রুপ ইতিমধ্যে সমন্বয় সাধনের মূল্য ও সুফল দেখেছে এবং তারা ব্যবসা-বাণিজ্যের সম্প্রসারণ ও পুঁজিবাজারের উন্নয়নের কথা ভাবছে।
প্রধানমন্ত্রী বলেন, দক্ষিণ এশীয় উন্নয়ন তহবিল (এসএডিএফ) পরিচালনার বিষয়ে সার্ক অর্থমন্ত্রীরা আপ্রাণ চেষ্টা চালাচ্ছেন এবং ইতিমধ্যে ঢাকায় দক্ষিণ এশীয় আঞ্চলিক মান সংস্থার (সারসো) কার্যালয় প্রতিষ্ঠা করা হয়েছে।
বৈশ্বিক সংকটের পটভূমিতে অর্থমন্ত্রীদের এ বৈঠককে সময়োচিত উল্লেখ করে প্রধানমন্ত্রী বলেন, এই অঞ্চলের সব দেশেই কমবেশি অর্থনৈতিক মন্দার প্রভাব পড়েছে।


দোয়েল বাজারজাতকরণ আপাতত বন্ধ: টেলিযোগাযোগমন্ত্রী
দোয়েল মডেলের নেটবুক সংযোজন ও বাজারজাতকরণের কার্যক্রম আপাতত বন্ধ রয়েছে বলে জানিয়েছেন ডাক ও টেলিযোগাযোগমন্ত্রী রাজিউদ্দিন আহমেদ। আজ মঙ্গলবার সুবিদ আলী ভূঁইয়ার এক প্রশ্নের জবাবে রাজিউদ্দিন আহমেদ সংসদে এ কথা জানান।
রাজিউদ্দিন আহমেদ বলেন, গত বছরের ১১ অক্টোবর প্রধানমন্ত্রী দোয়েল ল্যাপটপ সংযোজন ও বিপণন কার্যক্রম উদ্বোধনের পর দোয়েল ব্রান্ডের ২০১২ মডেলের প্রতিটি ১০ হাজার টাকা মূল্যে স্বল্পসংখ্যক নেটবুক বিতরণ করা হয়। সে সময় ল্যাপটপ ব্যাপকভাবে উত্পাদন ও বাজারজাত করণের আগে পরীক্ষা-নিরীক্ষার জন্য বিশেষজ্ঞদের নিয়ে একটি কমিটি গঠন করা হয়। কমিটির মতামতের ভিত্তিতে ১০ হাজার টাকা মূল্যমানের দোয়েল-২০১২ মডেলের নেটবুক সংযোজন ও বাজারজাতকরণের কার্যক্রম আপাতত বন্ধ রয়েছে। অদূর ভবিষ্যতে আরও কম মূল্যে টেশিসে ট্যাবলেট পিসি সংযোজনের কার্যক্রম নেওয়ার বিষয়টি বিবেচনাধীন।
সফিকুল ইসলামের প্রশ্নের জবাবে টেলিযোগাযোগমন্ত্রী বলেন, গত তিন বছরে অবৈধ ভিওআইপি কার্যক্রম প্রতিরোধে বিটিআরসি নয় লাখ ৭৫ হাজার ৭৯০টি মোবাইল সিম বন্ধ, ২১টি অপারেটরের লাইসেন্স বাতিল, ৩০ হাজার ৭৮৯টি আইপি অ্যাড্রেস বন্ধ করেছে। তিনি জানান, বিগত সরকারের সময় বৈধ পথে গড়ে প্রতিদিন দুই কোটি মিনিট আন্তর্জাতিক কল আদান-প্রদান হতো। বর্তমানে বৈধ পথে গড়ে প্রতিদিন সাড়ে চার কোটি মিনিট কল আদান-প্রদান হচ্ছে।
ইসরাফিল আলমের প্রশ্নের জবাবে রাজিউদ্দিন আহমেদ জানান, বর্তমানে দেশে নিবন্ধিত চালু (অ্যাকটিভ) মোবাইল গ্রাহকসংখ্যা আট কোটি ৫৪ লাখ। ছয়টি অপারেটরের এসব গ্রাহক ১৯ হাজার কোটি টাকার বেশি সেবা মূল্য পরিশোধ করেছে।
সংসদে অর্থমন্ত্রী
দেশ বৈদেশিক ঋণের ওপর নির্ভরশীল নয়
অর্থমন্ত্রী আবুল মাল আবদুল মুহিত বলেছেন, বাংলাদেশ কোনো অবস্থাতেই বৈদেশিক ঋণের ওপর নির্ভরশীল দেশ নয়। দেশের অর্থনীতিতে মূল সমস্যা বৈদেশিক বিনিয়োগের অভাব, মূল্যস্ফীতি এবং অধিক হারে ভর্তুকি দেওয়া। আজ মঙ্গলবার সংসদের প্রশ্নোত্তর পর্বে অর্থমন্ত্রী এ কথা বলেন।
এর আগে বিকেল সাড়ে চারটার দিকে ডেপুটি স্পিকার শওকত আলীর সভাপতিত্বে সংসদের অধিবেশন শুরু হয়।
প্রশ্নোত্তরে গোলাম গোলাম দস্তগীর গাজীর প্রশ্নের জবাবে অর্থমন্ত্রী জানান, পরিসংখ্যান ব্যুরো হিসাব অনুযায়ী দেশের জনসংখ্যা ১৪ কোটি ৭৯ লাখ। এই হিসাবে ২০১১ সালের ৩০ জুন পর্যন্ত জনপ্রতি বাংলাদেশের বৈদেশিক ঋণের পরিমাণ ১৬০ মার্কিন ডলার।
অর্থমন্ত্রী বলেন, ১৯৭২ সাল থেকে ২০১১ সাল পর্যন্ত বাংলাদেশ ৫৫ দশমিক ১৮ বিলিয়ন মার্কিন ডলার বৈদেশিক সাহায্য পেয়েছে। এর মধ্যে ৩১ দশমিক ৫৫ বিলিয়ন ঋণ এবং ২৩ দশমিক ৬৩ বিলিয়ন অনুদান। বর্তমানে বাংলাদেশে বৈদেশিক ঋণের স্থিতি ২২ দশমিক ৩০ বিলিয়ন মার্কিন ডলার। যা জিডিপির মাত্র ২২ দশমিক ৩ শতাংশ । যে কারণে বাংলাদেশকে কম ঋণগ্রস্ত দেশ হিসেবে অভিহিত করা হয়। সে জন্য বাংলাদেশের বৈদেশিক ঋণ পাওয়ার অধিকার রয়েছে।
কে এম খালিদের সম্পূরক প্রশ্নের জবাবে অর্থমন্ত্রী বলেন, বৈদেশিক মুদ্রার রিজার্ভ ছেড়ে দিয়ে বাজারকে প্রভাবিত করা ঠিক নয়। কারণ রিজার্ভ বেশি কমে গেলে অর্থনৈতিক স্থিতিশীলতা নিয়ে প্রশ্ন দেখা দেয়। রিজার্ভ ধরে রাখলে অচিরেই মুদ্রা বাজারে স্থিতিশীলতা আসবে।
তারানা হালিমের সম্পূরক প্রশ্নের জবাবে অর্থমন্ত্রী বলেন, সরকারের লক্ষ্য ছিল আমদানি কমিয়ে আনা। কিন্তু আমদানি বেড়ে গেছে। যা মুদ্রাবাজারের ওপর প্রভাব ফেলেছে।
মঈন উদ্দিন খান বাদলের সম্পূরক প্রশ্নের জবাবে অর্থমন্ত্রী বলেন, নোবেলজয়ী ওয়ালটার লুইস বলেছেন, ‘যে দেশ টানা ১০ বছর কৃষি ক্ষেত্রে ৪ শতাংশ প্রবৃদ্ধি ধরে রাখতে পারে, সে দেশের চিন্তার কিছু নেই। আমাদের কৃষিতে প্রবৃদ্ধি ৪ শতাংশ। বিদ্যুতের সমস্যা থাকলেও শিল্প খাতে ১০ শতাংশ প্রবৃদ্ধি হয়েছে। সমস্যা হচ্ছে, ভর্তুকি দিতে হচ্ছে এবং সরকার চাহিদা মাফিক বৈদেশিক বিনিয়োগ পাচ্ছে না।’
ফজিলাতুন্নেসা বাপ্পির লিখিত প্রশ্নের জবাবে অর্থমন্ত্রী জানান, বিএনপি-জামায়াত জোট সরকারের আমলে প্রায় ১৯ হাজার ৩৩৪ মিলিয়ন মার্কিন ডলার রেমিট্যান্স এসেছিল। বর্তমান সরকারের প্রথম তিন বছরে রেমিট্যান্স এসেছে ৩৩ হাজার ৮৯০ মিলিয়ন মার্কিন ডলার।
নুরুন্নবী চৌধুরীর লিখিত প্রশ্নের জবাবে অর্থমন্ত্রী জানান, বর্তমান সরকারের আমলে প্রায় ১৯ হাজার ৬৭৩ কোটি টাকার বৈদেশিক ঋণ পরিশোধ করা হয়েছে।
শাহ জিকরুল আহমদের লিখিত প্রশ্নের জবাবে অর্থমন্ত্রী জানান, চলতি অর্থবছরের প্রথম ছয় মাসে ৩৮ হাজার ৯৮৭ কোটি টাকা রাজস্ব আদায় হয়েছে। গত অর্থবছরে একই সময়ে রাজস্ব আদায় হয়েছিল পাঁচ হাজার ৪০২ কোটি টাকা।


বিনিয়োগকারীরা এখন রাস্তার ফকির: ফখরুল
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, শেয়ারবাজারে বিনিয়োগ করে হাজার হাজার মানুষ সর্বস্ব হারিয়ে এখন রাস্তার ফকির। আওয়ামী লীগ সরকার ক্ষমতায় এসে দেশের শেয়ারবাজারকে শেষ করে দিয়েছে। এর আগেও ক্ষমতায় এসে তারা একই কাজ করেছিল। গতকাল সোমবার আত্মহননকারী বিনিয়োগকারী কাজী লিয়াকত আলীর পরিবারের সদস্যদের সমবেদনা জানাতে গিয়ে তিনি আজ এসব কথা বলেন।
মির্জা ফখরুল বলেন, দেশের স্থিতিশীলতার ওপর অর্থনীতি নির্ভরশীল। কিন্তু বর্তমান সরকার ক্ষমতায় এসে দেশের অর্থনীতিকে ধ্বংস করে দিয়েছে। এ দেশের মানুষ এখন আর তাদের ক্ষমতায় দেখতে চায় না। তিনি বলেন, এ সরকারই বিনিয়োগকারীদের শেয়ারবাজারে ডেকে এনেছে। অথচ নিজেদের গুটিকয়েক লোকের চরম দুর্নীতির কারণে শেয়ারবাজারে আজ এ অবস্থা।
ফখরুল ইসলাম লিয়াকত আলীর স্ত্রী তাহমিনা আক্তার সাথী ও তাঁর পরিবারের প্রতি সমবেদনা জানান। একই সঙ্গে সার্বিকভাবে সহযোগিতার আশ্বাস দেন।
এ সময় মির্জা ফখরুল ইসলামের সঙ্গে অন্যান্যের মধ্যে ঢাকা মহানগর বিএনপির আহ্বায়ক ও ঢাকা সিটি করপোরেশনের (ডিসিসি) সাবেক মেয়র সাদেক হোসেন খোকা, ঢাকা মহানগর বিএনপির সদস্যসচিব আবদুস সালামসহ বিএনপির স্থানীয় নেতাদের উপস্থিত ছিলেন।
ইউনিলিভার বাংলাদেশের নতুন চেয়ারম্যান কামরান বকর
ইউনিলিভার বাংলাদেশের নতুন চেয়ারম্যান ও ব্যবস্থাপনা পরিচালক হিসেবে কামরান বকরকে নিয়োগ দেওয়া হয়েছে। ১ ফেব্রুয়ারি থেকে তাঁর নিয়োগ কার্যকর হবে।
কামরান বকর ১৯৯০ সালে ইউনিলিভার বাংলাদেশে যোগ দেন। বিভিন্ন সময়ে প্রডাকশন, ডেভেলপমেন্ট ও ইন্ডাস্ট্রিয়াল রিলেশনসের দায়িত্ব পালন ছাড়াও তিনি প্রতিষ্ঠানটির সেন্ট্রাল এশিয়া ও মিডল ইস্ট রিজিওনাল ইনোভেশন সেন্টারে কাজ করেন। ১৯৯৭ সালে তিনি প্রতিষ্ঠানটির টেকনিক্যাল ডিরেক্টর এবং ২০০২ সালে সাপ্লাই চেইন ডিরেক্টর হন।
কামরান বকর বাংলাদেশ ইউনিভার্সিটি অব ইঞ্জিনিয়ারিং অ্যান্ড টেকনোলজি থেকে ব্যাচেলর ডিগ্রি এবং ওয়াশিংটনের জর্জটাউন ইউনিভার্সিটির ম্যাকডোনো স্কুল অব বিজনেস থেকে এমবিএ ডিগ্রি লাভ করেন। রাকেশ মোহনের স্থলাভিষিক্ত হচ্ছেন কামরান বকর। রাকেশ মোহন ইউনিলিভার মালয়েশিয়া ও সিঙ্গাপুরের চেয়ারম্যান এবং ব্যবস্থাপনা পরিচালক হিসেবে যোগ দিচ্ছেন। বিজ্ঞপ্তি।


সংবাদ সম্মেলনে অর্থমন্ত্রী
দক্ষিণ এশীয় অর্থনৈতিক ইউনিয়ন গঠন জরুরি
দক্ষিণ এশীয় দেশগুলোর মধ্যে বাণিজ্যিক কার্যক্রম বৃদ্ধি এবং দেশগুলোর সার্বিক উন্নয়নের লক্ষ্যে একটি ইউনিয়ন করার প্রয়োজনের কথা জানিয়েছেন অর্থমন্ত্রী আবুল মাল আবদুল মুহিত। এর নাম হবে দক্ষিণ এশীয় অর্থনৈতিক ইউনিয়ন (এসএইইউ)।
অর্থমন্ত্রী বলেন, দক্ষিণ এশিয়ায় যে বিপুল পরিমাণ জনগোষ্ঠীর বসবাস, তা অনেক বড় একটা বাজার। অভ্যন্তরীণ এ বাজারকে কাজে লাগানোর জন্যও এসএইইউ গঠন জরুরি। এটি গঠিত হলে সার্কভুক্ত দেশগুলোতে অভিন্ন মুদ্রা চালু হবে।
রাজধানীর একটি হোটেলে গতকাল সোমবার পঞ্চম সার্ক অর্থমন্ত্রী ও অর্থসচিবদের আলাদা সম্মেলন শেষে সংবাদ সম্মেলনে অর্থমন্ত্রী এসব কথা বলেন। অর্থসচিব মোহাম্মদ তারেক এবং পররাষ্ট্র মন্ত্রণালয়ের সার্ক ও বিমসটেক-বিষয়ক মহাপরিচালক সৈয়দ মাসুদ মাহমুদ খন্দকার এ সময় উপস্থিত ছিলেন। রোববার ও সোমবার দুই দিনব্যাপী এ সম্মেলনে সার্কভুক্ত সব দেশেরই অর্থমন্ত্রীরা উপস্থিত ছিলেন। ভারতের ছিলেন শুধু অর্থ প্রতিমন্ত্রী।
অর্থমন্ত্রী জানান, ২০০৫ সালে অনুষ্ঠিত সার্ক শীর্ষ সম্মেলনেই এসএইইউ গঠনের প্রথম চিন্তা করা হয়। সম্মেলনে সার্কভুক্ত দেশগুলোর মধ্যে সোয়াপ ব্যবস্থাপনার একটি কাঠামো চূড়ান্ত হয়েছে এবং শিগগিরই তা বাস্তবে রূপ নেবে বলে জানান মুহিত। এতে আগে দেশগুলোর দেনা-পাওনার চিত্র দেখা হবে। কেউ যদি অসুবিধায় থাকে, তাহলে তাকে সহযোগিতা করা হবে। এ প্রস্তাবটি ভারতের পক্ষ থেকে এসেছে।
ট্রানজিট বিষয়ে এক প্রশ্নের জবাবে অর্থমন্ত্রী বলেন, ভারতের পাশাপাশি নেপাল ও ভুটানের সঙ্গে যোগাযোগ বাড়ানো হবে। এ বিষয়ে গঠিত কোর কমিটির প্রতিবেদনটি তৈরিতে কিছুটা সময় লেগে গেছে। তিনি বলেন, ‘যেসব দেশের সঙ্গে ট্রানজিট করব, এখন তাদের সঙ্গে শেয়ার করছি। আগামী মার্চের আগেই সিদ্ধান্তে পৌঁছানোর চেষ্টা করব।’
বিয়াকের আয়োজনে বিনিয়োগ সংলাপ
রাজধানীর একটি হোটেলে সম্প্রতি ‘বাংলাদেশ ইন্টারন্যাশনাল আরবিট্রেশন সেন্টারের (বিয়াক) আয়োজনে বিনিয়োগের ওপর এক সংলাপ অনুষ্ঠিত হয়েছে।
অনুষ্ঠানে মূল বক্তব্য উপস্থাপন করেন অস্ট্রেলিয়ার সাবেক সলিসিটর জেনারেল গাভান গ্রিফিথ কিউসি। বিশিষ্ট আইনজীবী ড. কামাল হোসেনের সভাপতিত্বে অনুষ্ঠানে প্রধান অতিথি ছিলেন আইন, বিচার ও সংসদবিষয়ক মন্ত্রী শফিক আহমেদ। প্রবীণ আইনজীবী রফিকুল হকসহ অন্যান্য আইনজ্ঞ এবং বিয়াকের চেয়ারম্যান মাহবুবুর রহমানসহ ব্যবসায়ী নেতারা সংলাপে উপস্থিত ছিলেন। বিজ্ঞপ্তি।
মিউচুয়াল ট্রাস্ট ব্যাংকের ব্যবসা সম্মেলন অনুষ্ঠিত
বার্ষিক সম্মেলনে মিউচুয়াল ট্রাস্ট ব্যাংক লিমিটেডের (এমটিবি) কর্মকর্তারা
মিউচুয়াল ট্রাস্ট ব্যাংক লিমিটেডের (এমটিবি) বার্ষিক ব্যবসা সম্মেলন গত ২১ জানুয়ারি রাজধানীর একটি হোটেলে অনুষ্ঠিত হয়েছে।
সম্মেলনে এমটিবির গ্রুপ চেয়ারম্যান আরিফ দৌলা প্রধান অতিথি ছিলেন। এ ছাড়া এমটিবির প্রতিষ্ঠাতা চেয়ারম্যান সৈয়দ মঞ্জুর এলাহী, পরিচালক এম এ রউফ, খাজা নারগিস হোসেন, ইয়াসমিন হক ও অঞ্জন চৌধুরী এবং ব্যাংকের ব্যবস্থাপনা পরিচালক ও প্রধান নির্বাহী কর্মকর্তা আনিস এ খান, অতিরিক্ত ব্যবস্থাপনা পরিচালক মো. আহসান-উজ জামান, উপব্যবস্থাপনা পরিচালকেরা, ব্যাংকের বিভাগীয় প্রধান, শাখা ব্যবস্থাপকেরা, সহযোগী প্রতিষ্ঠান এমটিবি সিকিউরিটিজ, এমটিবি এক্সচেঞ্জ ইউকে এবং এমটিবি ক্যাপিটাল লিমিটেডের প্রধান নির্বাহী কর্মকর্তারা উপস্থিত ছিলেন। বিজ্ঞপ্তি।
এইচএসবিসির নতুন সিইও অ্যান্ড্রু টিল্ক
বাংলাদেশে দি হংকং অ্যান্ড সাংহাই ব্যাংকিং করপোরেশন (এইচএসবিসি) লিমিটেডের নতুন প্রধান নির্বাহী কর্মকর্তা হিসেবে যোগ দিয়েছেন অ্যান্ড্রু টিল্ক।
অ্যান্ড্রু টিল্ক ১৯৮৩ সাল থেকে এইচএসবিসি গ্রুপে কর্মরত আছেন। তিনি ইউরোপ ও এশিয়া-প্রশান্ত মহাসাগরীয় অঞ্চলের বিভিন্ন দেশে এইচএসবিসির দায়িত্বশীল পদে ছিলেন। ২০০৯ সাল থেকে অ্যান্ড্রু এইচএসবিসি ব্যাংকের (চীন) সাংহাই সদর দপ্তরে চিফ রিস্ক অফিসার হিসেবে দায়িত্ব পালন করেন। তিনি যুক্তরাজ্যের ইনস্টিটিউট অব ফিন্যান্সিয়াল সার্ভিসেসের একজন সদস্য।
সঞ্জয় প্রকাশের স্থলাভিষিক্ত হচ্ছেন অ্যান্ড্রু। এইচএসবিসি এশিয়া প্যাসিফিকের হেড অব ইন্টারন্যাশনাল গাই হার্ভে-স্যামুয়েল তাঁর নিয়োগে শুভেচ্ছা জানিয়েছেন। বিজ্ঞপ্তি।


৬১ লাখ টাকা পুঁজি হারান লিয়াকত
তালিকাভুক্ত মৌল ভিত্তির শেয়ারে বিনিয়োগ করেও লোকসানের হাত থেকে বাঁচতে পারলেন না লিয়াকত। বাজারের অব্যাহত দরপতনে নিজের ৭৮ লাখ টাকার পুঁজির মধ্যে প্রায় ৬১ লাখ টাকা খুইয়েছেন তিনি।
জানা যায়, লিয়াকত আল-আরাফাহ ইসলামী ব্যাংকের সহযোগী প্রতিষ্ঠান এআইবিএল ক্যাপিটাল মার্কেট সার্ভিসেস লিমিটেড (বিও কোড-৫৩১) ও জয়তুন সিকিউরিটিজ (বিও কোড-২০৩) নামের দুটি ব্রোকারেজ হাউসের পৃথক দুটি বিও হিসাবের মাধ্যমে শেয়ার কেনাবেচা করতেন।
জানা যায়, এআইবিএলে তিনি ঋণ নিয়ে এবং জয়তুন সিকিউরিটিজে নিজের টাকায় ব্যবসা করতেন। এর মধ্যে এআইবিএল বিও হিসাবে ২০১১ সালের ২৪ জুলাই এবং জয়তুন সিকিউরিটিজের ২৫ সেপ্টেম্বর সর্বশেষ লেনদেন করা হয়।
নাম প্রকাশ না করার শর্তে এআইবিএল লিমিটেডের এক কর্মকর্তা প্রথম আলোকে জানান, গত বছরের ২৪ জুলাই সর্বশেষ লিয়াকতের বিও হিসাবে শেয়ার লেনদেন করা হয়। তাতে তাঁর নিজের মূলধনের পরিমাণ ছিল ২৭ লাখ টাকা। এর বিপরীতে ২৮ লাখ টাকা ঋণ দেওয়া হয়। সব মিলিয়ে ২৪ জুলাই তারিখে লিয়াকতের বিও হিসাবে থাকা শেয়ারের বাজারমূল্য ছিল ৫৬ লাখ টাকারও বেশি। গতকাল দিন শেষে ওই শেয়ারের বাজারমূল্য কমে দাঁড়িয়েছে ২৮ লাখ টাকায়।
এই হিসাবে লিয়াকতের বিনিয়োগ করা ২৭ লাখ টাকার পুরোটাই চলে গেছে। উল্টো গতকাল দিন শেষে ঋণের সুদ ও অন্যান্য মাশুল বাবদ লিয়াকতের কাছে এআইবিএলের পাওনা দাঁড়ায় এক লাখ ৮৩ হাজার টাকা। তাঁর হিসাবের সব শেয়ারই সংরক্ষিত রয়েছে বলে এআইবিএলের ওই কর্মকর্তা জানান।
এআইবিএল সূত্র আরও জানায়, লিয়াকতের বিও হিসাবে লোকসানের বড় অংশই যুক্ত হয়েছে বেক্সিমকো লিমিটেডের শেয়ারের ব্যাপক দরপতনে। লিয়াকতের বিও হিসাবে ২০২ টাকায় কেনা বেক্সিমকো লিমিটেডের শেয়ারের দাম গতকাল দিন শেষে ছিল ৮১ টাকা ৪০ পয়সা।
অন্যদিকে জয়তুন সিকিউরিটিজের বিও হিসাবের মাধ্যমে বেশ কয়েকটি কোম্পানির শেয়ারে ৫১ লাখ টাকা বিনিয়োগ করেন। এই অর্থের পুরোটাই ছিল তাঁর নিজের। গত রোববারের দরপতনের পর ওই বিও হিসাবে থাকা শেয়ারের বাজারমূল্য কমে দাঁড়ায় ১৭ লাখ ৩০ হাজার টাকায়। সেই হিসাবে তাঁর লোকসানের পরিমাণ ৩৩ লাখ ৭০ হাজার টাকা।
কাজী লিয়াকত আলী গতকাল সোমবার নিজের বাসায় আত্মহত্যা করেন। লিয়াকতের মৃত্যুর খবরে পুঁজিবাজারে ক্ষতিগ্রস্ত বিনিয়োগকারীরা একই সঙ্গে শোকার্ত ও বিক্ষুব্ধ হয়ে ওঠেন। তাঁরা কালো ব্যাজ পরে শোক প্রকাশ করেন। পুঁজিবাজার বিনিয়োগকারী ঐক্য পরিষদের নেতারা গোপীবাগে লিয়াকতের ভাড়া বাসায়ও যান। মানিকগঞ্জের হরিরামপুরের আজিমনগরে লিয়াকতের গ্রামের বাড়ি।


সাঁতারকুল খালে বর্জ্য
দুই কারখানাকে ১৮ লাখ টাকা জরিমানা
ঢাকার বাড্ডা এলাকার সাঁতারকুল খালে বর্জ্য ফেলার অভিযোগে দুটি কারখানাকে মোট প্রায় ১৮ লাখ টাকা জরিমানা করেছে পরিবেশ অধিদপ্তর। কারখানা দুটি হলো শাইনিং ওয়াশিং প্ল্যান্ট ও আশরাফ ওয়াশিং প্ল্যান্ট। এ দুটি কারখানাকে খালের তীর থেকে অপসারণের নির্দেশও দেওয়া হয়েছে।
শাইনিং ওয়াশিং প্ল্যান্টের নির্বাহী পরিচালক তোফায়েল আহমেদ ও আশরাফ ওয়াশিং প্ল্যান্টের মালিক জহিরুল ইসলাম গতকাল সোমবার পরিবেশ অধিদপ্তরে হাজির হন। তাঁরা যথাক্রমে ১২ লাখ ৪৫ হাজার ও পাঁচ লাখ ৩৯ হাজার টাকা জরিমানা পরিশোধ করেন। তাঁরা কারখানা সরিয়ে নেওয়ারও অঙ্গীকার করেন।
পরিবেশ অধিদপ্তর জানায়, অধিদপ্তরের এনফোর্সমেন্ট বিভাগ গত রোববার ও গতকাল সাঁতারকুল খালের তীরে অনুসন্ধান চালায়। অনুসন্ধানে দেখা যায়, এককালের স্রোতবহ ওই খালের তীরে গড়ে ওঠা এই দুটি কারখানা থেকে বেপরোয়াভাবে অপরিশোধিত বিষাক্ত রাসায়নিক বর্জ্য খালে ফেলা হচ্ছে। এতে খালের পানি বিষাক্ত বর্জ্যের স্রোতে পরিণত হয়েছে। আবাসিক এলাকায় স্থাপিত ওই দুটি কারখানার পরিবেশ ছাড়পত্র ও বর্জ্য পরিশোধন প্ল্যান্ট না থাকার প্রমাণও পায় অধিদপ্তর।
পরিবেশ অধিদপ্তরের পরিচালক এনফোর্সমেন্ট মোহাম্মদ মুনির চৌধুরী বলেন, সাঁতারকুল খালের দুই তীরে অবৈধভাবে গড়ে ওঠা সব কারখানা অপসারণ করা হবে।
জলাশয়ে বাঁধ দিচ্ছেন ইজারাদার
ভোলায় ৫০০ একরে বোরো আবাদ ব্যাহত হওয়ার শঙ্কা
পানি সেচে মাছ ধরার জন্য ভোলা সদর উপজেলার ভেলুমিয়া-চরসামাইয়্যা জলাশয়ের মুখে ইজারাদার বাঁধ দিচ্ছেন। জলাশয়ের দুই পাড়ের কৃষকেরা বলছেন, পানি সেচে ফেললে বন্ধ হয়ে যেতে পারে জলাশয়ের পাড়ের প্রায় ৫০০ একর জমির বোরো আবাদ। এতে প্রায় পাঁচ হাজার কৃষক ভোগান্তিতে পড়বেন।
এ ব্যাপারে প্রতিকার চেয়ে কৃষকেরা গত বৃহস্পতিবার জেলা প্রশাসক, উপজেলা নির্বাহী ও উপজেলা কৃষি কর্মকর্তার কাছে স্মারকলিপি দিয়েছেন।
সমাজকর্মী দুলাল মহাজন বলেন, জেলা প্রশাসন চর চন্দ্র প্রসাদ মৎস্যজীবী সমবায় সমিতিকে জলাশয় ইজারা দিয়েছে। এখন ইজারাদার বাঁধ দিয়ে জলাশয় শুকিয়ে মাছ ধরবেন। এতে দুই তীরের প্রায় পাঁচ হাজার কৃষকের কোটি কোটি টাকার ক্ষতি হবে।
চরসামাইয়্যা এবং ভেলুমিয়া ইউনিয়নের প্রায় ৫০০ একর বোরো ধানের জমিতে সেচ দেওয়ার জন্য ১২ জন সেচ ব্যবস্থাপক জলাশয়ের পাড়ে ইতিমধ্যে সেচ পাম্প বসিয়েছেন। তা ছাড়া দুই পাড়ের মানুষ গৃহস্থালির কাজেও এই জলাশয়ের পানি ব্যবহার করেন।
চরসামাইয়্যা এবং ভেলুমিয়া ইউনিয়নের ১২ জন সেচ ব্যবস্থাপক ও কয়েক শ কৃষক গত বৃহস্পতিবার জেলা প্রশাসক, উপজেলা নির্বাহী কর্মকর্তা ও উপজেলা কৃষি কর্মকর্তা বরাবর স্মারকলিপি দিয়ে বাঁধ নির্মাণ এবং সেচ বন্ধে ব্যবস্থা গ্রহণের আবেদন জানিয়েছেন। কিন্তু বাঁধ নির্মাণের কাজ গতকাল সোমবারও চলছিল।
সদর উপজেলা কৃষি কর্মকর্তা জিয়াউল ইসলাম বলেন, ‘চাষাবাদের ক্ষতি করে কারও কোনো জলাশয় সেচার অধিকার নেই। সেচ দিতে না পারলে ওই এলাকার প্রায় ৫০০ একর জমিতে বোরো আবাদ ব্যাহত হতে পারে। বাঁধ নির্মাণ ও পানি সেচা বন্ধ করা যায় কি না আমরা তা চেষ্টা করছি।’
জেলা প্রশাসক মেসবাহুল ইসলাম বলেন, ‘কৃষকেরা যাতে কোনো সমস্যায় না পড়েন আমরা সেই চেষ্টা করছি।’ চর চন্দ্র প্রসাদ মৎস্যজীবী সমবায় সমিতির সভাপতি ও জলাশয়ের ইজারাদার আবদুস সাত্তার বলেন, ‘জলাশয়ের পানি কমিয়ে জাল দিয়ে মাছ ধরার জন্য আমরা খালের মুখে বাঁধ দিচ্ছি। এতে কৃষকের কোনো ক্ষতি হবে না।’


রসুনের কেজি ১০ টাকা!
সাতক্ষীরা কাস্টমস গুদামে রাখা ৮০ টাকা কিলোগ্রামের (কেজি) রসুন নিলামে বিক্রি হয়েছে মাত্র ১০ টাকা দরে।
জানা গেছে, বর্ডার গার্ড বাংলাদেশের (বিজিবি) হাতে জানুয়ারির প্রথম তিন সপ্তাহে প্রায় ২৯ লাখ ৮৬ হাজার ৮০ টাকা মূল্যের ৩৭ হাজার ৩২৬ কেজি রসুন আটক করে। এই রসুন নিলামে বিক্রি হয়েছে মাত্র ছয় লাখ ৬০ হাজার ৫০ টাকায়।
কাস্টমস সূত্রে জানা যায়, ২৩ জানুায়ারি এই রসুন নিলামে বিক্রি করা হয়। প্রথম দফায় নয় হাজার ৬৮ কেজি রসুন ১০ টাকা কেজি দরে কেনে শহরের পেলাশপোল এলাকার মোহনা এন্টারপ্রাইজ। দ্বিতীয় দফায় সাত হাজার ৫৪৩ কেজি রসুন ১৩ টাকা দরে কেনে শহরের অজয় ট্রেডার্স। তৃতীয় দফায় ১০ হাজার ৮২০ কেজি রসুন ২০ টাকা দরে খুলনার আলী আক্কাজ ট্রেডার্স এবং নয় হাজার ৮৯৫ কেজি রসুন শহরের মুকুল নামের এক ব্যক্তি ২২ টাকা কেজি দরে ক্রয় করেন।
সাতক্ষীরার ঝাউডাঙ্গা হাটের মুদি ব্যবসায়ী আতিয়ার রহমান, আবদুল গনি ও মনিমোহন ঘোষ জানান, বর্তমানে বাজারে প্রতি কেজি দেশি রসুন ৪০ টাকা আর চীনা রসুন ৭৫-৮০ টাকায় বিক্রি হচ্ছে।
সাতক্ষীরা কাস্টমস গুদাম কর্মকর্তা আবু মাসুদ খান বলেন, ‘বাইরে থেকে নিলামে পণ্য ক্রয়কারীরা আগেভাগে এক হয়ে এলে কিছু করার থাকে না।’
শ্রীপুরের বাজারে আগুন, ৬ ব্যবসা প্রতিষ্ঠান ছাই
গাজীপুরের শ্রীপুর উপজেলার বরমী বাজারে গত রোববার রাতে আগুন লেগে ছয়টি ব্যবসাপ্রতিষ্ঠান পুড়ে গেছে।
বরমী বাজার বণিক সমিতির সাধারণ সম্পাদক আলমগীর হোসেন মোড়ল জানান, রাত সাড়ে তিনটার দিকে মোটর পার্টস ও পেট্রল-বিক্রেতা শাকিল স্টোর থেকে অগ্নিকাণ্ডের সূত্রপাত হয়। বাজারের পাহারাদার ও আশপাশের লোকজন দুই ঘণ্টা চেষ্টা করে আগুন নিয়ন্ত্রণে আনে।
আলমগীর হোসেন আরও জানান, আগুনে ছয়টি ব্যবসাপ্রতিষ্ঠান পুড়ে ছাই হয়ে গেছে। এতে প্রায় ৪০ লাখ টাকার ক্ষয়ক্ষতি হয়েছে।
গাজীপুর দমকল বাহিনীর স্টেশন অফিসার আবু জাফর জানান, আগুনের খবর পাওয়ার পরপরই দমকল-কর্মীরা ঘটনাস্থলে গিয়েছিলেন। এর কিছুক্ষণের মধ্যে আগুন নিয়ন্ত্রণে আসে।
বিনা টিকিটে রেলভ্রমণ আখাউড়ায় ৪৫ জনের কারাদণ্ড, জরিমানা
আখাউড়া রেলওয়ে জংশন স্টেশনে ট্রেনে তল্লাশি চালিয়ে বিনা টিকিটে ভ্রমণের দায়ে ৪৫ যাত্রীকে কারাদণ্ড ও জরিমানা করেছেন ভ্রাম্যমাণ আদালত। গতকাল সোমবার বেলা ১১টা থেকে বেলা প্রায় তিনটা পর্যন্ত আদালত পরিচালনা করেন আখাউড়া উপজেলা নির্বাহী কর্মকর্তা মোহাম্মদ আবুল হাসেম।
আখাউড়া রেলওয়ে থানার পুলিশ সূত্রের বিবরণ অনুযায়ী, চট্টগ্রাম থেকে ঢাকা এবং ঢাকা থেকে চট্টগ্রামগামী মহানগর প্রভাতী নামের দুটি ট্রেনে তল্লাশি চালিয়ে বিনা টিকিটে ভ্রমণের দায়ে ৪৫ যাত্রীকে আটক করা হয়। তাঁদের মধ্যে ৪১ জনকে ৫০ থেকে এক হাজার টাকা জরিমানা করা হয়। চারজনকে দেওয়া হয় কারাদণ্ড। নরসিংদীর মো. শাহজাহান মিয়াকে (৩৫) এক মাসের কারাদণ্ড ও এক হাজার টাকা জরিমানা এবং ভোলার মোহাম্মদ আলী (২০), কিশোগঞ্জের নিকলীর নূরুজ্জামান (৩২) ও আখাউড়ার ইলিয়াছ মিয়াকে (২৬) সাত দিন করে কারাদণ্ড দিয়েছেন ভ্রাম্যমাণ আদালত।
নওয়াপাড়ায় তৈরি হচ্ছে নকল জিপসাম সার
দেশের অন্যতম বৃহৎ সার বিপণনকেন্দ্র যশোরের অভয়নগর উপজেলার নওয়াপাড়ায় সিরামিকের বর্জ্যের সঙ্গে মাটি ও রাসায়নিক দ্রব্য মিশিয়ে জিপসাম তৈরি করা হচ্ছে। পরে এগুলো দেশের বিভিন্ন স্থানে পাঠানো হয়। এসব নকল জিপসাম ব্যবহার করে কৃষক আর্থিকভাবে ক্ষতিগ্রস্ত হচ্ছেন; পাশাপাশি মাটি ও ফসলের ব্যাপক ক্ষতি হচ্ছে বলে কৃষিবিদেরা জানিয়েছেন।
২৮ জানুয়ারি রাতে উপজেলা সার ও বীজ মনিটরিং কমিটি অভিযান চালিয়ে নওয়াপাড়া বাজার থেকে ৮৮২ বস্তা (১৮ কেজির বস্তা) নকল জিপসাম জব্দ করে। অভিযানে নেতৃত্ব দেন স্থানীয় সাংসদ ও জাতীয় সংসদের হুইপ শেখ আবদুল ওহাব। নকল জিপসাম তৈরির অভিযোগে আটজনকে আসামি করে অভয়নগর থানায় মামলা দায়ের করা হয়েছে। পুলিশ দুজনকে আটক করে। পরে ভ্রাম্যমাণ আদালত একজনকে ৫০ হাজার টাকা জরিমানা করে ছেড়ে দেন।
অভয়নগরের সহকারী উদ্ভিদ সংরক্ষণ কর্মকর্তা পরিতোষ কুমার দাস বলেন, মাটির সঙ্গে সিরামিকের বর্জ্য ও রাসায়নিক দ্রব্য মিশিয়ে নকল জিপসাম তৈরি করা হয়েছে। এ সার জমিতে প্রয়োগ করলে মাটির উপকারী অণুজীব নষ্ট হয়ে যায়। এতে ফসলের খুব ক্ষতি হয়। পরবর্তী সময়ে সার ব্যবহার করলে তা জমি ও ফসলের কোনো কাজে আসে না। উপজেলা কৃষি কর্মকর্তা মো. সোহরাব হোসেন বলেন, সারে ভেজাল দেওয়ার অনেক অভিযোগ তাঁদের কাছে আসছে। ভেজালবিরোধী এ অভিযান অব্যাহত থাকবে। জব্দ করা নকল সার ধ্বংস করা হবে।
ছয় দিন পর কাজে যোগ দিলেন শ্রমিকেরা
শ্রীমঙ্গলে দুটি চা-বাগানে শ্রমিক ধর্মঘটের অবসান
মৌলভীবাজারের শ্রীমঙ্গল উপজেলার জাগছড়া ও সোনাছড়া চা-বাগানের শ্রমিকেরা গতকাল সোমবার ধর্মঘট প্রত্যাহার করে কাজে যোগ দিয়েছেন। গত রোববার উপজেলা প্রশাসনের উদ্যোগে ত্রিপক্ষীয় বৈঠকে ফিনলে কর্তৃপক্ষ জাগছড়ার সহকারী ব্যবস্থাপক গোলাম ফারুককে প্রত্যাহারে সম্মত হলে উপস্থিত শ্রমিকনেতারা কাজে যোগ দেবেন বলে জানিয়েছিলেন।
রোববার উপজেলা পরিষদ মিলনায়তনে অনুষ্ঠিত সমঝোতা বৈঠকে সভাপতিত্ব করেন শ্রীমঙ্গল উপজেলা নির্বাহী কর্মকর্তা (ইউএনও) মোহাম্মদ আশফাকুল হক চৌধুরী।
ফিনলের ভাড়াউড়া অঞ্চলের মহাব্যবস্থাপক (জিএম) এস এম তাহের ও উপমহাব্যবস্থাপক গোলাম মোহাম্মদ শিবলী, জাগছড়া চা-বাগানের উপমহাব্যবস্থাপক (ডিজিএম) জাভেদ আশরাফ, বালিশিরা অঞ্চলের উপমহাব্যবস্থাপক (ডিজিএম) সাজ্জাদ সারওয়ার, শ্রীমঙ্গল থানার ভারপ্রাপ্ত কর্মকর্তা (ওসি) মো. আবদুল্লাহ, শ্রীমঙ্গল উপজেলা আওয়ামী লীগের সভাপতি এম এ মনির, পৌর আওয়ামী লীগের সাধারণ সম্পাদক অর্ধেন্দু কুমার দেব, চা শ্রমিক ইউনিয়নের উপদেষ্টা কৃষ্ণলাল কালোয়ার ও আহ্বায়ক বিজয় বুনারজি, কালীঘাট ইউনিয়ন পরিষদের চেয়ারম্যান প্রাণেশ গোয়ালা, জাগছড়ার শ্রমিকনেতা কার্তিক নায়েক, সেলিম মিয়া ও দুই চা-বাগানের দুই শতাধিক সাধারণ শ্রমিক বৈঠকে যোগ দেন।
বৈঠকে শ্রমিকনেতারা তাঁদের বক্তব্যে জাগছড়ার সহকারী ব্যবস্থাপক গোলাম ফারুকের বিরুদ্ধে বিভিন্ন অনিয়ম ও শ্রমিক-নির্যাতনের অভিযোগ এনে তাঁকে প্রত্যাহার এবং শ্রমিকদের বিরুদ্ধে করা মামলাটি তুলে নেওয়ার দাবি জানান।
জাগছড়ার শ্রমিকনেতা রামদাস ভূঁইয়া বলেন, রোববার রাতে জাগছড়ার সহকারী ব্যবস্থাপক গোলাম ফারুক বাগান ছেড়ে চলে গেছেন। তাই ধর্মঘট প্রত্যাহার করে সোমবার সকাল থেকে শ্রমিকেরা কাজে যোগ দিয়েছেন।
নাম প্রকাশ না শর্তে ফিনলের ডিজিএম পদমর্যাদার একজন কর্মকর্তা বলেন, রোববারের বৈঠকের পর জাগছড়ার সহকারী ব্যবস্থাপক গোলাম ফারুককে কর্তৃপক্ষ প্রত্যাহার করে নিয়েছে।
বৈঠকের সিদ্ধান্ত সম্পর্কে জানতে গতকাল সোমবার সন্ধ্যায় শ্রীমঙ্গল উপজেলা নির্বাহী কর্মকর্তা মোহাম্মদ আশফাকুল হক চৌধুরীর মুঠোফোনে কয়েকবার যোগাযোগ করেও তাঁকে পাওয়া যায়নি।
তবে বৈঠকে উপস্থিত শ্রীমঙ্গল থানার ওসি মো. আবদুল্লাহ প্রথম আলোকে বলেন, ‘জাগছড়ার সহকারী ব্যবস্থাপককে কর্তৃপক্ষ প্রত্যাহার করবেন এবং শ্রমিকদের অভিযোগগুলো খতিয়ে দেখার জন্য পাঁচ সদস্যের একটি তদন্ত কমিটি গঠন করা হবে বলে বৈঠকে সিদ্ধান্ত হয়েছে। উপজেলা নির্বাহী কর্মকর্তা তদন্ত কমিটির সদস্য নির্বাচন করবেন।’
জাগছড়া চা-বাগানের সহকারী ব্যবস্থাপকের অপসারণ, শ্রমিকদের বসতঘর মেরামত, শ্রমিক হয়রানি বন্ধ করাসহ আরও কয়েকটি দাবিতে জাগছড়া ও সোনাছড়া চা-বাগানের প্রায় এক হাজার ৩০০ শ্রমিক গত মঙ্গলবার থেকে ধর্মঘট শুরু করেছিলেন। ওই দিন রাতে সহকারী ব্যবস্থাপক গোলাম ফারুক বাদী হয়ে ১৩ জন শ্রমিকের নাম উল্লেখ এবং আরও ২৫-৩০ জন শ্রমিকের বিরুদ্ধে তাঁর বাসভবন ভাঙচুরের অভিযোগে শ্রীমঙ্গল থানায় একটি মামলা করেছিলেন।
নয় দফা দাবিতে শ্রমিক কর্মচারী সমন্বয় পরিষদের স্মারকলিপি
নতুন মজুরি কাঠামো কার্যকরসহ নয় দফা বাস্তবায়নের দাবিতে গতকাল সোমবার চট্টগ্রামের জেলা প্রশাসক ফয়েজ আহম্মদের কাছে স্মারকলিপি দিয়েছে চারটি শ্রমিক-কর্মচারী সংগঠনের জোট ‘সেক্টর করপোরেশন শ্রমিক-কর্মচারী ফেডারেশন সমন্বয় পরিষদ’।
প্রসঙ্গত, বাংলাদেশ রসায়নশিল্প, চিনি ও খাদ্যশিল্প, বাংলাদেশ ইস্পাত ও প্রকৌশল, বনশিল্প উন্নয়ন সংস্থাসহ চারটি সংস্থার শ্রমিক-কর্মচারী ফেডারেশনের যৌথ জোট সমন্বয় পরিষদের ব্যানারে আন্দোলন চালিয়ে আসছেন শ্রমিক-কর্মচারীরা।
স্মারকলিপি দেওয়ার সময় সমন্বয় পরিষদের যুগ্ম আহ্বায়ক এম কামাল উদ্দিন বলেন, নয় দফা দাবি বাস্তবায়নে সরকার কোনো পদক্ষেপ না নেওয়ায় পরিষদ আগামী ১৫ ফেব্রুয়ারি পর্যন্ত কর্মবিরতি, মানববন্ধন ও বিক্ষোভ সমাবেশের মতো লাগাতার কর্মসূচি হাতে নিয়েছে। এর পরও দাবি মানা না হলে কঠোর কর্মসূচি দেওয়া হবে। নয় দফা দাবির মধ্যে রয়েছে পাহাড়ি ভাতা তিন হাজার টাকা নির্ধারণ, ২০০৯ সালের জুলাই থেকে সপ্তম জাতীয় মজুরি স্কেল কার্যকর ইত্যাদি।


এসইসির বৈঠক
সূচকে যত উত্থান তার বেশি পতন
পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনের (এসইসি) ডাকা বৈঠক দুই দিন ধরে শেয়ারবাজারের লেনদেনকে প্রভাবিত করছে।
বৈঠক হবে—এমন খবরে গত সোমবার শেষ ঘণ্টার লেনদেনে দুই স্টক এক্সচেঞ্জের মূল্যসূচক বেড়েছিল। আর গতকাল মঙ্গলবার ঘটেছে উল্টোটি। সিদ্ধান্ত ছাড়া বৈঠক শেষ হওয়ার খবরে মঙ্গলবার শেষ ঘণ্টায় আবারও বাজারে বড় ধরনের দরপতন ঘটেছে।
প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক গতকাল দিন শেষে ১৩২ পয়েন্ট কমে দাঁড়িয়েছে চার হাজার ১৫৩ পয়েন্টে। মঙ্গলবারের এই বৈঠকের খবরে সোমবার দিন শেষে ডিএসইর সাধারণ মূল্যসূচক ১০৩ পয়েন্ট বেড়েছিল। বৈঠক ঘিরে সোমবার সূচক যা বেড়েছিল, গতকাল দিন শেষে তারও বেশি কমেছে।
বাজার পর্যালোচনায় দেখা যায়, বাজার-সংশ্লিষ্ট সব পক্ষের সঙ্গে এসইসির ডাকা বৈঠক চলাকালে বাজারে সূচকের বড় ধরনের কোনো উত্থান-পতন দেখা যায়নি। বরং বৈঠক শেষ হওয়ার পর সূচকের দ্রুত পতন শুরু হয়। ততক্ষণে বাজারে খবর ছড়িয়ে পড়ে, বৈঠকে বাজারের বিভিন্ন সমস্যা নিয়ে আলোচনা হলেও কোনো সিদ্ধান্ত ছাড়াই তা শেষ হয়েছে। এতে বিনিয়োগকারীদের মধ্যে হতাশা ছড়িয়ে পড়ে, যার বহিঃপ্রকাশ ঘটে সূচকে। শেষ এক ঘণ্টার মধ্যেই ডিএসইর সাধারণ সূচক আগের দিনের চেয়ে ১৭৫ পয়েন্ট কমে যায়।
নাম প্রকাশ না করার শর্তে এক বাজার বিশেষজ্ঞ বলেছেন, বাজারে বারবার হস্তক্ষেপ করার ফল যা হওয়ার তা হচ্ছে। বারবার হস্তক্ষেপ করে বাজারকে তার নিজ শক্তিতে ঘুরে দাঁড়ানোর কোনো সুযোগই দেওয়া হচ্ছে না।
তিনি আরও বলেন, এ ধরনের বৈঠক বিনিয়োগকারীদের মধ্যে এক ধরনের প্রত্যাশা তৈরি করে, কিন্তু সেই তুলনায় প্রাপ্তিযোগ ঘটে না। ফলে বারবার বিনিয়োগকারীরা ক্ষতির মুখে পড়ছেন।
তবে মূল্যসূচকে বড় ধরনের পতন হলেও ঢাকার শেয়ারবাজারে লেনদেনে খুব বেশি তারতম্য ঘটেনি। মঙ্গলবার দিন শেষে ডিএসইতে প্রায় ২২৫ কোটি টাকার লেনদেন হয়, যা আগের দিনের চেয়ে এক কোটি টাকা কম।
এ দিন ঢাকার বাজারে ২৫৯টি কোম্পানি ও মিউচুয়াল ফান্ডের লেনদেন হয়। এর মধ্যে ২৩৬টিরই দাম কমেছে, বেড়েছে মাত্র ২১টির আর অপরিবর্তিত ছিল দুটি প্রতিষ্ঠানের শেয়ারের দাম।
চট্টগ্রাম স্টক এক্সচেঞ্জের (সিএসই) সার্বিক মূল্যসূচক মঙ্গলবার ৩৯৫ পয়েন্ট কমে নেমে এসেছে ১২ হাজার ২১২ পয়েন্টে। সিএসইতে এ দিন ১৮২টি কোম্পানি ও মিউচুয়াল ফান্ডের লেনদেন হয়। এর মধ্যে ১৫০টিরই দাম কমেছে, বেড়েছে মাত্র ২৬টির আর অপরিবর্তিত ছিল ছয়টি কোম্পানির শেয়ারের দাম। দিন শেষে সিএসইতে ৩৭ কোটি টাকার লেনদেন হয়, যা আগের দিনের চেয়ে দুই কোটি টাকা বেশি।


জেসিআইয়ের মাসিক সাধারণ সভা অনুষ্ঠিত
তরুণ পেশাজীবীদের সংগঠন জুনিয়র চেম্বার ইন্টারন্যাশনালের (জেসিআই) ঢাকা কেন্দ্রের প্রথম মাসিক সাধারণ সভা সম্প্রতি অনুষ্ঠিত হয়েছে। রাজধানীর একটি হোটেলে আয়োজিত এ অনুষ্ঠানে জেসিআই ঢাকা কেন্দ্রের ৪০ জনেরও বেশি সাধারণ সদস্যের উপস্থিতিতে নতুন সদস্যদের হাতে সনদপত্র তুলে দেওয়া হয়। উপস্থাপন করা হয় ২০১২ সালের কর্মপরিকল্পনা। অতিথি ও বিশেষ অতিথিদের হাতে তুলে দেওয়া হয় বিশেষ সম্মাননা পদক।
মাসিক সাধারণ সভায় অন্যদের মধ্যে উপস্থিত ছিলেন জুনিয়র চেম্বার ইন্টারন্যাশনাল বাংলাদেশের (জেসিআইবি) ২০১২-এর ন্যাশনাল প্রেসিডেন্ট ফাহিম আদনান খান। জেসিআই শ্রীলঙ্কার ২০১১-এর ন্যাশনাল প্রেসিডেন্ট ফাত্তি মোহাম্মদ। এ ছাড়া অনুষ্ঠানে বিশেষ অতিথি হিসেবে উপস্থিত ছিলেন জেসিআই শ্রীলঙ্কার ভাইস প্রেসিডেন্ট। কমিটির সদস্যদের মধ্যে উপস্থিত ছিলেন নির্বাহী সহসভাপতি তারিকুল ইসলাম মনির, সহসভাপতি মোহাম্মদ আরিফ ইকবাল, নাফিস মুনতাসির, সুমন হাওলাদার, মাসফিক খানসহ আরও অনেকে।
অনুষ্ঠানের শেষ পর্যায়ে প্রদর্শিত হয় পুরস্কার বিজয়ী তথ্যচিত্র ‘দ্য সিক্রেট' । বিজ্ঞপ্তি।
ভালো বেচাকেনায় শেষ হলো বাণিজ্য মেলা
শেষ হলো ঢাকা আন্তর্জাতিক বাণিজ্য মেলা। মাসব্যাপী এই মেলায় প্রত্যাশা অনুযায়ী বেচাকেনা হওয়ায় অংশগ্রহণকারী প্রায় সব প্রতিষ্ঠান সন্তুষ্টি প্রকাশ করেছে।
গতকাল মঙ্গলবার শেষ দিন প্রয়োজনীয় পণ্যটি কিনতেও ব্যাপক ভিড় ছিল। ক্রেতাদের পদচারণে মুখর ছিল মেলা প্রাঙ্গণ। গতকাল দুপুরের পর থেকে মানুষ স্রোতের মতো মেলায় আসতে থাকে। বিকেলের দিকে মোটামুটি জনসমুদ্রে পরিণত হয় মেলা প্রাঙ্গণ।
রাজধানীর শেরেবাংলা নগরে রপ্তানি উন্নয়ন ব্যুরো (ইপিবি) এবং বাণিজ্য মন্ত্রণালয় যৌথভাবে ১৭তম ঢাকা আন্তর্জাতিক বাণিজ্য মেলার আয়োজন করেছে। ১ জানুয়ারি শুরু হওয়া এই মেলায় সব মিলিয়ে ৫০৬টি স্টল ছিল। এতে ১২টি দেশের ৪৭টি প্রতিষ্ঠান এবারের মেলায় অংশ নেয়।
গতকাল বিকেলে মেলা প্রাঙ্গণে বাণিজ্য মেলার সমাপনী অনুষ্ঠানে অংশগ্রহণকারী ব্যবসায়ী প্রতিষ্ঠানগুলোর মধ্যে স্টল ও প্যাভিলিয়ন সাজসজ্জার জন্য পুরস্কার বিতরণ করা হয়। এতে প্রধান অতিথি হিসেবে উপস্থিত ছিলেন বাণিজ্যমন্ত্রী গোলাম মোহাম্মদ কাদের। এ সময় তিনি বলেন, এবারের মেলায় ৫১ লাখ ৪০ হাজার ডলারের স্পট অর্ডার বা তাৎক্ষণিক কার্যাদেশ পাওয়া গেছে। এটি গত বছরের চেয়ে ৫০ শতাংশ বেশি।
মেলায় নাভানা মোটরসের প্যাভিলিয়নে করোলা প্রাইভেট কার ক্রেতা-দর্শনার্থীদের আকৃষ্ট করেছে। অনেকেই আগ্রহ নিয়ে খোঁজখবর নিচ্ছেন। মেলায় টয়োটা ব্র্যান্ডের ‘এভানজা’ মোটরগাড়ি এনেছে নাভানা।
নাভানা গ্রুপের উপব্যবস্থাপক (বিক্রয়) এস এম রিজভী জানান, তাঁরা অন্তত ২৫টি এভানজা গাড়ি সরবরাহের কার্যাদেশ পেয়েছেন। আগামী মার্চ মাসের মধ্যে এগুলো ক্রেতাদের কাছে পৌঁছে দেওয়া হবে।
দেশের স্বনামধন্য আসবাব নির্মাণ প্রতিষ্ঠান অটবি ক্রেতাদের কাছ থেকে ভালো সাড়া পেয়েছে। মেলা উপলক্ষে ১১০ ধরনের কাঠের নতুন আসবাব এনেছিল অটবি। প্রত্যাশার চেয়ে বেশি কার্যাদেশ পাওয়া গেছে উল্লেখ করে কর্মকর্তা সুমিত তরফদার বলেন, ‘এবার কাঠের বেডরুম, ডাইনিং ও সোফা সেটের প্রতি ক্রেতারা বেশি আগ্রহ দেখিয়েছেন।’
নাভানা ফার্নিচার এবারের মেলায় ২৮টি কাঠের নতুন আসবাব নিয়ে আসে। ক্রেতাদের জন্য ৭ থেকে ১৭ শতাংশ পর্যন্ত মূলছাড় দেয় নাভানা। এতে ক্রেতাদের কাছ থেকে প্রায় সাড়ে তিন কোটি টাকার কার্যাদেশ পেয়েছে প্রতিষ্ঠানটি।
নাভানার হেড অব রিটেল অপারেশন মো. আসরাফুর রহমান তালুকদার বলেন, ‘মেলায় ভালো সাড়া পাওয়া গেছে। এতে আগামী দুই মাসের উৎপাদন নিশ্চিত হয়ে গেছে।’ তবে গতবারের চেয়ে এবার দর্শনার্থী কম হয়েছে উল্লেখ করে তিনি বলেন, প্রচার বাড়ালে আরও ভালো সাড়া পাওয়া যেত।
ট্রান্সকম গ্রুপের নিজস্ব ব্র্যান্ড ট্রান্সটেকের আয়রন, ব্লেন্ডার, রাইসকুকার, এলসিডি টিভি ইত্যাদি পণ্যের প্রতি ক্রেতাদের বেশি আগ্রহ ছিল। এ ছাড়া কয়েকটি মডেলের রেফ্রিজারেটরে পাঁচ হাজার ৪০০ টাকা ছাড় করে ট্রান্সটেক। পণ্য প্রচারের মূল উদ্দেশ্য নিয়ে অংশ নিলেও বেচাকেনা ভালো হয়েছে— এমনটাই জানালেন ট্রান্সকমের জোনাল সেলস ম্যানেজার আমিনুল ইসলাম লস্কর।
মেলা প্রাঙ্গণে ব্যাংকিং সুবিধা দিতে ছিল ডাচ্-বাংলা ব্যাংকের প্যাভিলিয়ন। এখানে টাকা তোলা ও জমা দেওয়ার সুবিধা থাকায় ক্রেতা-বিক্রেতা উভয় পক্ষই ভিড় করেছে সারা মাস। কোনো ধরনের ঝামেলা ছাড়াই গতকাল দুপুর পর্যন্ত প্রায় সাড়ে ১৫ কোটি টাকা জমা দিয়েছেন ব্যবসায়ীরা।
এসব তথ্য দিয়ে ব্যাংকের কর্মকর্তা মো. শাহানুর ইসলাম আরও জানান, অর্ধলক্ষাধিক দর্শনার্থী এটিএম বুথ থেকে টাকা উত্তোলন করেছেন।
পুরস্কারপ্রাপ্ত স্টলগুলো
সাধারণ স্টল বিভাগে টোনাটুনি (প্রথম); গাজী সিঙ্ক এবং অ্যালায়েন্স বেড ওয়্যারস (যৌথভাবে দ্বিতীয়); সাত্তার মেটাল, এইচআরসি প্রোডাক্টস ও কুষ্টিয়া হস্তশিল্প (যৌথভাবে তৃতীয়) পুরস্কার পেয়েছে। বিশেষ পুরস্কার পেয়েছে বিল্ডকম।
সাধারণ মিনি প্যাভিলিয়ন বিভাগে পুরস্কার পেয়েছে ইসলামী ব্যাংক (প্রথম); ডাচ্-বাংলা ব্যাংক ও জাপান ফুড অ্যান্ড রেস্টুরেন্ট (যৌথভাবে দ্বিতীয়); এবং জনতা ব্যাংক (তৃতীয়)।
সাধারণ প্যাভিলিয়ন বিভাগে পুরস্কার পেয়েছে মেসার্স এথেনাস ফার্নিচার অ্যান্ড হোম ডেকো।
প্রিমিয়ার স্টল বিভাগে হেলাল অ্যান্ড ব্রাদার্স (প্রথম); চেমট্রেক ইন্ডাস্ট্রি (দ্বিতীয়) এবং প্রিন্স ফুড প্রোডাক্টস (তৃতীয়) পুরস্কার পেয়েছে।
প্রিমিয়ার মিনি প্যাভিলিয়ন বিভাগে রোমানিয়া ফুড (প্রথম); অজের ওয়্যারলেস (দ্বিতীয়); এবং ব্র্যাক, আর্টিস্টি কালেকশন ও বিআরবি কেবলস (যৌথভাবে তৃতীয়) পুরস্কার পেয়েছে। বিশেষ পুরস্কার পায় কিষোয়ান স্ন্যাকস এবং হার্ভেস্ট রিচ এগ্রো।
প্রিমিয়ার প্যাভিলিয়ন বিভাগে আখতার ফার্নিচার (প্রথম); এশিয়ান টেক্সটাইল মিলস, মিরপুর সিরামিকস ও কারুপণ্য রংপুর (যৌথভাবে দ্বিতীয়); নাভানা, অটবি, ওয়ালটন হাইটেক ও বেক্সটেক্স ফেব্রিকস (যৌথভাবে তৃতীয়) পুরস্কার পেয়েছে। বিশেষ পুরস্কার পেয়েছে বেঙ্গল পলিমার ওয়্যার, বেস্টওয়ে ফাউন্ডেশন, আরএফএল প্লাস্টিক, ফাইনাল টাচ এবং ক্লাসিক্যাল হোম টেক্সটাইল।
মহিলা উদ্যোক্তা বিভাগে মা এন্টারপ্রাইজ এবং উপজাতীয় সম্প্রদায়ের স্টল বিভাগে মনিপুরি ট্যান্ট এম্পোরিয়াম বিশেষ পুরস্কার পেয়েছে ।
বিদেশি স্টল বিভাগে সিঙ্গাপুরের এম কে ইলেকট্রিক (প্রথম); যুক্তরাষ্ট্রের জর্ডানা কসমেটিকস (দ্বিতীয়); এবং দক্ষিণ কোরিয়ার ডাডা করপোরেশন ও তুরস্কের অরিজিনাল ইস্তাম্বুল লাইটস সেন্টিক (যৌথভাবে তৃতীয়) পুরস্কার পেয়েছে।
বিদেশি মিনি প্যাভিলিয়ন বিভাগে পুরস্কার পেয়েছে দক্ষিণ কোরিয়ার বাংলাদেশ-কোরিয়া ট্রেড (দ্বিতীয়)। এখানে প্রথম ও তৃতীয় পুরস্কার দেওয়া হয়নি।
এ ছাড়া বাণিজ্য মেলার প্রিন্ট মিডিয়া অংশীদার দৈনিক বণিক বার্তা দর্শনার্থী জরিপ চালায়। এ জরিপের ভিত্তিতে সৌন্দর্য ও সেবা প্রদানে যথাক্রমে বেস্টওয়ে ফাউন্ডেশন ও সনি র‌্যাংগসকে পুরস্কৃত করা হয়।
বঙ্গবন্ধু ও বাংলাদেশ নামক প্যাভিলিয়ন নির্মাণ ও পরিচালনার জন্য ইপিবিকে বিশেষ সম্মাননা দেওয়া হয়।


বিনা শুল্কে নির্মাণসামগ্রী আমদানি চায় রিহ্যাব
একটি নির্দিষ্ট সময়ের জন্য বিনা শুল্কে সব ধরনের নির্মাণসামগ্রী ও যন্ত্রপাতি আমদানি করার সুযোগ দিতে সরকারের সংশ্লিষ্ট মন্ত্রণালয় ও জাতীয় রাজস্ব বোর্ডের (এনবিআর) কাছে অনুরোধ জানিয়েছে আবাসন ব্যবসায়ীদের সমিতি রিয়েল এস্টেট ও হাউজিং অ্যাসোসিয়েশন অব বাংলাদেশ (রিহ্যাব)।
রিহ্যাব নেতারা বলছেন, নির্মাণ খাতের বিভিন্ন সামগ্রীর মূল্য গত এক বছরে ১৫ থেকে ৬৭ শতাংশ পর্যন্ত বেড়েছে। এর ফলে ভবনের প্রতি বর্গফুট অংশ নির্মাণে আগের চেয়ে ৫৪৭ টাকা বেশি ব্যয় করতে হচ্ছে। নির্মাণসামগ্রীর এই মূল্যবৃদ্ধি আবাসন খাতে অচলাবস্থার সৃষ্টি করেছে। গত এক বছরে অ্যাপার্টমেন্ট বিক্রির পরিমাণ আগের বছরের চেয়ে ৪২ শতাংশ কমেছে।
বিভিন্ন ধরনের নির্মাণসামগ্রীর মূল্যবৃদ্ধির পরিপ্রেক্ষিতে গতকাল মঙ্গলবার রাজধানীর জাতীয় প্রেসক্লাব মিলনায়তনে সংবাদ সম্মেলন করে রিহ্যাব নেতারা এসব কথা জানান। এতে রিহ্যাবের সাংগঠনিক সম্পাদক আক্তার বিশ্বাস, সদস্য মো. ওয়াহিদুজ্জামান, এস এম আসাদুজ্জামান ও এম এ ওহাব উপস্থিত ছিলেন।
সংবাদ সম্মেলনে লিখিত বক্তব্যে রিহ্যাবের সহসভাপতি সাঈদ নজরুল বলেন, শহরে জমির অস্বাভাবিক মূল্যবৃদ্ধি, আয়কর ও নিবন্ধন ব্যয় বৃদ্ধি, বিদ্যুৎ ও গ্যাসসংকট, শেয়ারবাজারে ধস, ব্যাংক ও আর্থিক প্রতিষ্ঠানে তারল্য সংকট ও বিশ্বমন্দার কারণে আবাসন খাতে অচলাবস্থার সৃষ্টি হয়েছে।
সংবাদ সম্মেলনে জানানো হয়, প্রতি বর্গফুট ভবন নির্মাণে আগের বছরের চেয়ে রডের মূল্য ৪৪ শতাংশ, সিমেন্ট ২১ শতাংশ, ইট ৩৩ শতাংশ, বৈদ্যুতিক তার ৬৭ শতাংশ, পাথর ১৮ শতাংশ, টাইলস ২৬ শতাংশ ও অ্যালুমিনিয়াম ১৬ শতাংশ বেড়েছে।
কিন্তু নির্মাণসামগ্রীর এই মূল্যবৃদ্ধির কোনো যৌক্তিক কারণ নেই উল্লেখ করে রিহ্যাব নেতারা বলেন, ডলারের মূল্যবৃদ্ধির আগেই এসব সামগ্রী বা এগুলোর কাঁচামাল আমদানি করা হয়েছে। এ ছাড়া শ্রমিকের মজুরি ৩৫ শতাংশ বেড়েছে।
সংবাদ সম্মেলনে রিহ্যাব নেতারা আবাসন খাতের ক্রেতাদের এক অঙ্কের (১০ শতাংশের কম হারে) সুদে ঋণ দেওয়া, আবাসন ঋণ পুনরায় চালু, আবাসন ঋণের পুনঃ অর্থায়ন তহবিল আগের ৩০০ কোটি টাকার স্থলে এক হাজার কোটি করা, আবাসন খাতের সংশ্লিষ্ট শিল্পগুলোর তারল্য বাড়ানো ও প্রয়োজনে এসব শিল্পে ভর্তুকি দেওয়া ও বাজার তদারকির সুপারিশ করেন।
রিহ্যাবের ভবনবিষয়ক স্থায়ী কমিটির সহ-চেয়ারম্যান সরদার মো. আমীন বলেন, ডলারের বৃদ্ধির অজুহাতে রড ও সিমেন্ট ব্যবসায়ীরা সিন্ডিকেট করে এসব সামগ্রীর দাম বাড়িয়েছেন। এক বছরে ডলারের দাম বেড়েছে মাত্র ১৩ শতাংশ, কিন্তু নির্মাণসামগ্রীর দাম বেড়েছে ৬৭ শতাংশ পর্যন্ত। এসব সামগ্রীর মূল্যবৃদ্ধির ক্ষেত্রে সরকারের এ ক্ষেত্রে কোনো নিয়ন্ত্রণ নেই।
সরদার আমীন বলেন, ‘গৃহস্থালিতে গ্যাসের অপচয় হয় মাত্র এক শতাংশ। আর শিল্পে হয় ৪০ শতাংশ। কিন্তু তার পরও সরকার গৃহস্থালিতে গ্যাস সংযোগ দেওয়া বন্ধ রেখেছে। গৃহস্থালিতে গ্যাস সংযোগ না থাকায় ক্রেতারা নতুন করে ফ্ল্যাট কিনতে আগ্রহী হচ্ছেন না।’


পুঁজিবাজারে আর্থিক প্রতিষ্ঠান
একক গ্রহীতার ঋণসীমা সমন্বয়ের সময় বেড়েছে
আর্থিক প্রতিষ্ঠানের মার্চেন্ট ব্যাংক ও ব্রোকারেজ হাউজে দেওয়া ঋণ একক গ্রহীতার ঋণসীমার মধ্যে সমন্বয়ের সময় বৃদ্ধি করেছে কেন্দ্রীয় ব্যাংক। নতুন সময় দেওয়া হয়েছে ২০১৩ সালের ডিসেম্বর পর্যন্ত।
বাংলাদেশ ব্যাংকের আর্থিক প্রতিষ্ঠান ও বাজার বিভাগ থেকে গতকাল মঙ্গলবার জারি করা এক নির্দেশনায় এই সময়সীমা বাড়ানো হয়েছে।
এ ছাড়া আর্থিক প্রতিষ্ঠানগুলো তাদের নিজস্ব মার্চেন্ট ব্যাংক বা ব্রোকারেজ হাউজকে সাবসিডিয়ারি বা সহযোগী কোম্পানি হিসেবে যে মূলধন জোগান দিয়েছে তা মূল প্রতিষ্ঠানের পুঁজিবাজারে মোট বিনিয়োগ হিসেবে বিবেচনা করা হবে না।
আবার অন্য কোনো কোম্পানিতে কোনো আর্থিক প্রতিষ্ঠানের দীর্ঘমেয়াদে মূলধনী বিনিয়োগ বা ভেঞ্চার ক্যাপিটাল জোগান দেওয়া থাকলে তা-ও আর্থিক প্রতিষ্ঠানটির পুঁজিবাজারে মোট বিনিয়োগ স্থিতির মধ্যে ধরা হবে না।
অন্যদিকে শেয়ারবাজারে বিনিয়োগের কারণে কোনো আর্থিক প্রতিষ্ঠান কোনো একক ক্ষেত্রে লোকসান দিলে তা সামগ্রিকভাবে লাভ-লোকসান সমন্বয় করে তারপর প্রভিশন বা নিরাপত্তা সঞ্চিতি সংরক্ষণ করতে পারবে বলেও বাংলাদেশ ব্যাংক গতকাল ছাড় দেয়।
এ বিষয়ে যোগাযোগ করা হলে কেন্দ্রীয় ব্যাংকের আর্থিক প্রতিষ্ঠান ও বাজার বিভাগের উপমহাব্যবস্থাপক (ডিজিএম) আনোয়ারুল ইসলাম প্রথম আলোকে বলেন, ‘বাংলাদেশ লিজিং অ্যান্ড ফিন্যান্স কোম্পানিজ অ্যাসোসিয়েশন এ বিষয়ে তাদের কাছে আবেদন করেছিল। বিষয়টি বিবেচনা করে নতুন সিদ্ধান্ত দেওয়া হয়েছে।’ তিনি আশা প্রকাশ করে বলেন, ‘এতে আর্থিক প্রতিষ্ঠান ও তাদের মালিকানাধীন মার্চেন্ট ব্যাংকগুলো প্রাতিষ্ঠানিক বিনিয়োগকারী হিসেবে পুঁজিবাজারে আরও বেশি ভূমিকা রাখতে সক্ষম হবে বলে আমরা মনে করি।’
এর আগে বাণিজ্যিক ব্যাংকগুলোর জন্য একই ধরনের সুযোগ দেয়া হয়।


দাবি আদায়ে সেরা কৃষক-গবেষকদের নিয়ে কমিটি গঠিত
কৃষকদের দাবি আদায়ের জন্য রাজশাহীতে জাতীয় স্বর্ণপদকপ্রাপ্ত শ্রেষ্ঠ কৃষক, সংগঠক ও কৃষি গবেষকদের নিয়ে ১০১ সদস্যের একটি কমিটি গঠন করা হয়েছে।
নগরের শ্যামপুর এলাকার একটি প্রশিক্ষণ কেন্দ্রে গত সোমবার বাংলাদেশ ফার্মারস অ্যাসোসিয়েশন আয়োজিত এক সম্মেলনে এ কমিটি ঘোষণা করা হয়। এতে শাহজাহান আলী বাদশাকে সভাপতি, আবদুল বাছিত সেলিমকে সাধারণ সম্পাদক ও সিদ্দিকুর রহমান ময়েজকে সাংগঠনিক সম্পাদক করা হয়েছে।
সম্মেলনে দেশের ২০টি জেলার ৭২ জন শ্রেষ্ঠ কৃষক, ১০ জন কৃষি গবেষক, পাঁচজন কৃষিবিদ ও ১৫ জন কৃষক সংগঠক উপস্থিত ছিলেন।
সম্মেলনে সভাপতিত্ব করেন বাংলাদেশ ফার্মারস অ্যাসোসিয়েশনের আহ্বায়ক শাহজাহান আলী বাদশা ওরফে পেঁপে বাদশা। এতে অন্যান্যের মধ্যে বক্তব্য দেন সিদ্দিকুর রহমান ময়েজ, আবদুল বাছিত সেলিম, অধ্যাপক এম মনজুর হোসেন, আবদুল কাদের, আবদুল জলিল কিতাব, জাহিদুল ইসলাম, আবদুল বারী, আলী আজগর মর্তুজা, বিআই সিদ্দিকী, অধ্যাপক আবদুর রহিম, কৃষক সংগঠক আইয়ুব হোসেন ও বেলী বেগম।
সম্মেলন থেকে সরকারের কাছে কৃষকদের উৎপাদিত পণ্যের ন্যায্যমূল্য নিশ্চিতকরণের দাবি জানানো হয়।
যমুনা সার কারখানায় কর্মবিরতি, দুই ঘণ্টা সার পরিবহন বন্ধ
জামালপুরের সরিষাবাড়ীর যমুনা সার কারখানা কোম্পানি লিমিটেডের (জেএফসিএল) শ্রমিক-কর্মচারী ইউনিয়ন মজুরি কমিশন বাস্তবায়নের দাবিতে গতকাল মঙ্গলবার সকাল নয়টা থেকে ১১টা পর্যন্ত কর্মবিরতি পালন করেছে। এতে কারখানাটি থেকে দুই ঘণ্টা সার পরিবহন বন্ধ ছিল।
শ্রমিক-কর্মচারী ইউনিয়ন জেএফসিএলের প্রশাসনিক ভবনের সামনে কর্মবিরতি পালন শেষে সেখানে সভা করে। এতে বক্তব্য দেন ইউনিয়নের সহসভাপতি রাশেদুল হক, ক্রীড়া সম্পাদক খলিলুর রহমান, মুক্তিযোদ্ধা শহিদুর রহমান প্রমুখ।
সভায় বলা হয়, ২০০৯ সালের ১ জুলাই থেকে মজুরি কমিশন বাস্তবায়ন করে প্রত্যেক শ্রমিকের মূল মজুরির সঙ্গে ২০% মহার্ঘ ভাতা দিতে হবে।
শ্রমিক-কর্মচারী ইউনিয়নের সাধারণ সম্পাদক মতিয়ার রহমান জানান, জাতীয় মজুরি কমিশনের সুপারিশকৃত মজুরি বাস্তবায়ন করা না হলে কঠোর আন্দোলনের মাধ্যমে কারখানার উৎপাদন বন্ধ করে দেওয়া হবে।
এ ব্যাপারে জেএফসিএলের ব্যবস্থাপনা পরিচালক অচিন্ত্য কুমার দেব প্রথম আলোকে জানান, শ্রমিক-কর্মচারীরা দুই ঘণ্টা কর্মবিরতি পালন করায় ওই সময়ে সার পরিবহন বন্ধ ছিল।
বাংলাদেশকে নিয়ে জলবিদ্যুৎ কেন্দ্র স্থাপনে আগ্রহী নেপাল
বাংলাদেশের সঙ্গে যৌথভাবে তিন হাজার মেগাওয়াট ক্ষমতাসম্পন্ন জলবিদ্যুৎকেন্দ্র স্থাপনে আগ্রহী নেপাল। ট্রানজিটের আওতায় দেশটি মংলা বন্দরও ব্যবহার করতে চায়।
সচিবালয়ে গতকাল মঙ্গলবার অর্থমন্ত্রী আবুল মাল আবদুল মুহিতের সঙ্গে সাক্ষাৎ করে নেপালি অর্থমন্ত্রী বর্ষা মান পুন এ দুটি প্রস্তাব দেন। বৈঠকের পর মুহিত সাংবাদিকদের এসব কথা জানান। তিনি বলেন, জলবিদ্যুৎ উৎপাদনের জন্য হিমালয়কন্যা নেপাল বিশাল সম্ভাবনাময় এক দেশ। কিন্তু বিনিয়োগের অভাবে দেশটি এ ব্যাপারে তেমন কিছুই করতে পারছে না। নেপাল চায়, মূলধনি অংশীদারের (ইক্যুইটি পার্টনার) ভিত্তিতে দুই দেশ মিলে একটি জলবিদ্যুৎকেন্দ্র স্থাপিত হোক। উৎপাদিত বিদ্যুৎ ভাগাভাগি হবে উভয় দেশের মধ্যে।
শুধু নেপাল নয়, ভুটানের সঙ্গেও একই পদ্ধতিতে বিদ্যুৎকেন্দ্র স্থাপনের কথা চিন্তা করা হচ্ছে বলেও জানান মুহিত। অর্থমন্ত্রী বলেন, নেপাল, ভারত ও ভুটানের সঙ্গে ট্রানজিট প্রসঙ্গ; বন্যানিয়ন্ত্রণ বাঁধ নির্মাণ এবং পানিসম্পদ উন্নয়নের ব্যাপারে নেপালি অর্থমন্ত্রীর সঙ্গে আলোচনা হয়েছে।
অর্থমন্ত্রী আরও বলেন, ‘নেপাল আমাদের মংলা বন্দর ব্যবহার করতে চায়। বন্দর পর্যন্ত তাদের ট্রাক আসবে। আমরাও চাই আসুক। কিন্তু মাঝখানে ভারতের ১৭ কিলোমিটার রাস্তার অবকাঠামো তত ভালো নয়।’
নেপালের সঙ্গে দ্বিপক্ষীয় বাণিজ্য বাড়ানোর লক্ষ্যে শিগগির যৌথ অর্থনৈতিক কমিশনের (জেইসি) একটি বৈঠক ডাকা হবে বলে জানান অর্থমন্ত্রী। তিনি বলেন, ‘দেশটির সঙ্গে বাণিজ্য বৃদ্ধির সম্ভাবনা এবং এর পেছনের অন্তরায়গুলো খতিয়ে দেখতে বাণিজ্যসচিব শিগগিরই নেপাল যাবেন।’
ট্রানজিট চালুর কথা রয়েছে—এমন সব দেশেই কোর কমিটির প্রতিবেদনটি পাঠানো হবে। আর, সবকিছু ঠিকঠাক করা হবে দেশগুলোর সঙ্গে আলোচনার মাধ্যমে।
অর্থমন্ত্রী বলেন, ‘আগামী মার্চে ভারতের সঙ্গে ট্রানজিট-সংক্রান্ত নৌ-প্রটোকলের মেয়াদ শেষ হচ্ছে। তার আগেই ট্রানজিট মাশুল চূড়ান্ত করতে চাই। এর মধ্যে যদি চূড়ান্ত সিদ্ধান্তে না আসা যায়, তাহলে নৌ-প্রটোকল বর্তমানে যা আছে, তা-ই থাকবে।
এক প্রশ্নের জবাবে ট্রানজিট বিষয়ে গঠিত কোর কমিটির সুপারিশের ভিত্তিতে মাশুল (ফি) নির্ধারণ করা হবে বলে উল্লেখ করেন অর্থমন্ত্রী। তিনি বলেন, এই মাশুল এমনভাবে নির্ধারিত হওয়া উচিত, যাতে সব দেশই লাভবান হয়।
অর্থমন্ত্রী বলেন, আপেলসহ কিছু ফল এবং কৃষিজাত পণ্যে শুল্ক ছাড় পেতে চায় নেপাল। নেপালের অর্থমন্ত্রী মৌখিকভাবে তাঁকে বলেছেন। বাংলাদেশের পক্ষ থেকে ভুটানের জন্য ইতিমধ্যেই কিছু শুল্ক ছাড় দেওয়া হয়েছে। নেপালের ক্ষেত্রেও তা-ই হতে পারে।
আনুষ্ঠানিকভাবে ভারতীয় সনদ পেল বিএসটিআই
বাংলাদেশ স্ট্যান্ডার্ডস অ্যান্ড টেস্টিং ইনস্টিটিউটকে (বিএসটিআই) আনুষ্ঠানিকভাবে অ্যাক্রিডিটেশন সনদ দিয়েছে ভারতের ন্যাশনাল অ্যাক্রিডিটেশন বোর্ড ফর সার্টিফিকেশন বডিস (এনএবিসিবি)। সার্কভুক্ত দেশগুলোর মধ্যে বাংলাদেশই প্রথম এই সনদ পেল।
বিএসটিআই মনে করছে, এই সনদ পাওয়ার মধ্য দিয়ে বাংলাদেশি পণ্যের আন্তর্জাতিক গ্রহণযোগ্যতার সুযোগ সম্প্রসারিত হবে।
রাজধানীর তেজগাঁওয়ে বিএসটিআইয়ের কার্যালয়ে গতকাল মঙ্গলবার বিএসটিআইয়ের মহাপরিচালক এ কে ফজলুল আহাদের হাতে অ্যাক্রিডিটেশন সনদ তুলে দেন এনএবিসিবির প্রধান নির্বাহী বি ভেঙ্কাটারামান।
এ সময় উপস্থিত ছিলেন বাংলাদেশ অ্যাক্রিডিটেশন বোর্ডের মহাপরিচালক মো. আবু আবদুল্লাহ। বিএসটিআই থেকে পাঠানো এক বিজ্ঞপ্তিতে এ তথ্য জানানো হয়।
মহাপরিচালক আরও জানান, বিএসটিআইয়ের রসায়ন, খাদ্য, মাইক্রোবায়োলজি, সিমেন্ট এবং টেক্সটাইল টেস্টিং পরীক্ষাগুলো গত বছরের ১৮ মার্চ ভারতের ন্যাশনাল অ্যাক্রিডিটেশন বোর্ড ফর টেস্টিং ল্যাবরেটরিজের (এনএবিএল) অ্যাক্রিডিটেশন অর্জন করে। তা ছাড়া বিএসটিআইয়ের ব্যবস্থাপনা পদ্ধতি নরওয়ের নরওয়েজিয়ান অ্যাক্রিডিটেশন বডির অ্যাক্রিডিটেশন সনদও লাভ করেছে।
বিএসটিআই কর্তৃপক্ষ জানায়, পরীক্ষা-নিরীক্ষার নানা ধাপ পেরিয়ে প্রাথমিকভাবে বিএসটিআইকে পাঁচটি খাদ্যপণ্যের ক্ষেত্রে তিন বছরের জন্য অর্থাৎ এ বছরের ৯ জানুয়ারি থেকে ২০১৫ সালের ৮ জানুয়ারি পর্যন্ত সময়ের জন্য এই সনদ দেওয়া হয়। পর্যায়ক্রমে বিএসটিআই সত্যায়িত সব পণ্যই এনএবিসিবির স্বীকৃতি পাবে।
৮ মাসে ২৬৬ কোটি টাকা আয় থেকে বঞ্চিত
ইনকামিং কলের দাম বাড়ানোর সুফল পাচ্ছে না বিটিআরসি
বিদেশ থেকে আসা কলের দাম (ইনকামিং কলের টার্মিনেশন রেট) বাড়ানোর সুফল পাচ্ছে না সরকারি প্রতিষ্ঠান বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। এর কারণ দামের বর্ধিত অংশ ভাগাভাগির ব্যবস্থা না রাখা। এতে প্রতিষ্ঠানটি গত আট মাসে ২৬৫ কোটি ৭৩ লাখ ২৪ হাজার ৬০২ টাকা আয় থেকে বঞ্চিত হয়েছে।
বিটিআরসি সূত্র জানায়, প্রতিষ্ঠানটি গত বছরের ২৩ মে এক আদেশে ইনকামিং কলের দাম প্রতি মিনিট তিন সেন্ট থেকে বাড়িয়ে তিন দশমিক ৪৫ সেন্ট করে। তবে আদেশে বলা হয়, রাজস্ব ভাগাভাগি মিনিটপ্রতি তিন সেন্টের ওপর হবে। অথচ ইন্টারন্যাশনাল লং ডিসট্যান্স টেলিকমিউনিকেশন সার্ভিসের (আইএলডিটিএস) নীতিমালা অনুযায়ী, ইন্টারন্যাশনাল গেটওয়ে (আইজিডব্লিউ) প্রতিষ্ঠানগুলো তাদের রাজস্ব আয় থেকে সরকারকে ৫১ দশমিক ৭৫ শতাংশ, এক্সেস নেটওয়ার্ক সার্ভিসকে (এএনএস) ২০ শতাংশ এবং ইন্টারকানেকশন এক্সচেঞ্জকে (আইসিএক্স) ১৫ শতাংশ দেবে। বাকিটা আইজিডব্লিউর। কিন্তু ২৩ মের আদেশের ফলে মিনিটপ্রতি বাড়তি শূন্য দশমিক শূন্য ৪৫ সেন্টের পুরোটাই পাচ্ছে চারটি আইজিডব্লিউ প্রতিষ্ঠান। এগুলো হলো: নভোটেল, মীর টেলিকম, বাংলা ট্র্যাক কমিউনিকেশন্স এবং সরকারি প্রতিষ্ঠান বাংলাদেশ টেলিকমিউনিকেশন্স কোম্পানি লিমিটেড (বিটিসিএল)।
অন্য গেটওয়ে অপারেটর অর্থাৎ এএনএস ও আইসিএক্সও তাদের আয়ের একটি অংশ বিটিআরসিকে দেয়। দাম বৃদ্ধির ফলে বাড়তি আয় ভাগাভাগির ব্যবস্থা না রাখায় বিটিআরসির মতো এএনএস ও আইসিএক্সও এর ভাগ পাচ্ছে না।
বিটিআরসির হিসাবে, বিদেশ থেকে দৈনিক গড়ে পাঁচ কোটি মিনিট ইনকামিং কল আসে। আগের দাম অনুযায়ী প্রতি মিনিটের জন্য আইজিডব্লিউ প্রতিষ্ঠানগুলোর আয় দুই টাকা ৮৯ পয়সা (তিন সেন্ট)। এর মধ্যে আইজিডব্লিউ প্রতিষ্ঠান ৩৮ পয়সা রেখে বাকি দুই টাকা ৫১ পয়সা হার অনুযায়ী সরকার, এএনএস ও আইসিএক্সকে দিত। কলের দাম বাড়ানোয় আইজিডব্লিউ প্রতিষ্ঠানগুলোর দিনে বাড়তি এক কোটি ৮৮ লাখ ৩২ হাজার ৫০০ টাকা আয় হলেও তা ভাগ হচ্ছে না।
এ বিষয়ে মীর টেলিকমের ব্যবস্থাপনা পরিচালক ও এফবিসিসিআইর সাবেক সভাপতি মীর নাসির হোসেন প্রথম আলোকে বলেন, ‘এত দিন কল মিনিটপ্রতি তিন সেন্ট থাকায় আমরা আইজিডব্লিউ প্রতিষ্ঠানগুলো অনেক লোকসানে ছিলাম। এখন যাঁরা বাড়তি শূন্য দশমিক ৪৫ সেন্ট নিয়ে অভিযোগ করছেন তা ঠিক নয় বা তাঁরা এ ক্ষেত্রে কারিগরি বিষয়ে কিছুই বোঝেন না।’
বিটিআরসি সূত্র জানায়, বাড়তি এই আয়ও ভাগাভাগি হলে আইজিডব্লিউ থেকে প্রতিদিন বিটিআরসি আরও ৯৭ লাখ ৪৫ হাজার ৮১৯ টাকা, এএনএস অপারেটর ৩৭ লাখ ৬৬ হাজার ৫০০ টাকা এবং আইসিএক্স অপারেটর ২৮ লাখ ২৪ হাজার ৮৭৫ টাকা বাড়তি পেত। এএনএস ওই আয় থেকে বিটিআরসিকে দিনে দুই লাখ সাত হাজার ১৫৮ টাকা এবং আইসিএক্স অপারেটর ১৮ লাখ ৫৭ হাজার ৩৫৫ টাকা দিত। সব মিলিয়ে দিনে বিটিআরসির বাড়তি আয় হতো এক কোটি ১৮ লাখ ১০ হাজার ৩৩২ টাকা। এই হিসাবে ২৩ মে থেকে চলতি বছরের ৯ জানুয়ারি পর্যন্ত বিটিআরসি ২৬৫ কোটি ৭৩ লাখ ২৪ হাজার ৬০২ টাকা বাড়তি আয় থেকে বঞ্চিত হয়েছে।
২৩ মের আদেশের বিষয়ে বিটিআরসির চেয়ারম্যান জিয়া আহমেদ বলেন, ‘এটি বিটিআরসি নয়, ডাক ও টেলিযোগাযোগ মন্ত্রণালয়ের সুপারিশে করা হয়েছে। বিটিআরসির পক্ষ থেকে শুধু আইজিডব্লিউর ট্যারিফের সীমা বাড়ানোর প্রস্তাব করা হয়। কিন্তু রাজস্ব ভাগাভাগির বিষয়টি ঠিক করে চিঠি দিয়েছে মন্ত্রণালয়।’
ডাক ও টেলিযোগাযোগ মন্ত্রণালয়-সম্পর্কিত সংসদীয় কমিটির সভাপতি হাসানুল হক ইনু বলেন, ‘হঠাৎ করে ইনকামিং কলের ট্যারিফ বাড়ানো এবং বাড়তি ট্যারিফ থেকে রাজস্ব ভাগাভাগি না হওয়া নিয়ে বিটিআরসি ও সংশ্লিষ্ট মন্ত্রণালয়ের কাছে জবাব চাওয়া হয়েছে। তাদের প্রতিবেদন না পাওয়া পর্যন্ত এ বিষয়ে কিছু বলা যাবে না।’


অর্থনীতির কালো ছায়া
অর্থমন্ত্রী আবুল মাল আবদুল মুহিত জাতীয় সংসদে গতকাল মঙ্গলবার বলেছেন, ‘আমরা প্রতিনিয়ত অর্থনীতির একটি কালো ছায়ার মধ্যে রয়েছি।’
অর্থনীতির এই কালো ছায়ার বিবরণ দিয়েছেন ব্যবসায়ীদের শীর্ষ সংগঠন এফবিসিসিআইয়ের সভাপতি এ কে আজাদ। গতকালই আরেকটি অনুষ্ঠানে তিনি বলেছেন, চাহিদানুযায়ী গ্যাস ও বিদ্যুৎ না পাওয়ায় এবং ব্যাংকের উচ্চ সুদের কারণে ব্যবসায়ীরা নিষ্পেষিত হচ্ছেন। এর সঙ্গে নতুন মাত্রা যোগ হয়েছে—রাজনৈতিক অস্থিতিশীলতা। স্থিতিশীলতা না আনতে পারলে বিনিয়োগ বিঘ্নিত হবে, অর্থনীতি সংকটে পড়বে।
তবে এর পাল্টা বক্তব্য দিয়ে বাণিজ্যমন্ত্রী গোলাম মোহাম্মদ কাদের বলেন, রাজনৈতিক অস্থিরতার জন্য অর্থনীতি সংকটে পড়বে না। বরং অর্থনীতিতে অস্থিরতা দেখা দিলে রাজনীতিতে সংকট বাড়বে। তিনি অবশ্য রাজনৈতিক ক্ষেত্রে কিছুটা অস্থিরতা আছে স্বীকার করে নিয়ে বলেছেন, পৃথিবীর কোনো দেশেই রাজনৈতিক অস্থিরতার কারণে অর্থনীতি সংকটে পড়ার নজির নেই।
গতকাল মঙ্গলবার বিকেলে মাসব্যাপী ঢাকা আন্তর্জাতিক বাণিজ্য মেলার সমাপনী অনুষ্ঠানে বাণিজ্যমন্ত্রী ও এফবিসিসিআইয়ের সভাপতি এসব কথা বলেন। আর সংসদে প্রশ্নোত্তর পর্বে অর্থমন্ত্রী বলেন, দেশের অর্থনীতিতে মূল সমস্যা বৈদেশিক বিনিয়োগের অভাব, মূল্যস্ফীতি এবং অধিক হারে ভর্তুকি দেওয়া। তিনি এ সময় বৈশ্বিক অর্থনীতির মন্দা থেকে রেহাই পাওয়ার কথা বললেও বর্তমানের কিছু সমস্যার কথা জানান।
দেশের অর্থনীতির এই চাপের কথা সরকার এত দিন স্বীকার না করলেও এখন বিভিন্ন অনুষ্ঠানে মন্ত্রীরা সংকটের কথা বলছেন। পাশাপাশি হঠাৎ করে রাজনৈতিক অস্থিরতা শুরু হলে নতুন করে উদ্বিগ্ন হয়ে পড়েছেন ব্যবসায়ীরা।
এই উদ্বেগের কথা জানিয়ে মেলা প্রাঙ্গণে অনুষ্ঠিত সভায় এফবিসিসিআইয়ের সভাপতি বলেন, প্রতিদিন পত্রিকার পাতায় লাশের ছবি ছাপা হলে বিদেশের গণমাধ্যমেও তা ফলাও করে ছাপা হয়। এতে বিদেশের বিনিয়োগকারীরা নিরুৎসাহিত হন। এমনকি বিদেশি ক্রেতারা সময়মতো পণ্য পাবেন কি না, সেই বিষয়ে দুশ্চিন্তায় থাকেন।
এ কে আজাদ আরও বলেন, ইউরোপ ও আমেরিকায় মন্দা চলছে। তার পরও গত বছর দুই হাজার তিন কোটি ডলার রপ্তানি আয় হয়েছে। আশা করছি, এ বছর দুই হাজার ছয় কোটি ডলার রপ্তানি আয়ের লক্ষ্যমাত্রা অর্জিত হবে। বিদেশে বাংলাদেশের পণ্য সমাদৃত হচ্ছে। এমনটি চললে পাঁচ-ছয় বছরে আমাদের রপ্তানি আয় পাঁচ হাজার থেকে ছয় হাজার কোটি ডলারে দাঁড়াবে।
এদিকে গতকাল সংসদে একটি সম্পূরক প্রশ্নের জবাবে অর্থমন্ত্রী বলেন, বৈদেশিক মুদ্রার মজুদ ছেড়ে দিয়ে বাজারকে প্রভাবিত করা ঠিক নয়। কারণ, মজুদ বেশি কমে গেলে অর্থনৈতিক স্থিতিশীলতা নিয়ে প্রশ্ন দেখা দেয়। মজুদ বা রিজার্ভ ধরে রাখলে অচিরেই মুদ্রাবাজারে স্থিতিশীলতা আসবে। বাজারে বৈদেশিক মুদ্রার রিজার্ভ থেকে ডলার ছেড়ে দেওয়ার প্রশ্ন করা হলে অর্থমন্ত্রী এ কথা জানান।
আরেকটি সম্পূরক প্রশ্নের জবাবে অর্থমন্ত্রী বলেন, সরকারের লক্ষ্য ছিল আমদানি কমিয়ে আনা। কিন্তু আমদানি বেড়ে গেছে। যা মুদ্রাবাজারের ওপর প্রভাব ফেলেছে। আরেক সম্পূরক প্রশ্নের জবাবে অর্থমন্ত্রী বলেন, এখন সমস্যা হচ্ছে ভর্তুকি দিতে হচ্ছে এবং সরকার চাহিদামাফিক বৈদেশিক বিনিয়োগ পাচ্ছে না।
অর্থমন্ত্রী সবশেষে আশার বাণী শুনিয়ে নোবেল বিজয়ী ওয়াল্টার লুইসের একটি বক্তব্য উদ্ধৃত করে বলেন, যে দেশ টানা ১০ বছর কৃষি ক্ষেত্রে ৪ শতাংশ প্রবৃদ্ধি ধরে রাখতে পারে, সে দেশের চিন্তার কিছু নেই। আমাদের কৃষিতে প্রবৃদ্ধি ৪ শতাংশ। বিদ্যুতের সমস্যা থাকলেও শিল্প খাতে ১০ শতাংশ প্রবৃদ্ধি হয়েছে। চিন্তার বিষয় হচ্ছে কেবল বৈদেশিক বিনিয়োগ ও ভর্তুকি।


এখনো উত্তরণের পথ খুঁজছে এসইসি
শেয়ারবাজারের চলমান সংকট ও তা থেকে উত্তরণের উপায় খুঁজতে আবারও সংশ্লিষ্ট সব পক্ষকে নিয়ে প্রায় আড়াই ঘণ্টা বৈঠক করল সিকিউরিটিজ অ্যান্ড এক্সচেঞ্জ কমিশন (এসইসি)। বৈঠক শেষে বাজারে স্থিতিশীলতা ফিরিয়ে আনার মতো সুনির্দিষ্ট পদক্ষেপের কথা জানাতে পারেনি এসইসি।
বৈঠক শেষে এসইসির নির্বাহী পরিচালক ও মুখপাত্র সাইফুর রহমান জানিয়েছেন, আলোচনার মাধ্যমে সংকট বা সমস্যা সমাধানের উপায় খোঁজা হচ্ছে। বাজারের চলমান সংকটের জন্য কী কী সমস্যা চিহ্নিত করা হয়েছে আর তা সমাধানের পদক্ষেপ নিয়ে সাংবাদিকেরা জানতে চাইলে তিনি বলেন, আজকের (গতকাল) আলোচনার মাধ্যমে তিনটি প্রধান সমস্যা চিহ্নিত করা হয়েছে। সেগুলো হলো—গুজব, আস্থা ও তারল্যসংকট। তিনি বলেন, ‘বাজারের বর্তমান অবস্থা যেমন একদিনে তৈরি হয়নি, তেমনি একদিনেই এ অবস্থার উত্তরণ সম্ভব নয়।’
এদিকে এসইসির এই বৈঠককে ঘিরে গত দুই দিনে দেশের দুই স্টক এক্সচেঞ্জে মূল্যসূচকের বড় ধরনের উত্থান-পতন ঘটেছে। সোমবার বৈঠকের খবরে ঢাকা স্টক এক্সচেঞ্জের (ডিএসই) মূল্যসূচক ১০৩ পয়েন্ট বেড়েছিল। আর গতকাল বৈঠক শেষের এক ঘণ্টার দরপতনে ডিএসইর সাধারণ সূচক কমেছে ১৩২ পয়েন্টেরও বেশি। অর্থাৎ বৈঠকের খবরে সূচকের যতটা উত্থান ঘটেছিল, বৈঠক শেষে তার চেয়ে বেশি পতন ঘটেছে।
এর আগে গতকাল বেলা সাড়ে ১১টা থেকে বেলা দুইটা পর্যন্ত সংশ্লিষ্ট বিভিন্ন পক্ষের সঙ্গে বাজারের পরিস্থিতি নিয়ে আলোচনা করে এসইসি। তাতে উপস্থিত সবাই নিজ নিজ অবস্থানে থেকে তাঁদের বক্তব্য তুলে ধরেন।
জানা যায়, বৈঠকে তালিকাভুক্ত কোম্পানির উদ্যোক্তা-পরিচালকদের ন্যূনতম শেয়ার ধারণের বিষয়ে আলোচনা হয়। এ বিষয়ে এসইসি তাদের নিজস্ব অবস্থান উপস্থিত সবার সামনে তুলে ধরে বলে, কোনো অবস্থাতেই এই নির্দেশনা পরিবর্তন করা হবে না। এমনকি ন্যূনতম শেয়ার ধারণের জন্য যে সময়সীমা বেঁধে দেওয়া হয়েছে, তারও কোনো পরিবর্তন ঘটবে না।
পাশাপাশি আগামী ১ মার্চ থেকে দুই স্টক এক্সচেঞ্জে শুধু লেনদেনযোগ্য শেয়ারের ভিত্তিতে নতুন মূল্যসূচক চালুর বিষয়ে আলোচনা হয়। এ ক্ষেত্রে দুই স্টক এক্সচেঞ্জকে প্রস্তুতি নেওয়ার জন্যও এসইসির পক্ষ থেকে বলা হয়।
বৈঠক শেষে সংবাদ সম্মেলনে ইনভেস্টমেন্ট করপোরেশন অব বাংলাদেশের (আইসিবি) ব্যবস্থাপনা পরিচালক মোহাম্মদ ফায়েকুজ্জামান বলেন, ১৯৯৬ সালে ডিএসইর সূচক ৩৬০০ পয়েন্ট থেকে কমে ৪০০ পয়েন্টে নেমেছিল। এবার অন্তত সে ধরনের পরিস্থিতি ঠেকানো গেছে। বর্তমানে শেয়ারের দর অনেক নিচে নেমে এসেছে।
ডিএসইর সভাপতি শাকিল রিজভী বলেন, গুজব ছড়িয়ে কেউ যাতে বাজারকে প্রভাবিত করতে না পারে এবং কোম্পানিগুলোর সম্প্রতি প্রকাশিত আর্থিক বিবরণীর প্রতি এসইসিকে বিশেষভাবে নজর রাখার পরামর্শ দেওয়া হয়েছে।
চট্টগ্রাম স্টক এক্সচেঞ্জের (সিএসই) সভাপতি আল মারুফ খান বলেন, তারল্যসংকট শেয়ারবাজারে সমস্যা তৈরি করছে।
বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মুহাম্মদ এ হাফিজ বলেন, ‘আমরা বলেছি বাজার নিয়ে সরকারি ব্যক্তি ও প্রতিষ্ঠান কোনো মন্তব্য করতে চাইলে তা যেন এসইসির সঙ্গে আলোচনা করে করা হয়।’ অ্যাসোসিয়েশন অব ব্যাংকার্স, বাংলাদেশের (এবিবি) সভাপতি মো. নুরুল আমিন বলেন, সব ব্যাংকই শেয়ার কেনা অব্যাহত রেখেছে।


প্রধানমন্ত্রীর কাছে পদ্মা সেতু তৈরির প্রস্তাব মালয়েশিয়ার
মালয়েশিয়া সরকার পদ্মা সেতু প্রকল্পে পূর্ণ অর্থায়নসহ সেতু নির্মাণের প্রস্তাব দিয়েছে।
মালয়েশিয়ার প্রধানমন্ত্রীর অবকাঠামোবিষয়ক বিশেষ দূত (ভারত ও দক্ষিণ এশিয়া) দাতো সেরি এস সামি ভেল্লু গতকাল মঙ্গলবার সকালে প্রধানমন্ত্রী শেখ হাসিনার সঙ্গে তাঁর কার্যালয়ে সাক্ষাৎকালে এ প্রস্তাব দেন। বৈঠকে দ্বিপক্ষীয় স্বার্থসংশ্লিষ্ট বিভিন্ন বিষয় স্থান পায়। খবর বাসসের।
বৈঠকে অন্যান্যের মধ্যে প্রধানমন্ত্রীর বিশেষ দূত এম জিয়াউদ্দিন, মুখ্য সচিব মো. ওয়াহেদুজ্জামান, ঢাকায় মালয়েশিয়ার হাইকমিশনার জামাল উদ্দিন বিন সাহেব, সেতু বিভাগের সচিব আনওয়ারুল ইসলাম ও প্রধানমন্ত্রীর প্রেস সচিব আবুল কালাম আজাদ উপস্থিত ছিলেন।
এর আগে গত সোমবার মালয়েশিয়ার বিশেষ দূত যোগাযোগমন্ত্রী ওবায়দুল কাদেরের সঙ্গে তাঁর কার্যালয়ে সাক্ষাৎ করে আনুষ্ঠানিকভাবে পদ্মা সেতু নির্মাণে অর্থায়নের প্রস্তাব দেন। তিনি প্রস্তাবসংবলিত একটি চিঠি মন্ত্রীর হাতে তুলে দেন।
এ ছাড়া দক্ষিণ কোরিয়া, ইন্দোনেশিয়া, চীনসহ বিভিন্ন দেশের কোম্পানি ২৯৭ কোটি মার্কিন ডলারের এই বিশাল প্রকল্পে অর্থায়নে আগ্রহ দেখিয়েছে। বিশ্বব্যাংকের কথিত দুর্নীতির অভিযোগে পাঁচ মাস আগে প্রকল্পের কাজ স্থগিত হয়ে যায়। এরপর সেতুটি নির্মাণে মালয়েশিয়াই প্রথম আনুষ্ঠানিক প্রস্তাব দিল।
বিশ্বব্যাংক গত আগস্টে দুর্নীতির অভিযোগ এনে পদ্মা সেতু প্রকল্পের সহায়তা স্থগিত করে। তবে সরকার এই অভিযোগ নাকচ করে দেয়। সম্প্রতি বিশ্বব্যাংকের ঋণের সময়সীমা ছয় মাস বাড়ানো হয়েছে।


লোনা পানি তুলে চিংড়ির চাষ অবৈধ
দেশের উপকূলীয় জেলাগুলোতে কৃষি ও বনভূমিতে জোরপূর্বক লোনা পানি তুলে চিংড়ির চাষ অবৈধ ঘোষণা করে রায় দিয়েছেন হাইকোর্ট। আজ বুধবার বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত হাইকোর্ট বেঞ্চ এ রায় দেন।
আদালত একই সঙ্গে কৃষি ও বনভূমিতে জোরপূর্বক লোনা পানি উত্তোলন বন্ধে কার্যকর পদক্ষেপ নিতে নির্দেশ দিয়েছেন।
দেশের উপকূলীয় জেলাগুলোতে জোরপূর্বক লোনা পানি তুলে বাণিজ্যিকভাবে চিংড়ির চাষ রোধে ২০১০ সালের ১০ জানুয়ারি রিট আবেদন করে বাংলাদেশ পরিবেশ আইনবিদ সমিতি ও বেসরকারি উন্নয়ন সংস্থা ‘নিজেরা করি’ । প্রাথমিক শুনানি নিয়ে আদালত রুল জারি করেন। একই বছরের ১৫ ফেব্রুয়ারি আদালত এক আদেশে কৃষি ও বনভূমিতে জোরপূর্বক লোনা পানি তুলে চিংড়ির চাষ করা থেকে বিরত থাকার নির্দেশ দেন। রুলের ওপর চূড়ান্ত শুনানি শেষে আজ আদালত রায় দেন।
আদালতে রিট আবেদনের পক্ষে সৈয়দা রিজওয়ানা হাসান ও ইকবাল কবির শুনানি করেন। ভূমি মন্ত্রণালয়ের পক্ষে মনজিল মোরসেদ, পানি উন্নয়ন বোর্ডের পক্ষে দেলোয়ার হোসেন ও মত্স্য মন্ত্রণালয়ের পক্ষে ডেপুটি অ্যাটর্নি জেনারেল এ বি এম আলতাফ হোসেন ছিলেন।
পরে ইকবাল কবির প্রথম আলো অনলাইনকে বলেন, আদালত ভূমি মন্ত্রণালয়, উপকূলীয় জেলাগুলোর জেলা প্রশাসকসহ সংশ্লিষ্ট কর্তৃপক্ষকে কৃষি ও বনভূমিতে জোরপূর্বক লোনা পানি তুলে চিংড়ির চাষ বন্ধে ব্যবস্থা নিতে বলেছে।


বাজার পরিস্থিতি নিয়ে ডিএসই-সিএসই বৈঠক
বর্তমান পুঁজিবাজার পরিস্থিতি নিয়ে বৈঠক করেছে ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই) কর্তৃপক্ষ। আজ সোমবার বিকেলে ডিএসইর সভাকক্ষে এই বৈঠক অনুষ্ঠিত হয়।
বৈঠকে বিদ্যমান সুদের হার, মার্কেট মেকারের প্রয়োজনীয়তা, মিউচুয়াল ফান্ডের কার্যকরী ভূমিকা, ঋণ সমন্বয়, আর্থিক বিবরণীর স্বচ্ছতার বিষয় নিয়ে আলোচনা হয়। এ সময় ড্রাফট ফাইন্যান্সিয়াল রিপোর্টিং অ্যাক্ট দ্রুত আইনে কার্যকর করার ব্যাপারেও একমত হয় স্টক এক্সচেঞ্জ দুটি। এ সব প্রস্তাব বাস্তবায়নের লক্ষে বোর্ডের সমন্বয়ে একটি কমিটি ও ম্যানেজমেন্টের সমন্বয়ে আরেকটি কমিটি গঠনের বিষয়ে দুই স্টক এক্সচেঞ্জ সম্মত হয়।
ডিএসইর সভাপতি শাকিল রিজভী ও সিএসইর সভাপতি আল-মারুফ খানসহ দুই স্টক এক্সচেঞ্জের পরিচালনা পর্ষদের সদস্যরা বৈঠকে উপস্থিত ছিলেন। ডিএসইর এক প্রেস বিজ্ঞপ্তিতে এ তথ্য জানানো হয়।
বড় দরপতনে নানা প্রশ্ন
দেশের শেয়ারবাজারের বিনিয়োগকারীরা গতকাল রোববার আরেকটি বড় ধরনের দরপতন দেখলেন। যদিও বেশ কিছুদিন ধরে বাজারে টানা দরপতন চলে আসছে। তবে গতকালের দরপতনটি ছিল সাম্প্রতিক সময়ের মধ্যে সবচেয়ে বড়।
তবে ব্যাপক দরপতন হলেও রাজধানীর মতিঝিলে ডিএসই ভবনের সামনে কোনো ধরনের বিক্ষোভের ঘটনা ঘটেনি। সকাল থেকেই ওই এলাকায় অতিরিক্ত পুলিশি নিরাপত্তা ছিল। কেউ জড়ো হওয়ার চেষ্টা করলেই পুলিশ তাদের সরিয়ে দেয়।
বাজারসংশ্লিষ্ট ব্যক্তিরা বলছেন, গতকালের এই দরপতন ছিল অনেকাংশে অপ্রত্যাশিত ও অনাকাঙ্ক্ষিত। এর সুনির্দিষ্ট কারণও কেউ জানাতে পারেননি। তবে কেউ কেউ গতকালের এই পতনের জন্য রাজনৈতিক অস্থিরতাকে দায়ী করেছেন। পাল্টাপাল্টি রাজনৈতিক কর্মসূচির কারণে গতকাল রাজধানীসহ বিভাগীয় শহরগুলোতে সভা-সমাবেশের ওপর নিষেধাজ্ঞা আরোপ করা হয়।
যোগাযোগ করা হলে সাবেক তত্ত্বাবধায়ক সরকারের উপদেষ্টা ও সিকিউরিটিজ অ্যান্ড এক্সচেঞ্জ কমিশনের (এসইসি) সাবেক চেয়ারম্যান মির্জ্জা আজিজুল ইসলাম প্রথম আলোকে বলেন, ‘দরপতনের পেছনে যৌক্তিক কোনো কারণ নেই। বিনিয়োগকারীদের মধ্যে ভীতি বা আতঙ্ক তৈরি হওয়ার মতো কোনো পরিস্থিতি তৈরি হয়নি। তাই আমার কাছে দরপতনটিকে অযৌক্তিকই মনে হচ্ছে।’
রাজনৈতিক অস্থিরতাও বাজারের ওপর নেতিবাচক প্রভাব ফেলেছে বলে মনে করেন না মির্জ্জা আজিজ। তিনি বলেন, ‘আমি মনে করি না, রাজনৈতিক অস্থিরতা এ ধরনের দরপতনের কোনো কারণ। এর আগে ২০০৬ সালের শেষদিকে দেশে যখন রাজনৈতিক সহিংসতা চলছিল, তখনো এ ধরনের দরপতন ঘটেনি।’
ডিএসইর বাজার তথ্য পর্যালোচনায় দেখা যায়, গতকাল তালিকাভুক্ত বড় মূলধন ও ভালো মৌলভিত্তির কোম্পানিগুলোর শেয়ারেরই বেশি দরপতন ঘটেছে। সেই তুলনায় কম মৌলভিত্তি বা দুর্বল মৌলভিত্তিসম্পন্ন কোম্পানিগুলোর দরপতনের হার বা মাত্রা কম ছিল।
ডিএসইর হিসাব অনুযায়ী, বাজারের প্রতিদিনের সূচকের উত্থান-পতনে বড় ভূমিকা রাখে বড় মূলধনের কোম্পানিগুলো। এসব কোম্পানির শেয়ারের দাম বাড়া-কমা সূচককে প্রভাবিত করে। এসব শেয়ারের বেশির ভাগই গতকাল দাম কমার সর্বনিম্ন স্তরে (সার্কিট ব্রেকার) লেনদেন হয়।
সংশ্লিষ্ট ব্যক্তিরা জানান, দিনের শুরুতে এসব শেয়ারের দাম উল্লেখযোগ্য হারে কমে গেলে তাতে সূচক পতনমুখী হয়। তাই কেউ কেউ মনে করছেন, বিনিয়োগকারীদের মধ্যে আতঙ্ক সৃষ্টি করতে লেনদেনের শুরুতে বড় মূলধনের কোম্পানিগুলোর শেয়ারের দামকে সর্বনিম্ন স্তরে নামিয়ে দেওয়ার ক্ষেত্রে পরিকল্পিত কোনো কারসাজির ঘটনাও ঘটে থাকতে পারে। বিষয়টি তদন্তের জন্য সংশ্লিষ্ট ব্যক্তিরা এসইসির প্রতি আহ্বান জানিয়েছেন।
এ বিষয়ে মির্জ্জা আজিজ বলেন, ‘বড় মূলধন ও মৌলভিত্তির কোম্পানিগুলোর মধ্যে বেশ কয়েকটির মূল্য-আয়ের অনুপাত (পিই রেশিও) আকর্ষণীয় পর্যায়ে নেমে এসেছে। এ অবস্থায় এসব কোম্পানির শেয়ারের ব্যাপক দরপতনের যৌক্তিক কোনো কারণ থাকতে পারে না।’
মির্জ্জা আজিজ আরও বলেন, বড় বাজার মূলধনের কোম্পানিগুলোর শেয়ারের কেন ব্যাপক দরপতন ঘটল এবং এর সঙ্গে কোম্পানির পরিচালকদের শেয়ার কেনা বা অন্য কোনো কারসাজির ঘটনা রয়েছে কি না, সেটি ভালোভাবে খতিয়ে দেখা দরকার।


জাপানের নিট পোশাকের বাজারে প্রবেশে বাংলাদেশের আশাবাদ
বাণিজ্যমন্ত্রী জি এম কাদের বলেছেন, জাপানের বিশাল বাজারে প্রবেশের সব রকম পূর্বশর্ত এখন বাংলাদেশ পূরণ করতে সক্ষম। সে জন্য তিনি জাপানি আমদানিকারকদের বাংলাদেশে গিয়ে নিট পোশাকশিল্পের বর্তমান পরিস্থিতি পর্যবেক্ষণের অনুরোধ জানিয়েছেন।
জাপানের রাজধানী টোকিওর প্রদর্শনীকেন্দ্র বিগসাইটে অনুষ্ঠিত আন্তর্জাতিক ফ্যাশন শোর দ্বিতীয় দিনে গত বৃহস্পতিবার বাংলাদেশ দূতাবাস আয়োজিত এক সংবাদ সম্মেলনে তিনি এই অনুরোধ জানান।
সংবাদ সম্মেলনে আরও বক্তব্য দেন রপ্তানি উন্নয়ন ব্যুরোর (ইপিবি) ভাইস-চেয়ারম্যান শুভাশীষ বসু ও বাংলাদেশের নিট পোশাকমালিকদের সংগঠন বিকেএমইএর সহসভাপতি (অর্থ) আসলাম সানি। তাঁরা বাংলাদেশের নিটওয়্যারশিল্পের বর্তমান অবস্থা ও রপ্তানিচিত্র তুলে ধরেন এবং জাপানে বাজার সম্প্রসারণে সহায়তা করার জন্য জাপানি সংবাদমাধ্যমের প্রতি আহ্বান জানান।
জি এম কাদের আশা প্রকাশ করে বলেন, জাপান প্রতিবছর যে দেড় হাজার কোটি মার্কিন ডলার মূল্যের নিট পোশাক বা বয়নবস্ত্র আমদানি করছে, তাতে বাংলাদেশ ভবিষ্যতে অংশীদারি বাড়াতে সক্ষম হবে।
উল্লেখ্য, জাপানের নিট পোশাক আমদানি খাতে এখন পর্যন্ত বাংলাদেশের অংশীদারি এক শতাংশেরও কম।
টোকিও আন্তর্জাতিক ফ্যাশন শো গত শুক্রবার শেষ হয়। এবারের প্রদর্শনীতে বাংলাদেশের ৩৮টি বুথ ছিল। এতে যোগ দিতে দেশ থেকে মোট ১৪০ জন প্রতিনিধি জাপানে আসেন। সরকারি প্রতিনিধিদলের নেতৃত্ব দেন বাণিজ্যমন্ত্রী জি এম কাদের। আর বিকেএমইএর প্রতিনিধিদলের নেতৃত্ব দেন সংগঠনের সহসভাপতি মো. মনসুর আহমেদ।
চট্টগ্রাম বন্দরের শুল্কায়ন কাজের সময়সীমা বাড়ছে ১ মার্চ থেকে
আগামী ১ মার্চ কিংবা তার আগেই চট্টগ্রাম বন্দরের কাস্টমস হাউসের কর্মদিবস ও কর্মঘণ্টা বাড়ানো হচ্ছে। এখন থেকে শুল্কায়ন কার্যক্রম সকাল নয়টা থেকে রাত ১০টা পর্যন্ত চলবে।
আর সাপ্তাহিক ছুটির দিন এক দিন কমিয়ে শনিবারও সকাল নয়টা থেকে বিকেল পাঁচটা পর্যন্ত শুল্কায়নের কাজ করা যাবে। এ সময় বিভিন্ন ব্যাংকের সংশ্লিষ্ট শাখাগুলোও খোলা থাকবে।
জাতীয় রাজস্ব বোর্ডের (এনবিআর) চেয়ারম্যান নাসির উদ্দিন আহমেদ এসব কথা জানিয়েছেন। বর্তমানে চট্টগ্রাম বন্দরের কাস্টম হাউস শুক্র ও শনিবার ছাড়া সপ্তাহের বাকি পাঁচ দিন খোলা থাকে সকাল নয়টা থেকে বিকেল পাঁচটা পর্যন্ত।
রাজধানীর মতিঝিলে বাংলাদেশ শিল্প ও বণিক সমিতি ফেডারেশনের (এফবিসিসিআই) কার্যালয়ে এক আলোচনায় গতকাল রোববার তিনি এ কথা বলেন। সভার আয়োজন করে এফবিসিসিআই।
তবে সভায় ব্যবসায়ীরা চট্টগ্রাম বন্দরের শুল্কায়ন কার্যক্রম সপ্তাহের সাত দিনই ২৪ ঘণ্টা খোলা রাখার আহ্বান জানান। অবশ্য ব্যবসায়ীদের কেউ কেউ মনে করেন, এখনই ২৪ ঘণ্টা এ কার্যক্রম খোলা রাখার দাবিটা উচ্চাকাঙ্ক্ষী। পর্যায়ক্রমে এটি বাস্তবায়ন করা যেতে পারে।
সভার বিশেষ অতিথি এনবিআরের চেয়ারম্যান নাসির উদ্দিন আহমেদ বলেন, ‘বেনাপোল-পেট্রাপোল স্থলবন্দরে ২৪ ঘণ্টা শুল্কায়ন কার্যক্রম চালু রাখার উদ্যোগ এখনই নেওয়া সম্ভব হবে না। এটি কার্যকর করার মতো প্রয়োজনীয় সুবিধা হয়তো আমাদের এখানে আছে, কিন্তু পেট্রাপোলে এখনো অনেক দুর্বলতা আছে।’
সভার প্রধান অতিথি প্রধানমন্ত্রীর আন্তর্জাতিকবিষয়ক উপদেষ্টা গওহর রিজভী এ কার্যক্রম সম্পর্কে বলেন, ‘যদিও আমরা চট্টগ্রাম বন্দর দিয়ে এ কার্যক্রম শুরু করছি, আস্তে আস্তে সব বন্দরে এটি সম্প্রসারণ করা হবে। আমাদের লক্ষ্য হচ্ছে, বছরের ৩৬৫ দিনই ২৪ ঘণ্টা করে বন্দরের শুল্কায়ন কার্যক্রম পরিচালনা করা। এ ক্ষেত্রে দেখতে হবে, বাণিজ্যিক চাহিদা আছে কি না। ব্যাংকগুলো যদি গ্রাহক না পায়, তাহলে তারা বেশি সময় ব্যাংক খোলা রাখবে না।’
প্রধানমন্ত্রীর কার্যালয়ের অগ্রাধিকারের কারণে কাস্টম হাউসের কর্মদিবস বাড়ানোর সিদ্ধান্তটি দ্রুত বাস্তবায়িত হচ্ছে বলেও উল্লেখ করেন প্রধানমন্ত্রীর এই উপদেষ্টা।
গওহর রিজভী বলেন, এ সরকার অতিরিক্ত ব্যবসাবান্ধব। সরকার অনেক কিছু করতে পারে, আবার অনেক কিছু করতে পারে না। সে কারণেই প্রধানমন্ত্রী সরকারি-বেসরকারি অংশীদারিকে (পিপিপি) গুরুত্ব দিচ্ছেন।
সভায় এফবিসিসিআইর সভাপতি এ কে আজাদ বলেন, ‘আমরা সরকারের কাছ থেকে নীতি-সহায়তা পাচ্ছি না। ব্যাংকঋণের সুদহারের সীমা তুলে নেওয়া হয়েছে। এতে অর্থনীতিতে অচলাবস্থার সৃষ্টি হয়েছে। এটা ব্যবসাবান্ধব নয়।’ তিনি বলেন, সরকারের ঘাটতি পুষিয়ে নিতে বিদেশি ব্যাংক থেকে ঋণ নেওয়ার প্রস্তাব করেন।
এ কে আজাদ বলেন, তিন বছর আগে ঢাকা-চট্টগ্রাম মহাসড়ক চার লেনে উন্নীত করার কাজ শুরু হয়েছে। এটা এখনো শেষ হয়নি। কবে তা শেষ হবে, এটা বড় প্রশ্ন।
সভায় মূল প্রবন্ধে এসিআই লিমিটেডের নির্বাহী পরিচালক মোয়াল্লেম চৌধুরী বলেন, কর্মঘণ্টা হিসাব করলে চট্টগ্রাম বন্দরে শুল্কায়ন কাজ হয় এখন বছরে মোট ৮৭ দিন। বাকি ২৭৮ দিন কাজ হয় না। তিনি বলেন, যদি ৩৬৫ দিনই কার্যক্রম চলে, তাহলে শুধু চট্টগ্রাম বন্দর থেকেই পণ্য ওঠানো-নামানো ও জাহাজ নোঙর করা বাবদ সরকারের অতিরিক্ত আয় হবে ৭১ কোটি ৫০ লাখ টাকা। এতে এখনকার চেয়ে এক হাজার ১১৭টি জাহাজ বন্দরে নোঙর করা, ট্রাক থেকে এক কোটি ৫৭ লাখ তিন হাজার ১৪৮টি কার্গো ওঠানো-নামানো আর জাহাজ থেকে পাঁচ লাখ ৯৮ হাজার ৩৩৩টি কনটেইনার ওঠানো-নামানো সম্ভব হবে।
এফবিসিসিআইয়ের জ্যেষ্ঠ সহসভাপতি জসিম উদ্দিন, সহসভাপতি মোস্তফা আজাদ চৌধুরী, চট্টগ্রাম কাস্টমের অতিরিক্ত কমিশনার মতিউর রহমান প্রমুখ বক্তব্য দেন।
সাতটি বিদ্যুৎকেন্দ্রের প্রস্তাব ক্রয় কমিটিতে অনুমোদন
৫৭০ মেগাওয়াট ক্ষমতাসম্পন্ন সাতটি বিদ্যুৎকেন্দ্র নির্মাণের স্পন্সর নির্বাচনের দরপ্রস্তাব অনুমোদন করেছে সরকারি ক্রয়সংক্রান্ত মন্ত্রিসভা কমিটি। বিদ্যুৎকেন্দ্রগুলোর বেশির ভাগই স্থাপিত হবে নির্মাণ, পরিচালনা ও মালিকানা (বিওও) ভিত্তিতে।
অর্থমন্ত্রী আবুল মাল আবদুল মুহিতের সভাপতিত্বে গতকাল রোববার সচিবালয়ে অনুষ্ঠিত সভায় এ অনুমোদন দেওয়া হয়।
বিদ্যুতের পাশাপাশি ২৫ হাজার টন চিনি আমদানির একটি এবং ১৭ লাখ টন জ্বালানি তেল আমদানির প্রিমিয়াম নির্ধারণের পাঁচটি দরপ্রস্তাবও অনুমোদন করে ক্রয় কমিটি। বৈঠক শেষে মন্ত্রিপরিষদ বিভাগের যুগ্ম সচিব নূরুল করিম সাংবাদিকদের এসব তথ্য জানিয়েছেন।
প্রস্তাবিত সাতটি বিদ্যুৎকেন্দ্রের ক্ষমতা হচ্ছে: সিলেটের ফেঞ্চুগঞ্জে ১০০ থেকে ১৭০ মেগাওয়াট, কেরানীগঞ্জে ১৫০ মেগাওয়াট, মুন্সিগঞ্জের কমলাঘাটে ৫০ মেগাওয়াট, মানিকগঞ্জের সিঙ্গাইরে ৫০ মেগাওয়াট, ঢাকার নবাবগঞ্জের দৌলতপুরে ৫০ মেগাওয়াট, কিশোরগঞ্জের ভৈরবে ৫০ মেগাওয়াট ও সাতক্ষীরায় ৫০ মেগাওয়াট।
ফেঞ্চুগঞ্জের গ্যাসভিত্তিক বিদ্যুৎকেন্দ্রটি যৌথভাবে বাস্তবায়ন করবে এসএমপিসি কুশিয়ারা ও জিবিপিএল। কমলাঘাট, দৌলতপুর ও সিঙ্গাইরের ফার্নেস অয়েলভিত্তিক তিনটি বিদ্যুৎকেন্দ্র স্থাপন করবে যৌথভাবে কনসোর্টিয়াম অব পাওয়ার অব সামুদা ও এএসএম কেমিক্যাল। এসব কেন্দ্রে প্রতি কিলোওয়াট বিদ্যুৎ উৎপাদনে খরচ পড়বে ৬ দশমিক ৯৮ থেকে ৭ দশমিক ১৮ টাকা। কেরানীগঞ্জে ডুয়েল ফুয়েলভিত্তিক বিদ্যুৎকেন্দ্র নির্মাণ করবে মোতিয়ারা পাওয়ার প্যাক কনসোর্টিয়াম লিমিটেড। এ কেন্দ্রে প্রতি কিলোওয়াট বিদ্যুৎ উৎপাদনে খরচ হবে ৮ দশমিক ৯৮ টাকা।
মিসরের মিডল ইস্ট অয়েল রিফাইনারি থেকে তিন লাখ ৩০ হাজার মেট্রিক টন গ্যাস অয়েল (ডিজেল), কুয়েত পেট্রোলিয়াম করপোরেশন থেকে পাঁচ লাখ ৭০ হাজার টন গ্যাস অয়েল ও ৯০ হাজার টন জেট অয়েল আমদানির প্রিমিয়াম নির্ধারিত হয়। প্রতি ব্যারেলে প্রিমিয়াম ধরা হয়েছে ৪ দশমিক ৫ ডলার। সংযুক্ত আরব আমিরাত থেকে এক লাখ ৫০ হাজার টন গ্যাস অয়েল আমদানি করা হবে। প্রতি ব্যারেলের প্রিমিয়াম ধরা হয়েছে ৩ দশমিক ২৭ ডলার।
ফিলিপাইন থেকে দুই লাখ ২৮ হাজার টন গ্যাস অয়েল ও ১০ হাজার টন জেট ফুয়েল, মালয়েশিয়ার পেট্রোনাস থেকে তিন লাখ টন গ্যাস অয়েল, ৩০ হাজার টন জেট ফুয়েল, ৩০ হাজার টন কেরোসিন আমদানির দরপ্রস্তাব অনুমোদন করেছে মন্ত্রিসভা কমিটি।
এ ছাড়া ১৬৮ কোটি টাকা ব্যয়ে রিয়া ইন্টারন্যাশনালের মাধ্যমে আমদানি করা হবে ২৫ হাজার টন চিনি। প্রতি টন চিনির মূল্য ৫৭০ ডলার।


এসকেএফ এগ্রোভেটের বার্ষিক সম্মেলন
এসকেএফ এগ্রোভেট ডিভিশনের বার্ষিক সম্মেলনে কোম্পানির চেয়ারম্যান লতিফুর রহমানসহ অন্যরা
এসকেএফ এগ্রোভেট ডিভিশনের বার্ষিক সম্মেলন-২০১১ গত শনিবার রাজধানীর একটি কনভেনশন সেন্টারে অনুষ্ঠিত হয়।
কোম্পানির চেয়ারম্যান লতিফুর রহমান সম্মেলনের উদ্বোধন করেন। এতে কোম্পানির প্রধান নির্বাহী কর্মকর্তা সিমীন হোসেন, পরিচালক সাইফুর রহমান, আতিকুর রহমান ও আরশাদ ওয়ালিউর রহমান উপস্থিত ছিলেন।
সম্মেলনে আরও উপস্থিত ছিলেন এসকেএফ এগ্রোভেট ডিভিশনের উপদেষ্টা ইয়ান হফটাইজার, মহাব্যবস্থাপক এ আর সরদার ও জাতীয় বিক্রয় ব্যবস্থাপক মহিদুল ইসলাম চৌধুরী। বিজ্ঞপ্তি।
চট্টগ্রামে ব্রিটিশ হাইকমিশনার
দ্বিপক্ষীয় বাণিজ্য ৪ বছরে শত কোটি পাউন্ডে উন্নীত হবে
আগামী চার বছরে যুক্তরাজ্য ও বাংলাদেশের দ্বিপাক্ষিক বাণিজ্য ১০০ কোটি পাউন্ডে উন্নীত হবে বলে মনে করেন ঢাকায় নিযুক্ত ব্রিটিশ হাইকমিশনার রবার্ট ডব্লিউ গিবসন।
চট্টগ্রাম চেম্বারে ব্যবসায়ী নেতাদের সঙ্গে গতকাল রোববার এক মতবিনিময় সভায় তিনি এ আশাবাদ ব্যক্ত করেন। এ সময় স্থানীয় সাংসদ ও চট্টগ্রাম চেম্বারের সাবেক সভাপতি এম এ লতিফ, বর্তমান সভাপতি মোরশেদ মুরাদ ইব্রাহিম, জ্যেষ্ঠ সহসভাপতি মাহবুবুল আলম, পরিচালক এম এ ছালাম প্রমুখ উপস্থিত ছিলেন।
ব্রিটিশ হাইকমিশনার বলেন, দুই দেশের মধ্যে সম্পর্ক অব্যাহত থাকায় বাণিজ্যিক লেনদেন বাড়ছে। সে অনুযায়ী ২০০৫ থেকে ২০১০ সালে দুই দেশের মধ্যে বাণিজ্যিক লেনদেন বেড়েছে প্রায় ৪২ শতাংশ। ফলে যুক্তরাজ্য এখন বাংলাদেশের তৃতীয় বৃহত্তম রপ্তানি বাজার।
এর আগে সকালে ব্রিটিশ হাইকমিশনার বন্দর ভবনে বন্দরের চেয়ারম্যান কমোডর এম আনওয়ারুল ইসলামের সঙ্গে সাক্ষাৎ করেন। এ সময় বন্দরের সদস্য (প্রকৌশল) ক্যাপ্টেন আনওয়ারুল হক চৌধুরী, সদস্য (হারবার ও মেরিন) ক্যাপ্টেন এম শাহজাহান এবং সচিব সৈয়দ ফরহাদ উদ্দিন আহমেদ উপস্থিত ছিলেন।


জীবন বিমা কোম্পানিগুলোকে সমরূপ ওয়েবসাইট তৈরি করতে হবে
জীবন বিমা কোম্পানিগুলোকে নিজেদের জন্য সমরূপ (ইউনিফর্ম) ওয়েবসাইট তৈরি করতে বলেছে বিমা উন্নয়ন ও নিয়ন্ত্রণ কর্তৃপক্ষ (আইডিআরএ)। বর্তমানের ওয়েবসাইটগুলোয় কোম্পানির প্রয়োজনীয় তথ্য খুঁজে পাওয়া যায় না বলে সংস্থাটি এ তাগিদ দিয়েছে।
আইডিআরএ ছাড়া কোম্পানিগুলোকে উচ্চমানসম্পন্ন সমরূপ (ইউনিফর্ম) সফটওয়্যার তৈরি করতেও নির্দেশ দিয়েছে। তবে নিজেরা তৈরি করতে না পারলে অন্য দেশ থেকে তা সংগ্রহ করতে পারবে কোম্পানিগুলো।
উল্লেখ্য, সমরূপ ওয়েবসাইট বলতে ওয়েবসাইটের ধরন ও তথ্যবিন্যাসের প্রকৃতি একই রকম বোঝানো হয়েছে।
এ ছাড়া সংস্থাটি কমিশন ও কমিশনভিত্তিক জনবলের স্তরের অভিন্ন পদবি নির্ধারণ ও অ্যাকচুয়ারিয়াল স্টুডেন্ট কর্মসূচির নীতিমালা তৈরি করারও তাগিদ দিয়েছে।
এ বিষয়ে ১২ জানুয়ারি জারি করা প্রজ্ঞাপন বাস্তবায়ন করতে ২৫ জানুয়ারি আইডিআরএ কার্যালয়ে একটি মতবিনিময় সভা অনুষ্ঠিত হয়।
সভায় সর্বসম্মতিতে ওই প্রজ্ঞাপন বাস্তবায়ন করতে প্রগ্রেসিভ লাইফ ইনস্যুরেন্স কোম্পানির ব্যবস্থাপনা পরিচালক (এমডি) এম এ করিমকে আহ্বায়ক করে একটি কমিটি গঠন করা হয়েছে।
কমিটির অন্য সদস্যরা হলেন: জীবন বিমা করপোরেশনের ব্যবস্থাপনা পরিচালক পরীক্ষিৎ দত্ত, পপুলার লাইফ ইনস্যুরেন্সের এমডি বিএম ইউসুফ আলী, সন্ধানী লাইফ ইনস্যুরেন্সের এমডি আহসানুল ইসলাম, ন্যাশনাল লাইফ ইনস্যুরেন্সের অতিরিক্ত এমডি জামাল আবদুল নাসের এবং মেটলাইফ আলিকোর রিজিউনাল সিনিয়র ভাইস প্রেসিডেন্ট নূরুল ইসলাম।
কমিটি আজ সোমবারের মধ্যে অভিন্ন পদবি নির্ধারণবিষয়ক প্রতিবেদন দাখিল করবে আইডিআরএর কাছে।
এ ছাড়া কমিটিকে অ্যাকচুয়ারিয়াল নীতিমালাবিষয়ক প্রতিবেদন আগামী ২৯ ফেব্রুয়ারি, ওয়েবসাইট ১৫ মার্চ ও উচ্চমানসম্পন্ন সমরূপ সফটওয়্যার তৈরির প্রতিবেদন ৩০ মার্চের মধ্যে আইডিআরএর কাছে দাখিল করতে হবে।
জানা গেছে, জীবন বিমা কোম্পানিগুলোতে বর্তমান প্রতিনিধিদের পাঁচ থেকে ১০টি করে স্তর রয়েছে। তা দুই থেকে তিন স্তরে রাখার কথা বলা হয়েছে।
এ ছাড়া জীবন বিমা কোম্পানিগুলোতে এখন থেকে অ্যাকচুয়ারিয়াল বিভাগ থাকা বাধ্যতামূলক করা হয়েছে। এ বিভাগের দায়িত্ব দিতে হবে অ্যাকচুয়ারিয়াল কাজে ধারণাসম্পন্ন ছাত্রছাত্রীদের। তাঁদের অন্তত অ্যাকচুয়ারিয়াল বিজ্ঞানের একটি অংশ (পার্ট) সম্পন্ন করা থাকতে হবে।
সূত্র জানায়, আইডিআরএর উদ্যোগকে সুচারুভাবে সম্পন্ন করতে আজ সোমবার কমিটির সদস্যদের সঙ্গে একটি বৈঠকে বসছে সংস্থাটি।
বর্তমানে একেক জীবন বিমা কোম্পানির ওয়েবসাইট একেক রকম হওয়ায় কোনো গ্রাহক ঠিকমতো তথ্য খুঁজে পান না। অনেক কোম্পানির তথ্যও ঠিক থাকে না। এ নিয়ে অনেক অভিযোগ আসে আইডিআরএর কাছে।
যোগাযোগ করলে আইডিআরএর চেয়ারম্যান এম শেফাক আহমেদ প্রথম আলোকে বলেন, প্রতিনিধি স্তর মেটলাইফ আলিকোর মতো করার চিন্তা রয়েছে। উদাহরণ দিয়ে তিনি বলেন, স্তর হতে পারে তিনটি: এজেন্সি ম্যানেজার, ইউনিট ম্যানেজার ও এজেন্ট।
ওয়েবসাইট বিষয়ে শেফাক আহমেদ বলেন, ‘উচ্চমানসম্পন্ন ওয়েবসাইট না থাকায় অনেক কোম্পানির কাছে তথ্য চেয়েও পাওয়া যাচ্ছে না। তা ছাড়া ভালো সফটওয়্যার জাল-জালিয়াতি রোধে সহায়ক হবে।’
কর্মক্ষেত্রে নারীদের অংশগ্রহণে বড় ধরনের অগ্রগতি
কর্মসংস্থান বাড়লেও বেকারত্ব কমেনি
গত কয়েক বছরে দেশে কর্মসংস্থান বাড়লেও বেকার মানুষের সংখ্যাও বেড়েছে। ফলে বেকারত্বের হার বেড়েছে। ২০০৬ থেকে ২০১০ সাল পর্যন্ত দেশে ৬৭ লাখ মানুষের কর্মসংস্থান হয়েছে।
কিন্তু এ সময়ের শেষে, অর্থাৎ ২০১০ সালে দেশে বেকারত্বের হার বেড়ে সাড়ে ৪ শতাংশে উন্নীত হয়েছে। ২০০৬ সালে এ হার ছিল ৪ দশমিক ৩০ শতাংশ।
তবে এই সময়কালে কর্মক্ষেত্রে পুরুষের চেয়ে নারীর অংশগ্রহণের হারটিও বেড়েছে। অর্থাৎ শ্রমশক্তিতে নিয়োজিত নারীদের মধ্যে বেকারত্ব কিছুটা কমেছে।
বাংলাদেশ পরিসংখ্যান ব্যুরো পরিচালিত ২০১০ সালের শ্রমশক্তি সমীক্ষার প্রাথমিক ফলাফলে এমন চিত্র উঠে এসেছে। শিগগিরই সমীক্ষাটি আনুষ্ঠানিকভাবে প্রকাশ করা হবে।
শ্রমশক্তি সমীক্ষা ২০০৫-০৬ অনুযায়ী, সে সময় দেশে বেকার লোকের সংখ্যা ছিল ২১ লাখ। আর ২০১০ সালের সমীক্ষায় তা বেড়ে দাঁড়িয়েছে ২৬ লাখে। অর্থাৎ আলোচ্য সময়ে নতুনভাবে পাঁচ লাখ মানুষ বেকার হয়েছে।
তবে এই সময়কালে নারী বেকারত্বের হার ৭ শতাংশ থেকে নেমে এসেছে ৫ দশমিক ৮০ শতাংশে। আর পুরুষদের মধ্যে বেকারত্বের হার ৩ দশমিক ৪০ শতাংশ থেকে বেড়ে হয়েছে ৪ দশমিক ১০ শতাংশ।
২০১০ সাল পর্যন্ত বিভিন্নভাবে কাজের মধ্যে রয়েছে বা কর্মরত আছে পাঁচ কোটি ৪১ লাখ লোক। আর ২০০৬ সাল পর্যন্ত এই সংখ্যা ছিল চার কোটি ৭৪ লাখ। পাঁচ বছরে নতুন কর্মসংস্থান হয়েছে ৬৭ লাখ। তবে অর্থনৈতিকভাবে সক্রিয় আছে, এমন লোকের সংখ্যা ২০১০ সাল নাগাদ পাঁচ কোটি ৬৭ লাখ।
দেশের শ্রমশক্তির ক্ষেত্রে ইতিবাচক একটি অগ্রগতি হলো কর্মক্ষেত্রে নারীর অংশগ্রহণ বৃদ্ধি। ২০০৬ সাল পর্যন্ত কর্মরত নারী ছিলেন এক কোটি ১৩ লাখ। ২০১০ সালে এসে তা বেড়ে দাঁড়িয়েছে এক কোটি ৬২ লাখ। চার বছরের ব্যবধানে প্রায় অর্ধকোটি নারী কর্মক্ষেত্রে প্রবেশ করেছেন।
তবে সে তুলনায় পুরুষের কর্মক্ষেত্রে প্রবেশের হার বেশ কম। ২০১০ সাল পর্যন্ত প্রায় তিন কোটি ৭৯ লাখ পুরুষ কর্মক্ষেত্রে রয়েছেন। ২০০৬ সাল পর্যন্ত তিন কোটি ৬০ লাখ পুরুষ কর্মক্ষেত্রে ছিলেন। চার বছরে মাত্র ১৮ লাখ পুরুষ নতুন করে কর্মক্ষেত্রে প্রবেশ করেছেন।
যোগাযোগ করা হলে পরিসংখ্যান বিভাগের সচিব রীতি ইব্রাহীম প্রথম আলোকে বলেন, ‘সমীক্ষাটি চূড়ান্ত করা হয়েছে। এরই মধ্যে তা প্রকাশের ব্যবস্থা নেওয়া হয়েছে।’ তিনি আরও বলেন, গত কয়েক বছরে অর্থনৈতিক কর্মকাণ্ড বাড়ায় নতুন কর্মসংস্থান হয়েছে। তবে বেকারত্বের হারও বেড়েছে।
শ্রমশক্তির বিভাজন
শ্রমশক্তি সমীক্ষার সময় স্বনিয়োজিত কর্মী, চাকরিদাতা, চাকরিজীবী, মজুরিবিহীন গৃহকর্মী, দিনমজুর প্রভৃতি শ্রেণীতে ভাগ করা হয়েছে।
এতে দেখা যায়, ২০১০ সাল নাগাদ দেশে দুই কোটি ২০ লাখ স্বনিয়োজিত কর্মী রয়েছেন। অর্থাৎ এঁরা নিজেরাই নিজেদের শ্রমক্ষেত্র তৈরি করেছেন। ২০০৬ সাল পর্যন্ত এমন কর্মীর সংখ্যা ছিল এক কোটি ৯৯ লাখ।
আর দেশের চাকরিদাতা, অর্থাৎ উদ্যোক্তা রয়েছেন এক লাখ, যাঁরা নিজেরা কাজ করার পাশাপাশি কর্মসংস্থান করেছেন। ২০০৬ সালেও এমন উদ্যোক্তার সংখ্যা এক লাখ ছিল। সে হিসেবে নতুন চাকরিদাতা যোগ হয়নি।
আলোচ্য সময়ে ২৮ লাখ ব্যক্তি চাকরি পেয়েছেন। ২০১০ সাল পর্যন্ত সরকারি-বেসরকারি চাকরি করেন, এমন ব্যক্তি রয়েছেন ৯৪ লাখ। ২০০৬ সালে এ সংখ্যা ছিল ৬৬ লাখ।
আর এখন এক কোটি ছয় লাখ দিনমজুরিভিত্তিক শ্রমিক রয়েছেন। ২০০৬ সালে এমন দিনমজুরের সংখ্যা ছিল ৮৬ লাখ। গত চার বছরে ২০ লাখ নতুন দিনমজুর পেশায় এসেছেন।
গৃহস্থালির কর্মকাণ্ড
সমীক্ষা অনুসারে, সারা দেশে এক কোটি ১৮ লাখ নারী-পুরুষ গৃহস্থালির কাজ করেন। এর মধ্যে গ্রামীণ এলাকায় প্রায় ৯৭ লাখ নারী-পুরুষ এমন কাজ করে থাকেন।
শ্রমের মজুরি না দেওয়ায় তাঁদের শ্রমশক্তি হিসেবে বিবেচনা করা যাচ্ছে না। এ দেশের প্রতি পরিবারের নারীরা মজুরি ছাড়াই গৃহস্থালির কাজ করে থাকেন। সামাজিক প্রেক্ষাপটের কারণে তাঁদের শ্রমের মজুরি দেওয়া হয় না। তাঁদের আনুষ্ঠানিক কোনো স্বীকৃতও নেই।
সমীক্ষা অনুযায়ী, এমন কর্মকাণ্ডে প্রায় ৯১ লাখ নারী জড়িত। আর পুরুষ রয়েছেন ২৭ লাখ। যথারীতি গ্রামাঞ্চলে প্রায় বিনা মজুরিতে ৭৪ লাখ নারী গৃহস্থালির কাজ করেন।
এ প্রসঙ্গে পরিসংখ্যান বিভাগের সচিব রীতি ইব্রাহীম বলেন, গৃহস্থালির কাজ করেন, এমন ব্যক্তিকে শ্রমশক্তির বিবেচনায় আনা হয় না।
যুবশক্তি
দেশের কর্মক্ষেত্রে মূল শক্তি হিসেবে কাজ করছে বিশাল তরুণ প্রজন্ম। মোট শ্রমশক্তির প্রায় অর্ধেক হলো ১৫ থেকে ২৯ বছর বয়সী তরুণ প্রজন্ম। কাজের মধ্যে রয়েছেন দুই কোটি নয় লাখ, এমন তরুণ-তরুণী।
২০১০ সাল পর্যন্ত গত চার বছরে নতুন শ্রমশক্তিতে যোগ হয়েছে ৩১ লাখ তরুণ-তরুণী। তবে আশঙ্কার বিষয়, এই বয়সভিত্তিক যুবশক্তিতে পুরুষের অংশগ্রহণ কমেছে। ২০০৬ সাল পর্যন্ত এক কোটি ৩২ লাখ তরুণ শ্রমবাজারে ছিল। ২০১০ সালে এসে শ্রমবাজারে তরুণের সংখ্যা কমে এক কোটি ৩১ লাখে নেমেছে।
তবে তরুণীদের কর্মক্ষেত্রে অংশগ্রহণ বেড়েছে। ২০০৬ সাল পর্যন্ত ৪৬ লাখ তরুণী শ্রমবাজারে ছিল। আর ২০১০ সালে তা বেড়ে দাঁড়িয়েছে ৭৮ লাখ। আলোচ্য সময়ে তরুণীদের কর্মক্ষেত্রে প্রবেশের হার প্রায় ৭০ শতাংশ বেড়েছে।
অন্যদিকে, দেশের মোট জনগোষ্ঠীর প্রায় তিন কোটি ৮৯ লাখ ব্যক্তি এখনো শ্রমশক্তির বাইরে রয়ে গেছেন। আগের সমীক্ষায় দেখা গেছে, এ শ্রমশক্তির বাইরে তিন কোটি ৫১ লাখ ব্যক্তি ছিল।


সাপ্তাহিক পর্যালোচনা
মূল্য-আয় অনুপাত সাড়ে পাঁচ বছরের মধ্যে সর্বনিম্ন
দেশের প্রধান শেয়ারবাজার ঢাকা স্টক এক্সচেঞ্জে (ডিএসই) শেয়ারের গড় মূল্য-আয় অনুপাত (পিই রেশিও) সাড়ে পাঁচ বছরের মধ্যে সর্বনিম্ন পর্যায়ে নেমে এসেছে।
গত সপ্তাহ শেষে ডিএসইতে পিই রেশিওর গড় (ভারিত) দাঁড়িয়েছে ১১ দশমিক ৮১-এ। এর আগে ২০০৬ সালের জুলাই মাস শেষে ডিএসইর এই অনুপাত ছিল ১১ দশমিক ৩৭। ডিএসই সূত্রে এ তথ্য জানা গেছে।
বাজার বিশ্লেষকেরা জানান, যে বাজারের পিই অনুপাত যত কম সেই বাজার বিনিয়োগের জন্য ততটাই উত্তম। একই সঙ্গে তা বিনিয়োগকারীদের জন্য কম ঝুঁকিপূর্ণ। সেই বিবেচনায় দেশের শেয়ারবাজারে বিনিয়োগের খুবই ভালো সময় পার হচ্ছে।
এমতাবস্থায় বাজারে নিয়মিত দরপতনের জন্য বিনিয়োগকারীদের আস্থার সংকট, পুঁজিবাজার সম্পর্কে সম্যক বোঝাপড়ার ঘাটতি ও অযাচিত হস্তক্ষেপকে দায়ী করছেন তাঁরা।
তালিকাভুক্ত কোম্পানিগুলোর শেয়ারপ্রতি আয় (ইপিএস) ও বাজারমূল্য বিবেচনায় পিই অনুপাত নির্ধারণ করা হয়।
যোগাযোগ করা হলে ডিএসইর সভাপতি শাকিল রিজভী প্রথম আলোকে বলেন, ‘আমাদের শেয়ারবাজারের বর্তমান পিই অনুপাত আশপাশের দেশগুলোর চেয়ে অনেক কম। বাজারে যাঁরা নতুন বিনিয়োগে আসবেন তাঁদের জন্য এটি খুবই ভালো খবর। তবে সে ক্ষেত্রে বিনিয়োগকারীদের ট্রেডিং (দৈনিক কেনাবেচার) মানসিকতা পরিহার করে ভালো শেয়ার বাছাই করতে হবে।’
শাকিল রিজভী আরও বলেন, ‘বাজারের গড় পিই অনুপাত ১১ দশমিক ৮১ হলেও এমন অনেক কোম্পানি আছে, যাদের পিই অনুপাত এক অঙ্কের ঘরে রয়েছে, যা গত কয়েক বছরের মধ্যে সর্বনিম্ন।’
ডিএসই সূত্র জানিয়েছে, ২০১০ সালের ফেব্রুয়ারি মাস শেষে ঢাকার বাজারে শেয়ারের মূল্য-আয়ের অনুপাত বেড়ে সর্বোচ্চ ৩১-এ উঠেছিল। আর দুই বছরের ব্যবধানে সেটি এখন ১১ দশমিক ৮১-তে নেমে এসেছে।
এদিকে দেশের শেয়ারবাজার দরপতনের আরেকটি সপ্তাহ পার করল। গত সপ্তাহের পাঁচ কার্যদিবসের মধ্যে চার দিনই বাজারে দরপতন ঘটেছে। এর ফলে সপ্তাহ শেষে প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক নেমে এসেছে সাড়ে চার হাজার পয়েন্টের নিচে। এটি গত প্রায় দুই বছরের মধ্যে সর্বনিম্ন।
শেয়ারবাজারে অপ্রদর্শিত অর্থ বা কালোটাকা বিনিয়োগ নিয়ে জারি হওয়া জাতীয় রাজস্ব বোর্ডের (এনবিআর) নতুন প্রজ্ঞাপন ও সরকারি কর্মকর্তা-কর্মচারীদের বিনিয়োগকে ঘিরে চলতি মাসের মাঝামাঝি শেয়ারবাজারে নতুন করে অস্থিরতা তৈরি হয়। তারই ধারাবাহিকতায় বাজারে টানা দরপতন চলছে। মুদ্রানীতিকে ঘিরেও কিছুটা অস্থিরতা দেখা দেয় ।
তবে ডিএসই সভাপতি শাকিল রিজভী বলেন, ‘ঘোষিত নতুন মুদ্রানীতিতে পুঁজিবাজারের জন্য ইতিবাচক-নেতিবাচক কোনো কিছুই নেই। বরং শেয়ারবাজারকে উৎপাদনশীল খাত হিসেবে বিবেচনায় নেওয়া হয়েছে। সুতরাং নতুন মুদ্রানীতির কারণে বিনিয়োগকারীদের ভীত হওয়ার কোনো কারণ নেই।’
সপ্তাহ শেষে ঢাকার বাজারে দৈনিক গড় লেনদেনের পরিমাণ আড়াই শ কোটি টাকার নিচে নেমে এসেছে। আগের সপ্তাহেও এই পরিমাণ ছিল ৩০০ কোটি টাকায়। সেই হিসেবে এক সপ্তাহের ব্যবধানে ডিএসইতে দৈনিক গড় লেনদেন প্রায় ২০ শতাংশ কমে গেছে।


কর্মক্ষেত্রে নারীদের অংশগ্রহণে বড় ধরনের অগ্রগতি
কর্মসংস্থান বাড়লেও বেকারত্ব কমেনি
গত কয়েক বছরে দেশে কর্মসংস্থান বাড়লেও বেকার মানুষের সংখ্যাও বেড়েছে। ফলে বেকারত্বের হার বেড়েছে। ২০০৬ থেকে ২০১০ সাল পর্যন্ত দেশে ৬৭ লাখ মানুষের কর্মসংস্থান হয়েছে।
কিন্তু এ সময়ের শেষে, অর্থাৎ ২০১০ সালে দেশে বেকারত্বের হার বেড়ে সাড়ে ৪ শতাংশে উন্নীত হয়েছে। ২০০৬ সালে এ হার ছিল ৪ দশমিক ৩০ শতাংশ।
তবে এই সময়কালে কর্মক্ষেত্রে পুরুষের চেয়ে নারীর অংশগ্রহণের হারটিও বেড়েছে। অর্থাৎ শ্রমশক্তিতে নিয়োজিত নারীদের মধ্যে বেকারত্ব কিছুটা কমেছে।
বাংলাদেশ পরিসংখ্যান ব্যুরো পরিচালিত ২০১০ সালের শ্রমশক্তি সমীক্ষার প্রাথমিক ফলাফলে এমন চিত্র উঠে এসেছে। শিগগিরই সমীক্ষাটি আনুষ্ঠানিকভাবে প্রকাশ করা হবে।
শ্রমশক্তি সমীক্ষা ২০০৫-০৬ অনুযায়ী, সে সময় দেশে বেকার লোকের সংখ্যা ছিল ২১ লাখ। আর ২০১০ সালের সমীক্ষায় তা বেড়ে দাঁড়িয়েছে ২৬ লাখে। অর্থাৎ আলোচ্য সময়ে নতুনভাবে পাঁচ লাখ মানুষ বেকার হয়েছে।
তবে এই সময়কালে নারী বেকারত্বের হার ৭ শতাংশ থেকে নেমে এসেছে ৫ দশমিক ৮০ শতাংশে। আর পুরুষদের মধ্যে বেকারত্বের হার ৩ দশমিক ৪০ শতাংশ থেকে বেড়ে হয়েছে ৪ দশমিক ১০ শতাংশ।
২০১০ সাল পর্যন্ত বিভিন্নভাবে কাজের মধ্যে রয়েছে বা কর্মরত আছে পাঁচ কোটি ৪১ লাখ লোক। আর ২০০৬ সাল পর্যন্ত এই সংখ্যা ছিল চার কোটি ৭৪ লাখ। পাঁচ বছরে নতুন কর্মসংস্থান হয়েছে ৬৭ লাখ। তবে অর্থনৈতিকভাবে সক্রিয় আছে, এমন লোকের সংখ্যা ২০১০ সাল নাগাদ পাঁচ কোটি ৬৭ লাখ।
দেশের শ্রমশক্তির ক্ষেত্রে ইতিবাচক একটি অগ্রগতি হলো কর্মক্ষেত্রে নারীর অংশগ্রহণ বৃদ্ধি। ২০০৬ সাল পর্যন্ত কর্মরত নারী ছিলেন এক কোটি ১৩ লাখ। ২০১০ সালে এসে তা বেড়ে দাঁড়িয়েছে এক কোটি ৬২ লাখ। চার বছরের ব্যবধানে প্রায় অর্ধকোটি নারী কর্মক্ষেত্রে প্রবেশ করেছেন।
তবে সে তুলনায় পুরুষের কর্মক্ষেত্রে প্রবেশের হার বেশ কম। ২০১০ সাল পর্যন্ত প্রায় তিন কোটি ৭৯ লাখ পুরুষ কর্মক্ষেত্রে রয়েছেন। ২০০৬ সাল পর্যন্ত তিন কোটি ৬০ লাখ পুরুষ কর্মক্ষেত্রে ছিলেন। চার বছরে মাত্র ১৮ লাখ পুরুষ নতুন করে কর্মক্ষেত্রে প্রবেশ করেছেন।
যোগাযোগ করা হলে পরিসংখ্যান বিভাগের সচিব রীতি ইব্রাহীম প্রথম আলোকে বলেন, ‘সমীক্ষাটি চূড়ান্ত করা হয়েছে। এরই মধ্যে তা প্রকাশের ব্যবস্থা নেওয়া হয়েছে।’ তিনি আরও বলেন, গত কয়েক বছরে অর্থনৈতিক কর্মকাণ্ড বাড়ায় নতুন কর্মসংস্থান হয়েছে। তবে বেকারত্বের হারও বেড়েছে।
শ্রমশক্তির বিভাজন
শ্রমশক্তি সমীক্ষার সময় স্বনিয়োজিত কর্মী, চাকরিদাতা, চাকরিজীবী, মজুরিবিহীন গৃহকর্মী, দিনমজুর প্রভৃতি শ্রেণীতে ভাগ করা হয়েছে।
এতে দেখা যায়, ২০১০ সাল নাগাদ দেশে দুই কোটি ২০ লাখ স্বনিয়োজিত কর্মী রয়েছেন। অর্থাৎ এঁরা নিজেরাই নিজেদের শ্রমক্ষেত্র তৈরি করেছেন। ২০০৬ সাল পর্যন্ত এমন কর্মীর সংখ্যা ছিল এক কোটি ৯৯ লাখ।
আর দেশের চাকরিদাতা, অর্থাৎ উদ্যোক্তা রয়েছেন এক লাখ, যাঁরা নিজেরা কাজ করার পাশাপাশি কর্মসংস্থান করেছেন। ২০০৬ সালেও এমন উদ্যোক্তার সংখ্যা এক লাখ ছিল। সে হিসেবে নতুন চাকরিদাতা যোগ হয়নি।
আলোচ্য সময়ে ২৮ লাখ ব্যক্তি চাকরি পেয়েছেন। ২০১০ সাল পর্যন্ত সরকারি-বেসরকারি চাকরি করেন, এমন ব্যক্তি রয়েছেন ৯৪ লাখ। ২০০৬ সালে এ সংখ্যা ছিল ৬৬ লাখ।
আর এখন এক কোটি ছয় লাখ দিনমজুরিভিত্তিক শ্রমিক রয়েছেন। ২০০৬ সালে এমন দিনমজুরের সংখ্যা ছিল ৮৬ লাখ। গত চার বছরে ২০ লাখ নতুন দিনমজুর পেশায় এসেছেন।
গৃহস্থালির কর্মকাণ্ড
সমীক্ষা অনুসারে, সারা দেশে এক কোটি ১৮ লাখ নারী-পুরুষ গৃহস্থালির কাজ করেন। এর মধ্যে গ্রামীণ এলাকায় প্রায় ৯৭ লাখ নারী-পুরুষ এমন কাজ করে থাকেন।
শ্রমের মজুরি না দেওয়ায় তাঁদের শ্রমশক্তি হিসেবে বিবেচনা করা যাচ্ছে না। এ দেশের প্রতি পরিবারের নারীরা মজুরি ছাড়াই গৃহস্থালির কাজ করে থাকেন। সামাজিক প্রেক্ষাপটের কারণে তাঁদের শ্রমের মজুরি দেওয়া হয় না। তাঁদের আনুষ্ঠানিক কোনো স্বীকৃতও নেই।
সমীক্ষা অনুযায়ী, এমন কর্মকাণ্ডে প্রায় ৯১ লাখ নারী জড়িত। আর পুরুষ রয়েছেন ২৭ লাখ। যথারীতি গ্রামাঞ্চলে প্রায় বিনা মজুরিতে ৭৪ লাখ নারী গৃহস্থালির কাজ করেন।
এ প্রসঙ্গে পরিসংখ্যান বিভাগের সচিব রীতি ইব্রাহীম বলেন, গৃহস্থালির কাজ করেন, এমন ব্যক্তিকে শ্রমশক্তির বিবেচনায় আনা হয় না।
যুবশক্তি
দেশের কর্মক্ষেত্রে মূল শক্তি হিসেবে কাজ করছে বিশাল তরুণ প্রজন্ম। মোট শ্রমশক্তির প্রায় অর্ধেক হলো ১৫ থেকে ২৯ বছর বয়সী তরুণ প্রজন্ম। কাজের মধ্যে রয়েছেন দুই কোটি নয় লাখ, এমন তরুণ-তরুণী।
২০১০ সাল পর্যন্ত গত চার বছরে নতুন শ্রমশক্তিতে যোগ হয়েছে ৩১ লাখ তরুণ-তরুণী। তবে আশঙ্কার বিষয়, এই বয়সভিত্তিক যুবশক্তিতে পুরুষের অংশগ্রহণ কমেছে। ২০০৬ সাল পর্যন্ত এক কোটি ৩২ লাখ তরুণ শ্রমবাজারে ছিল। ২০১০ সালে এসে শ্রমবাজারে তরুণের সংখ্যা কমে এক কোটি ৩১ লাখে নেমেছে।
তবে তরুণীদের কর্মক্ষেত্রে অংশগ্রহণ বেড়েছে। ২০০৬ সাল পর্যন্ত ৪৬ লাখ তরুণী শ্রমবাজারে ছিল। আর ২০১০ সালে তা বেড়ে দাঁড়িয়েছে ৭৮ লাখ। আলোচ্য সময়ে তরুণীদের কর্মক্ষেত্রে প্রবেশের হার প্রায় ৭০ শতাংশ বেড়েছে।
অন্যদিকে, দেশের মোট জনগোষ্ঠীর প্রায় তিন কোটি ৮৯ লাখ ব্যক্তি এখনো শ্রমশক্তির বাইরে রয়ে গেছেন। আগের সমীক্ষায় দেখা গেছে, এ শ্রমশক্তির বাইরে তিন কোটি ৫১ লাখ ব্যক্তি ছিল।
বাজারে কমেছে খোলা সয়াবিন তেলের দাম
ভোজ্যতেল আমদানির ঋণপত্র বেড়েছে
আবুল হাসনাত
ভোজ্যতেল আমদানির জন্য ঋণপত্র (এলসি) খোলার পরিমাণ বেড়েছে। সার্বিকভাবে চলতি অর্থবছরের প্রথম ছয় মাসে আগের বছরের চেয়ে ভোজ্যতেল আমদানির ঋণপত্র খোলার পরিমাণ কম ছিল। তবে ডিসেম্বরে এ অবস্থার পরিবর্তন হয়েছে। আগের বছরের চেয়ে বেশি ঋণপত্র খোলা হয়েছে।
ব্যবসায়ীরা বলে আসছিলেন, ব্যাংকের ঋণের সুদহার বেড়ে যাওয়া ও ডলারের বিনিময় মূল্যের অস্থিতিশীলতায় গত কয়েক মাসে ভোজ্যতেল আমদানি কমে আসে, যদিও আন্তর্জাতিক বাজারে সয়াবিন তেলের দাম ক্রমাগত কমতির দিকে ছিল।
এদিকে দেশের বাজারে খোলা সয়াবিন তেলের দামও কমতে শুরু করেছে। খুচরা বাজারে এখন প্রতি লিটার খোলা সয়াবিন তেল পাওয়া যাচ্ছে ১২০ থেকে ১২২ টাকায়। এক-দেড় মাস ধরে এই তেলের দাম ১২৮ টাকার আশপাশে ওঠানামা করছিল।
আন্তর্জাতিক বাজারে বেশ কয়েক মাস ধরেই সয়াবিন তেলের দাম কমলেও দেশের তেল পরিশোধনকারী ব্যবসায়ীরা ভোজ্যতেল আমদানিতে খুব একটা আগ্রহ দেখাননি। নিত্যপণ্যের বাজারদর পর্যবেক্ষণ করে এমন একটি আন্তর্জাতিক প্রতিষ্ঠান ইনডেক্স মুন্ডি বলছে, সয়াবিন তেলের মাসিক গড় দাম ছিল মে মাসে টনপ্রতি এক হাজার ২৫৫ দশমিক ৬৭ ডলার, জুন মাসে এক হাজার ২৫০ দশমিক ০৬, জুলাই মাসে এক হাজার ২৪২ দশমিক ১০, আগস্ট মাসে এক হাজার ২২৫ দশমিক ২১, সেপ্টেম্বর মাসে এক হাজার ২১৮ দশমিক ৮৬, অক্টোবর মাসে এক হাজার ১২৬ দশমিক ৭৭, নভেম্বর মাসে এক হাজার ১১৮ দশমিক ৩২ ও ডিসেম্বর মাসে এক হাজার ১০৩ দশমিক ০৪ ডলার।
ব্যবসায়ীদের হিসাব অনুযায়ী, দেশে বছরে ১৪ থেকে ১৫ লাখ টন ভোজ্যতেলের চাহিদা রয়েছে। ১৭ জানুয়ারি বাংলাদেশ ব্যাংকের ওয়েবসাইটে দেওয়া ছয়টি নিত্যপণ্যের আমদানির জন্য ঋণপত্র খোলার পরিসংখ্যান থেকে দেখা যায়, জুলাই থেকে ডিসেম্বর পর্যন্ত ছয় লাখ ১৪ হাজার টন অপরিশোধিত ভোজ্যতেল আমদানির জন্য ঋণপত্র খোলা হয়েছে। আগের বছর একই সময়ে ঋণপত্র খোলার পরিমাণ ছিল সাত লাখ ৩৮ হাজার টন।
সামগ্রিকভাবে যদিও ঋণপত্র খোলার পরিমাণ আগের বছরের তুলনায় কমেছে, তবে শুধু ডিসেম্বর মাসের হিসাবে এর পরিমাণ বেড়েছে। বাংলাদেশ ব্যাংকের তথ্যানুযায়ী, চলতি অর্থবছরের প্রথম পাঁচ মাসে (জুলাই থেকে নভেম্বর) ঋণপত্র খোলা হয়েছিল পাঁচ লাখ ৫৭ টন। আগের বছর একই সময়ে ঋণপত্র খোলার পরিমাণ ছিল ছয় লাখ ৯১ হাজার টন।
কিন্তু ডিসেম্বর মাসে এসে ঋণপত্র খোলার পরিমাণ বেড়ে যায়। ডিসেম্বরে ৫৭ হাজার টন তেল আমদানির জন্য ঋণপত্র খোলা হয়, যা আগের বছরের একই সময়ের তুলনায় দশমিক ১২ শতাংশ বেশি।
ঋণপত্র খোলার পরিমাণ কেন বাড়ছে জানতে চাইলে এস আলম গ্রুপের চেয়ারম্যান সাইফুল আলম প্রথম আলোকে বলেন, শীতে সয়াবিন তেলের চাহিদা বেশি থাকে। সে কারণে আমদানির জন্য ঋণপত্রের পরিমাণও বেড়েছে।
সিটি গ্রুপের মহাব্যবস্থাপক বিশ্বজিৎ ঘোষ বলেন, সয়াবিন তেল আমদানির ওপর আগে ১৫ শতাংশ হারে কর ছিল। তা কমিয়ে সরকার ১০ শতাংশ করে। প্রথম দিকে এই করসুবিধার মেয়াদ নির্ধারণ করা হয় ৩১ ডিসেম্বর পর্যন্ত। সরকার এর মেয়াদ বাড়িয়েছে। হয়তো এ কারণেই ঋণপত্র খোলার পরিমাণ বেড়েছে।
কমছে সয়াবিন তেলের দাম: শীত শুরুর পর ডিসেম্বরের প্রথম সপ্তাহে হঠাৎ করে লিটারপ্রতি খোলা সয়াবিন তেলের দাম ১১০-১১২ থেকে বেড়ে দাঁড়ায় ১২৩-১২৫ টাকা। ডিসেম্বরের মাঝামাঝি গিয়ে দাম ওঠে ১২৪-১২৮ টাকায়। বোতলজাত সয়াবিনের দামও বেড়ে যায়। বোতলজাত সয়াবিন তেলের দাম লিটারপ্রতি চার টাকা বাড়ায় তেল পরিশোধনকারী প্রতিষ্ঠানগুলো।
তবে দুই-তিন দিন ধরে ভোজ্যতেলের পাইকারি বাজারে সয়াবিন তেলের দাম কমেছে। এখন খোলা তেল বিক্রি হচ্ছে ১১০-১১২ টাকায়। সপ্তাহ খানেক আগেও পাইকারি বাজারে খোলা সয়াবিন তেলের দাম ছিল ১১৮-১২২ টাকা। এখন মিলগেটে খোলা তেল বিক্রি হচ্ছে ১০৮ টাকায়। এর প্রভাব পড়েছে রাজধানীর খুচরা বাজারেও। খোলা সয়াবিন তেল এখন বিক্রি হচ্ছে ১২০-১২২ টাকায়। তবে বোতলজাত সয়াবিন তেলের দাম কমেনি।


শেষ ছুটির দিনে উপচে পড়া ভিড়
বাণিজ্য মেলার একটি স্টলে পণ্য দেখছেন ক্রেতারা
ঢাকা আন্তর্জাতিক বাণিজ্য মেলা শেষ হতে আর মাত্র তিন দিন বাকি। তাই শেষ মুহূর্তে প্রয়োজনীয় পণ্যটি কিনতে সব বয়সের ক্রেতার পদচারণে মুখর এখন মেলা প্রাঙ্গণ।
গতকাল শনিবার মেলা শেষ হওয়ার আগে শেষ ছুটির দিনে ভিড় ছিল কয়েক গুণ বেশি। প্রচুর লোকসমাগম হওয়ায় মেলার আশপাশের সড়কে গতকাল সারা দিনই যানজট লেগে ছিল। বিজয় সরণি মোড় ও আগারগাঁও মোড়—দুই প্রান্ত থেকে মেলায় আসতে অনেকেরই ঘণ্টা খানেক সময় লেগেছে। এ ছাড়া মেলা প্রাঙ্গণের ঠিক সামনের সড়কেও যানবাহনের দীর্ঘ জট লক্ষ করা গেছে।
‘আজ মেলায় কত দর্শনার্থী এসেছেন’—এমন প্রশ্নের উত্তরে বাণিজ্য মেলা আয়োজক কমিটির সদস্যসচিব সৈয়দ বেলাল হোসেন গতকাল বিকেলে প্রথম আলোকে বলেন, ‘অন্যান্য ছুটির দিনের চেয়ে অনেক বেশি ক্রেতা-দর্শনার্থী মেলায় এসেছেন। এখন পর্যন্ত মনে হচ্ছে, এই সংখ্যা প্রায় চার লাখ হবে। তবে আশা করছি, রাতে ভিড় আরও বাড়বে।’
এদিকে, মেলায় অংশ নেওয়া অনেক প্রতিষ্ঠানই মেলা বর্ধিত করার দাবি জানিয়েছেন। তবে মেলার আয়োজক কমিটি সেই সম্ভাবনা নাকচ করে দিয়েছে। কমিটির সদস্যসচিব বিষয়টি নিশ্চিত করে বলেন, ‘মেলার সময় বাড়ানোর কোনো পরিকল্পনা নেই।’
মেলার শেষ মুহূর্তে বিভিন্ন ধরনের ছাড়ের সুবিধা দিয়ে ক্রেতাদের আকৃষ্ট করার চেষ্টা করছে অনেক প্রতিষ্ঠান। অনেকে আবার আগের সঙ্গে নতুন করে ‘বিশেষ ছাড়’ যোগ করেছে। যেমন: মেলায় ব্র্যান্ডবিহীন বিভিন্ন ব্লেজার বিক্রেতা প্রতিষ্ঠান এত দিন এক হাজার ৬০০ থেকে এক হাজার ৮০০ টাকায় ব্লেজার বিক্রি করেছেন। কিন্তু গতকাল প্রায় সব প্রতিষ্ঠানকেই এক হাজার ৫০০ টাকায় ব্লেজার বিক্রি করতে দেখা যায়।
ক্রোকারিজ বিক্রেতা অনেক প্রতিষ্ঠান একটি ওভেন কিনলে ২০টি আকর্ষণীয় পুরস্কার দেওয়ার নোটিশ টাঙিয়ে রেখেছে নিজেদের স্টলে। আগে এসব প্রতিষ্ঠান দিত ১০টি পুরস্কার।
মেলা প্রাঙ্গণ ঘুরে দেখা গেছে, নারী ও তরুণীরাই বেশি কেনাকাটা করছেন। যেসব প্যাভিলিয়ন ও স্টলে ইমিটেশনের গয়না, মেয়েদের পোশাক, কাশ্মীরি শাল ও চাদর, প্রসাধন সামগ্রী, প্লাস্টিকপণ্য, গৃহস্থালির বিভিন্ন সামগ্রী প্রদর্শিত হচ্ছে—সেসব স্টলে ভিড় ছিল বেশ।
ইলেকট্রনিকস পণ্যের স্টলগুলোতেও ক্রেতাদের ব্যাপক ভিড় লক্ষ করা যায়। দেশি-বিদেশি এসব স্টল থেকে ওভেন, টিভি, ফ্রিজসহ নিত্যপ্রয়োজনীয় অনেক জিনিস কিনছেন তাঁরা। ট্রান্সটেক বিভিন্ন মডেলের ফ্রিজে পাঁচ হাজার ৪০০ টাকা পর্যন্ত ছাড় দিচ্ছে। ওয়ালটন মেলা উপলক্ষে সাত শতাংশ মূলছাড়সহ স্ক্র্যাচ কার্ডের মাধ্যমে আকর্ষণীয় উপহার দিচ্ছে।
মেলার আয়োজক কমিটি জানায়, ভোক্তা অধিকার সংরক্ষণ অধিদপ্তর শুক্রবার অস্বাস্থ্যকর পরিবেশের অভিযোগে তিনটি খাবারের দোকানকে ১১ হাজার টাকা জরিমানা করেছে। এ ছাড়া বেআইনিভাবে ব্যবসা করার দায়ে ২০ জনকে আটক করা হয়। গতকালও একইভাবে ভেজালবিরোধী অভিযান চলে।
রাজধানীর শেরেবাংলা নগরে বাণিজ্য মন্ত্রণালয় ও ইপিবি যৌথভাবে মাসব্যাপী ১৭তম বাণিজ্য মেলার আয়োজন করেছে। মঙ্গলবার মেলার শেষ দিন।


এ সপ্তাহের সাক্ষাৎকার
বেকারত্বের চাপ মোকাবিলায় শিল্প খাতের প্রবৃদ্ধি অপরিহার্য
জাতীয় ও বৈশ্বিক কর্মসংস্থান নিয়ে প্রথম আলোর সঙ্গে কথা বলেছেন বাংলাদেশ এমপ্লয়ার্স ফেডারেশনের সভাপতি ফজলুল হক
প্রথম আলো: বাংলাদেশে বেকারত্ব বাড়ছে। এই চাপ মোকাবিলায় বেসরকারি খাতের করণীয় কী?
ফজলুল হক: বেকারত্ব মোকাবিলায় বেসরকারি খাতের যে একটি সর্বাত্মক পরিকল্পনা রয়েছে, তা বলা যাবে না। তবে শিল্প-ব্যবসার উন্নয়ন ও সম্প্রসারণের মাধ্যমে বেসরকারি খাত কর্মসংস্থান সৃষ্টিতে তথা বেকারত্ব মোকাবিলায় ভূমিকা রাখছে। যখন ব্যবসা-বাণিজ্যের প্রসার ঘটে, যখন শিল্পকারখানা তৈরি হয়, তখন শ্রমিকের প্রয়োজন হয়, মানবসম্পদের প্রয়োজন হয়। আর সেই প্রয়োজন মেটানোর মাধ্যমে কাজের সুযোগ তৈরি হয়। বাংলাদেশে এখন বেসরকারি খাতই কিন্তু কর্মসংস্থানে বড় ভূমিকা রাখছে। ভবিষ্যতে তা আরও বাড়বে।
প্রথম আলো: সরকারি পরিসংখ্যান অনুসারে, গত তিন বছরে দেশে বেকারের সংখ্যা অন্তত পাঁচ লাখ বেড়েছে। তাহলে কি বেসরকারি খাত কাজ দিতে পারছে না?
ফজলুল হক: আসলে বেসরকারি খাত বহু ক্ষেত্রেই তাদের চাহিদা ও প্রয়োজন অনুসারে শ্রমশক্তি পাচ্ছে না। আজকে আমরা যখন বিশ্বায়নের যুগে সারা দুনিয়ার সঙ্গে তাল রেখে ব্যবসা-বাণিজ্য করছি, তখন শ্রমশক্তির গুণগত মানটা খুব গুরুত্বপূর্ণ হয়ে উঠেছে। এ জন্য দক্ষ ও কুশলী হতে হবে। আমাদের এখানে এই জায়গাটিতে বড় ধরনের ঘাটতি দেখা দিয়েছে। এটা ঠিক যে, কাজ করে অভিজ্ঞতা ও কর্ম-প্রশিক্ষণের মাধ্যমে দক্ষতা-কুশলতা বাড়ে। কিন্তু একটা ভালো ভিত্তি ছাড়া শুরু করলে বেশি দূর অগ্রসর হওয়া কঠিন। বিশেষ করে কারিগরি জ্ঞান ও কুশলতার অভাব প্রকট।
প্রথম আলো: এটা কেন হচ্ছে? আর এ থেকে উত্তরণেরই বা উপায় কী?
ফজলুল হক: এর মূলে রয়েছে আমাদের শিক্ষাব্যবস্থায় গলদ। অনেক ক্ষেত্রেই পাঠ্যক্রমগুলো যুগোপযোগী নয়। শিক্ষার্থীরা মানসম্পন্ন শিক্ষা পাচ্ছে না। উচ্চশিক্ষার ক্ষেত্রে গুণমানে ভালো—এমন প্রতিষ্ঠানের সংখ্যা সীমিত। আর তাই বিশ্ববিদ্যালয়ের বা উচ্চশিক্ষার ডিগ্রি নিয়ে হাজার হাজার ছেলেমেয়ে কাজ পায় না। কারিগরি শিক্ষার অবস্থা আরও খারাপ। কারিগরি ও বৃত্তিমূলক শিক্ষাপ্রতিষ্ঠানগুলো এখনো প্রায় পুরোটাই সরকারিভাবে পরিচালিত। তবে মান উন্নয়নের দিকে নজর খুব কম। এ অবস্থায় আমাদের শিক্ষাব্যবস্থাকে উৎপাদনমুখী করা ছাড়া বিকল্প নেই। সরকারকে এই কাজটি দ্রুত করতে হবে। বেসরকারি খাত এ জন্য সহযোগিতা দেবে। আসলে সরকারি-বেসরকারি যৌথ প্রচেষ্টাতেই কাজ করতে হবে।
প্রথম আলো: ডিসেন্ট ওয়ার্ক বা শোভন কাজের বিষয়ে আন্তর্জাতিক শ্রম সংস্থা (আইএলও) অনেক দিন ধরেই বলে আসছে। নিয়োগদাতা হিসেবে আপনারা এ বিষয়ে কতটা সচেষ্ট ও সচেতন?
ফজলুল হক: ডিসেন্ট ওয়ার্কের মূল বিষয়টি হলো একটি সুস্থ ও সুুষ্ঠু কাজের পরিবেশ নিশ্চিত করা। বাংলাদেশে আমরা এ বিষয়ে আন্তর্জাতিক শ্রম সংস্থার (আইএলও) সঙ্গে কাজ করছি। বিভিন্ন খাতে সচেতনতা তৈরির চেষ্টা করা হচ্ছে। কেননা, কাজের পরিবেশ ভালো হলে কাজটাও ভালো হয়, শ্রমিক-কর্মী ভালোভাবে কাজ করতে পারে। এটা গোটা উৎপাদন-প্রক্রিয়ায় ইতিবাচক প্রভাব ফেলে। তবে বাংলাদেশের আর্থসামাজিক বাস্তবতায় শতভাগ ডিসেন্ট ওয়ার্ক প্রত্যাশা করা যায় না। আমরা এ বিষয়ে প্রতিশ্রুতিবদ্ধ। তবে রাতারাতি হবে না।
প্রথম আলো: আইএলও বলেছে, আগামী এক দশকে ৬০ কোটি লোকের কর্মসংস্থান করতে হবে। বৈশ্বিক কর্মসংস্থানের এই চ্যালেঞ্জ আমাদের ওপর কীভাবে প্রভাব ফেলতে পারে?
ফজলুল হক: আসলে বাংলাদেশের জন্যও নতুন কর্মসংস্থান সৃষ্টি একটা বিরাট চ্যালেঞ্জ। ভবিষ্যতে এটা আরও বাড়বে। কেননা, প্রযুক্তিগত বিকাশের প্রভাবে কৃষিতে উৎপাদন বেড়েছে, কর্মসংস্থান সংকুচিত হয়েছে। মানে, কৃষি খাতে কর্মসংস্থান খুব একটা বাড়ার সুযোগ কম। সে ক্ষেত্রে সেবা খাতে কাজের সুযোগ তৈরির চাপ বাড়বে। কিন্তু প্রতিবছর গড়ে ২২ লাখ মানুষের কাজের সুযোগ সৃষ্টির যে চাপ এখন বাংলাদেশে রয়েছে, তা মোকাবিলা করতে হলে শিল্প খাতের প্রবৃদ্ধির দিকেই সবচেয়ে বেশি জোর দিতে হবে। দুর্ভাগ্যজনকভাবে গ্যাস-বিদ্যুৎ, যোগাযোগসহ অবকাঠামোগত সংকট শিল্প খাতের বিকাশে বড় বাধা হয়ে উঠেছে। সরকারের এদিকে নজর দিতে হবে। তা না হলে কর্মহীন মানুষের সংখ্যা বেড়ে সামাজিক অস্থিরতা ও অপরাধপ্রবণতা বেড়ে যাবে, সামাজিক বৈষম্য বেড়ে যাবে।
[সাক্ষাৎকার নিয়েছেন আসজাদুল কিবরিয়া]


সুনামগঞ্জে মাসব্যাপী বাণিজ্য মেলা শুরু
সুনামগঞ্জ শহরের ষোলঘর খেলার মাঠে গতকাল শনিবার থেকে মাসব্যাপী বাণিজ্য মেলা শুরু হয়েছে। মেলাটির আয়োজন করেছে সুনামগঞ্জ চেম্বার অব কমার্স অ্যান্ড ইন্ডাস্ট্রি।
রেলমন্ত্রী সুরঞ্জিত সেনগুপ্ত প্রধান অতিথি হিসেবে এ মেলার উদ্বোধন করেন। চেম্বারের সভাপতি খায়রুল হুদা চপলের সভাপতিত্বে অনুষ্ঠানে আরও বক্তব্য দেন আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজ, সুনামগঞ্জ-৪ আসনের সাংসদ মতিউর রহমান।


সেমিনারে বক্তারা
শেয়ারবাজার ব্যাংক খাতনির্ভর হওয়া উচিত নয়
চট্টগ্রামে বাংলাদেশ অর্থনীতি সমিতির সেমিনারে প্রধান অতিথির বক্তব্য দেন শিল্পমন্ত্রী দিলীপ 
দেশের শেয়ারবাজারকে এককভাবে ব্যাংকিং খাতের ওপর নির্ভরশীল করে তোলার সমালোচনা করেছেন অর্থনীতিবিদেরা। তাঁরা বলেন, একটি আর্থিক খাত এককভাবে আরেকটি আর্থিক খাতের ওপর নির্ভরশীল হতে পারে না। এতে সামগ্রিক অর্থনীতি ঝুঁকির মধ্যে পড়ে যায়।
বাংলাদেশ অর্থনীতি সমিতির চট্টগ্রাম অধ্যায় আয়োজিত এক আঞ্চলিক সেমিনারে বক্তারা এসব কথা বলেন। এতে বলা হয়, ব্যাংকগুলো শেয়ারবাজারে বিনিয়োগের জন্য গণহারে ঋণ দিয়ে গেছে। এ জন্য দেশের শিল্পসহ নানা খাতে বিনিয়োগ কিছুটা হলেও বাধাগ্রস্ত হয়েছে।
চট্টগ্রামের থিয়েটার ইনস্টিটিউট মিলনায়তনে গতকাল শনিবার সেমিনারটি অনুষ্ঠিত হয়। সেমিনারের উদ্বোধনী অধিবেশনে প্রধান অতিথি ছিলেন শিল্পমন্ত্রী দিলীপ বড়ুয়া। এতে সভাপতিত্ব করেন অর্থনীতি সমিতির চট্টগ্রাম অধ্যায়ের সভাপতি জ্যোতিপ্রকাশ দত্ত।
দিলীপ বড়ুয়া বলেন, ‘দেশের অর্থনীতি ভঙ্গুর অবস্থায় পতিত হয়েছে বলে যেভাবে চারদিকে আলোচনা-সমালোচনা হচ্ছে, তা আদৌ ঠিক নয়। উৎপাদনশীল খাতসহ নানা খাতে দক্ষতা অর্জনের মাধ্যমে আমরা অনেক দূর এগিয়েছি।’
ইস্ট ডেল্টা ইউনিভার্সিটির উপাচার্য সিকান্দার খান বলেন, ক্ষুদ্রঋণের মাধ্যমে দেশের অর্থনীতিতে যে অগ্রগতি হয়েছে, তা বিবেচনায় আনা উচিত। কারণ, ক্ষুদ্রঋণের প্রবাহকে এগিয়ে নেওয়ার মাধ্যমে দেশের অর্থনীতিকে আরও এগিয়ে নেওয়া সম্ভব।
দিনব্যাপী এ সেমিনারের দুটি অধিবেশনে আটটি প্রবন্ধ উপস্থাপন হয়। এগুলোর ওপর ইমেরিটাস অধ্যাপক ড. জামাল নজরুল ইসলামসহ অন্যরা আলোচনা করেন।
সেমিনারে ‘বাংলাদেশ ব্যাংক এবং আর্থিক খাতের ব্যবস্থাপনা’ শীর্ষক প্রথম অধিবেশনে চারটি প্রবন্ধ উপস্থাপন করেন যথাক্রমে বাংলাদেশ ব্যাংকের নির্বাহী পরিচালক মো. নওশাদ আলী চৌধুরী, চট্টগ্রাম বিশ্ববিদ্যালয়ের শিক্ষক মো. সাইফুল ইসলাম, ফেনী গার্লস ক্যাডেট কলেজের শিক্ষক মুহাম্মদ জসীম উদ্দিন ও চট্টগ্রাম বিশ্ববিদ্যালয়ের শিক্ষার্থী সানজিদা আক্তার। আলোচনা করেন মো. আলী আশরাফ ও আবুল কালাম আজাদ।
অর্থনীতি সমিতির সাধারণ সম্পাদক তৌফিক আহমদ চৌধূরীর সভাপতিত্বে দ্বিতীয় অধিবেশনে বিশ্বমন্দা এবং বাংলাদেশের বৈদেশিক বাণিজ্য বিষয়ে চারটি প্রবন্ধ উপস্থাপন করেন যথাক্রমে রাজশাহী বিশ্ববিদ্যালয়ের অধ্যাপক মো. আবদুল ওয়াদুদ ও প্রভাষক মো. সেলিম রেজা, ইউনিভার্সিটি অব লন্ডন স্কুল অব ইকোনমিকস অ্যান্ড ফিন্যান্সের শিক্ষার্থী রুম্মান করিম চৌধুরী, প্রিমিয়ার বিশ্ববিদ্যালয়ের ফাতেমা জোহরা এবং চট্টগ্রাম বিশ্ববিদ্যালয়ের মো. ফসিউল আলম।
শেয়ারবাজারের অল্প স্বল্প গল্প
দুই ভাইয়ের গল্প দিয়ে লেখাটা শুরু করি। তারা খুবই গরিব। তাদের মা মুড়ি ভেজে মোয়া বানান, সেই মোয়া বাজারে বিক্রি করে সংসার চালান। একদিন মা অসুস্থ হয়ে পড়লেন, দুই ভাইকে ডেকে হাটে গিয়ে মোয়া বিক্রি করতে বললেন।
তারপর মা বলে দিলেন একটা মোয়া দুই টাকা করে বিক্রি করতে হবে। মা মোয়ার ব্যাগ বড় ভাইয়ের হাতে দিয়ে আরও দুই টাকা দিয়ে বললেন, ‘এটা হলো পথখরচ। রাস্তায় ক্ষুধা লাগলে কিছু কিনে খাস।’
এক ব্যাগ মোয়া নিয়ে রওনা দিল দুই ভাই। পথে লাগল ক্ষুধা। বড় ভাই ছোট ভাইকে বলল, দুই টাকা আছে, এই টাকা অন্যকে দিয়ে কী হবে। তার চেয়ে তোমাকে আমি দেই, তুই আমাকে একটা মোয়া দাও।
ছোট ভাই একটা মোয়া দিল। দুই টাকা এখন ছোট ভাইয়ের কাছে। একটু পর সে বলল, ভাই, আপনাকে আমি দুই টাকা দেই, আমাকে একটা মোয়া দেন। বড় ভাই দিল একটা মোয়া।
তারা হাঁটছে। আবার লাগল ক্ষুধা। এবার বড় ভাই বলল, তোমাকে আমি দুই টাকা দেই, আমাকে একটা মোয়া দাও। ছোট ভাই দিল মোয়া, আর নিল দুই টাকা।
একটু পর, এবার ছোট ভাই বলল, ভাই, আমি এবার দুই টাকা দেই, আমাকে একটা মোয়া দেও। বড় ভাই দুই টাকা নিয়ে ছোটকে একটা মোয়া দিল।
এবার বড় ভাইয়ের পালা। সেই দুই টাকা ছোটটাকে দিয়ে আবার একটা মোয়া নিল।
এ রকম এ রকম করতে করতে দুই ভাই যখন বাজারে পৌঁছাল, তখন মোয়ার ব্যাগ পুরো খালি, আর হাতে কেবল দুই টাকা।
বাংলাদেশের শেয়ারবাজারের বিনিয়োগকারীদের অবস্থা দুই ভাইয়ের মতোই। বলা যায় অবস্থা খারাপও হয়। কেননা, দিন শেষে ওই দুই টাকাও হাতে থাকে না।
শেয়ারবাজারের ভাষায় এই দুই টাকা হলো ফেসভেলু। এর বাংলা হচ্ছে আপাত মূল্য বা অভিহিত মূল্য। আবার আঙ্কিক মূল্যও বলা যায়। কোনো বিক্রেতা যদি একটি দ্রব্যের প্রতি এককের জন্য পাঁচ টাকা দাম নির্ধারণ করে, কিন্তু বাজারের চাহিদার প্রভাবে তার দাম হয় ১০ টাকা, সে ক্ষেত্রে পাঁচ টাকা হবে আপাত বা অভিহিত মূল্য আর ১০ টাকা হবে বাজারমূল্য। শেয়ারবাজারের ক্ষেত্রে অভিহিত মূল্য হচ্ছে যে দামে শেয়ারটি বাজারে ছাড়া হয়েছে, সেই দামটি।
গল্পের দুই ভাই অভিহিত মূল্য ধরে রেখেছে ঠিকই, কিন্তু তাদের পক্ষে সেই দুই টাকা নিয়ে ঘরে ফেরা মুশকিল। কেননা, বাজারে যেতে হলে নিয়মকানুন জেনে ও মেনেই যেতে হয়। না জানলে প্রতি পদে বিপদ। আর বিপদ ঘটানোর জন্য একজন ভাই-ই যথেষ্ট। মনে রাখতে হবে শেয়ারবাজারজুড়ে আছে এ রকম অনেক ভাই। ভাই বলাটাই কিন্তু ভালো। সেই গল্পটা জানেন তো? বন্ধু বেছে নেওয়া যায়, কিন্তু ভাই অনিবার্য। সুতরাং একবার যদি আপনি শেয়ারবাজারে ঢুকে পড়েন, তাহলে অনিবার্য এ রকম ভাই অনেক পাবেন। আর যদি আপনি বুদ্ধিমান হন, নিয়মকানুন জেনে আসেন, তাহলে বেছে নেওয়ার সুযোগ অনেক পাবেন। তাতে লাভবানও হবেন।
বলছিলাম অভিহিত মূল্য নিয়ে। অবশ্য এটা নিয়ে শেখানোর কিছু নেই। অভিহিত মূল্য কাকে বলে সবাই জানেন। এটা তো সবাই জানি। কারণ, এখন তো ক্ষুদ্র বিনিয়োগকারীরা প্রতিদিনই ক্যালকুলেটর নিয়ে হিসাব কষে দেখেন অভিহিত মূল্য কত কমল।
অভিহিত মূল্য কেবল যাঁরা প্রাইমারি শেয়ার কিনেছেন তাঁদের জন্য প্রযোজ্য। যাঁরা সেকেন্ডারি বাজার থেকে শেয়ার কেনেন, তাঁদের হিসাব আলাদা। যে যেভাবেই বিনিয়োগ করুন না কেন, বাজারের কিছু মৌলিক দিক অবশ্যই জানতে হবে। আর এই লেখার উদ্দেশ্য সেটাই। লেখা চলবে প্রতি সপ্তাহে।


স্কপের সভায় ঘোষণা
মজুরি নিয়ে মন্ত্রিসভার সিদ্ধান্ত শ্রমিকেরা মানবেন না
রাষ্ট্রায়ত্ত খাতের শ্রমিকদের মজুরি-সম্পর্কিত মন্ত্রিসভার সিদ্ধান্ত শ্রমিকেরা মানবেন না বলে জানিয়েছেন শ্রমিক-কর্মচারী ঐক্য পরিষদ (স্কপ)। গতকাল মঙ্গলবার রাজধানীর তোপখানা রোডে সংগঠনের অস্থায়ী কার্যালয়ে সভা শেষে এক সংবাদ বিজ্ঞপ্তিতে এ কথা জানানো হয়।
বিজ্ঞপ্তিতে বলা হয়, ট্রেড ইউনিয়ন কংগ্রেসের (টিইউসি) সভাপতি শহীদুল্লাহ চৌধুরী সভায় সভাপতিত্ব করেন। সভায় বক্তারা বলেন, জাতীয় মজুরি ও উৎপাদনশীলতা কমিশনের সুপারিশকে অগ্রাহ্য করে অর্থ মন্ত্রণালয়ের কারসাজিতে মন্ত্রিসভায় যে সিদ্ধান্ত নেওয়া হয়েছে, তা মেনে নিলে শ্রমিকেরা তাঁদের প্রাপ্য মজুরি থেকে বঞ্চিত হবে। বিক্ষুব্ধ শ্রমিকদের কারণে শিল্প-কারখানা প্রতিষ্ঠানে একটি বিশৃঙ্খল অবস্থার সৃষ্টি হবে। সভায় উপস্থিত ছিলেন রায় রমেশ চন্দ্র, জাফরুল হাসান, শফিউদ্দিন আহমেদ প্রমুখ। বিজ্ঞপ্তি।
সিঙ্গার বাংলাদেশ লিমিটেডের সেলস কনফারেন্স অনুষ্ঠিত
সিঙ্গার বাংলাদেশ লিমিটেডের দুই দিনব্যাপী বার্ষিক খুচরা বিক্রয় সম্মেলন (রিটেইল সেলস কনফারেন্স) গত শুক্র ও শনিবার রাজধানীর একটি হোটেলে অনুষ্ঠিত হয়েছে।
সিঙ্গার বাংলাদেশের ব্যবস্থাপনা পরিচালক ও প্রধান নির্বাহী এবং সিঙ্গার এশিয়া লিমিটেডের ভাইস প্রেসিডেন্ট এ এম হামিম রাহমাতউল্লাহ সম্মেলনের উদ্বোধন করেন।
রাহমাতউল্লাহ বলেন, ২০১১ সালে সিঙ্গার বাংলাদেশ তার ব্যবসায়িক লক্ষ্য অর্জনে সক্ষম হয়েছে। তিনি ২০১২ সালের ব্যবসায়িক লক্ষ্য অর্জনে ব্যবসায়িক কৌশল নির্ধারণ ও বিভিন্ন দিকনির্দেশনা দেন।
সিঙ্গার এশিয়ার প্রেসিডেন্ট ও প্রধান নির্বাহী গ্যাভিন জে. ওয়াকার, ভাইস প্রেসিডেন্ট (হেড অব ক্রেডিট) জেলমার্ট জোলক্যানাও, সিঙ্গার বোর্ডের সদস্য, সিঙ্গার বাংলাদেশের ব্যবস্থাপনা কমিটির সদস্যসহ ৫৫০ জন কর্মকর্তা সম্মেলনে যোগ দেন।
সম্মেলনে সিলেট সিঙ্গার প্লাস শপের ব্যবস্থাপক শুভাশীষ ব্যার্নাজি হেভিওয়েট ক্যাটাগরিতে ‘ম্যান অব দ্য ইয়ার ২০১১’ ও চট্টগ্রাম সিঙ্গার প্লাস শপের ব্যবস্থাপক রমেন ভট্টাচার্য লাইটওয়েট ক্যাটাগরিতে ‘ম্যান অব দ্য ইয়ার ২০১১’ হন। বিজ্ঞপ্তি।
টানা ছয়বার সর্বোচ্চ ক্রেডিট রেটিং পেয়েছে ডিবিএইচ
ডেল্টা ব্র্যাক হাউজিং ফাইন্যান্স করপোরেশন (ডিবিএইচ) টানা ষষ্ঠবারের মতো সর্বোচ্চ ক্রেডিট রেটিং ‘ট্রিপল এ’ (এএএ) লাভ করেছে। দেশের আর্থিক প্রতিষ্ঠানগুলোর মধ্যে কেবল এটিই টানা ছয়বার এ স্বীকৃতি পেল।
গত রোববার রাজধানীতে এক অনাড়ম্বর অনুষ্ঠানের মাধ্যমে ক্রেডিট রেটিং এজেন্সি অব বাংলাদেশের (ক্র্যাব) ব্যবস্থাপনা পরিচালক হামিদুল হক ডিবিএইচের ব্যবস্থাপনা পরিচালক ও প্রধান নির্বাহী কিউ এম শরীফুল আলার কাছে ‘ক্রেডিট রেটিং রিপোর্ট’ হস্তান্তর করেন। এ সময় ডিবিএইচ ও ক্র্যাবের শীর্ষস্থানীয় কর্মকর্তারা উপস্থিত ছিলেন।
ক্র্যাবের অর্থনৈতিক বিশ্লেষকেরা প্রতিষ্ঠানটির আর্থিক প্রতিবেদন এবং অন্যান্য তথ্যের গুণগত ও পরিমাণগত বিশ্লেষণের ভিত্তিতে এ ক্রেডিট রেটিং প্রণয়ন করেন। পরে অর্থনীতিবিদ, শিক্ষাবিদ, ব্যাংকারসহ বিশিষ্ট ব্যক্তিদের সমন্বয়ে গঠিত স্বাধীন রেটিং কমিটি এ প্রতিবেদনের অনুমোদন দেন। এর মেয়াদ আগামী ৩১ ডিসেম্বর, ২০১২ পর্যন্ত। বিজ্ঞপ্তি।
প্রাইজবন্ডের ড্র অনুষ্ঠিত
ছয় লাখ টাকার প্রথম পুরস্কার পেয়েছে ০৫২১৫৭৩ নম্বর
একশত টাকা মূল্যমানের বাংলাদেশ প্রাইজবন্ডের ৬৬তম ‘ড্র’ গতকাল ৩১ জানুয়ারি মঙ্গলবার অনুষ্ঠিত হয়েছে। ঢাকা বিভাগের অতিরিক্ত বিভাগীয় কমিশনার (রাজস্ব) মো. মোখলেসুর রহমানের সভাপতিত্বে ঢাকা বিভাগীয় কমিশনার অফিসের সম্মেলন কক্ষে এই ড্র অনুষ্ঠিত হয়। এতে ছয় লাখ টাকার প্রথম পুরস্কার প্রাপ্ত নম্বর ০৫২১৫৭৩।
একক সাধারণ পদ্ধতিতে (অর্থাৎ প্রতি সিরিজের জন্য একই নম্বর) এই ড্র পরিচালিত হয় এবং বর্তমানে প্রচলনযোগ্য ১০০ টাকা মূল্যমানের ৩৫টি সিরিজ যথা: কক, কখ, কগ, কঘ, কঙ, কচ, কছ, কজ, কঝ, কঞ, কট, কঠ, কড, কঢ, কথ, কদ, কন, কপ, কফ, কব, কম, কল, কশ, কয, কস, কহ, খক, খখ, খগ, খঘ, খঙ, খচ, খছ, খজ এবং খঝ এই ড্রয়ের আওতাভুক্ত।
প্রাইজবন্ডের এই ড্র’তে ছয় লাখ টাকার প্রথম পুরস্কার প্রাপ্ত নম্বর ০৫২১৫৭৩। তিন লাখ পঁচিশ হাজার টাকার দ্বিতীয় পুরস্কারপ্রাপ্ত নম্বর ০২০৯৩৮৯। প্রতিটি এক লাখ টাকা করে দুটি তৃতীয় পুরস্কারের নম্বর ০২৩০৪৪১ ও ০৮৭১০৮২। প্রতিটি পঞ্চাশ হাজার টাকা করে মোট দুটি চতুর্থ পুরস্কারের নম্বর ০৬৫৩৫৩২ ও ০৬১২০০১। প্রতিটি দশ হাজার টাকা করে মোট ৪০টি পঞ্চম পুরস্কারের নম্বর: ০০৪৫০৮৪, ০২১৩৩৯৬, ০২৮৩৮৫৬, ০৬৪৬৩০৩, ০৮৫৯৭৬৩, ০০৫৫৭২১, ০২১৩৬৭০, ০২৮৬৯২৬, ০৬৫১৮১৯, ০৮৯৭৫২২, ০০৬৮০২০, ০২২৮৮১৯, ০৩৯৮৪৯৩, ০৬৬৯৩২০, ০৯০৯০৯৬, ০০৮০৯৯৮, ০২৫০৪৭৫, ০৪৩১৮৭৭, ০৬৭৭৫৫৩, ০৯৩০৬৬৭, ০০৯৬০৮৪, ০২৬৫৩৯০, ০৪৩২৬৯৪, ০৭২৮৩৮৫, ০৯৪৫৭২১, ০১১১৫৩৩, ০২৭১০৩৩, ০৬২০১১৬, ০৭৪৭৫১২, ০৯৫৫০৬২, ০১১৭৭৮৬, ০২৭১৬৬৮, ০৬৩৬২৭৯, ০৭৭৭৪২১, ০৯৫৬২৩৬, ০১৬৯৬৭২, ০২৭৫৯৭৭, ০৬৪৪৭০৫, ০৮০৩৪৪৩, ০৯৫৭০১১। বিজ্ঞপ্তি।


বঞ্চিত ঠিকাদারদের সংবাদ সম্মেলন
পঞ্চগড়ে পাউবোর ৪০ কোটি টাকার দরপত্রে অনিয়ম?
পঞ্চগড় পানি উন্নয়ন বোর্ডের (পাউবো) ৪০ কোটি টাকার ১৯টি গ্রুপের কাজে অনিয়মের মাধ্যমে ঠিকাদার নিয়োগের অভিযোগ উঠেছে। এসব দরপত্র বাতিলের দাবিতে ঠিকাদারদের একাংশ গতকাল মঙ্গলবার পঞ্চগড় পাউবোর নির্বাহী প্রকৌশলীর কার্যালয়ের সামনে সংবাদ সম্মেলন করেছে।
এ বিষয়ে ২৩ জন ঠিকাদার পাউবোর মহাপরিচালকের কাছে লিখিতভাবে অভিযোগও করেছেন। এ ছাড়া তাঁরা (ঠিকাদার) অভিযোগের এই অনুলিপি সংশ্লিষ্ট দপ্তরে পাঠিয়েছেন। ওই ঠিকাদারদের দাবি, সর্বনিম্ন দরদাতাদের ঠিকাদার নির্বাচন করলে প্রায় আট কোটি টাকা সাশ্রয় হতো।
সংবাদ সম্মেলনে লিখিত বক্তব্যে বলা হয়, পাউবো ৪০ কোটি টাকার ১৯টি গ্রুপে দরপত্র আহ্বান করে। বিভিন্ন জেলার ১৪২ জন ঠিকাদার ১৮ থেকে ২৫ শতাংশ কম দরে দরপত্র দাখিল করেন। দরপত্র দাখিলের পর থেকে নির্বাহী প্রকৌশলী মো. শামসুদ্দোহা ও উপবিভাগীয় প্রকৌশলী মো. আবু রায়হানকে কার্যালয়ে পাওয়া যায়নি। নির্বাচিত ১৯ জন ঠিকাদারের মধ্যে অধিকাংশই বিএনপি-জামায়াত জোট সরকারের ক্ষমতাধর ব্যক্তি এবং হাওয়া ভবনের আশীর্বাদপুষ্ট।
লিখিত বক্তব্যে বলা হয়, তাঁরা (ঠিকাদার) মুঠোফোনে মো. শামসুদ্দোহা ও মো. আবু রায়হানের সঙ্গে যোগাযোগ করেন। তখন শামসুদ্দোহা ও রায়হান বলেন, তাঁরা ঢাকায় আছেন। দরপত্রের বিষয়ে জানতে চাইলে তাঁরা দরপত্রের প্রাক্কলিত দরের ১৫ শতাংশ টাকা নিয়ে ঢাকার পশ্চিম কমলাপুরের একটি আবাসিক হোটেলে দেখা করতে বলেন।
পরে ঠাকুরগাঁওয়ের তত্ত্বাবধায়ক প্রকৌশলীর অফিস ও ওই হোটেলে বসে তাঁদের পছন্দমতো ঠিকাদারদের কাছ থেকে ১২ থেকে ১৫ শতাংশ হারে নগদ টাকা ঘুষ নিয়ে ৫ থেকে ৭ শতাংশ কম দর দেখিয়ে ঠিকাদার নির্বাচন করেন।
ঠিকাদারেরা বলেন, আগামী রোববারের মধ্যে দরপত্র বাতিল করা না হলে বৃহত্তর আন্দোলনের ঘোষণা দেওয়া হবে।
পাউবো সূত্রে জানা গেছে, পঞ্চগড়ের সীমান্ত নদী করতোয়া, মহানন্দা ও নাগর নদীর তীর সংরক্ষণের জন্য ১৯টি গ্রুপে ৪০ কোটি টাকার কাজের দরপত্র আহ্বান করা হয়। গত ২৮ নভেম্বর ছিল দরপত্র দাখিলের শেষ দিন। ১৭২টি শিডিউল বিক্রি হয় এবং ১৪২টি দরপত্র জমা পড়ে।
অভিযোগের জবাবে নির্বাহী প্রকৌশলী মো. শামসুদ্দোহা গতকাল প্রথম আলোকে বলেন, ‘ঠিকাদার নির্বাচনে কোনো অনিয়ম করা হয়নি। নিয়মকানুন মেনে যেসব দরপত্র সঠিক পাওয়া গেছে, তার মধ্যে সর্বনিম্ন দরদাতাকেই নির্বাচিত করা হয়েছে।’
ঘুষ গ্রহণের অভিযোগ অস্বীকার করে মো. শামসুদ্দোহা বলেন, ‘ঠিকাদার নির্বাচনে আমার একক কোনো ক্ষমতা নেই। দরপত্র কমিটি যাচাই-বাছাই করে ঠিকাদার নির্বাচন করে। কমিটির সিদ্ধান্ত অনুযায়ী ঠিকাদারদের কার্যাদেশ দেওয়ার প্রক্রিয়া নেওয়া হয়েছে।’
আশুগঞ্জ সার কারখানা
মজুরি স্কেল বাস্তবায়নের দাবিতে কর্মচারীদের দুই ঘণ্টার কর্মবিরতি
মজুরি কমিশনের প্রস্তাবিত মজুরি স্কেল বাস্তবায়নসহ পাঁচ দফা দাবিতে দুই ঘণ্টা কর্মবিরতি পালন করেছেন ব্রাহ্মণবাড়িয়ার আশুগঞ্জ সার কারখানার শ্রমিক-কর্মচারীরা। গতকাল মঙ্গলবার সকাল নয়টা থেকে বেলা ১১টা পর্যন্ত কারখানার প্রশাসনিক ভবনের সামনে অবস্থান নিয়ে তাঁরা এই কর্মসূচি পালন করেন।
কর্মবিরতি চলাকালে অনুষ্ঠিত সমাবেশে শ্রমিক নেতারা বলেন, নির্দিষ্ট সময়ে সরকার পরিবর্তন হয়। প্রতিটি সরকারের আমলে সবার ভাগ্য কিছু না কিছু পরিবর্তন হয়। শুধু আগের জায়গায় থেকে যান শ্রমিক-কর্মচারীরা। কথা ছিল মজুরি স্কেল বাস্তবায়ন করা হবে। কিন্তু করা হচ্ছে না। মজুরি স্কেলসহ পাঁচ দফা দাবি বাস্তবায়ন করা না হলে তাঁরা আন্দোলন থেকে সরে আসবেন না। প্রয়োজনে আরও কঠিন কর্মসূচি দেওয়া হবে। সমাবেশ থেকে ১ ফেব্রুয়ারি মানববন্ধন ও ১৫ ফেব্রুয়ারি পূর্ণদিবস কর্মবিরতি পালনের ঘোষণা দেওয়া হয়।
আশুগঞ্জ সার কারখানার শ্রমিক-কর্মচারী ইউনিয়নের সভাপতি সোহরাব হোসেনের সভাপতিত্বে সমাবেশে অন্যান্যের মধ্যে বক্তব্য দেন বাংলাদেশ কেমিক্যাল ইন্ডাস্ট্রিজ শ্রমিক-কর্মচারী ফেডারেশনের সহসভাপতি ফরিদ উদ্দিন আহামদ, সিবিএ সাধারণ সম্পাদক ইকবাল হোসেন, সহসভাপতি আবদুল মালেক, সাবেক সহসভাপতি সাইফুদ্দিন ফারুকী, আমিনুল ইসলাম, যুগ্ম সম্পাদক জাহিদ হোসেন সিকদার, এমপ্লিয়েজ ক্লাবের সাধারণ সম্পাদক আছফার উদ্দিন প্রমুখ।
অর্থ আত্মসাৎ মামলা
আত্মসমর্পণের পর কারাগারে জিপিওর সাত কর্মচারী
দুর্নীতির মাধ্যমে প্রায় ছয় কোটি টাকা আত্মসাতের অভিযোগে করা মামলায় ঢাকার কেন্দ্রীয় ডাকঘর জিপিওর সাতজন কর্মচারীর জামিনের আবেদন নাকচ করে তাঁদের কারাগারে পাঠানোর নির্দেশ দিয়েছেন আদালত।
গতকাল মঙ্গলবার ঢাকার মহানগর দায়রা জজ আদালতে আসামিরা আত্মসমর্পণ করে জামিনের আবেদন করেন। শুনানি শেষে মহানগর দায়রা জজ মো. জহুরুল হক তাঁদের জামিনের আবেদন নাকচ করে কারাগারে পাঠানোর নির্দেশ দেন।
আসামিরা হলেন সাবেক অপারেটর মো. মোতালেব হোসেন মোল্লা, মো. ইউসুফ আলী, তাজুল ইসলাম হেলালী, এ কে এম শহিদুল হোসেন, মোতালেব হোসেন, এ কে এম মাহাবুবুর রহমান ও মো. বিলাল হোসেন।
আসামিপক্ষে জামিন আবেদনের শুনানিতে অংশ নেন আইনজীবী সাজওয়ার হোসেন। দুদকের পক্ষে জামিন আবেদনের বিরোধিতা করেন বিশেষ কৌঁসুলি মোশাররফ হোসেন কাজল ও মো. কবির হোসেইন।
আদালত সূত্রে জানা যায়, ভুয়া বিল ভাউচারের মাধ্যমে দুই কোটি ৮৬ লাখ্র ৯১ হাজার ১৯ টাকা আত্মসাতের অভিযোগে ২০০৪ সালের ১৮ আগস্ট ডাকঘর পরিদর্শক আবদুর রশিদ মোল্লা মামলাটি করেন। দুদক তদন্ত করে ভুয়া বিল ভাউচারের মাধ্যমে মোট পাঁচ কোটি ৯১ লাখ ৭৫ হাজার ২২৬ টাকা অর্থ উত্তোলন করার প্রমাণ পান। গত বছরের ১৩ অক্টোবর দুদকের উপসহকারী পরিচালক ফজলুল বারী আসামিদের বিরুদ্ধে অভিযোগপত্র দেন।
ঘেরের দখলে তিতাস, চলছে পোনা ও মা-মাছ নিধন
বাঞ্ছারামপুরে আছাদনগর-শরীফপুর সেতুর পাশে তিতাস এভাবেই ঘেরের দখলে চলে গেছে
ব্রাহ্মণবাড়িয়ার বাঞ্ছারামপুরে তিতাস নদীতে ঘের দিয়ে নির্বিচারে পোনা ও মা-মাছ নিধন করা হচ্ছে। ঘেরের মালিকেরা প্রভাবশালী হওয়ায় এই পোনা নিধন বন্ধ করা যাচ্ছে না বলে সংশ্লিষ্ট ব্যক্তিরা জানিয়েছেন।
মেঘনা নদী থেকে শুরু হয়ে মেঘনা নদীতেই পতিত হওয়া ৪৫ কিলোমিটার দীর্ঘ তিতাস নদীটি একসময় প্রচণ্ড খরস্রোতা ছিল। আছাদনগর গ্রামের ষাটোর্ধ্ব কাদির মিয়া বলেন, ‘ডরে (ভয়ে) ছোডকালে (ছেলে বেলায়) নদীর পানিতে নামতাম না, অনেক খোছ (গভীর) আছিল। আর অহন হাইট্টা নদীর এই পাড় থেইক্কা ওই পাড়ে যাওন যায়। নদীতে আর অহন মাছও নাই। লঞ্চ চলত, বড় বড় গয়না নৌকা চলত।’ কালের বিবর্তনে নদীর নাব্যতা হারিয়ে ক্রমশ মরা নদীতে পরিণত হচ্ছে। আর নাব্যতা হারানোর পেছনে নদী দখল, নদীতে ঘের দেওয়া অন্যতম কারণ।
সরেজমিনে নদীটির প্রায় ২০ কিলোমিটার এলাকা ঘুরে দেখা গেছে, উপজেলার কালিকাপুরের পশ্চিম প্রান্ত (কুমিল্লার হোমনা উপজেলা সদরের শ্রীমদ্দি) থেকে রাধানগর, বুধাইরকান্দি, উজানচর, ঘাগুটিয়া, চন্ডিপুর, পাইকারচর, কমলপুর, সাহেবনগর, আছাদনগর, ছলিমাবাদ, কালাইনগর, বাঞ্ছারামপুর সদর, ভুরভুরিয়া, চরলোহনিয়া, পূর্বহাটি, ফরদাবাদ, গকুলনগর, মধ্যনগর, ডোমরাকান্দি, শরীফপুর, আকানগর অংশে তিতাস নদীতে শুধু ঘের আর ঘের।
এসব ঘেরের মালিক বাঞ্ছারামপুর ও হোমনা উপজেলার লোকজন। এঁরা বেশির ভাগই আওয়ামী লীগ ও বিএনপির কর্মী-সমর্থক। মাছ ধরতে একেবারেই ঘন (চিকন মশারির জাল) জাল ব্যবহার করছেন এসব ঘেরের মালিকেরা। এই ঘন জাল থেকে কোনো (আধা সেন্টিমিটারের কম) পোনা মাছই রেহাই পায় না। ঘেরের মালিকেরা এলাকায় প্রভাবশালী হওয়ায় কোনো ব্যবস্থাই নিতে পারছে না কর্তৃপক্ষ।
হোমনার ঘাগুটিয়া গ্রামের মহনিস মিয়া জানান, ‘দুই-তিন বছর আগে স্যারেরা আইয়া নদীর মইদ্দে খেও (ঘের) দিতে মানা কনরা গেছে। হেই সময় নদীর মইদ্দে লাল নিশান দিয়া দিছিল। কয় দিন পরেই লাল নিশান তুইল্লা ফালাইয়া দিছে খেওয়ের মালিকেরা।’
ঘেরের মালিক আবদুল জলিল বলেন, নদী থেকে মাছ ধরতে হলে ঘন জালের কোনো বিকল্প নেই। এতে বড় থেকে শুরু করে ছোট মাছ সবই পাওয়া যায়।
আরেক ঘেরের মালিক জোগেশ দাস বলেন, ‘ঘের দিতে এখন অনেক টাকা খরচ হয়। খরচ পোষাইতে গিয়া ছোড মাছও ধরন লাগে।’ না প্রকাশে অনিচ্ছুক কয়েকজন জেলে জানান, খেওয়ের (ঘেরের মধ্যে) ভেতরে ছোট-বড় যা মাছ থাকে সবই ধরা হয়।
উপজেলা মৎস্য কর্মকর্তা আবুল কাসেম প্রথম আলোকে বলেন, তিতাস নদীতে ঘের দিয়ে মাছের পোনাসহ মা-মাছ নিধন করা হচ্ছে। এ অবস্থা চলতে থাকলে তিতাস মাছশূন্য হয়ে পড়বে। আর ঘেরের মালিকেরা ক্ষমতাসীন দলের লোক হওয়ায় কয়েকবার ব্যবস্থা নিতে গিয়েও ফিরে আসতে হয়েছে। সব সরকারের আমলেই লোকজন প্রভাব বিস্তার করছে। পলি জমে নদীর নাব্যতা হারানোর পাশাপাশি দুই পাড় দখল করে সংকুচিত করা হয়েছে।


দরপত্রের ওপরই যেন ঝুলে আছে কুষ্টিয়া-হরিপুর সেতু
বছরের পর বছর ঝুলে আছে কুষ্টিয়া-হরিপুরের সংযোগ সেতুর নির্মাণ প্রকল্প। এক বছরে পাঁচবার দরপত্র আহ্বান করা হলেও বরাদ্দের চেয়ে অতিরিক্ত অর্থ চাওয়ায় সরকার কোনো ঠিকাদারকে কাজ দিতে পারছে না বলে জানিয়েছে স্থানীয় সরকার প্রকৌশল অধিদপ্তর—এলজিইডি। এ কারণে তিনটি ইউনিয়নের প্রায় দুই লাখ মানুষের দুর্ভোগ দীর্ঘায়িত হচ্ছে।
সরেজমিনে দেখা গেছে, কুষ্টিয়া শহরের গা ঘেঁষে বয়ে যাওয়া গড়াই নদী সদর উপজেলার বর্ধিষ্ণু হরিপুর গ্রামকে বিভক্ত করেছে। পদ্মা নদীর প্রধান শাখা গড়াইয়ের উত্তরে হরিপুর ও পূর্বদিকে কুমারখালী উপজেলার শিলাইদহ এবং কয়া ইউনিয়নের প্রায় দুই লাখ লোকের বসবাস। স্থানীয় লোকজন গ্রীষ্মকালে পানিশূন্য নদীর মধ্যে বাঁশের চটা দিয়ে প্রায় ৩০০ ফুট লম্বা একটি সাঁকো নির্মাণ করেন। বর্ষায় ইঞ্জিনচালিত নৌকাই তাঁদের ভরসা। এর ওপর দিয়ে সাইকেল, ভ্যান ও মোটরসাইকেলও চলাচল করে।
কুষ্টিয়া এলজিইডি সূত্রে জানা গেছে, ৪০০ মিটার দৈর্ঘ্যের সেতু নির্মাণের জন্য ২০০৪ সালের ৬ এপ্রিল ২০ কোটি টাকা ব্যয়সংবলিত প্রকল্পের প্রস্তাব সংশ্লিষ্ট দপ্তরে পাঠানো হয়। গত বছর এ সেতুর নকশা পরিবর্তন করা হয়। নির্মাণসামগ্রীর দাম বাড়ায় সেতুর ব্যয় ধরা হয় প্রায় ৪৩ কোটি টাকা। গত বছরের ফেব্রুয়ারিতে প্রথম, ১২ জুলাই তৃতীয়, ৮ সেপ্টেম্বর চতুর্থ ও ৩ অক্টোবর পঞ্চমবারের মতো দরপত্র আহ্বান করা হয়, কিন্তু কোনো ঠিকাদারই কাজ পায় না। সর্বশেষ ষষ্ঠবার এ বছরের ১৬ জানুয়ারি দরপত্র আহ্বান করা হয়। সেখানে দুজন ঠিকাদার দরপত্র দাখিল করেন। একজন সর্বনিম্ন ২৩.৮১ শতাংশ বেশি দরে দরপত্র জমা দেন।
স্থানীয় সূত্রে জানা যায়, ২০০২ ও ২০০৩ সালে সাবেক প্রধানমন্ত্রী বেগম খালেদা জিয়া পর পর দুবার কুষ্টিয়ায় সফরে এসে এ সেতু বাস্তবায়নের অঙ্গীকার করেন। গত নির্বাচনের আগে আওয়ামী লীগ একই প্রতিশ্রুতি দিয়েছিল। কুষ্টিয়া জেলা আওয়ামী লীগের সহসভাপতি রবিউল ইসলাম জানান, যেহেতু এ সরকারের আমলে দরপত্রের প্রক্রিয়া চলছে, কাজ শুরু হবে বলে তাঁরা আশা করেন।
সেতু বাস্তবায়ন কমিটির সভাপতি প্রকৌশলী আলিমুজ্জামান প্রথম আলোকে জানান, ২০০৬ সালের ১৪ মে সেতু বাস্তবায়নের দাবিতে হরিপুর সেতু বাস্তবায়ন কমিটির উদ্যোগে কুষ্টিয়া শহরে পাঁচ কিলোমিটার মানববন্ধন করা হয়েছিল। এখন আর এলাকাবাসী কিছুই করবেন না। গত বিএনপির সরকার আশ্বাস দিলেও কোনো কাজ হয়নি। এ সরকারও একই আশ্বাস দিয়েছিল। সরকারের যদি সদিচ্ছা থাকত, তবে যেকোনো দরপত্রেই বাস্তবায়ন করতে পারত।
হরিপুরের বাসিন্দা ফরিদুল ইসলাম জানান, এলাকার প্রসূতিদের হাসপাতালে নিতে খুবই সমস্যা হয়। সেতু হলে খুব কম সময়ে শহরে ব্যবসা-বাণিজ্য করাও সম্ভব। হরিপুর ইউনিয়ন পরিষদের (ইউপি) চেয়ারম্যান মোস্তাক হোসেন বলেন, ‘গত বিএনপির সরকার আমলে ভিত্তিপ্রস্তর স্থাপন করা হয়েছিল। আওয়ামী লীগ সরকারের নির্বাচনী ওয়াদা ছিল। তবে দৃশ্যমান কাজ না দেখা পর্যন্ত কোনো সরকারকেই আর বিশ্বাস করতে পারছি না।’
এলজিইডি কুষ্টিয়ার নির্বাহী প্রকৌশলী গোলাম কবির প্রথম আলোকে জানান, এলজিইডির জনগুরুত্বপূর্ণ ও উপজেলা সড়ক উন্নয়ন প্রকল্পে কুষ্টিয়া-হরিপুরের সংযোগ সেতুটি অন্তর্ভুক্ত করা হয়েছে। অতিরিক্ত দর দাখিল করার কারণে বারবার দরপত্র আহ্বান করা হচ্ছে।
ঢাকার এলজিইডির গুরুত্বপূর্ণ উপজেলা সড়ক উন্নয়ন প্রকেল্পর প্রকল্প পরিচালক আশীষ কুমার পাল মুঠোফোনে প্রথম আলোকে জানান, দুটি প্রতিষ্ঠানের দরপত্র মূল্যায়ন করা হচ্ছে। আগামী সপ্তাহের মধ্যে এটি উপস্থাপন করা হবে। তা ছাড়া নির্মাণসামগ্রীর দাম বাড়ায় প্রতিষ্ঠিত কোনো ঠিকাদার অংশ নিচ্ছে না বলে মন্তব্য করেন তিনি।
মংলা
খালের বাঁধ অপসারণকাজ বন্ধ নেপথ্যে চিংড়িচাষিরা!
বাগেরহাটের মংলা উপজেলার বিভিন্ন খাল থেকে বাঁধ অপসারণ করে সেগুলো উন্মুক্ত করার কাজ বন্ধ রয়েছে। প্রশাসন বলছে, বরাদ্দের অভাবে বাঁধগুলো অপসারণ করা যাচ্ছে না। কিন্তু এলাকাবাসীর অভিযোগ, প্রভাশালী চিংড়িচাষিদের চাপের মুখে এ কাজ বন্ধ রাখা হয়েছে।
উপজেলা পরিষদ সূত্রে জানা যায়, গত বছরের ২৭ ডিসেম্বর উপজেলা আইনশৃঙ্খলা কমিটির সভায় বিভিন্ন খালের বাঁধ অপসারণের সিদ্ধান্ত হয়। এর পর প্রাথমিকভাবে উপজেলার ৬১টি খালের তালিকা থেকে ৩৩টি খাল চলতি মাসের ৪ তারিখের মধ্যে অপসারণের সিদ্ধান্ত হয়। ৩১ ডিসেম্বর মিঠাখালী ইউনিয়নের পুটিমারী খালের বাঁধ অপসারণের মধ্য দিয়ে কাজ শুরু হয়। প্রশাসনের হিসাব অনুযায়ী ২০ জানুয়ারি পর্যন্ত ২৩টি খালের বাঁধ কেটে তা উন্মুক্ত করে দেওয়া হয়েছে। এরপর থেকে বাঁধ অপসারণের কাজ বন্ধ আছে।
এলাকাবাসীর অভিযোগ, প্রশাসন যে ২৩টি খালের বাঁধ অপসারণ করেছে বলে দাবি করছে, সেসব খালের মুখের বাঁধগুলো শুধু অপসারণ করা হয়েছে। তা-ও অনেক ক্ষেত্রে বাঁধ নামমাত্র কেটে দেওয়া হয়েছে। এ ছাড়া খালের ভেতরে অনেক বাঁধ রয়ে গেছে। এলাকার প্রভাবশালীরা খালে চিংড়ি চাষের জন্য এসব বাঁধ দিয়ে রেখেছেন। উপজেলার বিভিন্ন এলাকা ঘুরে দেখা গেছে, হাতেগোনা চার-পাঁচটি খালের বাঁধ অপসারণ করা হয়েছে। বাকি খালগুলোর বাঁধ নামেমাত্র অপসারণ করা হয়েছে। কোনো কোনো বাঁধের আংশিক কাটা হয়েছে। আবার কোনো কোনো খালের শুধু মুখের বাঁধ অপসারণ করা হলেও ভেতরে অসংখ্য বাঁধ রয়ে গেছে। আবার কেটে ফেলা কিছু বাঁধ প্রভাবশালীরা আবার বেঁধে দিয়েছেন। গত বুধবার সরেজমিন দেখা গেছে, প্রশাসনের দাবিকৃত বাঁধ অপসারণ করা ২৩টি খালের বাঁধের মধ্যে বুড়িরডাঙ্গা ইউনিয়নের শিং জোড়া ও বাইনবুনে খালের বাঁধ, মংলা পৌর এলাকার কুমারখালী খাল, ঠাকুরানী খাল, কেওড়াতলা খালের কোনো বাঁধই অপসারণ করা হয়নি।
অভিযোগ উঠেছে, চিংড়িঘেরের একশ্রেণীর মালিক, প্রভাবশালী নেতা ও কতিপয় ইউপি চেয়ারম্যান খালের বাঁধ যাতে অপসারণ করা না হয়, সে জন্য প্রশাসনকে হাত করতে মরিয়া হয়ে উঠেছেন।
বুড়িরডাঙ্গা ইউপির চেয়ারম্যান অনির্বাণ হালদার বলেন, ‘আমার ইউনিয়নের ২৮৮ জন শ্রমিককে প্রকল্পের কাজ বাদ দিয়ে খাল কাটার কাজে ব্যবহার করতে হয়েছে। এতে নির্দিষ্ট প্রকল্পগুলোর কিছু ক্ষতি হয়েছে।’ নাম প্রকাশে অনিচ্ছুক আরও কয়েকজন ইউপি চেয়ারম্যান একই রকম অভিযোগ করেছেন।
মংলা উপজেলা নির্বাহী কর্মকর্তা (ইউএনও) মিজানুর রহমান বলেন, কারও চাপের মুখে নয় বরং অর্থবরাদ্দ না থাকায় খালের বাঁধ কাটা বন্ধ রয়েছে। পর্যায়ক্রমে খালের সব বাঁধ অপসারণ করা হবে। আর বিভিন্ন প্রকল্পের কাজের অধিকাংশ শেষ হয়ে যাওয়ায় সেসব প্রকল্পের শ্রমিকদের এ কাজে লাগানো হয়েছিল।
চট্টগ্রাম বন্দর
ভুয়া ছাড়পত্রে আবার পণ্য খালাসের চেষ্টা, দুজন আটক
ভুয়া কাগজপত্র বানিয়ে চট্টগ্রাম বন্দর থেকে এক কনটেইনার কাপড় কাভার্ড ভ্যানে বোঝাই করে নেওয়ার সময় দুই ব্যক্তিকে হাতেনাতে আটক করেছেন বন্দরের নিরাপত্তা বিভাগের কর্মীরা। গতকাল মঙ্গলবার বিকেলে বন্দরের নিউমুরিং কনটেইনার টার্মিনালের ডেলিভারি কেন্দ্র থেকে তাঁদের আটক করা হয়।
আটক দুই ব্যক্তি হলেন লুৎফর রহমান ও সিকদার মো. আলমগীর হোসেন। তাঁরা সিঅ্যান্ডএফ প্রতিষ্ঠান ফাস্ট এয়ার ইন্টারন্যাশনালের জেটি সরকার হিসেবে নিজেদের পরিচয় দিয়েছেন।
বন্দরের পরিচালক (নিরাপত্তা) লে. কর্নেল মো. কামরুল ইসলাম প্রথম আলোকে বলেন, আটক দুজনের বিরুদ্ধে ফৌজদারি মামলা দায়ের করার প্রক্রিয়া চলছে।
কাস্টম হাউসের সহকারী কমিশনার নাহিদ নওশাদ প্রথম আলোকে বলেন, প্রায় ৫০ লাখ টাকার শুল্ক-কর জমা দেওয়ার ভুয়া কাগজপত্র দিয়ে পণ্য খালাসের চেষ্টা করেছিলেন ওই প্রতিষ্ঠানের কর্মীরা। এসব পণ্য জব্দ করা হয়েছে। এ ব্যাপারে সংশ্লিষ্ট ব্যক্তিদের বিরুদ্ধে ব্যবস্থা নেওয়ার প্রক্রিয়া চলছে।
বন্দর ও কাস্টম হাউস সূত্রে জানা গেছে, বিকেলে ডেলিভারি পয়েন্টে একটি কনটেইনার থেকে কাপড়ের রোল বের করে কাভার্ড ভ্যানে বোঝাই করেন ফাস্ট এয়ার ইন্টারন্যাশনালের কর্মীরা। এ সময় সেখানে দায়িত্বরত নিরাপত্তাকর্মীদের সন্দেহ হলে তাঁরা তাঁদের কাছ থেকে কাগজপত্র নিয়ে শুল্ক কর্মকর্তাদের কাছে তা যাচাইয়ের জন্য তুলে দেন। শুল্ক কর্মকর্তারা এসে এসব কাগজপত্র জাল বলে শনাক্ত করেন। তাৎক্ষণিকভাবে কাভার্ড ভ্যানটিসহ দুজনকে আটক করা হয়।
শুল্ক কর্মকর্তারা জানান, পণ্যের আমদানি চালান (বিল অব এন্ট্রি), শুল্কায়ন নোটিশ ও টাকা জমা দেওয়ার ছাড়পত্র নকল করে পণ্য খালাস করার চেষ্টা করা হচ্ছিল। ঢাকার ফ্লোরেন্স ফেব্রিক্স লিমিটেড এসব পণ্য আমদানি করে। জাল কাগজপত্রে প্রায় পাঁচ হাজার ৩৩০ কেজি ওজনের এসব পণ্যের মূল্য লেখা আছে ৫৩ হাজার ৫৪২ মার্কিন ডলার।
প্রসঙ্গত, গত ১২ জানুয়ারি প্রায় ৬৮ লাখ টাকা শুল্ক-কর জমা দেওয়ার ভুয়া ছাড়পত্রে ১১ কনটেইনার রাসায়নিক পদার্থ খালাস করে নেন আমদানিকারকের প্রতিনিধি সিঅ্যান্ডএফ এজেন্ট। বিষয়টি নিয়ে প্রথম আলোয় প্রতিবেদন প্রকাশিত হয়। এ বিষয়ে এখনো তদন্ত চলছে।
কর্ণফুলী পেপার মিলে এমডির কার্যালয় ঘেরাও
রাঙমাটির কাপ্তাইয়ে অবস্থিত কর্ণফুলী পেপার মিলের (কেপিএম) ব্যবস্থাপনা পরিচালকের (এমডি) কার্যালয় শ্রমিক-কর্মচারীরা গতকাল দুই ঘণ্টা ঘেরাও করে রাখেন।
মজুরি কমিশন বাস্তবায়নের দাবিতে কেপিএমের তিন শ্রমিক সংগঠন যথাক্রমে শ্রমিক-কর্মচারী ইউনিয়ন, এমপ্লয়িজ ইউনিয়ন ও ওয়ার্কার্স ইউনিয়নের যৌথ উদ্যোগে ওই ঘেরাও কর্মসূচি পালন করা হয়। এ সময় কেপিএমের ভারপ্রাপ্ত এমডি মো. সফিকুল ইসলাম তাঁর কার্যালয়ে ছিলেন।
২০০৯ সাল থেকে মজুরি কমিশন বাস্তবায়নের দাবিতে শ্রমিক-কর্মচারীরা দেড় মাস ধরে কেপিএমে আন্দোলন করছেন বলে জানান শ্রমিক নেতা মাকসুদুর রহমান, তৌহিদ আল রহমান, জসিম উদ্দিন, মো. সোলায়মান, মো. মফিজ উদ্দিন।
শ্রমিক নেতা আনিছুর রহমান জানান, আন্দোলনের অংশ হিসেবে আজ বুধবার সকাল আটটা থেকে তিন ঘণ্টা কেপিএমের ১ নম্বর ফটকে মানববন্ধন করা হবে। পরবর্তী সময়ে পূর্ণদিবস কর্মবিরতি পালনসহ বৃহত্তর কর্মসূচির ডাক দেওয়া হবে বলেও তিনি জানান।
মজুরি কমিশনের দাবিতে কেপিএমের দেড় হাজারেরও বেশি শ্রমিক-কর্মচারী গত ২০ ডিসেম্বর থেকে প্রায় প্রতিদিন তিন ঘণ্টা কর্মবিরতি পালনসহ লাগাতার বিভিন্ন আন্দোলন করছেন।
কেপিএমের ভারপ্রাপ্ত এমডি মো. সফিকুল ইসলাম প্রথম আলোকে বলেন, ‘মজুরি কমিশন গঠন সরকারের বিষয়। সরকার মজুরি কমিশন গঠন করলে আমরা তা বাস্তবায়ন করব।’


চড়া সুদে বিনিয়োগ থমকে যাওয়ার আশঙ্কা
এফবিসিসিআইয়ের সভায় অর্থমন্ত্রী আবুল মাল আবদুল মুহিত
দেশ এখন অর্থনৈতিক সংকটের মধ্য দিয়ে যাচ্ছে। ব্যাংক থেকে ঋণ পাওয়া যাচ্ছে না। কিছু ব্যাংক ঋণ দিলেও সুদের হার খুব চড়া। এভাবে চলতে থাকলে দেশে আগামীতে কোনো বিনিয়োগ হবে না। চূড়ান্তভাবে এর প্রভাব পড়বে সরকারের রাজস্ব আয়ে।
দেশের সার্বিক অর্থনৈতিক পরিস্থিতি নিয়ে গতকাল বাংলাদেশ শিল্প ও বণিক সমিতি ফেডারেশন (এফবিসিসিআই) আয়োজিত মতবিনিময় সভায় ব্যবসায়ী মহল থেকে এই অভিমত উঠে এসেছে।
তবে ব্যবসায়ীদের সঙ্গে দ্বিমত প্রকাশ করে অর্থমন্ত্রী আবুল মাল আবদুল মুহিত বলেন যে গণমাধ্যমে অর্থনীতির যে সংকটের কথা বলা হচ্ছে, সেরকম কোনো সংকট নেই। এই সংকট গণমাধ্যম ও সুশীল সমাজ তৈরি করেছে বলে তিনি মন্তব্য করেন।
অর্থমন্ত্রী অবশ্য এ-ও বলেছেন যে দেশের সামষ্টিক অর্থনীতির স্থিতিশীলতার জন্য প্রয়োজনে অর্থনৈতিক প্রবৃদ্ধিকে জলাঞ্জলি দিতেও তিনি রাজি আছেন।
রাজধানীর মতিঝিলে এফবিসিসিআই কার্যালয়ে আয়োজিত এই মতবিনিময় সভায় অর্থমন্ত্রী প্রধান অতিথি হিসেবে উপস্থিত ছিলেন। সঙ্গে ছিলেন অর্থ বিভাগের জ্যেষ্ঠ সচিব মোহাম্মদ তারেক। এতে সভাপতিত্ব করেন এফবিসিসিআইয়ের সভাপতি এ কে আজাদ।
অর্থমন্ত্রীর বক্তব্য: সভার প্রধান অতিথি অর্থমন্ত্রী আবুল মাল আবদুল মুহিত বলেন, বাংলাদেশ সম্ভাবনার দেশ। কিন্তু যদি সামষ্টিক অর্থনীতির স্থিতি না থাকে, তাহলে এই সম্ভাবনা মাটি হয়ে যাবে। এ কারণে সামষ্টিক অর্থনীতির স্থিতির জন্য প্রয়োজনে অর্থনৈতিক প্রবৃদ্ধিকে জলাঞ্জলি দিতেও রাজি আছি।’
অর্থমন্ত্রী বলেন, গত বছর অতি সম্প্রসারণশীল মুদ্রানীতি থাকায় আর্থিক খাতে কিছু ‘বাবল’ সৃষ্টি হয়েছে। বেসরকারি খাতের জন্য ১৭-১৮ শতাংশ ঋণের প্রবৃদ্ধিই যথেষ্ট।
অর্থমন্ত্রী আরও বলেন, এ বছর ১৮ হাজার কোটি টাকা ব্যাংক ঋণ নেওয়ার কথা। ২২ জানুয়ারি সরকারের ব্যাংক ঋণের পরিমাণ ১৫ হাজার ৬০০ কোটি টাকা। তিনি বলেন, ‘আমার যখন আদায় কম হচ্ছে, তখন আমাকে ঋণ নিতে হয়। কিন্তু যখন আদায় বেশি হয়, তখন নিচ্ছি না।’
অর্থমন্ত্রী আরও বলেন, অনেকেই সার্বভৌম ঋণ নেওয়ার বিরোধী। কিন্তু সরকার সার্বভৌম বন্ড ছেড়ে ঋণ নেওয়ার চেষ্টায় আছে।
দেশের অভ্যন্তরীণ চাহিদা এখন খুব ভালো উল্লেখ করে অর্থমন্ত্রী এ জন্য শক্তিশালী নীতিকে কৃতিত্ব দেন। তিনি দাবি করেন, ২০১৫ সালে দেশে প্রথমবারের মতো বিদ্যুতের উদ্বৃত্ত থাকবে।
সরকারি ব্যাংক ও বিমা প্রতিষ্ঠানের পুঁজিবাজারে আসার প্রসঙ্গে অর্থমন্ত্রী ক্ষোভের সঙ্গে বলেন, ‘ব্যাংক ও বিমা প্রতিষ্ঠানগুলো আমাকে বলল, পুঁজিবাজারে আসব। কিন্তু দু-একটি ছাড়া কেউই এল না। প্রধানমন্ত্রীর কাছে তারা যে অঙ্গীকার করেছে, সেটা তাদের পালন করা উচিত।’
অর্থমন্ত্রী অবশ্য মূল্যস্ফীতিকে সবচেয়ে বড় চ্যালেঞ্জ হিসেবে উল্লেখ করেন।
আলোচনা: এ কে আজাদ বলেন, এ বছর রাজস্ব আয়ের লক্ষ্যমাত্রা ঠিক করা হয়েছে ৯২ হাজার কোটি টাকা। কিন্তু তা অর্জিত হবে না। এর মূল কারণ তারল্যসংকট। বাজেটে বলা ছিল, সরকার ব্যাংক থেকে ১৮ হাজার কোটি টাকা ঋণ নেবে। কিন্তু প্রথম পাঁচ মাসেই সরকার নিয়েছে ২১ হাজার কোটি টাকা। তাই ব্যবসায়ীরা বিনিয়োগের জন্য ঋণ পাচ্ছেন না।
এ কে আজাদ বলেন, ব্যাংক থেকে ঋণ নিতে এখন সুদ দিতে হচ্ছে ১৭ থেকে ২১ শতাংশ পর্যন্ত। আবার মুদ্রানীতিতে বেসরকারি খাতের ঋণ প্রবৃদ্ধি ১৬ শতাংশে নামিয়ে আনার কথা বলা হয়েছে।
এভাবে ব্যাংকে তারল্যসংকট ও সুদের হার বেশি থাকলে বেসরকারি উদ্যোক্তারা বিনিয়োগ করবে না উল্লেখ করে এ কে আজাদ বলেন, বিনিয়োগ না হলে সরকারের রাজস্ব আয় হবে না। প্রবৃদ্ধিও হবে না। সরকারকে আবার ঋণ নিতে হবে।
এফবিসিসিআইয়ের জ্যেষ্ঠ সহসভাপতি জসিম উদ্দিন বলেন, ব্যাংকগুলো যে যেভাবে পারছে সেখানে ঋণের সুদের হার বাড়াচ্ছে। তা ছাড়া অনেক ব্যাংকই সময়মতো বিলের টাকা পরিশোধ করে না।
সভায় সাবেক তত্ত্বাবধায়ক সরকারের উপদেষ্টা সৈয়দ মঞ্জুর এলাহী বলেন, ‘দেশের অর্থনৈতিক অবস্থা খুব খারাপ না। আমি জুতা বানাই। উৎপাদিত পণ্যের ৮০ শতাংশ রপ্তানি করি। আর ২০ শতাংশ দেশের চাহিদা থাকে। বিশ্বমন্দা চললেও দেশে চাহিদা বাড়ছে। আমার বিক্রিও বাড়ছে। তাহলে কীভাবে অর্থনীতির অবস্থা খারাপ হয়।’
পল্লী কর্ম-সহায়ক ফাউন্ডেশনের (পিকেএসএফ) চেয়ারম্যান কাজী খলীকুজ্জমান আহমদ বলেন, চলমান ও বর্ধিষ্ণু অর্থনীতিতে টানাপোড়েন দেখা দিতেই পারে। বিশ্বমন্দার কারণে বিদেশি বিনিয়োগ আসছে না, আবার দেশীয় বিনিয়োগও বাড়ছে না। এগুলো আসলেই সমস্যা। তবে অর্থনীতির সবগুলো সূচকেই ভারতের চেয়ে বাংলাদেশের অবস্থা ভালো বলে উল্লেখ করেন তিনি।
এফবিসিসিআইয়ের সভাপতির সঙ্গে দ্বিমত করে জাতীয় রাজস্ব বোর্ডের চেয়ারম্যান নাসির উদ্দিন বলেন, গত ছয় মাসে লক্ষ্যমাত্রার চেয়ে বেশি আয় হয়েছে। আর গোটা অর্থবছরের রাজস্ব আয়ের লক্ষ্যমাত্রা শুধু অর্জনই নয়, অতিক্রমও করতে পারবে।
সেন্টার ফর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান বলেন, ‘এনবিআর বহির্ভূত খাত থেকে ২৫ শতাংশ কর (ট্যাক্স) আদায় হওয়ার কথা। তা হচ্ছে না। জমির ওপর করের প্রবৃদ্ধি ধরা হয়েছে ৩১ শতাংশ। কিন্তু এখন পর্যন্ত হয়েছে মাত্র সাত-আট শতাংশ। এসব জায়গায় হাত দেবে কে?’
জাহাঙ্গীরনগর বিশ্ববিদ্যালয়ের অধ্যাপক আনু মুহাম্মদ বলেন, ‘অনেক সময় সমস্যার ‘‘কুইক’’ (দ্রুত) সমাধান করতে গিয়ে নতুন সমস্যার তৈরি হয়। কুইক রেন্টাল পাওয়ার প্লান্টগুলো সে রকমই।’ তিনি অর্থনৈতিক সংকট মোকাবিলার জন্য আন্তর্জাতিক মুদ্রা তহবিল কিংবা সার্বভৌম বন্ড ছেড়ে ঋণ নেওয়ার বিরোধিতা করে বলেন, এতে সংকট আরও বাড়বে।
মতবিনিময় সভায় অন্যদের মধ্যে পলিসি রিসার্চ ইনস্টিটিউটের চেয়ারম্যান জায়েদি সাত্তার ও নির্বাহী পরিচালক আহসান এইচ মনসুর, এফবিসিসিআইয়ের সহসভাপতি মোস্তফা আজাদ চৌধুরী, বিজিএমইএর সভাপতি শফিউল ইসলাম মহিউদ্দিন, পূবালী ব্যাংকের চেয়ারম্যান হাফিজ আহমেদ মজুমদার, মেট্রো চেম্বারের সহসভাপতি নিহাদ কবির, ঢাকা চেম্বারের সহসভাপতি হায়দার আহমেদ খান প্রমুখ বক্তব্য দেন।


ঢাকার কাপ্তানবাজারে করদাতা শনাক্তকরণ সংখ্যা প্রদান
পুরান ঢাকার কাপ্তান বাজারে গত সোম ও মঙ্গলবার এক স্পট অ্যাসেসমেন্ট বা তাৎক্ষণিক মূল্যায়ন কার্যক্রমের আয়োজন করা হয়েছে।
এ অনুষ্ঠান থেকে স্বল্প ও মধ্যম আয়ের ব্যবসায়ী-পেশাজীবীরা নতুনভাবে করদাতা শনাক্তকরণ সংখ্যা (টিআইন) গ্রহণ এবং আয় নির্ধারণসহ আয়কর দেন। তাঁরা আগামী দুই বছর একই হারে আয়কর দেবেন।
জাতীয় রাজস্ব বোর্ডের (এনবিআর) নতুন করদাতা অনুসন্ধান ও করের বিস্তৃতির আওতায় আনয়নের অংশ হিসেবে কর অঞ্চল-৭ ঢাকা কাপ্তান বাজার কমপ্লেক্স ভবনে কার্যক্রটিমর আয়োজন করে।
এ কার্যক্রমের উদ্বোধন করেন কর অঞ্চল-৭-এর কমিশনার সনজিত কুমার বিশ্বাস। এই কর অঞ্চলের অতিরিক্ত কমিশনার মো. আবদুল মালেকের সভাপতিত্বে অনুষ্ঠানে অন্যান্যের মধ্যে বক্তব্য দেন যুগ্ম কর কমিশনার এ টি এম সাইফুল ইসলামসহ স্থানীয় ব্যবসায়ী নেতারা।
সনজিত কুমার বিশ্বাস দেশের অর্থনৈতিক উন্নয়ন নিশ্চিত করতে সবাইকে সঠিকভাবে আয় প্রদর্শনের মাধ্যমে আয়কর পরিশোধের আহ্বান জানান।
মো. আবদুল মালেক স্বল্প ও মধ্যম আয়ের ব্যবসায়ী-পেশাজীবীদের তাৎক্ষণিক মূল্যায়নের মাধ্যমে আয়কর রিটার্ন দাখিলসহ আয়কর পরিশোধ করার আহ্বান জানান। বিজ্ঞপ্তি।
ইরান থেকে জাপানের তেল আমদানি গত বছর ১১.৭% কমেছে
ইরান থেকে জাপানে অশোধিত তেল আমদানি গত বছর অর্থাৎ ২০১১ সালে উল্লেখযোগ্য হারে কমে গেছে।
গত বছর জাপান ইরান থেকে মোট এক কোটি ৮২ লাখ কিলোলিটার (দৈনিক তিন লাখ ১৩ হাজার ৫০০ ব্যারেল) জ্বালানি তেল আমদানি করেছে। এটি আগের বছরের তুলনায় ১১ দশমিক ৭০ শতাংশ।
জাপানের অর্থ, বাণিজ্য ও শিল্প মন্ত্রণালয়ের সংগৃহীত উপাত্তে আরও দেখা যায় যে ডিসেম্বর মাসেই ইরান থেকে অশোধিত তেল আমদানি আগের বছরের একই সময়ের তুলনায় ৫ দশমিক ৮০ শতাংশ কমে দাঁড়িয়েছে ১৬ লাখ কিলোলিটার বা তিন লাখ ৩১ হাজার ৭০০ ব্যারেল। সূত্র: বিবিসি।


ডিএসই
সকালে উত্থান, বিকেলে পতন
দেশের প্রধান পুঁজিবাজার ঢাকা স্টক এক্সচেঞ্জে (ডিএসই) আজ বৃহস্পতিবার সকালে সাধারণ সূচকের ঊর্ধ্বমুখী প্রবণতার মধ্য দিয়ে লেনদেন শুরু হলেও তা শেষ হয়েছে পতনের মধ্য দিয়ে। বেলা দেড়টার দিকে ডিএসইর সাধারণ মূল্যসূচক ৫৫ পয়েন্ট বেড়ে তিন হাজার ৯৪২ পয়েন্টে দাঁড়িয়েছিল। কিন্তু, বেলা তিনটায় বাজার বন্ধ হওয়ার সময় ডিএসইর সাধারণ মূল্যসূচক ৪১ পয়েন্ট কমে তিন হাজার ৮৪৫ পয়েন্টে দাঁড়ায়।
ডিএসইতে আজ মোট ২৬০টি প্রতিষ্ঠানের শেয়ার লেনদেন হয়েছে। এর মধ্যে ৭৮টির দাম বেড়েছে, কমেছে ১৭০টির এবং অপরিবর্তিত রয়েছে ১২টি প্রতিষ্ঠানের শেয়ারের দর। মোট লেনদেন হয়েছে ১৬৮ কোটি টাকার।
দিন শেষে ডিএসইতে লেনদেনের শীর্ষে থাকা প্রতিষ্ঠানগুলো হলো—গ্রামীণফোন, বেক্সিমকো, এনবিএল, ইউনাইটেড এয়ারওয়েজ, সোস্যাল ইসলামী ব্যাংক, আরএন স্পিনিং মিলস, ফুওয়াং সিরামিকস, স্কয়ার ফার্মাসিউটিক্যালস, লঙ্কাবাংলা ফিন্যান্স এবং আফতাব অটো মোবাইলস।


মজুরি কমিশন বাস্তবায়নের দাবি
বিভিন্ন চিনিকল ও সার কারখানায় মানববন্ধন, বিক্ষোভ কর্মসূচি
জাতীয় মজুরি কমিশন ঘোষণা বাস্তবায়নসহ নয় দফা দাবিতে গতকাল বুধবার দেশের বিভিন্ন স্থানে চিনিকল ও সার কারখানায় শ্রমিক-কর্মচারীরা সকাল নয়টা থেকে বেলা ১১টা পর্যন্ত দুই ঘণ্টা মানববন্ধন ও বিক্ষোভ-সমাবেশ করেছেন।
কর্মসূচি পালনকালে এসব কারখানার শ্রমিক-কর্মচারী ইউনিয়নের নেতারা ২০০৯ সালের ১ জুলাই থেকে মজুরি কমিশন বাস্তবায়ন করে শ্রমিকদের মূল মজুরির সঙ্গে ২০ শতাংশ মহার্ঘ ভাতা প্রদানের দাবি জানান। তা না হলে কঠোর আন্দোলনের মাধ্যমে কারখানায় উৎপাদন বন্ধ করে দেওয়া হবে বলে উল্লেখ করেন। খবর আমাদের নিজস্ব প্রতিনিধিদের পাঠানো।
পঞ্চগড় প্রতিনিধি জানান, পঞ্চগড় চিনিকলের সামনে পঞ্চগড়-ঢাকা মহাসড়কে মানববন্ধন ও সভার আয়োজন করা হয়। সভায় বক্তব্য দেন চিনিকল শ্রমিক ইউনিয়নের সভাপতি আহম্মদ আলী, সাধারণ সম্পাদক জামাল হোসেন, মো. তৌহিদুল ইসলাম, আনোয়ারুল হক প্রমুখ।
সভায় বক্তারা বলেন, জাতীয় মজুরি কমিশন ঘোষণা বাস্তবায়নসহ নয় দফা বাস্তবায়নের লক্ষ্যে ৪ ফেব্রুয়ারি পঞ্চগড় চিনিকলে চারটি চিনিকলের শ্রমিক-কর্মচারীদের আঞ্চলিক সমাবেশ অনুষ্ঠিত হবে।
ঠাকুরগাঁও প্রতিনিধি জানান, ঠাকুরগাঁওয়ে চিনিকল শ্রমিক-কর্মচারী ইউনিয়ন গতকাল ঠাকুরগাঁও রোড এলাকায় মানববন্ধন ও বিক্ষোভ সভা করে। সভায় বক্তব্য দেন শ্রমিক ইউনিয়নের সভাপতি জবায়দুর রহমান, সাধারণ সম্পাদক পরিমল কান্তি দাস, শ্রমিক নেতা মাসুদুর রহমান, সাইফুল আলম প্রমুখ।
জয়পুরহাট প্রতিনিধি জানান, জয়পুরহাট চিনিকলের শ্রমিক-কর্মচারী ইউনিয়ন মজুরি কমিশন বাস্তবায়নের দাবিতে গতকাল শহরের কেন্দ্রীয় মসজিদ চত্বরের রাস্তার পাশে মানববন্ধন পালন করে। এ সময় বক্তব্য দেন ইউনিয়নের সভাপতি আফজাল হোসেন, সাধারণ সম্পাদক খোরশেদ আলম, সাবেক সভাপতি সওদাগর জহুরুল হক ও সাধারণ সম্পাদক দেওয়ান বদিউজ্জামান।
সরিষাবাড়ী (জামালপুর) প্রতিনিধি জানান, জামালপুরের সরিষাবাড়ীর যমুনা সার কারখানা কোম্পানি লিমিটেডে (জেএফসিএল) শ্রমিক-কর্মচারী ইউনিয়ন কারখানার প্রশাসনিক ভবনের সামনে মানববন্ধন ও বিক্ষোভ সমাবেশ করেছে।
সমাবেশে বক্তব্য দেন ইউনিয়নের সহসভাপতি রাশেদুল হক, সাংগঠনিক সম্পাদক শাহজাহান আলী, ক্রীড়া সম্পাদক খলিলুর রহমান, মুক্তিযোদ্ধা শহিদুর রহমান প্রমুখ।
আরবিআইয়ের গভর্নর
সরকারের অতিরিক্ত ঋণ গ্রহণ খারাপ
সরকারের অতিমাত্রায় ঋণ গ্রহণ করাকে খারাপ বলে অভিহিত করেছেন রিজার্ভ ব্যাংক অব ইন্ডিয়ার (আরবিআই) গভর্নর ডি সুব্বারাও। তিনি সরকারের ঋণ গ্রহণে তথা ঘাটতি অর্থায়নে সীমা আরোপেরও আহ্বান জানিয়েছেন।
গতকাল বুধবার মুম্বাইতে একটি আন্তর্জাতিক গবেষণা সম্মেলনে বক্তব্য দিতে গিয়ে তিনি এসব কথা বলেন। খবর বিজনেস লাইনের।
সুব্বারাও বলেন, একটি নির্দিষ্ট মাত্রার পর প্রবৃদ্ধির জন্য রাজস্ব ঘাটতি ক্ষতিকর হয়ে ওঠে। এমনিতে সরকারের ঋণ গ্রহণ খারাপ কিছু নয়। কিন্তু অতিরিক্ত মাত্রায় নেওয়া হলে তা খারাপ। আর তাই মোট দেশজ উৎপাদনের (জিডিপি) অনুপাতে মোট সরকারি ঋণের ওপর একটি সীমা আরোপ করা উচিত।
ভারত সরকার ২০১১-১২ অর্থবছরের জন্য জিডিপির ৪ দশমিক ৬০ শতাংশ রাজস্ব ঘাটতির লক্ষ্যমাত্রা নির্ধারণ করলেও প্রকৃত ঘাটতি এই লক্ষ্যমাত্রা ছাড়িয়ে যাবে বলে এখন প্রাক্কলন করা হচ্ছে।
ভর্তুকি বাবদ অন্তত এক লাখ কোটি রুপি লক্ষ্যমাত্রার তুলনায় বেশি হতে যাচ্ছে বলেই ঘাটতির ওপর বিরাট চাপ তৈরি হয়েছে। আবার সরকারের রাজস্ব আয় সে তুলনায় অতটা বাড়েনি।
আয়-ব্যয়ের ব্যবধান ঘোচানোর জন্য ভারতের কেন্দ্রীয় সরকারে ঋণ গ্রহণের জন্য বাজেটে নির্ধারিত চার লাখ ২০ হাজার কোটি রুপির চেয়েও এখন ৯২ হাজার কোটি রুপি বেশি ঋণ গ্রহণের পরিকল্পনা নিয়েছে।
সরকারের এই লক্ষ্যমাত্রার চেয়ে অনেক বেশি ঋণ গ্রহণের তথা বেড়ে যাওয়া রাজস্ব ঘাটতির বিষয়টি নিয়ে ভারতের কেন্দ্রীয় ব্যাংক সাম্প্রতিক সময়ে একাধিকবার উদ্বেগ জানিয়েছে। সর্বশেষ জানুয়ারির শেষ সপ্তাহে তৃতীয় প্রান্তিকের মুদ্রানীতি পর্যালোচনায়ও বিষয়টি উল্লেখ করা হয়।
অবশ্য অর্থমন্ত্রী প্রণব মুখার্জি আগামী মার্চ মাসে ২০১২-১৩ অর্থবছরের বাজেটে রাজস্ব ঘাটতি নিয়ন্ত্রণের বিষয়ে কিছু পদক্ষেপ ঘোষণা করবেন বলে আশা করা হচ্ছে।
ফরিদপুরে ২৫০ জন নতুন করদাতাকে টিআইএন প্রদান
ফরিদপুরে ২৫০ জন নতুন করদাতার মধ্যে করদাতা শনাক্তকরণ নম্বর (টিআইএন) বিতরণ করা হয়েছে।
গত মঙ্গলবার ‘স্পট অ্যাসেসমেন্ট ও নতুন করদাতা উদ্বুদ্ধকরণ সভা’ শীর্ষক এক অনুষ্ঠানে নতুন করদাতাদের টিআইএন দেওয়া হয়।
ফরিদপুর আয়কর সার্কেলের স্থানীয় অম্বিকা মেমোরিয়াল হলে এ অনুষ্ঠানের আয়োজন করা হয়। এতে প্রধান অতিথি ছিলেন কর অঞ্চল-৩ ঢাকার কর কমিশনার মো. সিরাজুল ইসলাম।
উপকর কমিশনার মো. ফরহাদুজ্জামানের সভাপতিত্বে অনুষ্ঠানে অন্যান্যের মধ্যে বক্তব্য দেন অতিরিক্ত কর কমিশনার সোয়ায়েব আহমেদ, উপকর কমিশনার সৈয়দ জাকির হোসেন, ফরিদপুর পৌরসভার মেয়র শেখ মাহাতাব আলী, ফরিদপুর চেম্বারের সভাপতি মাহবুবুর রহমান খান, সাবেক সভাপতি আওলাদ হোসেন, কর আইনজীবী রবীন্দ্রনাথ সাহা, চকবাজার বণিক সমিতির সভাপতি দিল মোহাম্মদ, ফরিদপুর জুয়েলারি সমিতির সভাপতি অমল চন্দ্র কর্মকার, নতুন করদাতা মফিজ ইমাম প্রমুখ।


সংকট মোকাবিলায় অর্থনীতির গতি কমাচ্ছে সরকার
নতুন শিল্পপ্রতিষ্ঠান করতে মেয়াদি ঋণ নিতে উদ্যোক্তাকে এখন সুদ দিতে হবে ১৬ থেকে ১৮ শতাংশ। কোনো কোনো ব্যাংক এর চেয়েও বেশি নিচ্ছে। শিল্প চালাতে চলতি মূলধন নিলেও দিতে হচ্ছে সর্বোচ্চ ১৮ শতাংশ হারে সুদ।
আর শিল্পের জন্য যন্ত্রপাতি বা কাঁচামাল আনতে হলে ৮৬ টাকা দিয়ে কিনতে হবে ডলার। তাও সব ব্যাংক দিতে পারছে না। এত অর্থ ব্যয় করে শিল্প গড়লেও চালু করা যাবে না। কারণ, নেই প্রয়োজনীয় জ্বালানির সংযোগ।
এই হচ্ছে বর্তমানে দেশের বিনিয়োগ চিত্র। অথচ বাংলাদেশ বিশ্বের সেই বিরল দেশের একটি, যেখানে জাতীয় বিনিয়োগের তুলনায় সঞ্চয় বেশি। অর্থাৎ দেশে বিনিয়োগযোগ্য অর্থ রয়েছে।
অর্থনীতির যে তত্ত্ব পাঠ্যবইতে পড়ানো হয়, তাতে বলা আছে—কম উন্নত দেশগুলোতে সঞ্চয়ের হার কম থাকে, ফলে বিনিয়োগও কম হয়। বাংলাদেশ অনেক বছর ধরেই এই তত্ত্ব মানছে না। ২০১০-১১ অর্থবছরে দেশের জাতীয় সঞ্চয়ের হার ছিল মোট দেশজ উৎপাদনের (জিডিপি) ২৮ দশমিক ৪০ শতাংশ, আর বিনিয়োগের হার ২৪ দশমিক ৭৩ শতাংশ।
এমনিতেই গত কয়েক বছর বিনিয়োগ খাত ছিল মন্দা। অর্থনৈতিক সংকটে বিনিয়োগ করও কমেছে। আর সুদ ও ডলারের দর বাড়ার কারণে নতুন বিনিয়োগ এক প্রকার বন্ধ হয়েই গেছে।
তবে এখন যে বিনিয়োগ মন্দা দেখা দিয়েছে, এর কারণ সরকারের কিছু নীতি। সরকারই সিদ্ধান্ত নিয়ে মুদ্রা সরবরাহ কমাচ্ছে। এরই অংশ হিসেবে ঋণের সুদের হারও বেড়েছে। অন্যদিকে বৈদেশিক মুদ্রার রিজার্ভ ধরে রাখতে আমদানি নিরুৎসাহিত করার কাজটি শুরু হয়েছে গত ডিসেম্বর থেকে। এর আরেক উদ্দেশ্য হচ্ছে, ডলারের দর আর বাড়তে না দেওয়া।
মূলত অর্থনৈতিক সংকট থেকে বাঁচতে অর্থনীতির গতি কমিয়ে দেওয়া হচ্ছে। কমানো হচ্ছে দেশের সামগ্রিক চাহিদা। সরকার মনে করছে, এতে মূল্যস্ফীতি কিছু কমবে। তবে এর ফলে মোট দেশজ উৎপাদনে (জিডিপি) প্রবৃদ্ধির হারও কমবে বলে আশঙ্কা করা হচ্ছে।
অর্থমন্ত্রী আবুল মাল আবদুল মুহিত নিজেও গতকাল বুধবার এফবিসিসি-আইয়ের অনুষ্ঠানে বলেছেন, দেশের সামষ্টিক অর্থনীতির স্থিতিশীলতার জন্য প্রয়োজনে অর্থনৈতিক প্রবৃদ্ধিকে জলাঞ্জলি দিতেও তিনি রাজি আছেন।
বর্তমান সরকারের সময়ে ২০০৯-১০ অর্থবছরে জিডিপি প্রবৃদ্ধির হার ছিল ৬ দশমিক ১ শতাংশ। ২০১০-১১ অর্থবছরে প্রবৃদ্ধি হয় ৬ দশমিক ৭ শতাংশ। আর চলতি অর্থবছরের জন্য লক্ষ্যমাত্রা ৭ শতাংশ। বিশ্বব্যাংকসহ বিভিন্ন সংস্থার মতে, এবার প্রবৃদ্ধির হার ৭ শতাংশ হবে না। সরকার বিভিন্ন সময় ৭ শতাংশ হারে প্রবৃদ্ধি অর্জনের কথা বললেও এখন নীতি বদল হয়েছে বলে জানা গেছে। গত বৃহস্পতিবার মুদ্রানীতি ঘোষণা করে বাংলাদেশ ব্যাংকও প্রবৃদ্ধির প্রাক্কলন কমিয়েছে।
বিশিষ্ট অর্থনীতিবিদ দেবপ্রিয় ভট্টাচার্য বলেন, মূল্যস্ফীতি নিয়ন্ত্রণে অর্থনীতি শীতল করার পদক্ষেপ নেওয়া হয়েছে। এ ধরনের পদক্ষেপ উন্নত দেশের জন্য কার্যকর হলেও বাংলাদেশের মতো দেশে কাজ না-ও দিতে পারে। এমন যদি হয়, প্রবৃদ্ধি কমল কিন্তু মূল্যস্ফীতি কমল না, তাহলে কী হবে।
দেবপ্রিয় ভট্টাচার্য আরও বলেন, সরকার মুদ্রা সরবরাহ কমাচ্ছে। এর ফলে বিনিয়োগও কমবে। আর বিনিয়োগ কমলে কর্মসংস্থান বাড়বে না, মানুষের আয় কমবে। সুতরাং দেখা যাচ্ছে, প্রবৃদ্ধি কমানোর নীতি সরকারি দলের রাজনৈতিক প্রতিশ্রুতির সঙ্গেও সামঞ্জস্যপূর্ণ নয়।
আমদানি কমছে: কয়েকজন শীর্ষস্থানীয় ব্যাংকারের সঙ্গে আলাপ করে জানা গেছে, তাঁরা এখন আমদানির জন্য ঋণপত্র খুলতে আগ্রহ দেখাচ্ছেন না। বাংলাদেশ ব্যাংকও এ ব্যাপারে কঠোর নজরদারি করছে। নতুন করে বেশ কিছু পণ্যকে বিলাসবহুল পণ্যের তালিকাভুক্ত করার উদ্যোগ নেওয়া হয়েছে। এসব পণ্য আমদানি নিরুৎসাহিত করাই উদ্দেশ্য। এ নিয়ে কাজ করছে ট্যারিফ কমিশন।
২০১০-১১ অর্থবছরে দেশে আমদানির প্রবৃদ্ধি ছিল প্রায় ৪২ শতাংশ। আর গত নভেম্বর পর্যন্ত সময়ে আমদানির প্রবৃদ্ধি ছিল প্রায় ২২ শতাংশ। এর পরই আমদানি আরও কমানোর চেষ্টা শুরু হলে ডিসেম্বর শেষে প্রবৃদ্ধি হয় ১৯ শতাংশের কিছু বেশি।
বাংলাদেশ ব্যাংকের পরিসংখ্যান অনুযায়ী, জ্বালানি তেলের আমদানি কমানো সম্ভব হয়নি। মূলত বিদ্যুৎ খাতের জন্য প্রতি মাসেই বিপুল পরিমাণ জ্বালানি তেল আনতে হচ্ছে বিপিসিকে। বিপিসির এলসি মূলত খুলছে রাষ্ট্রীয় মালিকানাধীন ব্যাংকগুলো। ডলার সংকটে তারাও এখন বিপিসির এলসি খুলতে অনীহা দেখাচ্ছে বলে জানা গেছে।
নতুন এলসি খোলার তথ্য পর্যালোচনা করেও বিনিয়োগ মন্দার চিত্র পাওয়া যাচ্ছে। যেমন, চলতি অর্থবছরের প্রথম পাঁচ মাসে পুঁজি যন্ত্রপাতি আমদানির জন্য নতুন এলসি খোলায় ঋণাত্মক প্রবৃদ্ধি হয়েছে। এর হার ছিল (-) ৩৮ শতাংশ। এ ছাড়া শিল্পের কাঁচামাল আমদানির জন্য নতুন ঋণপত্র খোলায় প্রবৃদ্ধি প্রায় (-) ৮ শতাংশ। অথচ এই পাঁচ মাসে জ্বালানি তেল আমদানিতে নতুন ঋণপত্র খোলায় প্রবৃদ্ধির হার ১৩৫ শতাংশ।
আবারও আইএমএফ: অর্থনীতিকে শীতল করে সংকট কমানোর ধারণা মূলত আন্তর্জাতিক মুদ্রা তহবিল (আইএমএফ) থেকে পাওয়া। সরকার বৈদেশিক মুদ্রার মজুদ বাড়াতে আইএমএফ থেকে ১০০ কোটি ডলার ঋণ নিতে আলোচনা করছে। পাশাপাশি সার্বভৌম ঋণ নেওয়ারও পরিকল্পনা চলছে। এ নিয়ে সরকারের মধ্যেও দুই ধরনের মতামত আছে। অর্থ মন্ত্রণালয়সংক্রান্ত সংসদীয় স্থায়ী কমিটি গত মাসে অর্থনৈতিক পরিস্থিতি নিয়ে একটি বৈঠক করেছে। এই বৈঠকে আইএমএফ থেকে ঋণ না নিয়ে সার্বভৌম ঋণ নেওয়ার সুপারিশ করা হয়। কেননা, আইএমএফের ঋণের শর্ত কঠিন। এতে অর্থনীতির গতি কমে যায়। কিন্তু শেষ পর্যন্ত আইএমএফকেই আদর্শ মানছে সরকার।
বিদ্যুৎ কম ব্যবহার করলে বিলে সুবিধা বেশি পাবেন গ্রাহক
নিম্ন ও মধ্যম শ্রেণীর যেসব আবাসিক গ্রাহক কম বিদ্যুৎ ব্যবহার করবেন, বিলের ক্ষেত্রে তাঁরা এখন থেকে বেশি সুবিধা পাবেন। এনার্জি রেগুলেটরি কমিশন (বিইআরসি) এই সুবিধা দেওয়ার বিধান করেছে।
চলতি ফেব্রুয়ারি মাস থেকে বিদ্যুতের পূর্বঘোষিত দাম বৃদ্ধির সঙ্গে সঙ্গেই এই বিধানও কার্যকর হবে বলে বিইআরসি সূত্র জানায়।
বিদ্যুতের ব্যবহার অনুযায়ী আবাসিক গ্রাহকেরা তিনটি বিলশ্রেণীতে (স্লাব) বিভক্ত। প্রথম শ্রেণীতে মাসে সর্বোচ্চ ১০০ ইউনিট (কিলোওয়াট ঘণ্টা) পর্যন্ত ব্যবহারকারীরা। এই শ্রেণীর বিদ্যুতের দাম সবচেয়ে কম। দ্বিতীয় শ্রেণী ১০১ থেকে ৪০০ ইউনিট পর্যন্ত ব্যবহারকারীরা। এদের ব্যবহূত বিদ্যুতের দাম প্রথম শ্রেণীর চেয়ে বেশি। ৪০০ ইউনিটের বেশি ব্যবহারকারীদের ক্ষেত্রে বিদ্যুতের দাম আরও বেশি।
বর্তমানে কোনো গ্রাহকের মাসে ৪০০ ইউনিট বিদ্যুৎ ব্যবহারের বিল করা হয় ১০০ ইউনিট পর্যন্ত সর্বনিম্ন দামে এবং বাকি ৩০০ ইউনিট দ্বিতীয় বিলশ্রেণীর দামে। কিন্তু বিইআরসির এ জন্য নতুন বিধান করেছে। এখন কোনো গ্রাহক মাসে বিদ্যুতের ব্যবহার ৩০০ ইউনিটের মধ্যে সীমিত রাখতে পারলে তিনি প্রথম ১০০ ইউনিট আগের মতোই সর্বনিম্ন দামে পাবেন। বাকি ২০০ ইউনিটের দাম ধরা হবে দ্বিতীয় বিলশ্রেণী অনুযায়ী। কিন্তু কোনো গ্রাহক যদি মাসে ৩০০ ইউনিটের বেশি বিদ্যুৎ ব্যবহার করেন, তাহলে প্রথম ১০০ ইউনিটের দামে সর্বনিম্ন বিলশ্রেণীর সুবিধা পাবেন না। তাঁর ব্যবহূত সম্পূর্ণ বিদ্যুতের দামই ধরা হবে দ্বিতীয় বিলশ্রেণী অনুযায়ী। আবাসিক গ্রাহকদের প্রায় ৭০ ভাগ ৪০০ ইউনিট শ্রেণীর মধ্যে পড়ে।
এ সম্পর্কে বিইআরসির সদস্য সেলিম মাহমুদ সাংবাদিকদের বলেন, এর ফলে গ্রাহকেরা বিদ্যুৎ ব্যবহারে আরেও সাশ্রয়ী হবেন। বিতরণকারী সংস্থাগুলোরও আয় বাড়বে।
বিইআরসির গত ডিসেম্বর মাসের ঘোষণা অনুযায়ী, ১ ফেব্রুয়ারি থেকে দ্বিতীয় দফায় সারা দেশে সব শ্রেণীর গ্রাহকের বিদ্যুতের দাম বেড়েছে। এর ফলে এখন থেকে প্রতি ইউনিট (কিলোওয়াট-ঘণ্টা) বিদ্যুতের গড় খুচরা মূল্য দাঁড়িয়েছে পাঁচ টাকা দুই পয়সা। গত ডিসেম্বরে প্রথম দফায় দাম বাড়ার পর এটা হয়েছিল চার টাকা ৭১ পয়সা।
এ ছাড়া বিইআরসির গত ২৪ নভেম্বরের আরেক আদেশ আনুযায়ী, এ মাস থেকে বিদ্যুতের পাইকারি দামও বাড়ছে। ফলে বিদ্যুৎ বিতরণকারী সংস্থাগুলোকে পিডিবির কাছ থেকে প্রতি ইউনিট বিদ্যুৎ কিনতে হবে গড়ে তিন টাকা ৭৪ পয়সায়।
গ্রাহকভেদে দাম: নতুন মূল্যহার অনুযায়ী পিডিবি, ডিপিডিসি, ডেসকো এবং ওজোপাডিকোর আবাসিক গ্রাহকদের ক্ষেত্রে ১০০ ইউনিট পর্যন্ত প্রতি ইউনিটের দাম হচ্ছে দুই টাকা ৮৭ পয়সা। ১০১ থেকে ৪০০ ইউনিট পর্যন্ত চার টাকা চার পয়সা এবং ৪০০ ইউনিটের বেশি ব্যবহার করলে প্রতি ইউনিটের দাম পড়বে সাত টাকা ৪৩ পয়সা।
কৃষিতে প্রতি ইউনিট পড়বে দুই টাকা ১৩ পয়সা। ক্ষুদ্র শিল্পে পাঁচ টাকা ৬৭ পয়সা (ফ্লাট রেট)। বাণিজ্যিক ব্যবহারের ক্ষেত্রে সাত টাকা ৩৩ পয়সা (ফ্লাট রেট)।
পল্লী বিদ্যুতের দাম সমিতিভেদে আবাসিক গ্রাহকদের ক্ষেত্রে ১০০ ইউনিট পর্যন্ত দুই টাকা ৯০ পয়সা থেকে তিন টাকা ৩৪ পয়সা। ১০১ থেকে ৩০০ ইউনিট পর্যন্ত তিন টাকা ৪৫ পয়সা থেকে তিন টাকা ৯৫ পয়সা। ৩০১ থেকে ৫০০ ইউনিট পর্যন্ত পাঁচ টাকা ৬৩ পয়সা থেকে পাঁচ টাকা ৯৮ পয়সা এবং ৫০০ ইউনিটের ওপর ব্যবহার করলে প্রতি ইউনিট পড়বে সাত টাকা ৪২ পয়সা থেকে আট টাকা ৮৩ পয়সা।
এ ছাড়া পল্লী বিদ্যুতের বাণিজ্যিক গ্রাহকদের ক্ষেত্রে প্রতি ইউনিটের দাম (ফ্লাট রেট) সাত টাকা ৩৩ পয়সা। সেচে দুই টাকা ৮৭ পয়সা থেকে তিন টাকা ৩৬ পয়সা। সাধারণ শিল্পে (ফ্লাট রেট) পাঁচ টাকা ৬৭ পয়সা এবং বড় শিল্পে প্রতি ইউনিটের দাম (ফ্লাট রেট) হচ্ছে পাঁচ টাকা ৫৫ পয়সা।


পদ্মা সেতুর ঠিকাদার নিয়োগে দুর্নীতির প্রমাণ মেলেনি: দুদক
দুর্নীতি দমন কমিশনের (দুদক) চেয়ারম্যান গোলাম রহমান বলেছেন, পদ্মা সেতুর ঠিকাদার নিয়োগে দুর্নীতির প্রমাণ পাওয়া যায়নি। বিশ্বব্যাংকে দুদকের অনুসন্ধান প্রতিবেদনের সারসংক্ষেপ জানানো হয়েছে। কী প্রক্রিয়ায় এই অনুসন্ধান করা হয়েছে, তা-ও বিশ্বব্যাংক কর্তৃপক্ষকে জানানো হয়েছে।
আজ বৃহস্পতিবার বিকেলে নিজ কার্যালয়ে সাংবাদিকদের এসব তথ্য দিয়েছেন দুদকের চেয়ারম্যান গোলাম রহমান।
গোলাম রহমান বলেন, দুদকের এই অনুসন্ধান প্রক্রিয়ায় দুর্নীতির অভিযোগের কোনো প্রমাণ মেলেনি। তবে যদি কেউ এই অভিযোগ-সম্পর্কিত দালিলিক প্রমাণ উপস্থাপন করতে পারেন, তাহলে আবারও অনুসন্ধান করা হবে। তিনি বলেন, দুদক আইনে ভুয়া অভিযোগকারীর বিরুদ্ধে ব্যবস্থা নেওয়ার কোনো উপায় নেই। তবে সরকার চাইলে দুদক ভুয়া অভিযোগকারীর বিরুদ্ধে ব্যবস্থা গ্রহণ করতে পারে।
হাইকোর্টের রায়
জোর করে লোনা পানি তুলে চিংড়ি চাষ অবৈধ
খুলনা, সাতক্ষীরা, বাগেরহাট, নোয়াখালী, কক্সবাজারসহ উপকূলীয় জেলার কৃষি ও বনভূমিতে জোর করে লোনা পানি তুলে চিংড়ি চাষ অবৈধ ঘোষণা করেছেন হাইকোর্ট। গতকাল বুধবার বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত হাইকোর্ট বেঞ্চ এ রায় দেন।
একই সঙ্গে চিংড়ি চাষে কারও ইচ্ছার বিরুদ্ধে জোর করে লোনা পানি উত্তোলন বন্ধে কার্যকর পদক্ষেপ নিতে সংশ্লিষ্ট ব্যক্তিদের প্রতি নির্দেশ দেওয়া হয়।
জানা যায়, উপকূলীয় জেলাগুলোতে লোনা পানি ঢুকিয়ে কৃষি ও বনভূমিতে চিংড়ি চাষের বিরুদ্ধে প্রয়োজনীয় নির্দেশনা চেয়ে ২০১০ সালের ১০ জানুয়ারি বাংলাদেশ পরিবেশ আইনবিদ সমিতি (বেলা) ও বেসরকারি উন্নয়ন সংস্থা ‘নিজেরা করি’ হাইকোর্টে রিট আবেদন করে।
আবেদনে বলা হয়, ওই পাঁচ জেলার কৃষিভূমিতে (দেশের মোট ভূমির শতকরা ১৭ ভাগ) জোর করে লোনা পানি প্রবেশ করানোয় কৃষিভূমি ও গাছপালা কমে যাচ্ছে। প্রাথমিক শুনানির পর ওই দিন আদালত রুল জারি করেন। রুলে উপকূলীয় জেলার কৃষি ও বনভূমিতে জোর করে লোনা পানি প্রবেশ করিয়ে চিংড়ি চাষ কেন অবৈধ ও জনস্বার্থবিরোধী ঘোষণা করা হবে না, তা জানতে চাওয়া হয়। পরে ২০১০ সালের ১৫ ফেব্রুয়ারি উপকূলীয় জেলাগুলোতে জোর করে লোনা পানি প্রবেশ করিয়ে বাণিজ্যিক চিংড়ি চাষ থেকে বিরত থাকার নির্দেশ দেওয়া হয়। এরপর রুলের ওপর চূড়ান্ত শুনানি শেষে গতকাল আদালত রায় দেন।
আদালতে রিট আবেদনের পক্ষে আইনজীবী সৈয়দা রিজওয়ানা হাসান ও ইকবাল কবির শুনানি করেন। ভূমি মন্ত্রণালয়ের পক্ষে আইনজীবী মনজিল মোরসেদ ও পানি উন্নয়ন বোর্ডের পক্ষে আইনজীবী দেলোয়ার হোসেন সমাদ্দার মামলা পরিচালনা করেন। মৎস্য মন্ত্রণালয়ের পক্ষে ছিলেন ডেপুটি অ্যাটর্নি জেনারেল এ বি এম আলতাফ হোসেন।
পরে ইকবাল কবির প্রথম আলোকে বলেন, উপকূলীয় জেলাগুলোয় কৃষি ও বনভূমিতে জোর করে লোনা পানি তুলে চিংড়ির চাষ অবৈধ ঘোষণা করেছেন আদালত। পাশাপাশি আদালত উপকূলীয় জেলাগুলোর কৃষি ও বনভূমিতে জোর করে লোনা পানি প্রবেশ করিয়ে চিংড়ি চাষ বন্ধে কার্যকর পদক্ষেপ নিতে সংশ্লিষ্ট কর্তৃপক্ষকে নির্দেশ দিয়েছেন।


আজ ন্যায্যমূল্যের চাল ফের বিক্রি
নিম্নমানের চাল সরবরাহের অভিযোগে গতকাল বুধবার ন্যায্যমূল্যের চাল বিক্রি বন্ধ রেখেছিল ট্রাকসেল ফেয়ার প্রাইস ও ওএমএস ডিলার সমিতি। তবে খাদ্য বিভাগের আশ্বাসের পরিপ্রেক্ষিতে আজ থেকে আবারও চাল বিক্রি শুরু করতে যাচ্ছেন ডিলাররা।
গতকাল খাদ্য বিভাগের অতিরিক্ত মহাপরিচালক এনায়েত হোসেনসহ কয়েকজন কর্মকর্তার সঙ্গে ডিলাররা বৈঠক করেন। বৈঠকে খাদ্য বিভাগ থেকে আশ্বাস দেওয়া হয়, এখন থেকে নিম্নমানের চাল সরবরাহ করা হবে না।
ডিলাররা বলেছেন, ১২ ফেব্রুয়ারির মধ্যে উন্নতমানের চাল সরবরাহ শুরু না করলে ১৩ ফেব্রুয়ারি থেকে অনির্দিষ্টকালের জন্য চাল বিক্রি বন্ধ রাখবেন তাঁরা।
চাল বিক্রি বন্ধ রাখা কর্মসূচির প্রথম দিনে গতকাল সকাল ১০টায় ডিলার সমিতির পক্ষ থেকে রাজধানীর তেজগাঁও কেন্দ্রীয় খাদ্য সংরক্ষণাগারে এক সমাবেশের আয়োজন করা হয়। সমিতির সভাপতি আলমগীর সৈকতের সভাপতিত্বে অন্য ডিলাররা সমাবেশে বক্তব্য দেন।
সমিতির সাধারণ সম্পাদক হারুণ অর রশিদ এ ব্যাপারে প্রথম আলোকে বলেন, নিম্নমানের চাল ক্রেতারা নিতে চাইছেন না। এক দিনের চাল দুই দিন ঘুরেও বিক্রি করা যাচ্ছে না। ফলে বাধ্য হয়ে ডিলাররা চাল বিক্রি বন্ধ রেখেছেন।
খাদ্য বিভাগের অতিরিক্ত মহাপরিচালক এনায়েত হোসেন এ ব্যাপারে প্রথম আলোকে বলেন, সাধারণ বাজারে চালের দাম কমে যাওয়ায় এমনিতেই ন্যায্যমূল্যের চালের চাহিদা কমে গেছে। তারপরও ডিলারদের দাবির কথা বিবেচনা করে উন্নতমানের চাল সরবরাহের চেষ্টা করা হবে।
নারায়ণগঞ্জে বিপুল পরিমাণ চোরাই তেল উদ্ধার, আটক ৩
নারায়ণগঞ্জ সদর উপজেলার ফতুল্লায় গতকাল বুধবার চোরাই তেলের বিভিন্ন আস্তানায় অভিযান চালিয়ে তিন হাজার ৩০০ লিটার তেল উদ্ধার করেছে র‌্যাব। আটক করা হয়েছে তিনজনকে।
আটক ব্যক্তিরা হলেন: আবদুস সালাম (৫০), ইব্রাহিম খলিল (৪৩) ও রাজীব (২৮)।
র‌্যাব-১১-এর সহকারী পুলিশ সুপার রবিউল হক জানান, ফতুল্লার পঞ্চবটী ফাজিলপুরে বাংলাদেশ পেট্রোলিয়াম করপোরেশনের নিয়ন্ত্রণাধীন যমুনা ও মেঘনা জ্বালানি তেলের ডিপো-সংলগ্ন হূদয় মোটরস, সোহানা মোটরস ও সজীব ট্রেডার্সে বিকেলে অভিযান চালানো হয়। পরে এই তিনটি প্রতিষ্ঠান থেকে তিন হাজার ৩০০ লিটার চোরাই তেল উদ্ধার করা হয়।
রবিউল হক বলেন, সরকারি ডিপো থেকে বিভিন্ন স্থানে পাঠানো জ্বালানি তেলের ট্যাংকলরি মাঝপথে থামিয়ে তেল চুরি করা হয়।


সাভারে শ্রমিক অসন্তোষ
কর্তৃপক্ষকে অবরুদ্ধ করে দাবি আদায়ের চেষ্টা
ঢাকার সাভারের দক্ষিণ দড়িয়াপুর এলাকায় অবস্থিত জে কে গ্রুপের কয়েকটি পোশাকের কারখানার শ্রমিকেরা গতকাল বুধবার কর্মকর্তাদের অবরুদ্ধ করে রেখে দিনভর বিক্ষোভ ও ভাঙচুর করেছেন। পরে কোনো সমাধান ছাড়াই সন্ধ্যায় শ্রমিকেরা বাড়ি চলে যান।
দ্রব্যমূল্যের সঙ্গে সামঞ্জস্য রেখে বেতন ও টিফিন ভাতা বাড়ানোসহ বিভিন্ন দাবিতে শ্রমিকেরা এ বিক্ষোভ করেন।
সাভার থানার পুলিশ ও শ্রমিকেরা জানান, কারখানা কর্তৃপক্ষ গত মঙ্গলবার শ্রমিকদের বর্ধিত বেতন স্কেল ঘোষণা করে। কিন্তু ওই বেতন স্কেল মনঃপূত না হওয়ায় গতকাল শ্রমিকেরা কর্মস্থলে উপস্থিত হয়ে কাজ বন্ধ করে বিক্ষোভ করতে থাকেন। সকাল থেকে কয়েক দফায় পুলিশ ও কারখানা কর্তৃপক্ষ শ্রমিকদের সঙ্গে বসে বিষয়টি সমাধানের চেষ্টা করে ব্যর্থ হয়।
আলোচনা ব্যর্থ হওয়ার পর বেলা সাড়ে তিনটার দিকে কর্তৃপক্ষ কারখানার নিয়ম অনুযায়ী ঘোষিত বেতন স্কেল মেনে নিয়ে চাকরি করতে ইচ্ছুকদের চাকরি করার আহ্বান জানিয়ে বাকিদের পদত্যাগ করতে বলেন। এ ঘোষণার পর পরই শ্রমিকদের মধ্যে উত্তেজনা ছড়িয়ে পড়ে। বিক্ষুব্ধ শ্রমিকেরা এ সময় কারখানার ভেতরে ভাঙচুর ও বিক্ষোভ করতে থাকেন।
বিকেল সাড়ে চারটার দিকে পুলিশ মোসলেমা নামের এক শ্রমিককে আঘাত করলে বিক্ষুব্ধ শ্রমিকেরা কারখানার ভেতরে থাকা পুলিশকে ধাওয়া করেন। তাড়া খেয়ে পুলিশ কারখানার বাইরে গিয়ে দুটি মূল ফটকে অবস্থান নেয়। এরপর শ্রমিকেরা কারখানা কর্তৃপক্ষকে অবরুদ্ধ করে রেখে নিয়ম অনুযায়ী তাঁদের পাওনা পরিশোধ করে কারখানা থেকে বিদায় দেওয়ার দাবিতে বিক্ষোভ করেন।
শ্রমিকেরা জানান, মঙ্গলবার তাঁদের যে নতুন বেতন স্কেল ঘোষণা করা হয়েছে, তাতে তাঁদের খুব সামান্য বেতন বেড়েছে। এ কারণে তাঁরা শতকরা ১৫ টাকা হারে বেতন বাড়ানোর দাবি জানান। এ ছাড়া টিফিন ভাতা ১০ টাকা বাড়িয়ে ২০ টাকা, রাত্রিকালীন টিফিন ভাতা ২৫ টাকা বাড়িয়ে ৫০ টাকা করাসহ বেতনের সঙ্গে অতিরিক্ত পারিশ্রমিক প্রদান এবং স্ববেতনে অর্জিত ছুটি ভোগ করার সুযোগের দাবি জানান। এসব দাবি না মানার কারণে তাঁরা কাজ বন্ধ করে বিক্ষোভ করেন।
জে কে গ্রুপের চেয়ারম্যান ও ব্যবস্থাপনা পরিচালক মো. জাহাঙ্গীর আলম খান প্রথম আলোকে বলেন, নিয়ম অনুযায়ী তাঁদের বেতন বাড়ানো হয়েছে। শ্রমিকদের দাবি অনুযায়ী তাঁদের অন্যান্য সুবিধাও বাড়ানো হয়েছে। এর পরও শ্রমিকেরা কাজ বন্ধ করে দিনভর বিক্ষোভ করেন।
সাভার থানার ভারপ্রাপ্ত কর্মকর্তা (ওসি) মো. আসাদুজ্জামান শ্রমিক অসন্তোষের বিষয়টি নিশ্চিত করে বলেন, কোনো সমঝোতা ছাড়াই সন্ধ্যা সাড়ে ছয়টার দিকে শ্রমিকেরা চলে যান।
খালিশপুর জুট মিলে শ্রমিক বিক্ষোভ
মিলের শ্রমিকদের বাদ রেখে বিজেএমসি নতুন করে ৪৪ জন কর্মচারী নিয়োগ করায় খুলনার খালিশপুর জুট মিলের শ্রমিক-কর্মচারীরা গত মঙ্গলবার সকালে মিলের প্রধান কার্যালয় ঘেরাও ও বিক্ষোভ করেছেন।
মিল সূত্রে জানা গেছে, মঙ্গলবার সকালে মিলে পাঠানো বিজেএমসির এক ফ্যাক্সবার্তায় ৪৪ জন নতুন কর্মচারী নিয়োগের ঘোষণা আসে। এ খবর জেনে শ্রমিক-কর্মচারীরা মিলের প্রধান কার্যালয়ের সামনে জড়ো হয়ে বিক্ষোভ করেন এবং এক ঘণ্টা মিলের প্রশাসনিক ভবন ঘেরাও করে রাখেন।
ঘেরাও চলাকালে বিক্ষুব্ধ শ্রমিকদের দাবির প্রতি সংহতি জানিয়ে বক্তব্য দেন খালিশপুর থানা আওয়ামী লীগের সাধারণ সম্পাদক মনিরুল ইসলাম, হাসান হাফিজুর রহমান, শ্রমিকনেতা মজিদ বকুল, ফরিদুল হক, আবদুর রহমান, আবুল হোসেন, তৈয়ব আলী ও আফজাল হোসেন।


আগাম আলুরও দাম নেই কৃষকের হতাশা বাড়ছেই
হিমাগারে রাখা আলুর দাম না পেয়ে তুলতে যাননি বগুড়ার শিবগঞ্জ উপজেলার চন্ডিহারার চাষি মোমিন মিয়া (৪৫)। অনেক আশা নিয়ে আবার আলু চাষ করেছেন। কিন্তু মৌসুম শুরুর আগেই তোলা এসব নতুন আলুর দাম না পেয়ে হতাশ হয়ে পড়েছেন তিনি।
মোমিন মিয়া গত মঙ্গলবার মহাস্থান হাটে আলু বিক্রি করতে এসেছিলেন। এবার তিন বিঘা জমিতে আলুর চাষ করেছেন। কিন্তু আলু বিক্রি করে উৎপাদন খরচ উঠছে না। মৌসুমি আলু উঠতে এখনো অনেক বাকি। এই আলু হাটে উঠলে দাম আরও পড়ে যাবে। তখন এই আলুর কী হবে, সে চিন্তাই তাঁর। মহাস্থান হাটে প্রতি মণ লাল আলু বিক্রি হচ্ছে ৩৬০ থেকে ৩৮০ টাকা। সাদা আলু বিক্রি হচ্ছে ২২০ থেকে ২৪০ টাকা মণ। এতে করে আলুচাষিরা হতাশ হয়ে পড়েছেন। এমনিতে ঘন কুয়াশা ও তীব্র শীতের কারণে আলুতে রোগ দেখা দিয়েছে, তার ওপর এই কম দামে দিশেহারা চাষিরা। মোমিন মিয়া বলেন, ‘এর আগে শীতের সবজি ও সবে কাটা মাড়াই করা আমন ধান চাষ করে লোকসান গুনে এখন আলুচাষ করে মাথায় হাত। পেপারত খালি শেয়ারবাজার লিয়ে হইচই হয়, কিন্তু হামরা চাষিরা কোনো ফসলের দাম পাচ্ছি না, তা কেউ দেখপার আসে না।’
গাবতলী উপজেলার নারুয়ামালা গ্রামের চাষি আলম মিয়া বলেন, মোটা ধান ৫০০ থেকে সাড়ে ৫০০ টাকা মণ দরে বিক্রি করতে হয়েছে। এবার পাটের দামও নেই। প্রতি মণ পাট ৫০০ থেকে ৬০০ টাকায় বিক্রি করতে হচ্ছে। অথচ গত বছর দুই হাজার টাকার ওপরে প্রতি মণ পাট বিক্রি হয়েছে। সারিয়াকান্দি ও সোনাতলা এলাকায় এবার পেঁয়াজের ব্যাপক চাষ হয়েছে। কিন্তু সেই পেঁয়াজের দামও এবার নেই।
বগুড়ার আলু উৎপাদনের জন্য বিখ্যাত শিবগঞ্জ উপজেলার বিভিন্ন এলাকা ঘুরে দেখা গেছে, মাঠের পর মাঠ আলু জমিতেই রয়ে গেছে। অনেকেই আগে লাগানো আলু তুলছে। কেউ কেউ আলু তুলে জমিতেই রেখে দিয়েছে রোদে শুকানোর জন্য। মহাস্থান বা এর আশপাশের হাটগুলোতে প্রতিদিন আলুর আমদানি বাড়ছে। কিন্তু বাড়ছে না দাম। গাড়িদহ এলাকার চাষি কোবাদ আলী জানান, এবার সাত বিঘা জমিতে আলুর চাষ করে তাঁর খরচ হয়েছে লক্ষাধিক টাকা। বাজারে যে দাম, ওই দামে আলু বিক্রি করলে তাঁর অনেক লোকসান গুনতে হবে। এই আলু চাষ করতে ধারদেনা করেছেন ৩৪ হাজার টাকা। এই টাকা কীভাবে শোধ করবেন, সে চিন্তায় দিশেহারা তিনি।
বেসরকারি উন্নয়ন সংস্থা পেসডের নির্বাহী পরিচালক মাহফুজ আরা বলেন, আলুচাষিরা গত বছরের মতো এবারও শুরুতেই লোকসান গুনতে শুরু করেছেন। অনেক চাষি বেসরকারি সংস্থা থেকে ঋণ নিয়ে জমি চাষ করলেও ওই ঋণ শোধ নিয়ে চিন্তিত তাঁরা। কারণ, প্রতিটি ফসলেই তাঁরা দাম পাচ্ছেন না। গাবতলী উপজেলা কৃষি কর্মকর্তা মিফতাহুল বারী বলেন, গাবতলীর আকন্দপাড়ার চাষিরা অনেকে টেমেটো চাষ করলেও তাঁরা ভালো দাম পাননি। এতে করে তাঁরা আগ্রহ হারিয়ে ফেলবেন। কৃষি সম্প্রসারণ অধিদপ্তর বগুড়ার উপপরিচালক একরাম হোসেন জানান, এ বছর বগুড়া জেলায় প্রায় ৬৫ হাজার হেক্টর জমিতে আলুর চাষ করা হয়েছে। তিনি বলেন, চাষিরা এখন ফসল উৎপাদন কয়েকগুণ বাড়িয়ে দিয়েছেন। কিন্তু সেই ফসল ওঠার পরে কাঙ্ক্ষিত দাম না পেয়ে হতাশ হয়ে পড়ছেন। তাঁরা ফসলের উৎপাদন খরচ তুলতে পারছেন না।
টেকনাফে এক লাখ ইয়াবাসহ ট্রলার জব্দ
১১ পাচারকারীকে ছেড়ে দেওয়ার অভিযোগ
কক্সবাজারের টেকনাফে গত মঙ্গলবার এক লাখ ইয়াবা বড়িসহ ট্রলার জব্দের ঘটনায় জড়িত ১১ জন পাচারকারীকে ছেড়ে দেওয়ার অভিযোগ পাওয়া গেছে।
বিপুল পরিমাণ ইয়াবা আত্মসাৎ করতে কৌশলে পাচারকারীদের ছেড়ে দেওয়া হয় বলে অভিযোগ উঠেছে। ছেড়ে দেওয়া লোকজন গ্রামে এসে কোস্টগার্ড বাহিনীর সদস্যদের গোপন তথ্য ফাঁস করে দিচ্ছেন।
তবে এই অভিযোগ ভিত্তিহীন দাবি করে কোস্টগার্ড বাহিনীর শাহপরীর দ্বীপ স্টেশনের পেটি অফিসার মো. ওবাদুল হক জানান, ‘মঙ্গলবার বেলা সাড়ে তিনটা থেকে পৌনে চারটার দিকে নাফ নদীর ঘোলারচরে মোহনায় ইয়াবাভর্তি একটি ট্রলার আসার খবর পাই। এবং ওই ট্রলারটি থামানোর সংকেত দিই। এ সময় ট্রলারটি পালানোর চেষ্টা করলে ধাওয়া করা হয়। ট্রলারটি ঘোলারচরে তুলে দিয়ে ছয়-সাতজন পাচারকারী পালিয়ে যান। পরে ট্রলারটি তল্লাশি চালিয়ে কনটেইনারভর্তি ইয়াবা বড়ি উদ্ধার করা হয়। পরে ইয়াবাভর্তি কনটেইনারটি কোস্টগার্ডের টেকনাফ স্টেশনের কর্মকর্তা লেফটেন্যান্ট এম বদরুদ্দৌজা টেকনাফ নিয়ে যান। কিন্তু ওই কনটেইনারে কত ইয়াবা ছিল, তা তাঁর (ওবাদুল) পক্ষে জানা সম্ভব হয়নি।
স্থানীয় বিভিন্ন সূত্র জানায়, মিয়ানমার থেকে সমুদ্রপথে টেকনাফ আনার পথে সেন্ট মার্টিন দ্বীপের অদূরে ১০ বাইন নামক এলাকায় কোস্টগার্ড বাহিনীর সদস্যরা বিপুল পরিমাণের ইয়াবা, ট্রলারসহ ১১ পাচারকারীকে আটক করেন। পরে কোস্টগার্ড বাহিনীর সদস্যরা ওই পাচারকারীকে শাহপরীর দ্বীপ পশ্চিম পাড়া গ্রামের সমুদ্রসৈকতে নামিয়ে দিয়ে ট্রলারটি নিয়ে ফিরে যান। এ সময় স্থানীয় লোকজন ১১ পাচারকারীকে ধরে শাহপরীর দ্বীপ আওয়ামী লীগের কার্যালয়ে নিয়ে যান।
প্রত্যক্ষদর্শীরা জানান, এ সময় ওই ট্রলারের মাঝি (মিয়ানমারের নাগরিক) সোলতান আহমদ উপস্থিত লোকজন ও আওয়ামী লীগ নেতাদের জানান, সেন্ট মার্টিনের ছেরাদিয়া সাগরে ইয়াবাগুলো খালাস করা হয়। মিয়ানমারের আকিয়াব থেকে অন্য একটি ট্রলার এই ইয়াবার চালান নিয়ে আসে। ৩০ লিটার ওজনের একটি কনটেইনারে তিন লাখ পিস ইয়াবা বড়ি ছিল বলে তিনি জানতে পারেন। ওই ছেরাদিয়া থেকে টেকনাফ আনার পথে কোস্টগার্ড বাহিনী তাঁদের ধাওয়া করে এবং ১০ বাইন নামক সাগর এলাকায় তাঁদের ধরে ফেলে। এ সময় ট্রলার থেকে ইয়াবাভর্তি কনটেইনারটি উদ্ধার করে তাঁদের শাহপরীর দ্বীপ পশ্চিম পাড়া উপকূলে নামিয়ে দেওয়া হয়। ইয়াবাবোঝাই এফ ভি সুমাইয়া নামের আটক ট্রলারের মালিক টেকনাফ পৌরসভার কায়ূকখালীয়া পাড়ার মো. ছৈয়দ আলম বলে তিনি স্বীকারোক্তি দেন। ছাড়া পাওয়া অপর ১০ পাচারকারী টেকনাফের বিভিন্ন এলাকার বাসিন্দা।
নাম প্রকাশে অনিচ্ছুক শাহপরীর দ্বীপ আওয়ামী লীগের এক নেতা ট্রলার মাঝি সোলতান আহমদের স্বীকারোক্তির সত্যতা নিশ্চিত করে বলেন, ইয়াবা পাচারের সঙ্গে প্রভাবশালী মহল জড়িত। তাই এই অবস্থা।
টেকনাফ মডেল থানার ভারপ্রাপ্ত কর্মকর্তা (ওসি) মাহবুবুল হক জানান, এ ঘটনায় শাহপরীর দ্বীপ কোস্টগার্ড স্টেশনের পেটি অফিসার পুলট বড়ুয়া বাদী হয়ে অজ্ঞাতনামা তিনজনের বিরুদ্ধে একটি লিখিত অভিযোগ করেন। এতে এক লাখ ইয়াবাসহ ট্রলার জব্দের বর্ণনা রয়েছে।
কোস্টগার্ড চট্টগ্রামের স্টাফ অফিসার (অপারেশন) লেফটেন্যান্ট কমান্ডার মেহেদী হাসান জানান, ইয়াবা চালানসহ ট্রলার জব্দের ঘটনায় আটক ১১ জনকে ছেড়ে দেওয়া অভিযোগ খতিয়ে দেখা হচ্ছে। অভিযোগ প্রমাণিত হলে সংশ্লিষ্টদের বিরুদ্ধে ব্যবস্থা নেওয়া হবে।


চট্টগ্রামে মার্কিন রাষ্ট্রদূত
এক দশকে বাংলাদেশ মধ্যম আয়ের দেশ হবে
মার্কিন রাষ্ট্রদূত ড্যান ডব্লিও মজিনা বলেছেন, আগামী এক দশকের মধ্যে বাংলাদেশ মধ্যম আয়ের দেশ হিসেবে আত্মপ্রকাশ করবে। জাহাজনির্মাণ, তথ্যপ্রযুক্তি, চামড়াজাত পণ্য, তৈরি পোশাক এবং ওষুধশিল্প খাতে এই দেশের বিপুল সম্ভাবনা রয়েছে। গতকাল বুধবার স্থানীয় একটি হোটেলে আয়োজিত ব্যবসায়ী সমাবেশে তিনি এসব কথা বলেন। চট্টগ্রাম চেম্বার অব কমার্স অ্যান্ড ইন্ডাস্ট্রিজ এই সমাবেশের আয়োজন করে।
এতে উপস্থিত ছিলেন চেম্বার সভাপতি মোরশেদ মুরাদ ইব্রাহিম, জ্যেষ্ঠ সহসভাপতি মাহবুবুল আলম, সহসভাপতি মো. নুরুন নেওয়াজ সেলিম, চেম্বার পরিচালক এম এ ছালাম, মাজহারুল ইসলাম চৌধুরী, মাহফুজুল হক শাহ, এস এম মাহবুবুল ইসলাম, মোহাম্মদ এমদাদুল হক চৌধুরী প্রমুখ।
মার্কিন রাষ্ট্রদূত বলেন, যুক্তরাষ্ট্র ও বাংলাদেশের মধ্যে শক্তিশালী বাণিজ্য সম্পর্ক রয়েছে। গুরুত্বপূর্ণ উন্নয়ন অংশীদার হিসেবে একটি নতুন বাংলাদেশ গড়তে মার্কিন সরকার কাজ করছে। রাষ্ট্রদূত মনে করেন, বর্তমান অবকাঠামো, গ্যাস ও বিদ্যুৎসংকট উন্নয়নের মূল চ্যালেঞ্জ। সুশাসন-ব্যবস্থা, গতিশীল ও কর্মোদ্যম নেতৃত্বের মাধ্যমে এসব চ্যালেঞ্জ মোকাবিলা করা সম্ভব।
চেম্বার সভাপতি মোরশেদ মুরাদ ইব্রাহিম যুক্তরাষ্ট্রের বাজারে রপ্তানিপণ্যের শুল্কমুক্ত প্রবেশাধিকার সুবিধা পেতে রাষ্ট্রদূতের ব্যক্তিগত উদ্যোগ কামনা করেন।
চেম্বারের জ্যেষ্ঠ সহসভাপতি মাহবুবুল আলম যুক্তরাষ্ট্রের ভিসা-প্রক্রিয়া সহজ ও দ্রুতকরণের ওপর গুরুত্বারোপ করেন।
সমাবেশে আরও বক্তব্য দেন তুরস্কের কনসাল জেনারেল সালাহ্উদ্দীন কাসেম খান, জাপানের কনসাল জেনারেল নুরুল ইসলাম, ব্যবসায়ী এ কিউ আই চৌধুরী প্রমুখ। এতে উপস্থিত ছিলেন সাবেক চেম্বার সভাপতি আমীর খসরু মাহমুদ চৌধুরী, মির্জা আবু মনসুর, আমীর হুমায়ুন মাহমুদ চৌধুরী, ভারতীয় সহকারী হাইকমিশনার সোমনাথ ঘোষ, রুশ কনসাল জেনারেল ওলেগ পি বয়কো, ইতালির কনসাল মির্জা সালমান ইস্পাহানি, জার্মান কনসাল শাকির ইস্পাহানি প্রমুখ।


অস্থিরতা কাটছে না পুঁজিবাজারে
পুঁজিবাজারে অব্যাহত দরপতনের ফলে পুঁজি হারিয়ে দিনে দিনে নিঃস্ব হয়ে পড়ছেন বিনিয়োগকারীরা। সরকারের পক্ষ থেকে বিভিন্ন উদ্যোগ নেওয়া হলেও কোনোভাবেই দরপতন ঠেকানো যাচ্ছে না। পুঁজি হারিয়ে দিশেহারা দুই বিনিয়োগকারীর আত্মহত্যার ঘটনাও ঘটেছে গত সপ্তাহে।
শেয়ার বাজারের বর্তমান পরিস্থিতিতে করণীয় ঠিক করতে পুঁজিবাজার সংশ্লিষ্ট বিভিন্ন পক্ষের সঙ্গে মঙ্গলবার বৈঠক করেন সিকিউরিটিজ অ্যান্ড এক্সচেঞ্জ কমিশনের (এসইসি) চেয়ারম্যান অধ্যাপক এম খায়রুল হোসেন। কিন্তু কোনো ধরনের সুনির্দিষ্ট সিদ্ধান্ত ছাড়াই বৈঠক শেষ হয়। ওই বৈঠকের খবরে একদিন বাজার বাড়লেও পরের দিন থেকে আবারও দরপতন শুরু হয়। তবে ওই দিন বৈঠক শেষে সংবাদ সম্মেলনে জানানো হয়, বর্তমান শেয়ারবাজারে গুজব, তারল্য ও আস্থার সংকটই প্রধান সমস্যা। আর এসব সমস্যা সমাধানে সংশ্লিষ্ট সব পক্ষ এক মত পোষণ করেছে।
এসইসির পক্ষ থেকে বলা হয়, ‘বাজারের বর্তমান এই অবস্থা এক দিনে তৈরি হয়নি। সুতরাং এ অবস্থা থেকে উত্তরণ এক দিনে সম্ভব নয়।’ তবে এ অবস্থা থেকে উত্তরণের পথ খুঁজতে সব পক্ষের সঙ্গে আলোচনা চলছে বলেও জানানো হয়।
এবার পুঁজি হারিয়ে আত্মহত্যার ঘটনাও দেখা গেল। গত সোমবার ঢাকার মতিঝিলের গোপীবাগে লিয়াকত আলী (৪০) নামের এক বিনিয়োগকারী আত্মহত্যা করেন। আর বৃহস্পতিবার চট্টগ্রামের কোতোয়ালি থানার কাজীর দেউড়ি এলাকায় আত্মহত্যা করেন দিলদার আহমেদ (৫৬)।
বাজার বিশ্লেষণে দেখা যায়, গত এক সপ্তাহে প্রধান বাজার ঢাকা স্টক এক্সচেঞ্জের (ডিএসই) সাধারণ মূল্যসূচক ১৪.২৯ শতাংশ অর্থাত্ ৬৪১ পয়েন্ট কমেছে। চার হাজার ৪৮৬ পয়েন্ট নিয়ে সপ্তাহের লেনদেন শুরু হলেও সপ্তাহ শেষে সূচক দাঁড়ায় চার হাজার পয়েন্টের নিচে অর্থাত্ তিন হাজার ৮৪৫ পয়েন্টে। সূচকের পাশাপাশি প্রতিদিনের গড় লেনদেনও কমেছে। এ সপ্তাহের ডিএসইর গড় লেনদেন ৪.৪৯ শতাংশ কমে প্রতিদিন গড়ে ২৩০ কোটি টাকা করে লেনদেন হয়েছে।
গত সপ্তাহে লেনদেন হওয়া ২৭৩টি প্রতিষ্ঠানের মধ্যে ২৬১টিরই দাম কমেছে। বেড়েছে মাত্র পাঁচটি প্রতিষ্ঠানের দাম।
এ সময়ে ডিএসইতে লেনদেনের শীর্ষে থাকা ১০টি প্রতিষ্ঠান হলো—গ্রামীণফোন, বেক্সিমকো, ইউনাইটেড এয়ার, এনবিএল, আরএন স্পিনিং, সোস্যাল ইসলামী ব্যাংক, বিকন ফার্মা, ফুওয়াং সিরামিক, ইউসিবিএল ও স্কয়ার ফার্মা।
বাজারের বর্তমান অবস্থা নিয়ে বাংলাদেশ পুঁজিবাজার বিনিয়োগকারী ঐক্য পরিষদের সভাপতি মিজান উর রশিদ চৌধুরী বলেন, একটি চক্র কারসাজির মাধ্যমে শেয়ারের দাম কমিয়ে বিনিয়োগকারীদের কাছ থেকে শেয়ার কিনে নিচ্ছেন। পরে আবার তাঁরা বেশি দামে শেয়ার বিক্রি করবেন। এক্ষেত্রে সবাইকে সতর্ক থাকার আহ্বান জানান তিনি।
টাইম সাময়িকীতে পুঁজিবাজারের কঠোর সমালোচনা
বাংলাদেশের পুঁজিবাজারের কঠোর সমালোচনা করেছে ‘টাইম’ সাময়িকী। গত বৃহস্পতিবার প্রকাশিত এক প্রতিবেদনে এ দেশের শেয়ারবাজারকে উত্থান-পতনের দিক থেকে বিশ্বের সবচেয়ে খারাপ বাজার হিসেবে উল্লেখ করা হয়।
প্রতিবেদনে বলা হয়, ২০১১ সালের শুরু থেকে গত এক বছরে দেশের প্রধান স্টক এক্সচেঞ্জের সূচক ৫৫ শতাংশের মতো কমে গেছে। যদিও এর আগে স্টক এক্সচেঞ্জটির ৫৮ বছরের ইতিহাসে সর্বোচ্চ অবস্থানে পৌঁছে সূচক। আর এক বছরেরও বেশি সময় ধরে চলে আসা এই দরপতনের ফলে লাখ লাখ বিনিয়োগকারী ক্ষতিগ্রস্ত হয়ে পথে বসার উপক্রম।
ওই প্রতিবেদনে আরও বলা হয়, ব্যাংকগুলো পুঁজিবাজারে অর্থ বিনিয়োগ করায় বাজার দ্রুত বাড়তে থাকে। ২০১০ সালের মধ্যে ডিএসইর সাধারণ মূল্যসূচক ৯০ শতাংশের বেশি বেড়ে যায়। আর এই উত্থানে শেয়ারবাজার সম্পর্কে অজ্ঞ অথবা খুব সামান্য জ্ঞান রাখেন—এমন অনেককে বিনিয়োগে প্রলুব্ধ করা হয়। এর ফলে ২০০৭ থেকে ২০১০ পর্যন্ত বিও হিসাবের সংখ্যা পাঁচ লাখ থেকে সাত গুণ বেড়ে প্রায় ৩৫ লাখে পৌঁছে। এঁদের মধ্যে বেশির ভাগই অতি মূল্যায়িত বাজারে শেয়ার কেনে ক্ষতিগ্রস্ত হন বলে প্রতিবেদনে বলা হয়।


জানুয়ারিতে রেকর্ড পরিমাণ প্রবাসী-আয় দেশে এসেছে
চলতি ২০১১-১২ অর্থবছরের প্রথম সাত মাসে প্রবাসীদের প্রেরিত আয়ের প্রবৃদ্ধি গত অর্থবছরের একই সময়ের তুলনায় সাড়ে ১১ শতাংশ বেড়েছে।
মূলত অর্থবছরের সপ্তম মাসে অর্থাৎ ২০১২ সালের জানুয়ারি মাসে রেকর্ড পরিমাণ (রেমিট্যান্স) প্রবাসী-আয় দেশে আসায় তা সাত মাসের মোট প্রবাসী-আয় প্রবাহের ওপর ইতিবাচক প্রভাব ফেলেছে।
জানুয়ারি মাসে ব্যাংকব্যবস্থার মাধ্যমে প্রবাসী বাংলাদেশিরা দেশে ১২১ কোটি ৫৮ লাখ ডলারের সমপরিমাণ বৈদেশিক মুদ্রা পাঠিয়েছেন। এটি একক মাস হিসেবে এযাবৎকালের মধ্যে সর্বোচ্চ।
বাংলাদেশ ব্যাংকের হালনাগাদ পরিসংখ্যান থেকে আরও দেখা যায়, চলতি অর্থবছরের জুলাই-জানুয়ারি সময়কালে প্রবাসী-আয়ের মোট প্রবাহ দাঁড়িয়েছে ৭২৮ কোটি ২০ লাখ ডলার। আর গত অর্থবছরের একই সময় এর পরিমাণ ছিল ৬৫২ কোটি ২০ লাখ ডলার।
পরিসংখ্যান পর্যালোচনায় আরও দেখা যায়, চলতি অর্থবছরের সাত মাসের মধ্যে সেপ্টেম্বর মাসে সবচেয়ে কম প্রবাসী-আয় দেশে এসেছে, যার পরিমাণ ৮৫ কোটি ৫৪ লাখ ডলার।
সম্প্রতি মার্কিন ডলারের বিপরীতে টাকার বড় ধরনের দরপতন হওয়ায় এখন ডলারের বিনিময়ে আগের তুলনায় বেশি বাংলাদেশি টাকা পাওয়া যাচ্ছে। এটি প্রবাসী-আয় বাড়ার ক্ষেত্রে অন্যতম প্রণোদনা হিসেবে কাজ করছে বলে ধারণা করা যায়।
২০১০-১১ অর্থবছরে প্রবাসী বাংলাদেশিরা দেশে পাঠান প্রায় এক হাজার ১৬৫ কোটি ডলারের সমপরিমাণ বৈদেশিক মুদ্রা। সে বছর প্রবাসী-আয়ে প্রবৃদ্ধি হয় মাত্র ৬ দশমিক শূন্য ৩ শতাংশ।
তারও আগে অর্থাৎ ২০০৯-১০ অর্থবছরে প্রবাসীরা দেশে পাঠিয়েছিলেন প্রায় এক হাজার ৯৯ কোটি ডলারের সমপরিমাণ বৈদেশিক মুদ্রা। সে বছর প্রবাসী-আয় আগের বছরের চেয়ে প্রবৃদ্ধি হয়েছিল ১৩ দশমিক ২৫ শতাংশ।


বড় দরপতনের পর লেনদেনেও ধীরগতি
বড় ধরনের দরপতনের পর এবার শেয়ারবাজারের লেনদেনও বেশ কমে গেছে। গতকাল বৃহস্পতিবার মূল্যসূচকের পতনের ব্যাপ্তির তুলনায় লেনদেন ছিল অনেক কম।
সপ্তাহের শেষ কার্যদিবসে গতকাল প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেন ২০০ কোটি টাকার নিচে নেমে গেছে। দিনের শুরুতে লেনদেনে কিছুটা গতি ছিল। কিন্তু বেলা বাড়ার সঙ্গে সঙ্গে সেই গতি মন্থর হয়ে পড়ে।
ঢাকার বাজারের সাধারণ মূল্যসূচক গতকাল দিন শেষে এক শতাংশ বা ৪২ পয়েন্টের বেশি কমে গেছে। এর আগে বুধবার বাজারে বড় ধরনের দরপতন ঘটেছিল। ওই দিনই ডিএসইর সাধারণ সূচক চার হাজার পয়েন্টের মনস্তাত্ত্বিক সীমার নিচে নেমে যায়। গতকাল সেটি আরও কমে দাঁড়িয়েছে প্রায় তিন হাজার ৮৪৬ পয়েন্টে।
এর ফলে ডিএসইর সাধারণ সূচক ২০০৯ সালের ১৬ নভেম্বরের আগের অবস্থানের কাছাকাছি চলে গেছে। ২০০৯ সালের ১৫ নভেম্বর ডিএসইর সাধারণ মূল্যসূচক ছিল তিন হাজার ৩৮৩ পয়েন্টে।
সংশ্লিষ্ট ব্যক্তিরা জানান, বিনিয়োগকারীরা এত দিন চার হাজার পয়েন্টকে সূচকের মনস্তাত্ত্বিক সীমা মনে করে আসছিলেন। কিন্তু সেই সীমাও টিকল না। বুধবার এক দিনে ২৬৬ পয়েন্টের পতনে ডিএসইর সাধারণ সূচক সীমার নিচে নেমে আসে। এতে বিনিয়োগকারীদের আত্মবিশ্বাস বা ধৈর্য্যে আরেক দফা আঘাত লাগল।
সংশ্লিষ্ট ব্যক্তিরা জানান, গতকালের বাজারে খুব বেশি ক্রেতা ছিলেন না, যার কারণে বেশিসংখ্যক শেয়ারের লেনদেন হয়নি। বাজারের চলমান দরপতন ও অস্থিরতার মধ্যে এখনো নতুন করে কেউ বিনিয়োগের সাহস পাচ্ছেন না। তাই ক্রেতা কমেছে, সেই সঙ্গে কমেছে লেনদেনের পরিমাণও।
আবার অনেক বিনিয়োগকারীর শেয়ারের দাম এতটাই নিচে নেমে গেছে যে, বিক্রি করার মতো অবস্থাও নেই। বিশেষ করে যেসব বিনিয়োগকারী প্রান্তিক ঋণ নিয়ে বিনিয়োগ করেছেন তাঁদের অবস্থা সবচেয়ে খারাপ।
দিন শেষে বৃহস্পতিবার ঢাকার বাজারে প্রায় ১৬৯ কোটি টাকার লেনদেন হয়। ২০১১ সালের ২০ জানুয়ারির অস্বাভাবিক লেনদেন বাদ দিলে গত প্রায় ৩৭ মাসের মধ্যে এটি সর্বনিম্ন। এর আগে ২০০৮ সালের ১৭ ডিসেম্বর সর্বশেষ ডিএসইতে ১০৯ কোটি টাকার লেনদেন হয়।
ঢাকার বাজারে গতকাল মূল্যসূচকের সর্বোচ্চ ও সর্বনিম্ন অবস্থানের মধ্যেকার ব্যবধান ছিল ১৪৭ পয়েন্টের। ডিএসইতে বৃহস্পতিবার ২৬০টি কোম্পানি ও মিউচুয়াল ফান্ডের লেনদেন হয়। এর মধ্যে ১৭০টিরই দাম কমেছে, বেড়েছে ৭৮টির আর অপরিবর্তিত ছিল ১২টির কোম্পানির শেয়ারের দাম।
চট্টগ্রাম স্টক এক্সচেঞ্জের (সিএসই) সার্বিক মূল্যসূচক প্রায় ২২৪ পয়েন্ট কমে গতকাল দিন শেষে নেমে এসেছে ১১ হাজার ৩৫৩ পয়েন্টে। সিএসইতে লেনদেন হওয়া ১৮৩টি কোম্পানি ও মিউচুয়াল ফান্ডের মধ্যে ১৫২টিরই দাম কমেছে, বেড়েছে ২৪টির আর অপরিবর্তিত ছিল সাতটি কোম্পানির শেয়ারের দাম। ওই দিন চট্টগ্রামের বাজারে ৩১ কোটি টাকা লেনদেন হয়, যা আগের দিনের চেয়ে সাত কোটি টাকা কম।


সৈয়দপুরে নতুন রেলকোচ কারখানা স্থাপনের উদ্যোগ
সৈয়দপুরে দ্বিতীয় রেলওয়ে কারখানা নির্মাণের উদ্যোগ নেওয়া হয়েছে। এ লক্ষ্যে দুই দিনের প্রাথমিক সমীক্ষা গতকাল বৃহস্পতিবার শেষ হয়েছে।
সমীক্ষাটি চালায় ভারতীয় রেলওয়ের অঙ্গপ্রতিষ্ঠান রাইটস লিমিটেড ও ইন্ডিয়ার গ্রুপ জেনারেল ম্যানেজার পুনিত কুমারের নেতৃত্বে দুই সদস্যের একটি প্রতিনিধিদল। পুনিত কুমার বলেন, ‘সৈয়দপুরে যেহেতু রেলওয়ের একটি মেরামত কারখানা রয়েছে, সেহেতু এখানে অনুকূল পরিবেশ ও অনেক সুযোগ-সুবিধা রয়েছে। আমরা কেবল একটি নতুন কারখানা স্থাপনে সার্বিক পরিস্থিতি পর্যবেক্ষণ ও মেশিন স্থাপনের দিকগুলো বিবেচনায় রেখেছি।’
পুনিত কুমার আরও জানান, আগামী দুই সপ্তাহের মধ্যে উচ্চপর্যায়ের আরও একটি ভারতীয় প্রতিনিধিদল সৈয়দপুর সফরে আসবে। তারা অবকাঠামো নির্মাণ ও কারিগরি দিক নিয়ে সম্ভাব্যতা যাচাই করে বাংলাদেশ রেলওয়ের কাছে একটি প্রতিবেদন জমা দেবে।
জানা গেছে, ভারতীয় অর্থায়নে সৈয়দপুরে এই নতুন রেলকোচ (বগি) নির্মাণ কারখানা হবে।
বাংলাদেশ রেলওয়ের অতিরিক্ত মহাপরিচালক খলিলুর রহমান প্রথম আলোকে জানান, সম্প্রতি প্রধানমন্ত্রী সৈয়দপুরে আরও একটি রেল কারখানা স্থাপনের নির্দেশনা দেন। এ ছাড়া ২২ জানুয়ারি রেলমন্ত্রী সুরঞ্জিত সেনগুপ্তও এখানে আরেকটি কারখানা স্থাপনের ঘোষণা দেন। সে অনুযায়ীই বাংলাদেশ রেলওয়ে একটি রূপরেখা তৈরি করেছে এবং ভারতীয় প্রতিনিধিদল সমীক্ষা চালাচ্ছে।
খলিলুর রহমান জানান, ১৮৭০ সালে তৎকালীন আসাম-বেঙ্গল রেলওয়ের বৃহত্তম কারখানাটি স্থাপন করা হয় সৈয়দপুরে। অতীতে এখানে নতুন কোচও নির্মাণ করা হলেও বর্তমানে কেবল রেলওয়ে কোচ ও ওয়াগন মেরামত করা হয়।


দেড় বছর পর বিএএফএফএর কমিটি ঘোষণা
মামলার কারণে প্রায় দেড় বছর ঝুলে থাকার পর বাংলাদেশ ফ্রেইট ফরওয়ার্ডস অ্যাসোসিয়েশনের (বিএএফএফএ) নির্বাচনের ফল বুধবার ঘোষণা করা হয়েছে।
নির্বাচন কমিশনের চেয়ারম্যান এম তানভীর মাদারের সই করা বিজ্ঞপ্তির মাধ্যমে নির্বাচিত পরিচালনা পর্ষদের সদস্যদের তালিকা সংশ্লিষ্ট সবার কাছে পাঠানো হয়েছে।
নির্বাচিত পরিচালকেরা হলেন: মাহবুবুল আনাম, এ বি এম রফিকুজ্জামান, অমিয় শংকর বর্মণ, আমিরুল ইসলাম চৌধুরী, আরিফুল আহসান, আসিফ এ চৌধুরী, জহির উদ্দীন আহমেদ, বদরুল হক চৌধুরী, এম এ সোবহান, জাহিদ হোসেন, সৈয়দ মো. বখতিয়ার, সৈয়দ গোলাম মওলা, হেলালউদ্দীন আকবর, খায়রুল আলম সুজন, বেলাল-ই-বাকী ইদ্রিসী, মো. মফিজুল ইসলাম, জসিম ইউ আহমেদ, নাসির আহমেদ খান ও এস এ জামান।
প্রসঙ্গত, ২০১০ সালের ১০ আগস্ট এই নির্বাচন অনুষ্ঠিত হয়। তবে আদালতের মামলার কারণে ফল প্রকাশ করতে পারেনি নির্বাচন কমিশন। এ নিয়ে রিট আবেদন ও কনটেমট আবেদনের মাধ্যমে নির্বাচনের ফল প্রকাশের বাধা দূর হয়।


ভারত এবার ত্রিপুরায় খাদ্যশস্য নিতে চায়
আবারও আশুগঞ্জ নৌবন্দর ব্যবহার করে বহুমাত্রিক ট্রানজিট-সুবিধা চেয়েছে ভারত।
প্রায় ৩৫ হাজার টন খাদ্যশস্য কলকাতা থেকে আশুগঞ্জ বন্দর পর্যন্ত নৌপথে, আর বাকিটা সড়কপথে ত্রিপুরার রাজধানী আগরতলায় নেওয়ার সুযোগ দিতে বাংলাদেশ সরকারকে অনুরোধ করেছে ভারত। দুই দেশের বিদ্যমান ট্রানজিট-সংক্রান্ত নৌ-প্রটোকলের আওতায় এই পণ্য যাবে।
গত ৩০ জানুয়ারি ঢাকায় ভারতীয় হাইকমিশন থেকে এ-সংক্রান্ত একটি চিঠি পররাষ্ট্র মন্ত্রণালয়ে পাঠানো হয়েছে। এই চিঠির অনুলিপি নৌ মন্ত্রণালয়, জাতীয় রাজস্ব বোর্ড (এনবিআর) এবং বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) কাছে পাঠিয়েছে ভারতীয় হাইকমিশন।
ভারতীয় হাইকমিশনের চিঠিতে বলা হয়েছে, নৌ-প্রটোকলের আওতায় ভারত আশুগঞ্জ বন্দরকে ট্রানশিপমেন্ট পয়েন্ট হিসেবে ব্যবহার করে ৩৫ হাজার টন খাদ্যশস্য ত্রিপুরায় পাঠাতে চায় ভারত। এর মধ্যে ১০ হাজার টন খাদ্যশস্য জরুরিভিত্তিতে পাঠানো প্রয়োজন। ১০ হাজার টনের চালানটি প্রস্তুতও আছে।
এ ছাড়া আশুগঞ্জ বন্দরে এই পণ্য দ্রুত ওঠানামার জন্য ঝুঁকি বন্ড ইস্যুসহ অন্যান্য আনুষ্ঠানিকতা সম্পন্ন না করারও অনুরোধ জানিয়েছে ভারত।
বাংলাদেশের পক্ষে নৌ-প্রটোকলটি কার্যকরের মূল দায়িত্ব নৌ মন্ত্রণালয়ের। যোগাযোগ করা হলে নৌ মন্ত্রণালয়ের যুগ্ম সচিব মোহাম্মদ আলাউদ্দিন জানান, এখনো নৌ মন্ত্রণালয়ের কাছে আনুষ্ঠানিকভাবে প্রস্তাবটি আসেনি। এই ধরনের প্রস্তাব এলে সংশ্লিষ্ট সব পক্ষগুলোর মতামত নিয়ে সিদ্ধান্ত নেওয়া হবে। নিয়মের বাইরে কিছুই করা হবে না।
বাংলাদেশ ও ভারতের বিদ্যমান নৌ-প্রটোকলের আওতায় ফিরতি যাত্রাসহ মোট আটটি নৌপথ রয়েছে। এর মধ্যে কলকাতা-হলদিয়া-রায়মঙ্গল-মংলা-কুয়াখালী-বরিশাল-হিজলা-চাঁদপুর-নারায়ণগঞ্জ-ভৈরববাজার (আশুগঞ্জ)-আজমিরীগঞ্জ-মারকুলি-শেরপুর-ফেঞ্চুগঞ্জ-জকিগঞ্জ-করিমগঞ্জ এই পথটি সবচেয়ে বেশি ব্যবহূত হয়। কিন্তু নাব্যতা সংকটের কারণে প্রতিবছর একটি নির্দিষ্ট সময় পর্যন্ত পথটি বন্ধ করে রাখা হয়।
গত ১৫ অক্টোবর থেকে আশুগঞ্জ হয়ে করিমগঞ্জ পর্যন্ত নৌপথে পর্যাপ্ত নাব্যতা সংকটের কারণে বন্ধ ঘোষণা করে বিআইডব্লিউটিএ।
ত্রিপুরা তথা আগরতলায় পণ্য আনা-নেওয়ার জন্য সরাসরি কোনো পথ নৌ-প্রটোকলে নেই। সম্প্রতি ভারতের আগ্রহে আশুগঞ্জ পর্যন্ত নৌপথে, এরপর আখাউড়া স্থলবন্দর হয়ে বাকিটা সড়কপথে পণ্য আনা-নেওয়ার জন্য নতুন পথ তৈরির প্রক্রিয়া চলছে।
ইতিমধ্যে এই পথটি ব্যবহার করে তিনটি পরীক্ষামূলক চালান আগরতলায় পাঠানো হয়েছে। কিন্তু পর্যাপ্ত অবকাঠামো না থাকায় পরীক্ষামূলক চালান শেষে নিয়মিত চালানের অনুমতি দেয়নি বাংলাদেশ।
১৯৭২ সালে বাংলাদেশ ও ভারতের মধ্যে নৌ-প্রটোকলটি স্বাক্ষরিত হয়। পরে ১৯৮০ সালে দুই দেশের মধ্যে স্বাক্ষরিত বাণিজ্য চুক্তির একটি প্রটোকল হিসেবে অন্তর্ভুক্ত করা হয়।


কারখানায় গ্যাস সংকটের জন্য পেট্রোবাংলার তীব্র সমালোচনা
কারখানায় পরিমাণমতো গ্যাস সরবরাহ না পাওয়ায় পেট্রোবাংলার ভূমিকার তীব্র সমালোচনা করেছে দেশের বস্ত্রখাতের ব্যবসায়ীদের তিনটি প্রধান সংগঠন।
তৈরি পোশাক প্রস্তুত ও রপ্তানিকারকদের সমিতি (বিজিএমইএ), নিট পোশাক প্রস্তুত ও রপ্তানিকারকদের সমিতি (বিকেএমইএ) এবং বস্ত্র কারখানা মালিকদের সমিতি (বিটিএমএ) গতকাল বৃহস্পতিবার এক যৌথ সংবাদ সম্মেলনে ক্ষোভ প্রকাশ করে পেট্রোবাংলার সমালোচনা করেন।
সংগঠনের নেতৃবৃন্দ বলেন, যে পরিমাণ গ্যাসের জন্য সরকারকে টাকা পরিশোধ করা হচ্ছে, সেই পরিমাণ গ্যাস কারখানায় আসছে না। এ অবস্থায় উৎপাদন ব্যাহত হচ্ছে।
দেশের শিল্প ও বস্ত্রখাত নিয়ে রাজধানীর কারওয়ানবাজারে বিজিএমইএ ভবন মিলনায়তনে এই সংবাদ সম্মেলন করে তিন সমিতির নেতারা। এ সময় রপ্তানিসংক্রান্ত বিভিন্ন সূচকের অবনতির কথা উল্লেখ করে ব্যবসায়ীরা বলেন, এতে তৈরি পোশাক খাতে ঝুঁকি বেড়েছে প্রায় ৫০ শতাংশ।
সংবাদ সম্মেলনে লিখিত বক্তব্যে বিজিএমইএ সভাপতি সফিউল ইসলাম মহিউদ্দিন বলেন, গাজীপুর, কোনাবাড়ী, নরসিংদীসহ পোশাক শিল্পের কেন্দ্রীভূত এলাকাগুলোতে সম্প্রতি গ্যাসের চাপ মারাত্মকভাবে কমে গেছে। এতে কারখানার ডাইং ও ফিনিশিং প্রক্রিয়া ব্যহত হচ্ছে। পেট্রোবাংলার সঠিক সিদ্ধান্ত ও সংশ্লিষ্ট সংস্থাগুলোর সমন্বয়ের অভাবে শিল্পখাত হুমকির মুখে উল্লেখ করে তাঁরা বলেন, গত জুলাই মাসে শিল্পখাতে যে গ্যাসের সরবরাহ ছিল ২৮৭ এমসিএম, সেখানে নভেম্বরে তা কমে হয় ২৭৬ এমসিএম। অন্যদিকে একই সময়ে সার কারখানাগুলোতে গ্যাস সরবরাহ ১৩৯ থেকে ১৬৭ এমসিএম-এ উন্নীত করা হয়েছে।
এই উপাত্ত তুলে ধরে ব্যবসায়ী নেতারা বলেন, সরকার কি কলকারখানা চালাবে না কি সার কারখানা চালাবে তা ঠিক করতে হবে।
সংবাদ সম্মেলনে জানানো হয়, চলতি অর্থবছরের প্রথমার্ধে বস্ত্র ও পোশাকখাতের রপ্তানি প্রবৃদ্ধি অর্জিত হয়েছে আগের বছরের একই সময়ের তুলনায় ১৬ দশমিক ৩৬ শতাংশ। রপ্তানির পরিমাণ ৯২৫ কোটি ডলার। কিন্তু এই সময়ে লক্ষ্যমাত্রার চেয়ে রপ্তানি দুই দশমিক ৮৬ শতাংশ কম হয়েছে টাকার অংকে যা দুই হাজার ১৭৫ কোটি টাকা।
আবার নভেম্বর ও ডিসেম্বরে ইউডি কমেছে ২০ শতাংশের বেশি। আগামী ফেব্রুয়ারি, মার্চ থেকে এর প্রভাব পড়তে শুরু করবে।
সফিউল ইসলাম অভিযোগ করে বলেন, বিশ্ব মন্দায় ক্ষুদ্র ও মাঝারি শিল্পগুলো যখন অস্তিত্ব রক্ষায় যুদ্ধ করে যাচ্ছে তখনই এই শিল্পের বিকাশ রূখতে একটি স্বার্থান্বেষী মহল তৎপর হয়ে পড়েছে।
বিজিএমইএ সভাপতি তৈরি পোশাকখাতের জন্য বর্তমান বীমা প্রিমিয়াম হার বাতিল করে আগের প্রিমিয়াম বহাল রাখা, ব্যাংক ঋণের সুদহার সহনীয় রাখা, চট্টগ্রাম বন্দরের মাশুল কমানো, কেন্দ্রীয় বর্জ্য শোধনাগার নির্মাণ করতে না পারলে একটি কেন্দ্রীয় শিল্পনালা স্থাপনের সুযোগ দেওয়ার দাবি জানান।
সফিউল ইসলাম বলেন, ‘সরকার দ্রুততার সঙ্গে ২ হাজার ৮০০ মেগাওয়াট বিদ্যুৎ সংযোজন করেছে। আমরা তার প্রশংসা করি। কিন্তু গ্যাসের ক্ষেত্রে পেট্রোবাংলার পারফরমেন্সে আমরা হতাশ। আমাদের বলা হয়েছিল, মনোহরদী-ধনুয়া-এলেঙ্গায় সংযোগ লাইন টানলে গ্যাসের চাপ বেড়ে যাবে । কিন্তু তা হয়নি। পেট্রোবাংলার যথেষ্ট টাকা ছিল, কিন্তু তারা খরচ করতে পারেনি।’
বিটিএমএ-এর সভাপতি জাহাঙ্গীর আলামীন বলেন, ‘আমরা ১০ পিসিই গ্যাসের জন্য বিল পরিশোধ করলেও পাচ্ছি তার চেয়ে অনেক কম। পণ্য না পেয়েই মূল্য পরিশোধ করছি। গ্যাসের বিল প্রদানের ক্ষেত্রে ইলেকট্রনিক ভলিউম কন্ট্রোল বসানো হয়েছে। কিন্তু তা চালু করা হচ্ছে না।’
শ্রম আইন সংক্রান্ত এক প্রশ্নের জবাবে বিজিএমইএ সভাপতি বলেন, ‘আইনটি (শ্রমিক কল্যাণ ফান্ডে মুনাফার পাচ শতাংশ বরাদ্দ রাখা সংক্রান্ত) যদি ভালোই হতো তাহলে ১৯৬৮ সালের প্রণীত আইনটি এতোদিন কেন বাস্তবায়ন করা হলো না?’
সংবাদ সম্মেলনে আরও বক্তব্য দেন বিকেএমইএর ভারপ্রাপ্ত সভাপতি মো. হাতেম ও সহ-সভাপতি আসলাম সানী।


নোভো নরডিস্ক বিশ্বের সেরা ১০০ টেকসই কোম্পানির মধ্যে শীর্ষে
নোভো নরডিস্ক বিশ্বের সবচেয়ে টেকসই ১০০টি করপোরেশন বা প্রতিষ্ঠানের মধ্যে সেরা হিসেবে স্বীকৃতি পেয়েছে। সুইজারল্যান্ডের ডাভোসে সম্প্রতি অনুষ্ঠিত বিশ্ব অর্থনৈতিক ফোরামে (ডব্লিউইএফ) সেরা প্রতিষ্ঠানগুলোর এই বৈশ্বিক সূচক ঘোষণা করা হয়।
কানাডা ও উত্তর আমেরিকাভিত্তিক ম্যাগাজিন করপোরেট নাইটস ২০০৫ সাল থেকে প্রতিবছর এই তালিকা তথা সূচক প্রকাশ করে আসছে।
নোভো নরডিস্কের এক্সিকিউটিভ ভাইস প্রেসিডেন্ট লাইস কিঙ্গো জানান, এই পুরস্কার পেয়ে তাঁরা গর্বিত। টেকসই প্রবৃদ্ধি অর্জন অব্যাহত রাখতে নোভো নরডিস্ক প্রতিশ্রুতিবদ্ধ বলে তিনি উল্লেখ করেন।
কোম্পানির ব্যবস্থাপনা পরিচালক এ রাজন কুমার বলেন, ‘এটি আমাদের দীর্ঘমেয়াদি সফলতার স্বীকৃতি। তবে সবচেয়ে গুরুত্বপূর্ণ বিষয় হলো, এই পুরস্কার আমাদের দায়িত্বশীলতার সঙ্গে নতুনভাবে ব্যবসার সম্প্রসারণে উৎসাহিত করছে, যা মুনাফা অর্জনসহ রোগী, নিজস্ব কর্মচারী ও সমাজের জন্য মঙ্গল বয়ে আনবে।’
এদিকে ডায়াবেটিস চিকিৎসা সেবায় নিয়োজিত বিশ্বের অন্যতম প্রধান প্রতিষ্ঠান নোভো নরডিস্ক বিশ্বখ্যাত ম্যাগাজিন ফোর্বস-এর ২০১২ সালের ‘কাজের জন্য ১০০ সেরা প্রতিষ্ঠান’-এর তালিকায়ও ৪৩তম স্থানে রয়েছে। তালিকাটি সম্প্রতি প্রকাশ করা হয়। এ নিয়ে নোভো নরডিস্ক টানা চতুর্থবারের মতো ফোর্বস ম্যাগাজিনের এই তালিকায় স্থান পেল। ফোর্বস সবচেয়ে ভালো কর্মপরিবেশের সংস্কৃতি ও বিচক্ষণ উদ্যোগের জন্য ১৫ বছর ধরে এ তালিকা প্রকাশ করে আসছে।
নোভো নরডিস্ক প্রায় ৯০ বছর ধরে ডায়াবেটিস চিকিৎসার ওষুধ-উপকরণ তৈরি করে আসছে। এর সদর দপ্তর ডেনমার্কে অবস্থিত। আমেরিকার নিউজার্সি রাজ্যের প্রিন্সটন থেকেও কোম্পানিটি কার্যক্রম পরিচালনা করে। বিজ্ঞপ্তি।


রাজধানীতে প্রথম সমবায় হলিডে হাটের উদ্বোধন
ভোক্তাদের সুবিধার্থে রাজধানীতে ‘সমবায় হলিডে হাট’ চালু হয়েছে। এখানে সারা দেশের সমবায়ীদের উৎপাদিত পণ্যসামগ্রী বিক্রি হবে। সমবায় অধিদপ্তরসংলগ্ন আগারগাঁও মাঠে এই হাট গতকাল বৃহস্পতিবার শুরু হয়েছে।
স্থানীয় সরকার প্রতিমন্ত্রী জাহাঙ্গীর কবির নানক নিজে কেনাকাটা করে হাটের উদ্বোধন করেন।
গতকাল এক সংবাদ বিজ্ঞপ্তিতে বলা হয়, প্রতি সপ্তাহের বৃহস্পতি, শুক্র ও শনিবার সকাল আটটা থেকে বিকেল পাঁচটা পর্যন্ত এখানে হাট বসবে। হাটে অন্যান্য বাজারের তুলনায় শতকরা ২০ থেকে ৫০ ভাগ কমে সমবায়ীদের উৎপাদিত পণ্য চাল, ডাল, তেল, আটা, দুধ ও দুগ্ধসামগ্রী, ফরমালিনমুক্ত টাটকা শাকসবজি, মাছ, মাংস, ডিম আলু, পেঁয়াজ, রসুন, আদা, হলুদসহ নিত্যপ্রয়োজনীয় পণ্য বিক্রি হবে।
উদ্বোধন শেষে প্রতিমন্ত্রী বলেন, উৎপাদক ও ভোক্তার স্বার্থরক্ষা এবং মধ্যস্বত্বভোগীদের দৌরাত্ম্য কমাতে সমবায় হাট চালু করা হয়েছে। রাজধানীতে চারটি সমবায় বাজার চালু আছে, শিগগিরই আরও ৯১টি চালু হবে।
অনুষ্ঠানে সমবায় নিবন্ধক মুশফেকা ইকাফাৎ, মিল্ক ভিটার চেয়ারম্যান হাবিস খান তরুণ, সমবায় ব্যাংকের চেয়ারম্যান মো. মহিউদ্দিন প্রমুখ বক্তব্য দেন।
নির্মাণ শেষ হলেও চালু হচ্ছে না
নতুন বিদ্যুৎকেন্দ্রও গ্যাস পাচ্ছে না
গ্যাসের অভাবে পুরোনো বিদ্যুৎকেন্দ্রে উৎপাদন ব্যাহত হচ্ছে। এর ধারায় যুক্ত হয়েছে তিনটি নতুন কেন্দ্রও। এগুলোর নির্মাণ শেষ হলেও গ্যাসের অভাবে চলছে না। বর্তমান সরকার ক্ষমতায় এসেই এই কেন্দ্রগুলো স্থাপনের কাজ শুরু করেছিল।
বিদ্যুৎ মন্ত্রণালয় ও বিদ্যুৎ উন্নয়ন বোর্ডের (পিডিবি) সূত্রগুলো জানায়, চলতি বছরের শেষ নাগাদ গ্যাসের অভাবে চালু হতে না পারা নতুন বিদ্যুৎকেন্দ্রের সংখ্যা সাতটিতে উন্নীত হতে পারে। বিদ্যুৎ উৎপাদনে বর্তমানে গ্যাসের সর্বোচ্চ চাহিদা দৈনিক প্রায় ১০০ কোটি ঘনফুট। সরবরাহ ৭৫ কোটির মতো।
অপরদিকে, ভোলার শাহবাজপুর ক্ষেত্রের গ্যাস অব্যবহূত পড়ে আছে। অথচ সেখানে নতুন বিদ্যুৎকেন্দ্র স্থাপনের পরিকল্পনা ক্রমেই পিছিয়ে যাচ্ছে। ৩৫ মেগাওয়াটের যেটি আছে, সেটিও চলছে না।
শিকলবাহা ১৫০ মেগাওয়াট: গত বছরের আগস্ট মাসে কেন্দ্রটি স্থাপনের কাজ শেষ হয়। চুক্তি অনুযায়ী নির্মাণ ঠিকাদার কেন্দ্রটি সুষ্ঠুভাবে চলার ক্ষেত্রে এক বছরের নিশ্চয়তা (ওয়ারেন্টি) দেওয়ার কথা। কিন্তু গ্যাসের অভাবে কেন্দ্রটি মাত্র চার মাসের মাথায় বন্ধ করে দেওয়ায় ওই নিশ্চয়তা আর পাওয়া যাবে না। পরে কেন্দ্রটিতে কোনো যান্ত্রিক গোলযোগ হলেও তার দায় সরকার তথা পিডিবিকেই বহন করতে হবে। কেন্দ্রটি সরকারি খাতের।
চাঁদপুর ১৫০ মেগাওয়াট: গত বছরের সেপ্টেম্বর মাসে কেন্দ্রটির নির্মাণ শেষ হওয়ার পর থেকেই ঠিকাদারি প্রতিষ্ঠান গ্যাস সরবরাহের আবেদন জানাতে থাকে। মাত্র সপ্তাহখানেক আগে কেন্দ্রটি পরীক্ষা-মূলকভাবে চালানোর জন্য গ্যাসের একটি সংযোগ দেওয়া হয়েছে। তাতে এখন সীমিত পরিমাণ গ্যাস পাওয়া যাবে। কেন্দ্রটি পূর্ণ ক্ষমতায় চালানোর মতো সংযোগ কবে পাওয়া যাবে তা অনিশ্চিত। এই কেন্দ্রটিও সরকারি খাতের।
দোহাজারী ১০০ মেগাওয়াট: চট্টগ্রামের দোহাজারীতে ওই কেন্দ্রটি স্থাপনের কাজও শেষ পর্যায়ে। কিন্তু পরীক্ষামূলকভাবে চালানোর মতো গ্যাস সরবরাহও অনিশ্চিত। কেন্দ্রটি বেসরকারি খাতের হওয়ায় চুক্তি অনুযায়ী জ্বালানি সরবরাহ করতে না পারলে বিদ্যুৎ তো পাওয়া যাবেই না, উপরন্তু পিডিবি ক্ষতিপূরণ দিতে বাধ্য হবে।
আরও চারটি: সিরাজগঞ্জ ১৫০ মেগাওয়াট কেন্দ্রটি চালু হবে আগামী মে-জুন মাসে। কেন্দ্রটিতে গ্যাস সংযোগ দেওয়ারও প্রস্তুতি আছে। কিন্তু আশুগঞ্জ ও এলেঙ্গায় সঞ্চালন লাইনে কম্প্রেসার বসানোর আগে রাজশাহীগামী ওই লাইনে বিদ্যুৎকেন্দ্রটি পূর্ণ ক্ষমতায় চালানোর মতো গ্যাসের চাপ পাওয়া যাবে না।
চলতি বছরের মধ্যে আরও অন্তত তিনটি গ্যাসভিত্তিক বিদ্যুৎকেন্দ্র চালু হবে। এগুলো হচ্ছে—ঘোড়াশাল ১০০ মেগাওয়াট, ফেঞ্চুগঞ্জ ১০০ মেগাওয়াট ও আশুগঞ্জ ৫০ মেগাওয়াট। এসব অঞ্চলে আপাতদৃষ্টিতে দেখা না গেলেও প্রয়োজনীয় গ্যাসের অভাব রয়েছে। এ কারণে ঘোড়াশাল, সিদ্ধিরগঞ্জ ও আশুগঞ্জ বিদ্যুৎকেন্দ্রের সবগুলো ইউনিট পূর্ণ ক্ষমতায় চলছে না। সে ক্ষেত্রে নতুন এই কেন্দ্রগুলোতে গ্যাস দিতে হলে পুরোনোগুলোতে উৎপাদন আরও ব্যাহত হবে।
নতুন ভাড়াভিত্তিক কেন্দ্রগুলোতে গ্যাস সরবরাহের ফলে পুরোনো কেন্দ্রগুলোর উৎপাদন ব্যাহত হওয়ার সমস্যা ইতিমধ্যে দেখা দিয়েছে। এ কারণে নতুন বিদ্যুৎ উৎপাদন প্রায় তিন হাজার মেগাওয়াট বাড়লেও ঘাটতি কমছে না।
সরকারি হিসাবে এ বছর বিদ্যুতের সর্বোচ্চ চাহিদা হবে সাত হাজার ৫১৮ মেগাওয়াট (লোড ব্যবস্থাপনা কার্যক্রমের অধীনে যেসব ক্ষেত্রে সরবরাহ বন্ধ রাখা হবে, তা এই হিসাবে ধরা হয়নি)। বছর শেষে সর্বোচ্চ উৎপাদনক্ষমতা হবে সাত হাজার ১৫৮ মেগাওয়াট। কিন্তু জ্বালানি সমস্যার কারণে এর চেয়ে অন্তত এক হাজার মেগাওয়াট উৎপাদন কম হবে।
কর্তৃপক্ষের বক্তব্য: নতুন বিদ্যুৎকেন্দ্রের গ্যাসের অভাব সম্পর্কে জানতে চাইলে পিডিবির চেয়ারম্যান এ এস এম আলমগীর কবির প্রথম আলোকে বলেন, প্রায় এক হাজার মেগাওয়াট ক্ষমতার পুরোনো বিদ্যুৎকেন্দ্রে গ্যাসের অভাবে উৎপাদন বন্ধ আছে। চট্টগ্রাম অঞ্চলে সরকারি একটি বিদ্যুৎকেন্দ্রও চলছে না। নতুন কেন্দ্রগুলোতেও গ্যাস সরবরাহ অনিশ্চিত অবস্থায়ই আছে।
জ্বালানি মন্ত্রণালয় ও পেট্রোবাংলার সূত্রগুলো জানায়, ২০১৩ সালের মধ্যভাগের আগে গ্যাসের চাহিদা ও সরবরাহের মধ্যে সামঞ্জস্য আনা সম্ভব হবে না। কারণ, গ্যাসের উৎপাদন বাড়লেই হবে না, সরবরাহের জন্য সঞ্চালন লাইন ও কম্প্রেসার স্থাপনও অপরিহার্য।
তরলীকৃত প্রাকৃতিক গ্যাস (এলএনজি) আমদানি করে চট্টগ্রামে গ্যাস সরবাহের যে উদ্যোগ সরকারের আছে, তাও পিছিয়ে যাচ্ছে। পেট্রোবাংলার চেয়ারম্যান হোসেন মনসুর প্রথম আলোকে বলেন, মহেশখালীতে এলএনজি টার্মিনাল স্থাপন ২০১৩ সালের আগস্ট মাসের আগে শেষ হচ্ছে না। আগের পরিকল্পনা অনুযায়ী, চলতি বছরের মধ্যে এই কাজ শেষ হওয়ার কথা ছিল।


শ নি বা রে র বিশেষ প্রতিবেদন
একজন আনছার আলীর ভিন্ন চিন্তা
নিজের খেতে পরিচর্যায় ব্যস্ত কৃষক আনছার আলী। বগুড়ার শিবগঞ্জ উপজেলার বুজরুক গ্রাম থেকে ছবিটি তুলেছেন
প্রতিবেশীরা নানা জাতের দেশি সবজি চাষ করেন। তিনিও সামান্য জমিতে ফুলকপি ও টমেটো চাষ করতেন। কিন্তু সংসারের অভাব যেন দূর হচ্ছিল না।
একপর্যায়ে চাষ করলেন মিষ্টি মরিচ। প্রথমবার চাষের খরচই তুলতে পারেননি। এলাকার লোক-জন খেয়েই সব শেষ করে ফেলে!
পরেরবার আবারও মিষ্টি মরিচ চাষ করতে গেলে গ্রামের লোকজন হাসাহাসি শুরু করেন। এমনকি নিজের বউও রাগারাগি করেন। ঝগড়া হয়। বউ রাগ করে ভাতও খেতে দেননি। কিন্তু যখন এ মরিচ চাষ করে সাফল্য পেলেন, তখন সবাই প্রশংসা শুরু করেন। খুশি হন বউও।
গল্পের শুরুটা ১২ বছর আগের। নায়ক বগুড়ার শিবগঞ্জ উপজেলার দাড়িদহ ইউনিয়নের বুজরুক শোকরা গ্রামের আনছার আলী। তাঁর সেই সময় আর এই সময়ের পার্থক্য অনেক। অভাবী মানুষটি আজ সফল চাষি। মিষ্টি মরিচ দিয়ে শুরুর পর বিদেশি সবজি চাষ করে অভাব জয় করেছেন। তাঁর কাছে পরামর্শ নিয়ে সেখানকার অনেকেই বিদেশি সবজি চাষের দিকে ঝুঁকছেন।
আনছারের গ্রামে এক দিন: উপজেলা সদর থেকে প্রায় ১৪ কিলোমিটার উত্তরে দাড়িদহ ইউনিয়ন। এ ইউনিয়নের একটি গ্রাম বুজরুক শোকরা। এ গ্রামেরই বাসিন্দা আনছার (৬০)। সম্প্রতি তাঁর সাফল্যের গল্প শুনতে বুজরুক শোকরা গ্রামে যাওয়া। গ্রামে গিয়ে জানা গেল, তিনি সবজিখেতে। সেখানে গিয়ে দেখা গেল আগাছা পরিষ্কারে ব্যস্ত তিনি। পরিচয় পেয়ে খেত থেকে উঠে এসে শোনালেন নিজের সাফল্যের গল্প।
যেভাবে শুরু: বাবার কাছ থেকে দুই বিঘা জমি পেয়েছিলেন আনছার। সেই জমি নিয়ে ভাইদের সঙ্গে মামলা হয়। একপর্যায়ে জমি বিক্রি করতে বাধ্য হন। নিঃস্ব হয়ে যান আনছার। তবে দমে যাননি। অন্যের জমি বন্ধক নিয়ে ফুলকপি ও টমেটো চাষ শুরু করেন। এসব সবজির বীজ কিনতে এক দিন বগুড়া শহরে যান। সেখানে একজন বীজবিক্রেতা তাঁকে মিষ্টি মরিচ চাষের পরামর্শ দেন। ২০০০ সালের দিকে মিষ্টি মরিচ চাষ শুরু করেন। এ মরিচকে ক্যাপসিকাম বলা হয়।
আনছার জানান, চায়নিজ রেস্টুরেন্টসহ বড় বড় হোটেলে এ মরিচের চাহিদা প্রচুর। প্রথমবার মরিচ চাষ করে কিছু পাওয়া না গেলেও দ্বিতীয় বছর থেকে টাকা আসতে শুরু করে। বগুড়া শহরে সেই মরিচ বিক্রি করতেন। প্রথমে প্রতিটি মরিচ পাঁচ টাকা করে বিক্রি হয়।
এ মরিচ বিক্রির এক ঘটনা আনছারের সঙ্গে ঢাকার বিভিন্ন রেস্টুরেন্টের যোগাযোগ ঘটিয়ে দেয়। সেই গল্পও শোনালেন আনছার।
একদিন বগুড়া শহরে মরিচ বিক্রি করছেন। একজন ব্যাংক কর্মকর্তা এসে তাঁর সব মরিচ কিনে নিয়ে যান। পরে আরও দুই থেকে তিন দিন একইভাবে ওই ব্যাংক কর্মকর্তা সব মরিচ কিনে নিয়ে যান। আনছার খোঁজ নিয়ে জানতে পারেন, ওই ব্যাংক কর্মকর্তা এসব মরিচ বেশি দামে ঢাকায় বিক্রি করেন। ঢাকায় কোথায় এসব মরিচ বিক্রি হয়, তা জানার চেষ্টা করলেও ওই কর্মকর্তা ঠিকানা দেননি আনছারকে। অনেক চেষ্টার পর তিনি জানতে পারেন, ঢাকার চায়নিজ রেস্তোরাঁয় এসব মরিচ বিক্রি হয়।
এবার আনছার আলী নিজেই ঢাকায় গিয়ে কয়েকটি রেস্তোরাঁর সঙ্গে কথা বলে আসেন। কয়েকটি রেস্তোরাঁ আনছারের কাছ থেকে সরাসরি মরিচ কিনতে রাজি হয়। এভাবেই ঢাকায় মরিচ বিক্রি শুরু হলো তাঁর।
ওইবার সাত শতক জমিতে মিষ্টি মরিচ চাষ করে ২০ হাজার টাকা লাভ করেন তিনি। পরেরবার আরও বেশি জমিতে চাষ করেন। মিষ্টি মরিচ চাষি হিসেবে তাঁর নাম ঢাকার অভিজাত রেস্তোরাঁগুলোতে ছড়িয়ে পড়ে। তিনি লাভের টাকায় জমি কেনেন। বাড়তে থাকে মিষ্টি মরিচ চাষের জমিও।
বিদেশি সবজি চাষ: ঢাকায় মিষ্টি মরিচ বিক্রি করতে গিয়ে রেস্তোরাঁর লোকজনের কাছ থেকে বিদেশি সবজির কথা জানতে পারেন আনছার। তিনি তখন বিদেশি সবজির বীজ খুঁজতে শুরু করলেন। পেয়েও গেলেন। শুরু করলেন বিদেশি সবজির চাষ।
এ পর্যন্ত অন্তত ২০ জাতের বিদেশি সবজির চাষ করেছেন আনছার। কথা বলতে বলতে ঘুরে দেখালেন তাঁর সবজির বাগান। বোঝালেন, কোন সবজি কীভাবে খাওয়া হয়। ২০০০ সালে অ্যাসপারাগাস গাছ লাগান আনছার। এটি সাধারণত স্যুপের সঙ্গে খাওয়া হয়ে থাকে। ২০ শতক জমিতে একবারই অ্যাসপারাগাস লাগিয়েছেন। এ সবজি প্রতি কেজি ২০০ টাকা করে বিক্রি হয়।
থাইল্যান্ড থেকে বীজ এনে চাষ করেছেন সুইটকর্ন, যা মিষ্টি ভুট্টা নামে পরিচিত। এটি কাঁচা বা সেদ্ধ করে খাওয়া যায়। এ ভুট্টা পাঁচ বিঘা জমিতে চাষ করছেন। ব্রকলি নামের একটি সবজি চাষ করেছেন আনছার। এটি ভাজি ও ঝোল করে খাওয়া হয়। গত বছর তিনি দুই বিঘা জমিতে এ সবজি চাষ করেন।
আনছারের চাষের তালিকায় রয়েছে চেরি টমেটো, লেটুস, থাই আদা, শিমলা মরিচ, থাইপাতা, স্কোয়াশসহ বিভিন্ন ধরনের সবজি।
‘বিদেশি সবজি সহজে কেউ চাষ করে না। ধান চাষ করে যে লাভ হয়, তার চেয়ে কয়েক গুণ বেশি লাভ হয় বিদেশি সবজি চাষে। তাই এর দিকে ঝুঁকে পড়া।’ বলেন আনছার।
নিজের গড়া খামার: এখন বিভিন্ন স্থান থেকে লোকজন বিদেশি সবজি, বীজ ও চারা কিনতে আনছার আলীর গ্রামে আসেন। তাই তিনি ‘ওয়েস্টার্ন ভেজিটেবল প্রডাকশন কৃষি ফার্ম’ নামের একটি খামার গড়ে তুলেছেন। এখন সবজি কেনার জন্য ঢাকা থেকে এ ঠিকানায় অগ্রিম টাকা পাঠিয়ে দেওয়া হচ্ছে। চাহিদা অনুযায়ী সবজি কখনো নিজেই পৌঁছে দেন, কখনো ঢাকাগামী পরিবহনে তুলে দেন।
সফল মানুষ: বিদেশি সবজি চাষ করে পাওয়া টাকা দিয়ে ছেলেকে বিদেশে পাঠিয়েছেন আনছার। দুই মেয়েকে বিয়ে দিয়েছেন। এ পর্যন্ত ১৩ বিঘা জমির মালিক হয়েছেন। কুঁড়েঘর থেকে হয়েছে পাকা বাড়ি।
তবে একা উন্নতিতে বিশ্বাসী নন সফল এ মানুষটি। তিনি চান তাঁর মতো আরও আনছার তৈরি হোক।
বিদেশি সবজি চাষে উন্নত প্রশিক্ষণ নিতে চান আনছার। এরপর সেই শিক্ষণ ছড়িয়ে দিতে চান গ্রামের কৃষকদের মধ্যে।
আনছার জানান, এরই মধ্যে তাঁর কাছে পরামর্শ নিয়ে বগুড়ার সোনাতলা উপজেলার পশ্চিম পাড়ার সোনা মিয়া ও বাবু মিয়া, শিবগঞ্জ উপজেলার মোকামতলার টেপাগাড়ি গ্রামের মিজানুর রহমান, ঢাকার সাভারের মিশরকোলা গ্রামের সিদ্দিকুর রহমান ও রবিউল হোসেন বিদেশি সবজি চাষ করছেন। তাঁরা সফলও হয়েছেন।
আনছার তাঁর স্ত্রী ও ছেলের বউকে সবজি চাষের প্রশিক্ষণ দিয়েছেন। এবার প্রায় ১৩ বিঘা জমিতে সবজি চাষ করেছেন আনছার।
শীতকালীন সবজি হিমাগারে রেখে অন্য মৌসুমে বিক্রি করতে পারলে বেশি লাভ। তাই আনছারের দাবি, এসব সবজি বাজারজাত করার জন্য সরকারিভাবে হিমাগার তৈরি করতে হবে।
কৃষি বিভাগের কথা: শিবগঞ্জ উপজেলা কৃষি কর্মকর্তা শফিকুল ইসলাম বলেন, ‘আনছার আলী একজন আদর্শ কৃষক। কৃষি বিভাগ তাঁকে সব সময় পরামর্শ ও সহযোগিতা দেওয়ার চেষ্টা করে।’
স্বীকৃতি: আর্থিকভাবে তো লাভবান হয়েছেনই, সঙ্গে এ কাজের স্বীকৃতিও পেয়েছেন আনছার। গত বছর ‘সিটি ক্ষুদ্র উদ্যোক্তা’ পুরস্কার পেয়েছেন। বিভিন্ন সময় বিদেশিরা তাঁর বাড়িতে সবজির চাষ দেখতে আসেন।


ভোগ্যপণ্য আমদানিতে ঋণপত্র খোলা কমেছে
নিত্যপ্রয়োজনীয় ভোগ্যপণ্য আমদানির ঋণপত্র খোলার হার কমেছে। গত মাসে কয়েকটি ভোগ্যপণ্যের আমদানি বেশি হওয়ায় বাজারে আপাতত সরবরাহে সমস্যা হচ্ছে না। তবে ঋণপত্র খোলার হার কমায় দুই-আড়াই মাস পর সরবরাহ নিয়ে শঙ্কা কাটছে না।
চাল ছাড়া নিত্যপ্রয়োজনীয় গম, চিনি, ভোজ্যতেল, ডালসহ বেশির ভাগ ভোগ্যপণ্য আমদানিনির্ভর। এসব পণ্যের দাম নির্ভর করে আন্তর্জাতিক বাজারদর এবং আমদানি বা সরবরাহের ওপর।
বাংলাদেশ ব্যাংক চট্টগ্রাম অঞ্চলের দায়িত্বশীল একটি সূত্র জানায়, গম, চিনি, ভোজ্যতেল, ডালসহ সাত ধরনের ভোগ্যপণ্য আমদানির জন্য চট্টগ্রাম অঞ্চলে গত অক্টোবরে ১১ কোটি ১৭ লাখ ৪৫ হাজার ৮৮৪ ডলারের ঋণপত্র খোলেন স্থানীয় ব্যবসায়ীরা। পরের মাসে ঋণপত্র খোলা হয় আট কোটি ১৪ লাখ ৩১ হাজার ৫৭০ ডলারের। ডিসেম্বরে খোলা হয় আট কোটি ৭৯ লাখ ৮৬ হাজার ৪৫২ ডলারের ঋণপত্র। জানুয়ারি মাসে ডলারের অত্যধিক সংকটের কারণে ঋণপত্র খোলার হার আরও কমেছে বলে ব্যবসায়ীরা জানিয়েছেন।
বিএসএম গ্রুপের চেয়ারম্যান আবুল বশর চৌধুরী প্রথম আলোকে বলেন, ডলারের অপ্রতুলতা, ব্যাংকের তারল্যসংকটসহ নানা কারণে কয়েকটি পণ্য আমদানি কিছুটা কমে গেছে।
নিত্যপ্রয়োজনীয় পণ্যের আমদানিকারকদের বেশির ভাগ চট্টগ্রামের। বাংলাদেশ ব্যাংক থেকে পাওয়া চট্টগ্রাম অঞ্চলের ঋণপত্রের হিসাবে দেখা যায়, নভেম্বর ও ডিসেম্বরে চিনি আমদানির কোনো ঋণপত্র খোলা হয়নি। অক্টোবরে হয়েছে মাত্র ৭২ টনের। ডিসেম্বরে অপরিশোধিত চিনি আমদানি হয়েছে ৩৮ হাজার ৮২৫ টন। জানুয়ারি মাসে চারটি জাহাজে এক লাখ ৪৭ টন চিনি এসেছে।
ব্যবসায়ীদের অভিমত, প্রতি মাসে চিনির চাহিদা সোয়া লাখ টন। এ হিসাবে নতুন করে ঋণপত্র খোলা না হলে চিনির সরবরাহ কমে যাওয়ার আশঙ্কা রয়েছে।
ভোজ্যতেলের মজুদও এখন কম। কাস্টম হাউসের হিসাবে দেখা গেছে, গত বুধবার কাস্টম হাউস নিয়ন্ত্রিত ভোজ্যতেলের ছয়টি সংরক্ষণাগারে ভোজ্যতেলের মজুদ রয়েছে প্রায় ৭১ হাজার ১৬২ টন। প্রতি মাসে সোয়া লাখ টনের চাহিদা হিসাব করে সাধারণভাবে দুই মাসের আপৎকালীন মজুদ থাকা উচিত বলে মনে করেন ব্যবসায়ীরা।
কাস্টম হাউসের হিসেবে দেখা যায়, গত ১৬ জানুয়ারি ছয়টি সংরক্ষণাগারে ভোজ্যতেলের মজুদ ছিল প্রায় ৫৭ হাজার টন। এস আলম, নূরজাহান গ্রুপসহ কয়েকটি কোম্পানির আমদানি করা ভোজ্যতেল গত জানুয়ারি মাসে বন্দরে এসে পৌঁছায়। তবে নভেম্বর ও ডিসেম্বর মাসে ঋণপত্র খোলার হার কম, যেসব পণ্য আগামী এক মাসে বন্দরে এসে পৌঁছাবে।
বাংলাদেশ ব্যাংকের হিসাবে দেখা যায়, চট্টগ্রাম অঞ্চলে গত নভেম্বর মাসে ২৬ হাজার ৩৬১ টন ভোজ্যতেলের ঋণপত্র খোলা হয়। আর গত ডিসেম্বরে খোলা হয় ৩৩ হাজার ৭৬০ টনের জন্য ঋণপত্র।
চট্টগ্রাম বন্দরের পাশাপাশি মংলা বন্দর দিয়েও গম আমদানি হয়। খাদ্য বিভাগের হিসাবে, চলতি অর্থবছরের ১২ জানুয়ারি পর্যন্ত সরকারি-বেসরকারি খাতে ১০ লাখ ৬২ হাজার টন গম আমদানি হয়েছে। গত অর্থবছরের একই সময় পর্যন্ত আমদানি হয়েছিল সাড়ে ১৮ লাখ টন।
আমদানি কমে যাওয়ায় গমের মজুদও কমে গেছে। গত ৩১ জানুয়ারি সরকারের কাছে গমের মজুদ ছিল দুই লাখ ৮৭ হাজার টন। গত বছরের একই সময়ে মজুদ ছিল তিন লাখ ৪৪ হাজার টন। ব্যবসায়ীদের হিসাবে, প্রতি মাসে গমের চাহিদা আড়াই থেকে পৌনে তিন লাখ টন।
চট্টগ্রাম অঞ্চলে গম আমদানির ঋণপত্রে দেখা যায়, নভেম্বরে এক লাখ ১৬ হাজার টন এবং ডিসেম্বরে এক লাখ ১০ হাজার টন গম আমদানির ঋণপত্র খোলা হয়।


চট্টগ্রাম সিটি করপোরেশন
বড় বাজেটের কাজ হচ্ছে সমঝোতার মাধ্যমে!
চট্টগ্রাম সিটি করপোরেশনের বড় বাজেটের উন্নয়নকাজগুলো সমঝোতার মাধ্যমে চড়া দামে কয়েকজন ঠিকাদার নিয়ে নিচ্ছেন বলে অভিযোগ পাওয়া গেছে। গত চার মাসে প্রায় ২৯ কোটি টাকার চারটি কাজে সমঝোতা হওয়ার খবর পাওয়া গেছে। গত বুধবারও এ ধরনের একটি কাজের সমঝোতা হয়েছে বলে জানা গেছে।
জানা যায়, চট্টগ্রাম সিটি করপোরেশন নিজস্ব অর্থায়নে নগরের বাটালি পাহাড়ের কাছে নিম্ন আয়ের লোকদের জন্য ৭০০ ফ্ল্যাট নির্মাণ করবে। গত বুধবার এই কাজ পেয়েছেন চট্টগ্রাম সিটি করপোরেশন ঠিকাদার সমিতির সভাপতি মঞ্জুরুল আলম। তাঁর প্রতিষ্ঠান মেসার্স মঞ্জুরুল আলম চৌধুরী পাঁচ কোটি ৫৯ লাখ টাকার কাজটির জন্য পাঁচ কোটি ৯৯ লাখ টাকায় দরপত্র জমা দেয়। গত অক্টোবরেও তিনি ছয় কোটি টাকার একটি কাজ সমঝোতার মাধ্যমে পান প্রাক্কলিত ব্যয়ের ৫ শতাংশ বেশিতে।
গণ খাতে ক্রয়বিধি অনুযায়ী, প্রাক্কলিত ব্যয়ের চেয়ে কম কিংবা বেশিতে দরপত্র জমা দেওয়া যায়। তবে প্রতিযোগিতার মাধ্যমে এ ধরনের কাজ হলে সরকারি অর্থের সাশ্রয় হয়। সিটি করপোরেশনে তিন মাসের চারটি কাজ সমঝোতার মাধ্যমে দেওয়ার কারণে অন্তত ছয় কোটি টাকার ক্ষতি হয়েছে বলে ধারণা করছেন একাধিক ঠিকাদার। অথচ প্রতিযোগিতার মাধ্যমে যেসব দরপত্রের কার্যাদেশ দেওয়া হয়েছে, সেগুলো ৫ থেকে ১৫ শতাংশ পর্যন্ত কম টাকায় কার্যাদেশ দেওয়া হয়েছে।
সিটি করপোরেশন সূত্রে জানা যায়, দুই কোটি ১৭ লাখ টাকার তুলাতলী সেতুর কার্যাদেশ দেওয়া হয়েছে প্রাক্কলিত ব্যয়ের চেয়ে ১৫ শতাংশ কমে। কর্ণফুলী সেতুর পাশে মোহনা সেতুর প্রাক্কলিত বাজেট ছয় কোটি ৪৮ লাখ টাকা। এটিও প্রতিযোগিতার মাধ্যমে ঠিকাদার পেয়েছেন ১৪ শতাংশ কম দরে। এর আগে বাকলিয়ার মাস্টারপুল ও কালামিয়া বাজার এলাকায় আরও দুটি সেতুও প্রাক্কলিত ব্যয়ের চেয়ে ৫ শতাংশ কম দরে কার্যাদেশ দেওয়া হয়। এগুলোও প্রতিযোগিতার মাধ্যমে পান ঠিকাদারেরা।
চট্টগ্রাম সিটি করপোরেশনের সচিব মো. সামসুদ্দোহা প্রথম আলোকে বলেন, এ ধরনের সমঝোতা নৈতিকতাবিরোধী। আমরা যত দূর জানি, প্রকৌশলীরা ১৫ থেকে ১৮ শতাংশ পর্যন্ত লাভ রেখেই প্রাক্কলিত ব্যয়ের হিসাব তৈরি করেন। তার চেয়ে বেশি দরে কিছুতেই দরপত্র দেওয়া উচিত নয়।
জানা যায়, সর্বশেষ কাজটির জন্য ৫৭টি দরপত্র কেনা হলেও জমা পড়ে মাত্র চারটি। সমঝোতার কারণে অন্য দরপত্রগুলো আর জমা পড়েনি। তবে মেসার্স মঞ্জুরুল ইসলাম চৌধুরী ছাড়া আর যে তিনটি দরপত্র জমা পড়েছে, সেগুলোতে নিরাপত্তা জামানতসহ অনেক প্রয়োজনীয় কাগজই জমা দেওয়া হয়নি।
ঠিকাদারদের সঙ্গে কথা বলে জানা যায়, আগের দিন রাতে এই নিয়ে ওই ঠিকাদারেরা বৈঠক করেন। এরপর লোক দেখানো দরপত্র জমা দেওয়া হয়। মঞ্জুরুল আলমের দরপত্রের পাশাপাশি অন্য দরপত্রগুলোতে প্রাক্কলিত ব্যয়ের চেয়ে আরও বেশি মূল্য দেখানো হয়।
সমঝোতার মাধ্যমে কাজ পাওয়ার কথা স্বীকার করেছেন মঞ্জুরুল আলম। তিনি প্রথম আলোকে বলেন, ঠিকাদারেরা সবাই পরিচিত মানুষ। তাঁদের কাছে আবদার করেছি। তাঁরাও রাজি হয়েছেন। এর সঙ্গে ঠিকাদার কল্যাণ সমিতির সাধারণ সম্পাদক গোলাম মহিউদ্দিনসহ আরও কিছু ঠিকাদার জড়িত ছিলেন। জানা গেছে, প্রাক্কলিত ব্যয়ের চেয়ে যে অর্থ বেশি দেওয়া হয়েছে, তা থেকে একটি নির্দিষ্ট অঙ্কের অর্থ পাবেন দরপত্র কেনা ঠিকাদারেরা। এ অর্থের পরিমাণ ৩১ লাখ টাকা বলে জানা গেছে।
নাম প্রকাশে অনিচ্ছুক এক ঠিকাদার প্রথম আলোকে বলেন, এ ধরনের বড় কাজ সাধারণত প্রাক্কলিত ব্যয়ের চেয়ে ১০-১২ শতাংশে কাজ হয়। সিটি করপোরেশনে বর্তমানে চারটি সেতু নির্মিত হচ্ছে। প্রতিযোগিতামূলকভাবে দরপত্র জমা দেওয়ার কারণে প্রতিটি কাজই প্রাক্কলিত বাজেটের চেয়ে কম টাকায় দরপত্র জমা পড়েছে। এতে সিটি করপোরেশনের অর্থ সাশ্রয় হয়েছে। তিনি বলেন, ক্ষমতাসীন দলের কিছু ঠিকাদার অনেকটা জোর করে এসব কাজে অন্য ঠিকাদারদের সমঝোতায় আসতে বাধ্য করছেন। ফলে বড় কাজে অভিজ্ঞ ও পেশাদার ঠিকাদারেরা প্রতিযোগিতায় অংশ নিতে পারছেন না। প্রশাসনও বিষয়টি জেনে না জানার ভান করছে।
জানা গেছে, সরকারের কাছ থেকে থোক বরাদ্দ অর্ধেক কমে যাওয়া এবং লক্ষ্যমাত্রা অনুযায়ী পৌরকর আদায় না হওয়ায় চট্টগ্রাম সিটি করপোরেশন বর্তমানে মারাত্মক অর্থকষ্টের মধ্যে রয়েছে। গত অর্থবছরে সরকার চট্টগ্রাম সিটি করপোরেশনকে থোক বরাদ্দ দিয়েছিল ১৭ কোটি টাকা। এবার দিচ্ছে মাত্র সাত কোটি টাকা। এর মধ্যে পাওয়া গেছে মাত্র এক কোটি টাকা। ফলে নিজস্ব তহবিল থেকে কর্মকর্তা-কর্মচারীদের বেতন-ভাতা পরিশোধের পর খুব অল্প টাকারই উন্নয়নকাজ করতে পারছে প্রতিষ্ঠানটি।


২৫০ কোটি ডলারের বিদ্যুত্ কেন্দ্র হচ্ছে কক্সবাজারে
বাংলাদেশ ও মালয়েশিয়ার যৌথ উদ্যোগে কক্সবাজারে এক হাজার ৪০০ মেগাওয়াট ক্ষমতাসম্পন্ন কয়লাভিত্তিক একটি বিদ্যুত্ উত্পাদন কেন্দ্র নির্মিত হচ্ছে। এতে ব্যয় হবে প্রায় আড়াই শ কোটি মার্কিন ডলার।
ভারত ও দক্ষিণ এশিয়াবিষয়ক মালয়েশিয়ার বিশেষ কূটনীতিক দাতুক সেরি সামি ভেল্লু বলেন, মালয়েশিয়ার ‘তেনাগা ন্যাশনাল বিএইচডি’ (টিএনবি) কোম্পানির আগ্রহে দেশটির ‘ন্যাশনাল ইউটিলিটি জায়ান্ট’ এবং বাংলাদেশ বিদ্যুত্ উন্নয়ন বোর্ড যৌথভাবে এ প্রকল্প হাতে নিয়েছে। খুব শিগগিরই এ ব্যাপারে আনুষ্ঠানিক ঘোষণা আসবে বলে আশা করা যাচ্ছে। গতকাল মালয়েশিয়ার রাষ্ট্রীয় বার্তা সংস্থা বার্নামা ডট কম এই খবর জানায়।
প্রকল্পের সঙ্গে ঘনিষ্ঠ এক সূত্র জানায়, দুই দেশের বিনিয়োগে বিদ্যুত্ কেন্দ্রটির কাজ শুরু হবে। বাংলাদেশ সরকার ইতিমধ্যে টিএনবির সঙ্গে কথা বলেছে এবং যৌথ সহযোগিতার ভিত্তিতে বিদ্যুত্ কেন্দ্রের বিষয়ে টিএনবি তাদের আগ্রহ প্রকাশ করেছে। নাম প্রকাশে অনিচ্ছুক সূত্রটি আরও জানায়, বিদ্যুত্ উত্পাদনের খরচ ও ন্যায্য হিস্যা নিয়ে দুই পক্ষের আলোচনা চলছে।
স্যামি জানান, বিদ্যুত্ উত্পাদন খাতে টিএনবির যথেষ্ট খ্যাতি আছে। এ মুহূর্তে বাংলাদেশের প্রচুর বিদ্যুত্ প্রয়োজন। তাই বাংলাদেশ সরকার টিএনবির সঙ্গে কাজ করতে চায়।
প্রধানমন্ত্রী শেখ হাসিনাও যৌথ এ বিদ্যুত্ কেন্দ্রের ব্যাপারে তাঁর আগ্রহের কথা প্রকাশ করেছেন। বিদ্যুত্, জ্বালানি ও খনিজ সম্পদ উপমন্ত্রী মুহাম্মদ এনামুল হক মালয়েশিয়া সফর শেষে ঢাকা ও কুয়ালালামপুর এ ব্যাপারে আনুষ্ঠানিক চুক্তি স্বাক্ষর করবে বলে আশা করা হচ্ছে।
উল্লেখ্য, বর্তমানে বাংলাদেশের মাত্র ৪০ শতাংশ মানুষ বিদ্যুতের সুবিধা ভোগ করছে।


উপরিভাগের মাটি বিক্রি আবাদি জমির বারোটা!
রংপুরের তারাগঞ্জ উপজেলার বিভিন্ন এলাকায় এভাবে আবাদি জমির মাটি কেটে ট্রলিতে করে নিয়ে বিক্রি করা হচ্ছে ইটভাটায়
রংপুরের তারাগঞ্জ উপজেলার বিভিন্ন স্থানে আবাদি জমির উপরিভাগের মাটি বিক্রি করা হচ্ছে। কিছু ব্যবসায়ী জমির মালিকদের টাকার প্রলোভন দেখিয়ে মাটি কিনে নিচ্ছেন। তাঁরা এসব মাটি ইটভাটার মালিক ও ঠিকাদারদের কাছে চড়া দামে বিক্রি করছেন। এতে জমির উর্বরতা শক্তি কমে যাওয়ায় ফসল উৎপাদন কমে যাচ্ছে।
স্থানীয় সূত্রে জানা গেছে, উপজেলার ঝাকুয়াপাড়া, রহিমাপুর, ঘনিরামপুর, পলাশবাড়ী, বালাপাড়া, শাহপাড়া, বালাবাড়ি, মেনানগর, দরগারপাড়া, ডাঙ্গাপাড়া, আলমপুর, খিয়ারজুম্মা, চিকলী, অনন্তপুর এলাকায় মাটি কেনাবেচা হয় সবচেয়ে বেশি। প্রতিবছর জানুয়ারি থেকে জুন মাস পর্যন্ত চলে মাটি বিক্রির ব্যবসা।
উপজেলার ইকরচালী, সয়ার, কুর্শা, আলমপুর ও হাড়িয়ারকুঠি ইউনিয়নের বিভিন্ন জায়গায় গিয়ে দেখা গেছে, ইটভাটায় আগামী বছরের জন্য মাটি কিনে মজুদ করা হচ্ছে। ব্যবসায়ীরা কিনে চড়া দামে উপজেলার ২০টি ইটভাটা এবং বেশ কয়েকটি ঠিকাদারি প্রতিষ্ঠানের মালিকদের কাছে মাটি বিক্রি করছেন। ঠিকাদারেরা সড়ক ও ভবনের নিচের অংশ ভরাটের কাজে এই মাটি ব্যবহার করছেন।
কৃষকেরা জানান, প্রতিবছর উপরিভাগের মাটি কেটে নেওয়ায় জমি নিচু হয়ে যাচ্ছে। এসব নিচু জমিকে বর্ষাকালে পানি থাকায় ফসল উৎপাদন করা যাচ্ছে না। শাহাপাড়া গ্রামের মাটি ব্যবসায়ী মর্তুজা রহমান বলেন, ২৪ শতক জমিতে দেড় ফুট গভীর করে মাটি কেটে নিলে ১৫ হাজার ঘনফুট মাটি পাওয়া যায়। প্রতি হাজার ঘনফুট মাটির জন্য ইটভাটার মালিক তিন হাজার টাকা করে দেন। সে হিসাবে ১৫ হাজার ঘনফুটের জন্য ৪৫ হাজার টাকা দেওয়া হয়। এতে পরিবহন ও লেবার বাবদ খরচ হয় ২৮ হাজার টাকা। জমির মালিক মাত্র নয় হাজার টাকা পান।
সরকারপাড়া গ্রামের আরেক মাটি ব্যবসায়ী চান মিয়া বলেন, ‘কৃষকেরা ওমার (তাঁদের) জমির মাটি ব্যাচায় বলি তো আমরা কিনি নিই। জোর করি তো হামরা কারও জমির মাটি কাটি আনি না।’
উপজেলা কৃষি কর্মকর্তা সাইফুল ইসলাম জানান, সাধারণত কৃষিকাজে জমির উপরিভাগের এক ফুট মাটি কাজে লাগে। এই এক ফুটের মধ্যেই নাইট্রোজেন, পটাশিয়াম, সালফার, জিংকসহ ফসল উৎপাদনের জন্য প্রয়োজনীয় ১৬টি খাদ্য ও জৈব উপাদান থাকে। কিন্তু উপরিভাগের দেড় ফুটের মতো কেটে নেওয়ায় এসব উপাদান আর মাটিতে থাকে না। এতে উর্বরতা শক্তি কমে যায়। মাটি কেটে নেওয়া জমিতে উর্বরতা ফিরে আসতে ১৫ থেকে ২০ বছর পর্যন্ত লেগে যায়। এ জন্য কৃষকদের মাটি বিক্রি না করার জন্য কৃষি বিভাগের পক্ষ থেকে পরামর্শ দেওয়া হচ্ছে।
ইকরচালী গ্রামের কৃষক জুয়েল হক বলেন, ‘মাটি বেচলে জমির ক্ষতি হয়—এ কথা কোনা তো হামাক কায়ো কয় নাই। অভাবের সময় নগদ ২৪ শতক জমির জন্যে নয় হাজার টাকা বাড়িত দিয়া যায় বলে তো হামরা মাটি বেচাই।’
বালাপাড়া গ্রামের কৃষক রোমান আহম্মেদ বলেন, ‘আগোত যা হইছে হইছে, এবার থাকি আর মাটি ব্যাচামো না। ভালো করি গবর সার দিয়া গত বছরোত মাটি ব্যাচে ফেলা জমিগুলার শক্তি ফিরামো।’
আলমপুর ইউনিয়নের আরবিএল ইটভাটার মালিক রহিম উদ্দিন বলেন, ‘মাংনায় (বিনা পয়সায়) তো আর কাহো মাটি দ্যায় না, অভাবের সময় হামারটে টাকা নিয়া যায় বলে তো হামরা জমির মাটি কাটি আনি। টাকা না নিলে তো আননো না হয়।’


মিল্ক ভিটা
ব্যবস্থাপনা কমিটির পছন্দের লোকের নামে ঋণ
বাংলাদেশ দুগ্ধ উৎপাদনকারী সমবায় ইউনিয়ন লিমিটেড (মিল্ক ভিটা) মডেল কৃষকদের নামে ব্যবস্থাপনা কমিটির সদস্য ও তাঁদের পছন্দের লোক এবং তাঁদের স্বজনদের ঋণ দিচ্ছে বলে অভিযোগ পাওয়া গেছে। নামমাত্র সার্ভিস চার্জের বিনিময়ে দেওয়া এই ঋণ প্রান্তিক কৃষকেরা না পাওয়ায় তাঁরা ক্ষতিগ্রস্ত হচ্ছেন।
মিল্ক ভিটা ও প্রাথমিক দুগ্ধ উৎপাদনকারী সমবায় সমিতি সূত্রে জানা গেছে, মিল্ক ভিটায় দুধ সরবরাহ বাড়ানোর জন্য গাভি কিনতে সাধারণত প্রান্তিক কৃষকদের মধ্যে স্বল্প সুদে ঋণ দেওয়া হয়। কিন্তু এ বছর প্রান্তিক কৃষকদের এই ঋণ না দিয়ে ব্যবস্থাপনা কমিটির সদস্যরা আর্থিকভাবে লাভবান হতে মডেল কৃষকদের নামে এই ঋণ দিচ্ছেন বলে অভিযোগ পাওয়া গেছে। বিষয়টি জানাজানি হওয়ার পর স্থানীয় প্রাথমিক দুগ্ধ সমিতির সদস্যদের মধ্যে তীব্র ক্ষোভ তৈরি হয়েছে।
কয়েকজন ঋণগ্রহীতা জানান, যাঁদের সর্বনিম্ন ১০টি গাভি আছে, তাঁদের আরও ১০টি গাভি কেনার জন্য সাড়ে সাত লাখ টাকা করে ঋণ দেওয়া হয়েছে। আর ঋণগ্রহীতাদের নিজেদের আড়াই লাখ টাকা দিয়ে একটি আদর্শ খামারের জন্য ঘর নির্মাণ করতে হবে।
সূত্র জানায়, মিল্ক ভিটার ব্যবস্থাপনা কমিটির সিদ্ধান্ত অনুযায়ী মোট ৩০ জন মডেল কৃষককে শতকরা ৫ ভাগ সার্ভিস চার্জের বিনিময়ে এই ঋণ দেওয়া হবে। গত বৃহস্পতিবার পর্যন্ত ১১ জন সদস্যকে ঋণ দেওয়া হয়েছে।
ব্যবস্থাপনা কমিটির সহসভাপতি সফিকুর রহমান, ব্যবস্থাপনা কমিটির সভাপতি হাসিব খানের স্ত্রী এলিজা খানের নামে এই ঋণ অনুমোদন হয়েছে। এ ছাড়া ঋণগ্রহীতাদের মধ্যে আছেন মিল্ক ভিটা ব্যবস্থাপনা কমিটির সাবেক পরিচালক খলিল সরকার। ঋণগ্রহীতা সুবীর ঘোষ, গোলজার হোসেন, নুরু মণ্ডলসহ সবাই মিল্ক ভিটার ব্যবস্থাপনা কমিটির সভাপতি ও সহসভাপতির পছন্দের লোক এবং স্বজন।
শরিষাকোল প্রাথমিক দুগ্ধ উৎপাদনকারী সমবায় সমিতির সভাপতি রফিকুল ইসলাম অভিযোগ করেন, অনিয়মতান্ত্রিকভাবে ব্যবস্থাপনা কমিটির সদস্যরা নিজ নামে এবং আত্মীয়স্বজনদের নামে মোটা অঙ্কের টাকা ঋণ নিচ্ছেন। অথচ এই ঋণের টাকা স্বল্প সুদে প্রান্তিক কৃষকদের দেওয়ার নিয়ম রয়েছে। প্রান্তিক কৃষকেরা বলছেন, এই ঋণব্যবস্থাপনা কমিটির সদস্য এবং ধনীদের না দিয়ে সমিতির সদস্যদের দেওয়া হলে দুধের উৎপাদন বাড়ত এবং প্রান্তিক কৃষকেরা সবচেয়ে বেশি লাভবান হতেন।
মিল্ক ভিটার ব্যবস্থাপক (সমিতি) জাহাঙ্গীর আলম জানান, ব্যবস্থাপনা কমিটি যেভাবে তালিকা অনুমোদন দিয়েছে, সেভাবেই আমরা ঋণ বণ্টন করেছি। আর প্রান্তিক কৃষকদের মধ্যে বিতরণ করা ঋণের টাকা আদায় হওয়ার পর অন্যদের ঋণ দেওয়া হবে।
মিল্ক ভিটার ব্যবস্থাপনা কমিটির সভাপতি হাসিব খান জানান, ২৪ মাসের মধ্যে কিস্তিতে ঋণের সাড়ে সাত লাখ টাকা পরিশোধ করতে হবে। পরবর্তী সময়ে এই টাকা অন্যদের দেওয়া হবে। একজন মডেল কৃষক ব্যবস্থাপনা কমিটির সদস্য বা তাঁর আত্মীয়ও হতে পারেন। এতে দোষের কিছু নেই। তাঁকে ঋণ দেওয়া যাবে না—এমন কোনো শর্ত নেই। তা ছাড়া প্রান্তিক কৃষকদের ঋণের কার্যক্রমও চালু রয়েছে। গত ১৫ ডিসেম্বর মিল্ক ভিটার ব্যবস্থাপনা কমিটির মাসিক সভায় মডেল কৃষক তৈরির লক্ষ্যে এই ঋণ দেওয়ার সিদ্ধান্ত হয়েছে।
নড়াইলে বিএডিসির সার মিলছে না, চিন্তিত কৃষক
নড়াইলে বোরো চাষের জন্য বিএডিসির নন-ইউরিয়া (টিএসপি, ডিএপি, এমওপি) সার পাওয়া যাচ্ছে না। বেশি লাভের আশায় ব্যবসায়ীরা নিম্নমানের নন-ইউরিয়া সার আমদানি করে দোকানে ওঠাচ্ছেন, কিন্তু গুদাম থেকে ওই একই ধরনের সার ওঠাচ্ছেন না। এ কারণে সংকট দেখা দেওয়ায় চিন্তিত হয়ে পড়েছেন কৃষক।
বিএডিসি কর্তৃপক্ষ দাবি করেছে, গুদামে হাজার হাজার মেট্রিক টন নন-ইউরিয়া সার পড়ে আছে। ডিলাররা গুদাম থেকে না ওঠানোর কারণে নড়াইলের বাজারে ওই সার পাওয়া যাচ্ছে না।
কালিয়া উপজেলার জামরিলডাঙ্গা গ্রামের কৃষক রমজান শেখ বলেন, ‘গত বছর বোরো আবাদের জন্যি জমিতে দুই-তিনবার নন-ইউরিয়া সার দিতি হইছে। কিন্তু ফলন ভালো হয়নি। এ জন্যি এবার বিএডিসির সার খুঁজতিছি, পাচ্ছি না।’
সদর উপজেলার নড়াইল গ্রামের কৃষক শাহেদ আলী অভিযোগ করেন, গত বছর আমদানিকারকদের টিএসপি সার এত নিম্নমানের ছিল যে জমিতে দুই-তিনবার দিতে হয়েছে। যার ফলে আমদানিকারকদের সারে কৃষকেরা আস্থা পাচ্ছে না। কারণ বাজারে বিএডিসির সারের মান সম্পর্কে কৃষকদের আস্থা আছে। তবে টাকা দিয়েও জেলার কোনো দোকানেই বিএডিসির সার মিলছে না।
সরেজমিনে জেলার শাহাবাদ, মাইজপাড়া, মুলিয়া, তুলারামপুর, চণ্ডীবরপুরসহ বিভিন্ন এলাকা ঘুরে দেখা গেছে, কোনো ডিলার বা খুচরা দোকানে বিএডিসির নন-ইউরিয়া ট্রিপল সুপার ফসফেট (টিএসপি), ডাই অ্যালুমিনিয়াম ফসফেট (ডিএপি), মিউরেট অব পটাশ (এমওপি) সার পাওয়া যায়নি। দোকানগুলোতে আমদানি করা সার দেখা গেছে, যা সংগ্রহ করা হয়েছে যশোরের নওয়াপাড়া এলাকার আমদানিকারকদের কাছ থেকে।
জেলা কৃষি বিভাগ সূত্রে জানা গেছে, জানুয়ারি মাসে সরকার বিএডিসির ৩৯৩ মেট্রিক টন ও আমদানিকারকদের ৭০০ মেট্রিক টন ডিএপি সার বরাদ্দ দেয়। ১৯ জানুয়ারি পর্যন্ত ডিলাররা বিএডিসির মাত্র আট মেট্রিক টন সার তুলেছেন।
বিএডিসির উপসহকারী পরিচালক রিপন মিয়া জানান, গত বছর বরাদ্দকৃত নন-ইউরিয়া সার সরবরাহ দিতে গিয়ে নাওয়া-খাওয়ার সময় পাওয়া যায়নি। কিন্তু এবার ভরা মৌসুমেও গুদাম ভরা সার। কেউ উত্তোলন করছেন না।
জেলা সার ডিলার সমিতির সাধারণ সম্পাদক মো. হাসানুজ্জামান বলেন, প্রথমে আমদানিকারকদের সার বিক্রি করা হচ্ছে। পর্যায়ক্রমে বিএডিসি থেকে নন-ইউরিয়া সার উত্তোলন করা হবে।
জেলা কৃষি বিভাগের শস্য উৎপাদন কর্মকর্তা অশোক কুমার হালদার বলেন, বোরো চাষে ইউরিয়া ও নন-ইউরিয়া সারের প্রয়োগের আনুপাতিক হার প্রায় সমান। ফলে নন-ইউরিয়া সার প্রয়োগে হেরফের হলে উৎপাদনে নেতিবাচক প্রভাব পড়ার আশঙ্কা থাকে।
জেলা সার ও বীজ মনিটরিং কমিটির সভাপতি জেলা প্রশাসক জহিরুল ইসলাম বলেন, ডিলাররা বিএডিসি থেকে যে নন-ইউরিয়া সার উত্তোলন করছেন না, তা তিনি জানেন না। তবে সে রকম কিছু হলে খোঁজ নিয়ে প্রয়োজনীয় ব্যবস্থা নেওয়া হবে।


রসুন দিয়ে মাদক!
রসুন দিয়ে মাদক! ভারত-বাংলাদেশ সীমান্তের চোরাচালানিদের মধ্যে এ রকম লেনদেনের প্রবণতা শুরু হয়েছে। দেশে উৎপাদিত রসুনের বাম্পার ফলন ও দাম কম হওয়ায় ভারতের ‘সেভেন সিস্টার’ খ্যাত ব্যবসায়িক এলাকাগুলোতে রসুন মজুদের হিড়িক পড়েছে।
বাংলাদেশি রসুনের বিনিময়ে চোরাই পথ দিয়ে চোরাচালানিরা পছন্দমতো পণ্য আমদানি করছে। তবে এর মধ্যে রসুন দিয়ে বেশির ভাগ মাদক নিয়ে আসায় চোরাচালানিদের সাম্প্রতিক তৎপরতার পুরোটাই রসুন দিয়ে মাদক বলে অভিহিত হচ্ছে। এ অবস্থায় সিলেট অঞ্চলের সীমান্ত এলাকাগুলোতে বাংলাদেশ বর্ডার গার্ড (বিজিবি) বিশেষ সতর্কতা অবলম্বন করছে।
সীমান্ত সংশ্লিষ্ট সূত্রগুলো জানায়, বাংলাদেশের দক্ষিণ ও উত্তরাঞ্চলে এবার রসুনের বাম্পার ফলন হওয়ায় কাঙ্ক্ষিত দাম পাচ্ছেন না চাষিরা। মজুদের সুবিধা না থাকায় অনেকে চাষাবাদের খরচ তুলতে কম দামেই বিক্রি করছেন রসুন। এ সুযোগে সংঘবদ্ধ চোরাচালানি চক্র চাষিদের কাছ থেকে কম দামে রসুন কিনে তা ভারতে পাচার শুরু করে। বিনিময়ে পছন্দমতো পণ্য আমদানির ক্ষেত্রে বেছে নিচ্ছে মাদকদ্রব্য।
সিলেট অঞ্চলের সীমান্তগুলো ভারতের সেভেন সিস্টার ব্যবসায়িক এলাকা মেঘালয় বেষ্টিত হওয়ায় চোরাচালানিদের সীমান্ত রুটের সিলেটের শ্রীপুর, কানাইঘাট, জকিগঞ্জ, মৌলভীবাজারের কমলগঞ্জ, সুনামগঞ্জের তাহিরপুর, মহেষখলা, বড়ছড়াসহ ১৯টি পথ দিয়ে রসুন দিয়ে মাদক চোলাচালান হচ্ছে বলে সূত্র জানায়। তবে এ তৎপরতায় বাংলাদেশ বর্ডার গার্ড (বিজিবি) বিশেষ সতর্কতা শুরু করেছে। বিজিবি-৫ রাতের পালায় নিয়মিত টহল প্রায় এক সপ্তাহ ধরে বাড়িয়ে দিয়েছে বলে জানা গেছে।
বিজিবির সিলেট সদর দপ্তরের দায়িত্বশীল একজন কর্মকর্তা জানান, রসুন পাচার হওয়ার তথ্যটি ঊর্ধ্বতন কর্তৃপক্ষের মাধ্যমে সিলেট অঞ্চলের সব বিজিবি ফাঁড়িকে (বিওপি) বিশেষ নির্দেশনার মাধ্যমে অবহিত করা হয়েছে। প্রায় ১৫ দিন ধরে সিলেট অঞ্চলজুড়ে বিশেষ সতর্কতা নেওয়া হয়েছে। তবে পাচার করা রসুনের বিনিময়ে চোরাচালানিরা কী আনছে—এ বিষয়ে সংগত কারণে নিশ্চিত হওয়া যায়নি।
বিজিবির একটি বিওপিতে কর্মরত একজন বিজিবি সদস্য জানান, রসুন উৎপাদনের মৌসুমে এ পর্যন্ত যত চোরাচালানি পণ্য আটক করা হয়েছে, তার সবই মাদক। এতে স্বাভাবিকভাবে ধারণা করা হচ্ছে, এ মৌসুমে রসুন দিয়েই এসব মাদক আমদানি চলছে।
উৎপাদন ব্যাহত হওয়ার আশঙ্কা


সেচে অতিরিক্ত টাকা আদায় রায়পুরে কৃষক নিরুপায়
লক্ষ্মীপুরের রায়পুর উপজেলায় ডিজেল ও বিদ্যুতের মূল্যবৃদ্ধির অজুহাতে বোরো চাষিদের কাছ থেকে সেচ বাবদ অতিরিক্ত টাকা আদায় করা হচ্ছে। সেচপাম্পমালিকেরা এখন গন্ডাপ্রতি আগের চেয়ে ৬০ থেকে ১০০ টাকারও বেশি আদায় করছেন। এতে আবাদ ও উৎপাদনের লক্ষ্যমাত্রা ব্যাহত হওয়ার আশঙ্কা করা হচ্ছে।
স্থানীয় কৃষকেরা জানান, উপজেলার ১০টি ইউনিয়ন ও একটি পৌরসভায় বোরো আবাদের জন্য ক্ষুদ্র ও প্রান্তিক চাষিরা সেচপাম্পমালিকদের কাছ থেকে পানি কিনে জমিতে সেচ দিয়ে ফসল ফলান। গত বোরো মৌসুমে গন্ডাপ্রতি (৬ শতাংশ) ১৪০ থেকে ১৭০ টাকা সেচ খরচ বাবদ নেওয়া হয়। কিন্তু এবার ২০০ থেকে ২৫০ টাকা, কোথাও কোথাও ৩০০ টাকা পর্যন্ত নিচ্ছেন পাম্পমালিকেরা।
চরমোহনা গ্রামের আবদুল আজিজ বলেন, ‘পাম্পমালিকেরা আমাদের প্রকল্পে গন্ডাপ্রতি ২৮০ টাকা ধার্য করছেন। সেচের পানি বাবদ যদি এত টাকা যায়, তাহলে উৎপাদন খরচ বেড়ে যাবে। এ কারণে কৃষকেরা হতাশ হয়ে পড়েছেন। অনেকে বোরো ফসল বাদ দিয়ে সয়াবিন চাষের কথা ভাবছেন।
চর আবাবিল গ্রামের কৃষক আমিনুর রহিম বলেন, গত কয়েক বছর ধরেই কৃষকেরা ক্ষতিগ্রস্ত হয়ে চলেছেন। উৎপাদন খরচ বেড়ে গেলেও ফসলের বাজারমূল্য অনেক কম। এখন আবার ডিজেলের মূল্যবৃদ্ধি মড়ার ওপর খাঁড়ার ঘা হয়ে দাঁড়িয়েছে।
কৃষি অফিস সূত্রে জানা গেছে, চলতি মৌসুমে পাঁচ হাজার ১২৮ হেক্টর জমিতে বোরো আবাদের লক্ষ্যমাত্রা নির্ধারণ করা হয়েছে। উৎপাদন লক্ষ্যমাত্রা নির্ধারণ করা হয় ১৯ হাজার ৬৫৮ টন। এরই মধ্যে ৩০ শতাংশ জমিতে বোরো আবাদ করা হয়েছে।
এ ব্যাপারে উপজেলা কৃষি অফিসের উপসহকারী উদ্ভিদ সংরক্ষণ কর্মকর্তা মো. আলমগীর বলেন, ‘অতিরিক্ত টাকা আদায়ের বিষয়টি কৃষকেরা আমাদের জানিয়েছেন। সেচ ব্যবস্থাপনায় কোনো নীতি না থাকায় পাম্পমালিকেরা ইচ্ছামতো খরচ আদায় করছেন। এ ছাড়া ডিজেল ও বিদ্যুতের মূল্য বেড়ে যাওয়াতেও তাঁরা বাধ্য হয়ে বেশি টাকা নিচ্ছেন।’
