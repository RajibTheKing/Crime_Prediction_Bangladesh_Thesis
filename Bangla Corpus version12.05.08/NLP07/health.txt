
মিটফোর্ডের ক্যাজুয়েলটি বিভাগে প্রথম জটিল অস্ত্রোপচার
প্রতিষ্ঠার ২৫ বছর পর রাজধানীর মিটফোর্ড হাসপাতালের ক্যাজুয়েলটি বিভাগে প্রথমবারের মতো মস্তিষ্কে রক্তজমাট রোগীর সফল অস্ত্রোপচার হয়েছে।

মঙ্গলবার সকাল ১১টা থেকে ১টা পর্যন্ত মো. সাত্তার (৩০) নামে নরসিংদীর এক রিকশাচালকের এ অস্ত্রোপচার হয়।

১৯৮৫ সালে ক্যাজুয়েলটি বিভাগটি চালু হলেও এ বিভাগে এ পর্যন্ত মস্তিষ্কে রক্তজমাট বাঁধা রোগীর অস্ত্রোপচার হয়নি।

বিভাগটির প্রধান অধ্যাপক মাহবুব হাসান মেহেদী বিডিনিউজ টোয়েন্টিফোর ডটকমকে বলেন, "একজন এনেসথিয়েটিস্টের অভাবে রোগীকে সম্পূর্ণ অচেতন করা যেত না বলে এতোদিন এ জটিল রোগের অস্ত্রপচার করা সম্ভব হয়নি।"

"এ মাস থেকে আমরা একজন এনেসথিয়েটিস্ট পেয়েছি। তাই রোগীকে অচেতন করে বিভিন্ন জটিল অপারেশন করা যাচ্ছে। তবে মস্তিষ্কে রক্ত জমাটের ক্ষেত্রে এটিই মিটফোর্ড হাসপাতালে প্রথম।"

রোগী সাত্তারের স্ত্রী আমেনা বেগম বলেন, "২১ অক্টোবর জমি নিয়ে বিরোধের জের ধরে প্রতিবেশীদের লাঠির আঘাতে মাথায় আঘাত পেয়েছিলো সাত্তার।"

অধ্যাপক মাহবুব বলেন, "ওই আঘাতের ফলে সাত্তারের মস্তিষ্কে রক্ত জমা বেঁধে ডান হাত ও ডান পায়ে নিস্তেজ হয়ে যায়।"

এই অস্ত্রোপচার অন্য হাসপাতালে করতে দেড় থেকে দুই লাখ টাকা লাগে জানিয়ে তিনি বলেন, "সরকারি হাসপাতালে কিছু ওষুধ কেনা ছাড়া আর কোনো টাকা-পয়সা লাগে না।"

এখন থেকে নিয়মিত এ অস্ত্রপচার করা হবে বলেও তিনি জানান।

দুই ঘণ্টাব্যাপী অস্ত্রোপচারে ছিলেন ওই বিভাগের রেজিস্ট্রার মোখলেছুর রহমান মুকুল, চিকিৎসক মোস্তফা কামাল, চিকিৎসক আশরাফুননেছা ও এনেসথিয়েটিস্ট ওবাইদুল্লাহ।

হাসপাতাল উপ-পরিচালক আবুল হাসেম খান বলেন, "আমরা দিন দিন চেষ্টা করছি সব ধরনের জটিল অস্ত্রোপচার এ হাসপাতালে করতে। এতে গরির রোগীদের ভীষণ উপকার হবে।"


৫ জেলা ফাইলেরিয়ামুক্ত
দেশের পাঁচটি জেলাকে প্রথমবারের মতো ফাইলেরিয়ামুক্ত ঘোষণা করছে স্বাস্থ্য অধিদপ্তর। জেলাগুলো হচ্ছে, মেহেরপুর, রাজশাহী, দিনাজপুর, পটুয়াখালী ও বরগুনা।

স্বাস্থ্য প্রতিমন্ত্রী মুজিবুর রহমান ফকির মঙ্গলবার রাজধানীর একটি হোটেলে আনুষ্ঠানিকভাবে এ ঘোষণা দেন। জেলাগুলোর সিভিল সার্জনরাও এ সময় উপস্থিত ছিলেন।

অনুষ্ঠানে জানানো হয়, এক সময় দেশের সাত কোটির বেশি মানুষ মশার কামড়ে মানবদেহে সংক্রমিত ফাইলেরিয়া রোগের হুমকিতে ছিলো। স্বাস্থ্য অধিদপ্তর ওই পাঁচ জেলায় ফাইলেরিয়া রোগে আক্রান্তের হার এক শতাংশে নিচে নামিয়ে আনার লক্ষ্যমাত্রা নির্ধারণ করেছিলো। সে লক্ষ্য পূরণ হওয়ায় জেলাগুলোকে ফাইলেরিয়ামুক্ত ঘোষণা করা হচ্ছে।

স্বাস্থ্য অধিদপ্তরের রোগ নিয়ন্ত্রণ বিভাগের পরিচালক বে-নজীর আহমেদ সোমবার বিডিনিউজ টোয়েন্টিফোর ডটকমকে বলেন, "কয়েক বছর ধরে ওষুধ প্রয়োগের পর ফাইলেরিয়াপ্রবণ ১৯টি জেলার মধ্যে পাঁচটিকে এ রোগমুক্ত এলাকা হিসেবে ঘোষণা করা হচ্ছে।"

বাংলাদেশের উত্তরাঞ্চলীয় জেলাগুলোতে এ রোগের প্রাদুর্ভাব বেশি।

বে-নজীর বলেন, "ফাইলেরিয়াকে পরাজিত করা যায় এটা দেখানোর জন্য আমরা রাজধানীতে এ লক্ষ্যমাত্রা পূরণকে উদযাপন করবো।"

এ রোগে আক্রান্তদের মধ্যে দুই থেকে তিন শতাংশ মানুষ অক্ষম হয়ে গেছে এবং তারা অর্থনৈতিক বিপর্যয়ের মধ্যে পড়েছে বলে উল্লেখ করেন তিনি।

ফাইলেরিয়া দূর করতে বিশ্ব স্বাস্থ্য সংস্থার আহ্বানে সাড়া দিয়ে ২০০১ সাল থেকে স্বাস্থ্য অধিদপ্তর ব্যাপক ভিত্তিতে ওষুধ ব্যবহার করে আসছে। দরিদ্র্য দেশগুলোতেই এ রোগের প্রাদুর্ভাব বেশি।

২০১৫ সাল নাগাদ বাংলাদেশকে ফাইলেরিয়ামুক্ত করার লক্ষ্যমাত্রা নির্ধারণ করা হয়েছে।

বে-নজীর বলেন, "আমরা একটি জেলায় এ কর্মসূচি শুরু করেছিলাম এবং পর্যায়ক্রমে আমাদের কর্মকসূচিগুলো জোরদার করেছিলাম।"

কোনো নির্দিষ্ট এলাকায় বছরে একবার ওষুধ প্রয়োগ করে পাঁচ বছরের জন্য অন্তত ৭০ শতাংশ মানুষকে ফাইলেরিয়া আক্রান্ত হওয়া থেকে রক্ষা করা যায় বলে জানান তিনি।

তিনি বলেন, "ওষুধ ব্যবহারের সফলতার ওপর নির্ভর করে কখনো কখনো এটা বেশি সময় নেয়। দক্ষিণ এশিয়ার দুই দেশ শ্রীলঙ্কা ও মালদ্বীপ এ প্রক্রিয়ায় সফলতা পেয়েছে।"

বিশেষজ্ঞদের মতে, এ পরজীবী মানবদেহের গুরুত্বপূর্ণ প্রতিরক্ষা ব্যবস্থা লসিকাতন্ত্রে ঘাঁটি গাড়ে এবং রক্তে লসিকার প্রবাহ ব্যাহত করে যাতে আক্রান্ত ব্যক্তি অসুস্থ হয়ে পড়ে।

প্রাথমিক চিকিৎসা না হলে এ রোগ জটিল আকার ধারণ করতে পারে এবং সে অবস্থায় খুব একটা চিকিৎসার সুযোগও থাকে না। এ রোগ প্রতিরোধে কোনো প্রতিষেধকও নেই।

পরিচালক বে-নজীর বলেন, "এতে শরীরের নানা অঙ্গ প্রত্যঙ্গ অস্বাভাবিক হয়ে পড়ে এবং যৌনাঙ্গের মতো শরীরের বিভিন্ন অংশ ফুলে যায়।"

এ রোগের উপসর্গ একবার দেখা দিলে তেমন আর কিছু করার থাকে না বলেও উল্লেখ করেন তিনি। জ্বর, সর্দি, কাঁপুনি, শ্বাস কষ্ট ও ব্যথা এবং বাহু, স্তন, অণ্ডকোষ, পুরুষাঙ্গ, যোনিদ্বার ও পা ফুলে যাওয়া এ রোগের লক্ষণ।

ফাইলেরিয়া দূর করার কৌশলের অংশ হিসেবে আগামী বছর আরো পাঁচটি জেলায় এ রোগের হার পর্যালোচনা করবে স্বাস্থ্য অধিদপ্তর বলে জানান বে-নজীর। 
ম্যালেরিয়া নির্মূলে উদ্যোগ
ম্যালেরিয়ার সংক্রমণ আছে বিশ্বের এমন দেশগুলোর প্রায় এক তৃতীয়াংশ আগামী ১০ বছরের মধ্যে মশাবাহিত রোগ দূর করার পদক্ষেপ নিয়েছে বলে বিশ্ব স্বাস্থ্য সংস্থা (ডব্লিউএইচও) জানিয়েছে।

সিয়াটলে আন্তর্জাতিক ম্যালেরিয়া ফোরামের এক সম্মেলনে সোমবার এ বিষয়ের অগ্রগতি সম্পর্কে 'রোল ব্যাক ম্যালেরিয়া' (আরবিএম) প্রতিবেদন প্রকাশ করা হয়েছে।

প্রতিবেদনে ডব্লিউএইচও জানায়, এতে উল্লেখযোগ্য অগ্রগতি হচ্ছে।

ডব্লিউএইচও আরো জানায়, বিশ্বের প্রায় ১০৮টি দেশের মধ্যে এক তৃতীয়াংশ নিজেদের ভূখন্ড থেকে ম্যালেরিয়াকে বিতাড়িত করার করার দিকে এগিয়ে যাচ্ছে।

বিশ্ব স্বাস্থ্য সংস্থার 'বৈশ্বিক ম্যালেরিয়া কর্মসূচি'র প্রধান রবার্ট নিউম্যান বলেন, "যথার্থ নিরীক্ষণ ও পর্যবেক্ষণের মাধ্যমে আমাদের বর্তমান অবস্থান সম্পর্কে স্পষ্ট ধারণা পাওয়া যাচ্ছে। আর এ থেকে দেখা যাচ্ছে যে, বিশ্বের বিভিন্ন অঞ্চলের দেশগুলো থেকে ম্যালেরিয়া বিলুপ্ত হচ্ছে।"

তিনি আরো বলেন, "আমরা জানি যে, আজকের এই পদক্ষেপের মাধ্যমে আমরা জীবন বাঁচাতে পারি।"

ম্যারেরিয়ার বিস্তার ও সংক্রমণের হার কমিয়ে আক্রান্তের হার শূন্য করার পদক্ষেপ নেয়া হয়েছে। ১৯৫৫ থেকে ১৯৭২ সালে 'ম্যালেরিয়া বিলোপ' কর্মসূচির পর এবারই প্রথম বড় আকারে কোনো পদক্ষেপ গ্রহণ করা হয়েছে।

সর্বশেষ তথ্যানুসারে, ২০০৯ সালে বিশ্বে প্রায় ৭ লাখ ৮১ হাজার মানুষ ম্যালেরিয়ায় মারা গেছে। আর এর বেশির ভাগই আফ্রিকা মহাদেশে। আর বিশ্বের মোট জনসংখ্যার প্রায় অর্ধেকই এ রোগের ঝুঁকিতে। 


'কম ওজন নিয়ে ভূমিষ্ঠ শিশুর অটিজমের ঝুঁকি বেশি'
স্বাভাবিক ওজনের চেয়ে কম ওজন নিয়ে জন্মানো শিশুর অটিজমে আক্রান্ত হওয়ার ঝুঁকি বেশি।

সম্প্রতি যুক্তরাষ্ট্রের বিজ্ঞানীদের এক গবেষণায় এমন আভাস পাওয়া গেছে বলে বিবিসি জানিয়েছে।

গবেষণায় দেখা গেছে, ভূমিষ্ঠ যে সব শিশুর ওজন ৪ পাউন্ডের কম তাদের ৫ শতাংশ অটিজমে আক্রান্ত হয়। স্বাভাবিক ওজন নিয়ে জন্মানো শিশুদের ক্ষেত্রে এ হার মাত্র ১ শতাংশ।

যুক্তরাষ্ট্রের নিউ জার্সির কম ওজন নিয়ে ভূমিষ্ঠ ৮৬২টি শিশুকে তাদের ২১ বছর বয়স পর্যন্ত পর্যবেক্ষণ করে গবেষকরা ওই তথ্য পান। তাদের গবেষণা ফলাফল স¤প্রতি পেড্রিয়াটিক সাময়িকীতে প্রকাশ করা হয়েছে।

তবে বিশেষজ্ঞরা জানিয়েছেন, ভূমিষ্ঠ শিশুর অল্প ওজনের সাথে অটিজমের সম্পর্ক নিশ্চিত হতে ও এদের পারস্পরিক যোগসূত্র পুরোপুরি বের করতে আরো গবেষণার প্রয়োজন।

অল্প ওজন নিয়ে ভূমিষ্ঠ বেশিরভাগ শিশুই পরবর্তী সময়ে অটিজমে ভোগে এ যেমন সত্য নয়, আবার অটিজমে ভোগা সব শিশুই অল্প ওজন নিয়ে জন্মেছে তাও সত্য নয়।

তবে স্বাভাবিক ওজন নিয়ে জন্মানো শিশুর চেয়ে কম ওজন নিয়ে জন্মানো শিশুর অটিজমে আক্রান্তের হার বেশি, গবেষকরা এমনটিই দাবি করেছেন। 


স্বাস্থ্য অধিদপ্তরে এক পদের নাম পরিবর্তনের নির্দেশ
স্বাস্থ্য অধিদপ্তরের 'মেডিকেল অ্যাসিসটেন্ট' পদকে 'সাব অ্যাসিটেন্ট কমিউনিটি মেডিকেল কর্মকর্তা' পদে রূপান্তরের নির্দেশ দিয়েছে হাইকোর্ট।

সোমবার বিচারপতি ফারাহ মাহবুব ও বিচারপতি এ এন এম বশির উল্লাহর বেঞ্চ এই রায় দেয়।

১৯৯৯ সালে 'সাব অ্যাসিসটেন্ট কমিউনিটি মেডিকেল কর্মকর্তা বাস্তবায়ন কমিটি'র আহ্বায়ক মো. শামসুল হুদার দায়ের করা এক রিট আবেদনে চূড়ান্ত শুনানি শেষে আদালত এই রায় দেয়।

আদালতে রিটকারীর আইনজীবী হিসাবে মামলা পরিচালনা করেন অ্যাডভোকেট মো. সাইদুর রহমান।

তিনি বিডিনিউজ টোয়েন্টিফোর ডটকমকে বলেন, "১৯৯৬ সালে স্বাস্থ্য মন্ত্রণালয় এক গেজেটের মাধ্যমে মেডিকেল অ্যাসিসটেন্ট পদকে সাব অ্যাসিটেন্ট কমিউনিটি মেডিকেল কর্মকর্তা পদে রূপান্তরের আদেশ দেয়। এই আদেশ পরিবার পরিকল্পনা অধিদপ্তর বাস্তবায়ন করলেও স্বাস্থ্য অধিদপ্তর বাস্তবায়ন করেনি।"

১৯৯৯ সালে হাইকোর্টে বিষয়টি চ্যালেঞ্জ করে রিট দায়ের করার পর আদালত রুল দেয়। সেই রুল শুনানি শেষে সোমবার রায় দেয় আদালত। 


বিশ্বে যক্ষ্মায় মৃত্যুহার কমেছে
সারা বিশ্বে যক্ষ্মায় আক্রান্ত হওয়ার সংখ্যা ও এ রোগে মৃত্যুহার কমেছে বলে বিশ্ব স্বাস্থ্য সংস্থা (ডব্লিউএইচও) জানিয়েছে।

এ রোগে আক্রান্ত হওয়ার সংখ্যা এবারই প্রথমবারের মতো কমেছে বলে বিবিসি জানিয়েছে।

ডব্লিউএইটও-এর মতে, গত এক দশকে এবারই মৃত্যুহার সবচেয়ে বেশি কমেছে। আর এর মধ্যে সবচেয়ে বেশি অগ্রগতি হয়েছে চীন, ব্রাজিল, কেনিয়া ও তানজানিয়াতে।

সংস্থাটি জানায়, বিশ্বের এক তৃতীয়াংশ মানুষ আক্রান্ত- এমন রোগের ক্ষেত্রে অগ্রগতির এ সংখ্যা একটি গুরুত্বপূর্ণ মাইলফলক স্থাপন করেছে।

২০০৩ সালে যক্ষ্মায় মৃত্যুর সংখ্যা বেড়ে ১৮ লাখে দাঁড়ায়। পরে ২০১০ সালে তা কমে ১৪ লাখে দাঁড়িয়েছে।

বিশ্ব স্বাস্থ্য সংস্থা জানায়, এক্ষেত্রে সবচেয়ে বেশি অগ্রগতি ঘটেছে চীনে। দেশটিতে ১৯৯০-২০১০ পর্যন্ত সময়ে মৃত্যুহার প্রায় ৮০ শতাংশ কমেছে। এছাড়া গত এক দশকে কেনিয়া ও তানজানিয়াতেও মৃত্যুহার কমেছে।

জাতিসংঘের মহাসচিব বান কি মুন এক বিবৃতিতে বলেন, "এটি বড় ধরনের একটি সাফল্য। তবে সন্তুষ্ট হওয়ার মতো কিছু ঘটে নি।

"এখনও প্রতি বছর কয়েক লাখ মানুষ যক্ষ্মায় আক্রান্ত হয়ে মারা যায়। বিশ্বের দরিদ্র ও সবচেয়ে দুর্বল জনগোষ্ঠীর যক্ষ্মা প্রতিরোধ ও চিকিৎসায় টেকসই সহায়তা প্রদানে আহ্বান জানাচ্ছি আমি।"

ডব্লিউএইচও জানায়, এ অগ্রগতির ক্ষেত্রে অর্থ মূল ভূমিকা পালন করেছে।
তবে তহবিলের অভাবে এ অগ্রগতি হুমকিতে পড়তে পারে বলেও সতর্ক করে দিয়েছে তারা। 
'ক্যান্সার আক্রান্তরা দীর্ঘদিন মানসিক সমস্যায় ভুগতে পারেন'
যুদ্ধ পরবর্তীতে মানুষের মনে যেমন ভয়ঙ্কর অভিজ্ঞতা থেকে যায়, ঠিক তেমনিভাবে ক্যান্সার আক্রান্ত রোগীদের মনে মানসিক ক্ষতের সৃষ্টি হতে পারে। কিছু কিছু ক্ষেত্রে এ ক্ষত বছরের পর বছর ধরে বহন করতে থাকে তারা।

সম্প্রতি জার্নাল অব ক্লিনিক্যাল ওনকোলোজিতে প্রকাশিত মার্কিন গবেষকদের এক গবেষণা ফলাফলে একথা বলা হয়েছে। নন-হজকিন'স লিম্ফোমা নামে পরিচিত এক ধরনের ক্যান্সারে আক্রান্ত ৫৬৬ জন রোগীর ওপর এ গবেষণা করা হয়।

গবেষণার নেতৃত্বদানকারী নর্থ ক্যারোলিনার ডিউক ক্যান্সার ইন্সটিটিউটের সোফিয়া স্মিথ জানান, এক দশকেরও বেশি সময় আগে ক্যান্সার আক্রান্ত হয়েছেন এমন প্রতি ১০জনে প্রায় চারজনের মধ্যে এখনও পোস্ট-ট্রমেটিক স্ট্রেস ডিজঅর্ডার বা পিটিএসডি'র বিভিন্ন লক্ষণ রয়েছে।

আর এসব লক্ষণের মধ্যে রয়েছে অতিরিক্ত উদ্বেগ, ক্যান্সার ও এর চিকিৎসা বিষয়ে বিরক্তিকর চিন্তাভাবনা অথবা বন্ধু ও পরিবারের সদস্যদের প্রতি অনুভূতি শূন্যতা।

প্রতি ১০ জনে একজন রোগী জানায়, তারা তাদের ক্যান্সার সম্পর্কে চিন্তা করা বন্ধ করেছে। আর প্রতি ২০ জনে একজন জানায়, ক্যান্সারের কথা মনে করিয়ে দিতে পারে এমন কোনো পরিস্থিতি বা কর্মকান্ড তারা এড়িয়ে যান।

আগে একবার পিটিএসডিতে আক্রান্ত হয়েছিল এমন রোগীদের ওপর গবেষণা করে দেখা যায়, প্রতি ১২ জনে প্রায় একজন পূর্ণমাত্রায় পিটিএসডি'তে আক্রান্ত হয়েছিল।

অনেকেরই আবার এক বা একাধিকবার পিটিএসডি'র লক্ষণ দেখা দিয়েছিল।

১৩ বছর আগে ক্যান্সারে আক্রান্তদের অর্ধেকেরই এ লক্ষণ আর নেই। ১২ শতাংশের ক্ষেত্রে এ সমস্যা সেরে গেছে। তবে ৩৭ শতাংশ রোগীর এ রোগের লক্ষণ রয়েছে বা আরো খারাপ হয়েছে।

গবেষণায় দেখা যায়, নিম্ন আয়ের ক্যান্সার আক্রান্ত ব্যক্তিরাই মানসিকভাবে প্রভাবিত হওয়ার ঝুঁকিতে বেশি থাকে। 
'মানসিক সুস্থতার ভিত গড়তে হবে শৈশবেই'
পারিবারিক অশান্তিকে মানসিক রোগের অন্যতম কারণ হিসেবে চিহ্নিত করে প্রধানমন্ত্রী শেখ হাসিনা বলেছেন, প্রতিটি পরিবারে ভীতিমুক্ত পরিবেশ সৃষ্টি করে মানসিক সুস্থতার ভিত শিশু বয়সেই গড়ে দিতে হবে।

রোববার রাজধানীর বঙ্গবন্ধু আন্তর্জাতিক সম্মেলন কেন্দ্রে মানসিক স্বাস্থ্য বিষয়ক ষষ্ঠ আন্তর্জাতিক সম্মেলন এবং বিশ্ব মানসিক স্বাস্থ্য দিবসের উদ্বোধনী অনুষ্ঠানে প্রধানমন্ত্রী এ কথা বলেন।

তিনি বলেন, "মানসিক সুস্বাস্থ্যের জন্য সবার আগে প্রয়োজন পারিবারিক শান্তি। পরিবার ও সমাজে নিরবচ্ছিন্ন শান্তি না থাকলে এ রোগের প্রকোপ বাড়ে।"

পারিবারিক ও সামাজিক নির্যাতনকে একটি ব্যাধি হিসেবে উল্লেখ করে প্রধানমন্ত্রী বলেন, "শিশু ও নারীরাই এর শিকার বেশি হয়। এ লক্ষ্যে আমরা নারী ও শিশু নির্যাতন দমন আইন, ২০০০, সন্ত্রাস বিরোধী আইন, ২০০৯ এবং পারিবারিক সহিংসতা (প্রতিরোধ ও সুরক্ষা) আইন, ২০১০ প্রণয়ন করেছি। এগুলো থেকে বেশ সুফলও আসছে। এ অর্জনকে স্থায়ী করতে সমাজকে তৎপর হতে হবে।"

প্রাথমিক স্বাস্থ্য পরিচর্যায় মানসিক স্বাস্থ্যসেবাকে অর্ন্তুর্ভুক্ত করার কৌশল নিয়ে আলোচনার জন্য সম্মেলনে উপস্থিত দেশি-বিদেশি মনোরোগ বিশেষজ্ঞদের প্রতি আহ্বান জানান তিনি।

এছাড়া মানসিক রোগ নিয়ে সমাজে প্রচলিত কুসংস্কার ও অপচিকিৎসার বিরুদ্ধে সক্রিয় হওয়ার জন্য তিনি গণমাধ্যম কর্মীদের প্রতি আহ্বান জানান।

বাংলাদেশ অ্যাসোসিয়েশন অব সাইকিয়াট্রিস্টের সভাপতি ডা. মো. গোলাম রাব্বানির সভাপতিত্বে অন্যদের মধ্যে স্বাস্থ্য মন্ত্রী আ ফ ম রুহুল হক, প্রধানমন্ত্রীর উপদেষ্টা সৈয়দ মোদাচ্ছের আলী ও স্বাস্থ্য প্রতিমন্ত্রী মুজিবর রহমান ফকির অনুষ্ঠানে বক্তব্য দেন।


বিশ্ব হাত ধোয়া দিবসে শুরু হলো 'ডেটলের' প্রচারণা
নতুন মা, শিশু এবং স্কুলের শিক্ষার্থীদের হাত ধোয়ার ওপর জোর দিয়ে বিশ্বের সর্বাধিক বিক্রিত জীবাণুনাশক 'ডেটল' বাংলাদেশে স্বাস্থ্য সচেতনতা বিষয়ক প্রচারণায় নেমেছে।

শনিবার স্বাস্থ্যমন্ত্রী আ ফ ম রুহুল হক রাজধানীতে একটি ভ্রাম্যমাণ মিনিবাসে এ প্রচারণা উদ্ধোধন করেন। চিকিৎসক এবং সেবিকার একটি দলসহ বাসটি সারা বাংলাদেশ ভ্রমণ করে বিনামূল্যে প্রাথমিক স্বাস্থ্য পরিচর্যা এবং হাত ধোয়ার ব্যাপারে উৎসাহিত করবে।

বিশ্ব হাত ধৌতকরণ দিবস উপলক্ষে সারাবিশ্বে এ দিবস পালনের অংশ হিসেবে এ প্রচারণা শুরু হয়।

বাংলাদেশের মাত্র ১৪ শতাংশ মানুষ খাদ্যদ্রব্য তৈরির আগে সাবান দিয়ে হাত ধোয় বলে এক জরিপে দেখা গেছে। এ দেশের বেশির ভাগ মানুষই জানে না অপরিচ্ছন্ন হাত ডায়রিয়াসহ আরো নানাবিধ রোগ সংক্রমণ করতে পারে।

অনুষ্ঠান উদ্ধোধনের সময় স্বাস্থ্যমন্ত্রী বলেন, "যদি আমরা হাত ধোয়ার চর্চা অব্যাহত রাখি তাহলে ডায়রিয়াজনিত মৃত্যু এমনকি জীবাণু সসংক্রমণ কমে মাতৃমৃত্যুও কমে আসবে।"

ডেটল প্রস্তুতকারক প্রতিষ্ঠান রেকিট অ্যান্ড বেনকিজারের ব্যবস্থাপনা পরিচালক রেজাউল চৌধুরী বলেন, "২০১৩ সালের মধ্যে প্রায় এক লাখ বিদ্যালয়ের শিক্ষার্থীদের সঠিক উপায়ে হাত ধোয়ার কৌশল এবং এর উপকারিতা সম্পর্কে জানানোর লক্ষ্যমাত্রা নির্ধারণ করেছেন তারা।"

শিক্ষার্থীদের হাত ধোয়ার ব্যাপারে উৎসাহিত করতে কুইজ প্রতিযোগিতার আয়োজন করা হয়েছে বলেও তিনি জানান।

অনুষ্ঠানে পরিষ্কার-পরিচ্ছন্নতা মেনে চলার ওপর গুরুত্ব দিয়ে অভিনেতা এবং সংসদ সদস্য আসাদুজ্জামান নূর বলেন, "রাজনীতিবিদদের উচিত তাদের পাবলিক অ্যাড্রেসগুলোতে স্বাস্থ্য সচেতনমূলক বার্তা পৌঁছে দেওয়া।"

১৯৩৩ সাল থেকে জনপ্রিয় জীবাণুনাশক হিসেবে বাজারে ডেটল বিক্রি হচ্ছে।


'চকলেট স্ট্রোকের ঝুঁকি কমায়'
যারা চকলেট বেশি খায় তাদের স্ট্রোক হওয়ার ঝুঁকি কম বলে জানিয়েছে সুইজারল্যান্ডের একদল গবেষক। প্রায় ৩৩ হাজারেরও বেশি নারীর ওপর জরিপ চালিয়ে তারা এ সিদ্ধান্তে পৌঁছেন।

জার্নাল অব দি আমেরিকান কলেজ অব কার্ডিওলজিতে এ জরিপভিত্তিক এই গবেষণাটি প্রকাশিত হয়েছে।

হৃদপিন্ডের সুস্থতার সঙ্গে কোকোয়া গ্রহণের সম্পর্ক বিষয়ে আরো প্রমাণ জড়ো করেছে এ গবেষণাটি। তবে অধিক পরিমাণে চকলেট খাওয়ার ব্যাপারে অবাধ অনুমতি দেন নি গবেষকরা।

স্টকহোমের ক্যারোলিনস্কা ইন্সস্টিটিউটের সুজানা লারসন বলেন, চকলেট স্ট্রোকের ঝুঁকি কমায়- এ গবেষণায় তা পুরোপুরি প্রমাণিত হয় নি। তবে স্বাস্থ্যগত দিক দিয়ে এর কিছু উপকারিতা রয়েছে বলে আমরা মনে করি।

অত্যাধিক চকলেট খাওয়ার ব্যাপারে হুঁশিয়ারি জানিয়ে তিনি বলেন, চকলেটে চর্বি ও চিনি থাকায় এতে উচ্চ পরিমাণে ক্যালোরিও রয়েছে। তবে মিল্ক চকলেটের তুলনায় কোকোয়ার পরিমাণ বেশি এবং চিনি ও চর্বি কম থাকায়, ডার্ক চকলেট স্বাস্থ্যের জন্য বেশি উপকারী হয়।

এ গবেষণাটিতে ১৯৯৭ সালে ৪৯ থেকে ৮৩ বছর বয়সী নারীদের চকলেট খাওয়ার হার বিষয়ক উপাত্ত ব্যবহার করা হয়। এর পরবর্তী দশকে ওই জরিপে অংশগ্রহণকারী নারীদের মধ্যে মাত্র ১ হাজার ৫৪৯টি স্ট্রোকের ঘটনা ঘটেছে। জরিপে দেখা গেছে, যারা তুলনামূলকভাবে বেশি পরিমাণে চকলেট খেয়েছেন তাদের স্ট্রোকের ঝুঁকি ততোই কমেছে।

এদের মধ্যে যারা সপ্তাহে ৪৫ গ্রাম চকলেট গ্রহণ করেছেন, তাদের মধ্যে বছরে গড়ে প্রতি ১ হাজার জনের মধ্যে ২ দশমিক ৫টি স্ট্রোকের ঘটনা ঘটেছে। যারা সপ্তাহে ৮ দশমিক ৯ গ্রাম চকলেট গ্রহণ করেছেন, তাদের মধ্যে এ হার ছিলো প্রতি বছর ১ হাজার জনের মধ্যে ৭ দশমিক ৪টি।

গবেষকরা বলছেন, চকলেটের মধ্যে থাকা ফ্ল্যাভোনয়েড নামের উপাদান, যা ফ্ল্যাভোনইস নামেও পরিচিত, স্বাস্থ্যের উপর এর প্রভাবই বেশি।

লারসন বলেন, রক্তচাপ, স্ট্রোকের ঝুঁকি কমাতে এবং রক্তে হৃদপিন্ডের সুস্থতার জন্য দরকারী উপাদানগুলোর সঙ্গে ফ্ল্যাভোনয়েড সম্পর্কিত। তবে এ তথ্যটি এখানো ধারণার পর্যায়ে রয়েছে, এ বাস্তবতা সম্পর্কে আরো গভীর ও বিস্তৃত গবেষণা প্রয়োজন।
বয়স্ক নারীদের মৃত্যুঝুঁকি বাড়ায় ভিটামিন
ভিটামিনের কথা উঠলে মনে হতে পারে বেশি বেশি ভিটামিন খাওয়া হয়তো ভালো। কিন্তু গবেষকরা খুঁজে পেয়েছেন অন্য ব্যাপার। বয়স্ক নারীদের ক্ষেত্রে ভিটমিনের ব্যবহার মৃত্যুঝুঁকি বাড়ায় বলে দাবি করছেন তারা।

যারা পুষ্টিহীনতায় ভুগছে ভিটামিন শুধু তাদের ক্ষেত্রে উপকারী হতে পারে বলেই বিশেষজ্ঞদের ধারণা এবং অতিরিক্তি ভিটামিন খাওয়া ক্ষতির কারণও হতে পারে বলে গবেষণায় দেখা গেছে।

সাধারণত পুষ্টিমান ঠিক থাকা সত্ত্বেও পঞ্চাশ ও ষাটের কোঠার অনেক নারীই ভিটামিন খাওয়ার সিদ্ধান্ত নেয়।

গবেষণায় দেখা গেছে, বিশেষত মাল্টিভিটামিন, ফলিক এসিড, ভিটামিন বি৬, ম্যাগনেসিয়াম, জিংক, কপার ও আয়রন মৃত্যুঝুঁকি বাড়ায়।

গবেষকদের বিশ্বাস, ভিটামিন খেলে উপকার হবে এমন কোন প্রমাণ ছাড়াই ভোক্তারা ভিটামিন কিনে থাকে।

গবেষণাটি পরিচালনা করেছেন ইউনিভার্সিটি অব ইস্টার্ন ফিনল্যান্ডের গবেষক ড. জাকো মুরসু ও তার সহকর্মীরা।

যুক্তরাষ্ট্রের ৩৮ হাজার নারীর ওপর গবেষণাটি পরিচালনা করা হয়েছে যারা গত দু'দশকে ভিটামিন এবং মিনারেল গ্রহণ করেছেন।

এতে দেখা গেছে, অন্যান্য ভিটামিনের তুলনায় আয়রন ট্যাবলেট খেলে মৃত্যুঝুঁকি ২ দশমিক ৪ শতাংশ বাড়ে। তবে এটি নির্ভর করে ট্যাবলেটের ডোজের ওপর। বেশি ডোজের আয়রন ট্যাবলেটের ঝুঁকিও বেশি।

অন্যদিকে, ক্যালসিয়াম ট্যাবলেট মৃত্যুঝুঁকি কমায়। তবে এ বিষয়টি নিয়ে আরো গবেষণার প্রয়োজন রয়েছে এবং ডাক্তারের পরামর্শ ছাড়া অযথা ক্যালসিয়াম ট্যাবলেট খাওয়া উচিত না বলে পরামর্শ দিয়েছেন গবেষকরা। 
'নেতিবাচক চিন্তা প্রত্যাখ্যান করে মস্তিষ্ক'
মানুষের মস্তিষ্ক নেতিবাচক চিন্তা করতে চায় না। সচরাচর ওই ধরনের চিন্তাকে প্রত্যাখ্যান করে। আর নেতিবাচকতাকে দূরে ঠেলে মনের এই ইতিবাচক ভাবের কারণ হচ্ছে তার আশাবাদ। এমন কী এর বিপরীত ঘটনার পরও মানুষ ইতিবাচক চিন্তা করে।

সম্প্রতি 'নেচার নিউরোসায়েন্স' এ প্রকাশিত এক গবেষণায় দেখা যায়, মানুষের মস্তিষ্ক ভবিষ্যত সম্পর্কে ইতিবাচক খবর তৈরিতে দক্ষ।

তবে কিছু মানুষ তাদের ইতিবাচকভাবের কারণে কার্যকরভাবে নেতিবাচককে উপেক্ষা করে থাকে।

মানুষের আশাবাদী মনোভাবে গুরুত্বপূর্ণ স্বাস্থ্যগত উপকার হয়ে থাকে বলে গকেষকদের বরাত দিয়ে বিবিসি জানিয়েছে।

ইউনিভার্সিটি কলেজ লন্ডনের বিজ্ঞানীরা জানান, প্রায় ৮০ শতাংশ মানুষই আশাবাদী। যদিও তারা নিজেদেরকে আশাবাদী মনে করে না।

গবেষকরা ১৪ জন ব্যক্তির আশাবাদের মাত্রা নির্ধারণ করেন এবং তাদের মস্তিষ্ক স্ক্যানারের মাধ্যমে পরীক্ষা করেন।

এসব ব্যক্তিদের জিজ্ঞাসা করা হয়, ক্যান্সার বা বিবাহ বিচ্ছেদের মতো ৮০টি 'বাজে ঘটনা' হওয়ার আশঙ্কা কত?

বাস্তবে এটা হওয়ার সম্ভাবনা কত তাদেরকে বলা হয় এবং বৈঠক শেষে সম্ভাবনার হার সম্পর্কে আবার জিজ্ঞেস করা হয়।

ফলাফলে দেখা যায়, আগে তারা এ হার ৪০ শতাংশ মনে করলে পরে তা কমিয়ে ৩১ শতাংশ নেমে আসে।


কমিউনিটি ক্লিনিকে নিয়োগ পরীক্ষার ফল প্রকাশ
কমিউনিটি ক্লিনিকে সাড়ে ১৩ হাজার স্থায়ী কর্মী নিয়োগ পরীক্ষার ফল প্রকাশ হয়েছে।

রোববার সন্ধ্যায় স্বাস্থ্য অধিদপ্তরের মাহপরিচালক খন্দকার মো. সিফায়েতউল্লাহ বিডিনিউজ টোয়েন্টিফোর ডটকমকে বলেন, "স্বাস্থ্য খাতে এটি এ যাবৎ কালের সবচেয়ে বড় নিয়োগ।"

পরীক্ষার ফল স্বাস্থ্য অধিপ্তরের ওয়েবসাইটে (www.dghs.gov.bd) দেওয়া হয়েছে।

মহাপরিচালক জানান, মুক্তিযোদ্ধা কোটায় পরিচয় যাচাই চলার কারণে ছয়শ ৫০ জনের ফল স্থগিত রাখা হয়েছে।

নির্বাচিতদের আগামী ৩০ অক্টোবর কর্মক্ষেত্রে যোগ দিতে হবে।

যে কোনো মোবাইল থেকে ৯৯৩৪ নম্বরে এসএমএস করেও ফল জানা যাবে। এক্ষেত্রে misdghsRoll NoRoll No লিখে এসএমএস পাঠাতে হবে। ফিরতি এসএমএসে ফল পাওয়া যাবে।

এছাড়া জেলা সিভিল সার্জনের কার্যালয়েও ফল পাওয়া যাবে।

সাড়ে ১৩ হাজার স্থায়ী কর্মীর জন্য প্রাথমিকভাবে মোট দুই লাখ আবেদন পড়ে। ১৫ মার্চ লিখিত পরীক্ষার ফল প্রকাশের পর ৩৯ হাজার ছয়শ' জনকে মৌখিক পরীক্ষার জন্য ডাকা হয়।

২ থেকে ১৮ এপ্রিল ওই মৌখিক পরীক্ষা অনুষ্ঠিত হয়। স্বাস্থ্যকর্মীদের তৃতীয় শ্রেণীর সরকারি কর্মচারীর মর্যাদা দেওয়া হবে।

বর্তমানে একজন স্বাস্থ্য সহকারী ও একজন পরিবার কল্যাণ সহকারী সপ্তাহে তিনদিন কমিউনিটি ক্লিনিকে যান।

ক্ষমতাসীন দল আওয়ামী লীগের নির্বাচনী প্রতিশ্র"তিতে দেশব্যাপী কমিউনিটি ক্লিনিকের কার্যক্রমের ওপর গুরুত্ব আরোপ করে প্রতি ছয় হাজার পরিবারের জন্য একটি কমিউনিটি ক্লিনিক করার কথা বলা হয়।

এ নিয়োগ গ্রামীণ স্বাস্থ্যসেবায় গতি আনবে মন্তব্য করে মহাপরিচালক বলেন, কমিউনিটি ক্লিনিক প্রকল্পকে 'টেকসই' করতে পদক্ষেপ নেওয়া হবে।

আওয়ামী লীগ ১৯৯৬ থেমে ২০০১ সাল মেয়াদে ক্ষমতায় থাকার সময় এ প্রকল্প শুরু করা হয়েছিলো। কিন্তু ২০০১ সালের নির্বাচনের পর ক্ষমতায় এসে বিএনপি নেতৃত্বাধীন চারদলীয় জোট সরকার এ প্রকল্পের প্রতি উদাসীনতা দেখায়।

২০০৮ সালের ডিসেম্বরের নির্বাচনের মাধ্যমে বর্তমান সরকার ক্ষমতায় আসার পর এ প্রকল্প আবার প্রাণ ফিরে পেতে শুরু করে।

১০ হাজার ৩২০টি ক্লিনিক এখন সেবা দেওয়ার জন্য প্রস্তুত হলেও আগামী জুলাই নাগাদ সাড়ে ১৩ হাজার ক্লিনিক 'পুরোদমে' সেবা প্রদান করবে বলে আশা প্রকাশ করেছেন স্বাস্থ্য অধিদপ্তরের মহাপরিচালক।

তিনি বলেন, "যেখানে কমিউনিটি ক্লিনিক নেই সেখানে নিকটবর্তী হাসপাতালে কাজ করবেন স্বাস্থ্যকর্মীরা।"

এছাড়া ওই সাড়ে ১৩ হাজার কমিউনিটি ক্লিনিক কাজ শুরু না করা পর্যন্ত কিছু ক্লিনিকে প্রয়োজনের দ্বিগুণ স্বাস্থ্যকর্মী দেওয়া হতে পারে বলে জানান তিনি।

সিফায়েতউল্লাহ বলেন, "তাদের প্রাথমিক স্বাস্থ্যসেবা, পরিবার পরিকল্পনা, পুষ্টি সেবা ও অসংক্রামক রোগ সম্পর্কে প্রশিক্ষণ দেওয়া হবে।"

প্রশিক্ষণের মডিউলও প্রস্তুত রয়েছে বলে জানান তিনি।

মহাপরিচালক বলেন, "কমিউনিটি ক্লিনিকের ব্যবস্থাপনায় স্থানীয় জনগোষ্ঠীর সঙ্গে তারাও জড়িত থাকবেন।"

কমিউনিটি ক্লিনিককে স্থানীয় জনগণ যাতে নিজেদের মনে করে সেজন্য স্থানীয় জনপ্রতিনিধি, ধর্মীয় নেতা ও অন্যান্য ক্ষেত্রে নেতৃত্ব দানকারীদের নিয়ে একটি কমিউনিটি সাপোর্ট গ্র"প গঠন করা হবে।

সার্পোট গ্র"পের সদস্যদেরও প্রশিক্ষণ দেওয়া হবে। 


'নিউমোনিয়া রোধে প্রয়োজন সচেতনতা'
বাংলাদেশে শিশুমৃত্যুর ক্ষেত্রে নিউমোনিয়া সবচেয়ে দায়ী হলেও এ নিয়ে সচেতনার অভাব রয়েছে বলে মনে করেন বিশেষজ্ঞরা।

অপুষ্টি ও অস্বাস্থ্যকর পরিবেশের কারণে এ রোগে আক্রান্ত হয় শিশুরা। স্বাস্থ্য মন্ত্রণালয়ের তথ্য অনুযায়ী দেশে পাঁচ বছরের কম বয়সী শিশুদের মৃত্যুর ক্ষেত্রে ১৮ শতাংশের জন্য নিউমোনিয়া দায়ী।

শনিবার রাজধানীতে এক কর্মশালায় ঢাকা শিশু হাসপাতালের শিশু রোগ বিশেষজ্ঞ অধ্যাপক রুহুল আমিন বলেন, "সহস্রাব্দ উন্নয়ন লক্ষ্য ৪ পূরণের এটি প্রভাব ফেলতে পারে।"

বেসরকারি উন্নয়ন সংস্থা পরিপ্রেক্ষিত আয়োজিত এ কর্মশালায় জনসচেতনা বৃদ্ধির ওপর গুরুত্ব দেওয়া হয়।

"একজন সদস্যও নিউমোনিয়ায় ভোগেনি এমন পরিবার পাওয়া যাবে না দেশে," এ কথা উল্লেখ করে অধ্যাপক রুহুল বলেন, "সারাদেশের হাসপাতালে ভর্তি রোগীদের মধ্যে এক-তৃতীয়াংশ নিউমোনিয়া আক্রান্ত শিশু।"

"অথচ শিশুকে জন্মের পর থেকে ছয় মাস শুধু বুকের দুধ খাওয়ানো, এরপর ঘরে তৈরি খাবার এবং প্রয়োজনীয় টিকা নেওয়া নিশ্চিত করা গেলে এ আক্রান্তের হার কমিয়ে আনা যায়।"

তার মতে, বুকের দুধ খাওয়ানো নিশ্চিত করা গেলে নিউমোনিয়া আক্রান্তের হার ১৫ থেকে ২৩ শতাংশ কমানো সম্ভব।

সাধারণ ঠাণ্ডার ক্ষেত্রে শিশুর কাশি এবং নাক দিয়ে সর্দি পড়ার প্রবণতা থাকবে উল্লেখ করে এ শিশু বিশেষজ্ঞ বলেন, "নিউমোনিয়ার ক্ষেত্রে শিশুর শ্বাস নিতে কষ্ট হবে। এছাড়া বেশ জ্বরও থাকবে শরীরে।"

সহস্রাব্দ উন্নয়ন লক্ষ্য অর্জনে এ রোগের বিষয়টি সরকারের গুরুত্ব দেওয়া উচিত বলে মনে করেন অধ্যাপক রুহুল।

লক্ষ্য অর্জনে ২০১৫ সালের মধ্যে দেশে শিশুমৃত্যুর হার প্রতি হাজারে ৪৮-এ নামিয়ে আনার চেষ্টা করছে সরকার। স্বাস্থ্য মন্ত্রণালয়ের তথ্য অনুযায়ী ২০০৯ সালে এ হার ছিলো ৬০।

নিউমোনিয়া এবং হেমোফিলিস ইনফ্লুয়েঞ্জা টাইপ বি এর টিকা তৈরিতে গ্লোবাল অ্যালায়েন্স ফর ভ্যাক্সিন্স অ্যান্ড ইম্যুনাইজেশনের (জিএভিআই) সহায়তা চান অনুষ্ঠানে উপস্থিত অণুজীববিজ্ঞানী ডা. সমীর কুমার সাহা। 
জলাতঙ্ক নির্মূলে কুকুরকে টিকার পাইলট প্রকল্প আগামী মাসে
কুকুর নিধন না করেই জলাতঙ্ক রোগ র্নির্মূলে পরীক্ষামূলক প্রকল্প চালু করছে সরকার। আগামী মাসে কক্সবাজারে এ প্রকল্প শুরু হবে।

স্বাস্থ্য অধিদপ্তরের (রোগ নিয়ন্ত্রণ) পরিচালক বে-নজীর আহমেদ বৃহস্পতিবার বিডিনিউজ টোয়েন্টিফোর ডটকমকে বলেন, বহু অংশীদারের সমন্বয়ে এক বছর মেয়াদি এ প্রকল্পে কুকুরের বংশবিস্তার রোধ ও কুকুরকে টিকা দেওয়ার পাশাপাশি জলাতঙ্ক রোগ সম্পর্কে সচেতনতা বাড়াতে কাজ করা হবে।

কুকুরের কামড়ে জলাতঙ্ক রোগে প্রতি বছর বাংলাদেশে অন্তত দুই হাজার মানুষের মৃত্যু হয়।

বে-নজীর বলেন, "বিশ্ব স্বাস্থ্য সংস্থা (ডব্লিউএইচও) ও ওয়ার্ল্ড সোসাইটি ফর দ্য প্রটেকশন অব এনিম্যালস (ডব্লিউএসপিএ) এ প্রকল্পে সহায়তা দেবে।"

এ কর্মসূচিকে 'জলাতঙ্ক প্রতিরোধে কম খরচে সবচেয়ে কার্যকর' কৌশল হিসেবে বর্ণনা করেছে ডব্লিউএইচও।

রোগ নিয়ন্ত্রণ বিভাগের পরিচালক বে-নজীর বলেন, "এ প্রকল্পের সফলতার ওপর ভিত্তি করে আমরা জলাতঙ্ক প্রতিরোধের কৌশল নির্ধারণ করবো।"

"কুকুর নিধন অমানবিক ও উদ্দেশ্য পূরণে অকার্যকর হওয়ায় তা করা উচিত নয়। টিকাদানের মাধ্যমে জলাতঙ্ক প্রতিরোধের আধুনিক প্রযুক্তি রয়েছে। বন্ধ্যাকরণের মাধ্যমে আমরা কুকুরের বংশ বিস্তারও নিয়ন্ত্রণ করতে পারি।"

তবে এ ভাইরাসজনিত রোগ সম্পর্কে সবাইকে সচেতন হতে হবে। এ ভাইরাসের সংক্রমণ ঘটলে "এক বছরেরও বেশি সময় তা সুপ্ত অবস্থায় থাকতে পারে।"

"কুকুরকে টিকাদান, সবাইকে কুকুরের কামড় এড়ানোর কৌশল শেখানো এবং কামড়ে আহতদের সুষ্ঠু চিকিৎসার মাধ্যমে জলাতঙ্ক নিয়ন্ত্রণের কার্যকর সমাধান সম্ভব।"

তিনি বলেন, এ প্রকল্পের মাধ্যমে 'এক-হাত' ধারণা প্রতিষ্ঠা পাবে। এটা সব অংশীদারের একসঙ্গে কাজ করার ধারণাকে এগিয়ে নেবে।

"পশু কল্যাণ সংস্থাগুলোর সঙ্গে জনস্বাস্থ্য, প্রাণিসম্পদ ও স্থানীয় সরকার বিভাগগুলো ঘনিষ্ঠ সহযোগিতার ভিত্তিতে কাজ করবে।"

ডব্লিউএসপিএ'র এক বিবৃতিতে বলা হয়, 'নিষ্ঠুরতা ও জলাতঙ্ক'-এ দুই থেকে মানবজাতিকে রক্ষায় বিশ্বব্যাপী এক কর্মসূচির অংশ হিসেবে তারা বাংলাদেশকে সহায়তা দেবে।

জলাতঙ্ক মুক্ত বিশ্ব মানে কুকুর ম্ক্তু বিশ্ব নয় বলে মনে করে সংস্থাটি।

ডব্লিউএসপিএ'র হিসাবে, জলাতঙ্ক রোগে আক্রান্ত হয়ে সারা বিশ্বে প্রতি বছর ৫৫ হাজারের বেশি মানুষের মৃত্যু হয় এবং অপ্রয়োজনে ও নির্দয়ভাবে বছরে প্রায় দুই কোটি কুকুর মেরে ফেলা হয়।

প্রায়ই জলাতঙ্ক প্রতিরোধের ভুল পদক্ষেপ হিসেবে কুকুর নিধন করা হয় বলে মনে করে সংস্থাটি।

রোগ নিয়ন্ত্রণ বিভাগের হিসাবে প্রতিবছর দুই থেকে তিন লাখ কুকুরের কামড় দেওয়ার ঘটনা ঘটে। ১৫ বছরের কম বয়সীরাই সবচেয়ে বেশি শিকার হয়।

বিশেষজ্ঞদের মতে, জলাতঙ্ক পুরোপুরি প্রতিরোধযোগ্য। তবে একবার কেউ এ রোগে আক্রান্ত হলে মৃত্যু অনিবার্য।

কাউকে কুকুর কামড় েিদেল ১০ থেকে ১৫ মিনিট ধরে সাবান দিয়ে ক্ষতস্থানটি ধোয়ার পরামর্শ দেন তারা।

"তারপর ওই ব্যক্তিকে ভ্যাকসিন নিতে হবে। আর এ ভ্যাকসিনও আমাদের দেশে সহজলভ্য," বলেন বে-নজীর। 


যুক্তরাষ্ট্রে স্থুলতার হার কমছে
যুক্তরাষ্ট্রে মানুষের মুটিয়ে যাওয়ার হার সামান্য হলেও কমতে শুরু করেছে। বাড়ছে স্বাভাবিক ওজনের মানুষের সংখ্যা।

মাত্রাতিরিক্ত ওজন ও স্থূলকায় মার্কিনির সংখ্যা এখনো অনেক বেশি হলেও গত বছর স্বাভাবিক ওজনের মানুষের সংখ্যা সামান্য বেড়েছে- এমনটিই দেখা গেছে নতুন এক গবেষণায়।

গ্যালাপ-হেলথওয়জ ওয়েল-বিয়িং ইনডেক্স পরিচালিত জরিপে দেখা গেছে, চলতি বছর তৃতীয়ার্ধে স্বাভাবিক ওজনের মার্কিনির সংখ্যা ৩৬ দশমিক ৬ শতাংশ। আগের বছর এ হার ছিল ৩৫ দশমিক ৬ শতাংশ।

সংস্থাটি জানায়, যুক্তরাষ্ট্রে মোটা মানুষের সংখ্যা মোট জনসংখ্যার ৬০ শতাংশেরও বেশি।

নতুন গবেষণায় দেখা গেছে, এ সংখ্যা সামান্য হলেও কমতে শুরু করেছে। এক বছর আগে অতিরিক্ত ওজনধারী মার্কিনির সংখ্যা ৩৬ দশমিক শূন্য থেকে এ বছর কমে দাঁড়িয়েছে ৩৫ দশমিক ৮ এ। আর মোটার হার গত বছরের ২৬ দশমিক ৬ শতাংশ থেকে কমে হয়েছে ২৫ দশমিক ৮ শতাংশ।

গবেষণায় বলা হয়েছে, "বেশিরভাগ মার্কিনি এখনো অতিরিক্ত ওজনধারী কিংবা মোটা হলেও স্থূলতার হার কমে আসার এ লক্ষণ শুভ।"

গবেষণায় এর কারণ সুষ্পষ্টভাবে ব্যখ্যা করা হয়নি। তবে ধারণা করা হচ্ছে, কঠিন অর্থনৈতিক পরিস্থিতির কারণেই এই পরিবর্তন ঘটছে।

যুক্তরাষ্ট্রে চলমান অর্থনৈতিক সংকটের কারণে অনেকেই রেস্টুরেন্টে উচ্চমাত্রার ক্যালরিসমৃদ্ধ খাবার খাওয়ার বদলে তুলনামূলক কম খরচে খাওয়া-দাওয়া করছে। 


এনসেফালাইটিসে ভারতে ৩৭৬ শিশুর মৃত্যু
মশা বাহিত জাপানী এনসেফালাইটিসে ভারতের উত্তর প্রদেশ রাজ্যে ৩৭৬ জন শিশুর মৃত্যু হয়েছে। প্রাণঘাতী রোগটি রাজধানী দিল্লি ও পার্শ্ববর্তী রাজ্য চন্ডিগড়েও ছড়িয়ে পড়ছে।

উত্তর প্রদেশের গোরখপুরেই রোগটির প্রকোপ সবচেয়ে বেশি বলে জানিয়েছে এনডিটিভি।

৩৭৬ জন শিশুর মৃত্যু ছাড়াও আরো ৪ হাজার ৪শ ৮০ জন এ রোগে আক্রান্ত হয়েছে। এ সংখ্যা গত বছরে আক্রান্তের সংখ্যার দ্বিগুণ।

চলতি বছর এ রোগের প্রকোপ বাড়তে থাকলেও কেন্দ্র্রিয় সরকার এ বিষয়ে যথাযথ পদক্ষেপ নেয়নি বলে অভিযোগ উঠেছে।

অগাস্টের শেষে রোগের ভ্যাকসিন আক্রান্ত এলাকগুলোতে পাঠানো হয়। তবে ওই সময়ের মধ্যেই রোগের সংক্রমণ ব্যাপকভাবে ছড়িয়ে পড়ে। জুন-জুলাইয়ে বর্ষার সময় শত শত লোক এ রোগে আক্রান্ত হয়।

উত্তর প্রদেশের বিআরডি মেডিকেল কলেজ হাসপাতালের চিকিৎসক কে পি কুশওয়াহা বলেন, "প্রচুর রোগী আসছে। এদের সবাইকে চিকিৎসা দেওয়ার জন্য আমাদের আরও তহবিল দরকার। কেন্দ্রিয় সরকারের উচিত আরো তহবিলের ব্যবস্থা করা।"

ভারতের পূর্বাঞ্চলীয় রাজ্য আসামেও জাপানী এনসেফালাইটিস ছড়িয়ে পড়েছে। আসামে আক্রান্ত হয়েছে ২ হাজার ৯০ জন। মারা গেছে ১১৪ জন। এদের মধ্যে ৪২ জন শিবসাগর এলাকার বাসিন্দা। 


খাবারের মাধ্যমে স্বাস্থ্যঝুঁকি কমাতে প্রচারাভিযান
বিশুদ্ধ খাবার গ্রহণ ও যথাযথ সংরক্ষণ পদ্ধতি নিয়ে ভোক্তা পর্যায়ে সচেতনতা বাড়াতে ছয় মাসের প্রচারাভিযান চালাবে জাতিসংঘের খাদ্য ও কৃষি সংস্থা (এফএও)।

এফএওর প্রতিরোধমূলক কর্মকাণ্ড বিষয়ক (প্রিভেনটিভ অ্যাপ্রোচ) বিশেষজ্ঞ ফ্রান্সেস অ্যান ওয়ার্নোক বুধবার বলেন, আগামী জানুয়ারিতে এ প্রচারাভিযান শুরু হবে।

এফএওর এক সমীক্ষায় দেখা গেছে, মাত্র ১৪ শতাংশ মানুষ খাওয়ার আগে সাবান দিয়ে হাত ধোয়। আর ৪০ শতাংশ মানুষ সঠিকভাবে সংরক্ষণ এবং গরম করা ছাড়াই ফেলে রাখা খাবার খান।

"এ ধরনের অভ্যাসে খাবার থেকে ডায়রিয়ার মতো অসুখ ছড়াতে পারে", বলেন ওয়ার্নোক।

রাজধানীর জনস্বাস্থ্য ইনস্টিটিউট মিলনায়তনে ফুড অ্যান্ড সেফটি প্রমোশন ওয়ার্কিং গ্র"পের সদস্যদের এক বৈঠকে তিনি এ কথা বলেন।

ওয়ার্নোক জানান, ২০ থেকে ৩৯ বছরের নারীরাই এ প্রচারাভিযানের মূল লক্ষ্য। পাশাপাশি কমিউনিটিভিত্তিক স্বাস্থ্যকর্মীদের ভূমিকার ওপরও জোর দেওয়া হচ্ছে এ প্রচারাভিযানে। গ্রামীণ জনগোষ্ঠীকে সচেতন করার জন্য লোকসঙ্গীত ও প্রচার মাধ্যমের সহায়তা নেওয়া হবে।

এফএওর প্রতিরোধমূলক কর্মকাণ্ড বিষয়ক জাতীয় উপদেষ্টা মোহাম্মদ মাহবোবোর রহমান বলেন, খাওয়ার আগে সাবান দিয়ে হাত ধোয়া ও রান্নার আগে সরঞ্জাম ভালোভাবে সাবান দিয়ে ধুয়ে নেওয়ার মতো অভ্যাস পরিবর্তনের লক্ষ্যে এই কার্যক্রম পরিচালিত হবে। 


'অ্যাস্পিরিন গ্রহণে অন্ধত্বের ঝুঁকি বাড়ে'
বয়োজ্যেষ্ঠদের মধ্যে যারা দৈনিক দুটো করে ব্যথানাশক ওষুধ অ্যাস্পিরিন সেবন করে তাদের অন্যদের তুলনায় বয়সজনিত অন্ধত্ব বেশি হয়ে থাকে।

স¤প্রতি ইউরোপে প্রকাশিত একটি গবেষণায় এ তথ্য জানানো হয়েছে।

গবেষণা তথ্যে দৃষ্টিহানির সঙ্গে অ্যাস্পিরিনের সরাসরি সম্পৃক্ততা দেখানো হয় নি। তবে 'অপথালোমোজি'তে প্রকাশিত ওই গবেষণায় দেখা যায়, অ্যাস্পিরিন চোখের রোগকে বাড়িয়ে দেয়। হৃদরোগের জন্য অনেক বয়োজ্যেষ্ঠই দৈনিক অ্যাস্পিরিন সেবন করে থাকেন।

বোস্টনের ব্রিংহাম ও ওমেন হাসপাতালের উইলিয়াম ক্রিস্টেন বলেন, "যেসব ব্যক্তির বয়সজনিত 'ম্যাকিউলার ডিজেনারেশন' আছে তাদেরকে অ্যাস্পিরিন সেবন না করতে দেয়াই বুদ্ধিমানের কাজ হবে।"

নেদারল্যান্ডসের নিউরোসায়েন্স ও একাডেমিক মেডিকেল সেন্টার ইন্সস্টিটিউট গবেষণাটি করেছে। তারা ৬৫ বছর বয়সোর্ধ্ব প্রায় ৪ হাজার ৭ শ' লোকের স্বাস্থ্য ও জীবনাযাত্রার তথ্য সংগ্রহের মাধ্যমে গবেষণাটি করেছে। নরওয়ে, ইস্টোনিয়া, যুক্তরাজ্য, ফ্রান্স, ইতালি, গ্রিস ও স্পেনের বয়োজ্যেষ্ঠদের মধ্যে গবেষণাটি পরিচালিত হয়।

এদের মধ্যে প্রতি ১শ' জনে চারজন প্রতিদিন অ্যাস্পিরিন সেবন করে। অর্থাৎ ৮শ' ৩৯ জন প্রতিদিন অ্যাস্পিরিন গ্রহণ করে আর তাদের মধ্যে ৩৬ জনের 'ম্যাকিউলার ডিজেনারেশন' রয়েছে।
গর্ভাবস্থায় কেমোথেরাপি নিরাপদ
গর্ভাবস্থায় ক্যান্সারের চিকিৎসা হিসেবে শক্তিশালী কেমোথেরাপি অনাগত শিশুর জন্য ক্ষতিকর নয়। বরং কেমোথেরাপি নেওয়ার জন্য নির্দিষ্ট সময়ের আগেই শিশুর জন্ম দেওয়া ক্ষতিকর।

ক্যান্সার বিশেষজ্ঞরা মঙ্গলবার এক গবেষণার ফলে একথা জানিয়েছেন।

গর্ভাবস্থায় ক্যামোথেরাপি দেওয়া হয়েছে এমন কয়েকজন মায়ের সন্তানদের স্বাস্থ্য ও মানসিক বৃদ্ধি পরীক্ষা-নিরীক্ষা করে বিজ্ঞানীরা দেখেছেন, কেমোথেরাপির কারণে তাদের ওপর কোন ক্ষতিকর প্রভাব পড়েনি।

কিন্তু কেমোথেরাপি দেওয়ার জন্য ওই মায়েরা স্বাভাবিক নিয়মে বা অন্য কোনোভাবে অপরিণত শিশুর জন্ম দিলে ক্ষতি হতো।

বেলজিয়ামের 'ইউনিভার্সিটি হসপিটালস লিউভ্যান' এর গাইনেকোলজিক্যাল অনকোলজিস্ট ডা. ফ্রেডেরিক আমান্ত বলেন, "তথ্য অনুযায়ী, কেমোথেরাপির চেয়ে অকালে জন্মের কারণে শিশু বেশি ক্ষতিগ্রস্ত হয়।"

তিনিই গবেষণাটি পরিচালনা করেন। স্টকহোমের ইউরোপীয়ান মাল্টিডিসিপ্লি¬নারি ক্যান্সার কংগ্রেসে (ইএমসিসি) গবেষণার ফল প্রকাশ করা হয়েছে।

গবেষণার এ ফল প্রাথমিক হলেও ফ্রেডরিক বলেন, গবেষণালব্ধ তথ্যে এ বিষয়টি পরিস্কর যে, ক্যান্সার আক্রান্ত গর্ভবতী মায়েদের গর্ভপাত করা কিংবা কেমোথেরাপি নিতে দেরী করার কোনো প্রয়োজন নেই।

আর এসব ক্ষেত্রে সম্ভব হলে ডাক্তারদের আগেভাগেই শিশুকে ভূমিষ্ঠ করানোর চিন্তা মনে স্থান না দেওয়াই উচিত। 


'এই নেন কাগজ, এখন ঘুরতে থাকেন'
কানের চিকিৎসার জন্য মিটফোর্ড হাসপাতালে গিয়েছিলেন এক দোকান কর্মচারী। সব দেখেশুনে চিকিৎসক বললেন- অস্ত্রোপচার লাগলেও শয্যা খালি নেই। তবে পাঁচ হাজার টাকা হলে তখনই হাসপাতালে অস্ত্রোপচার করা যাবে।

এভাবেই সরকারি দায়িত্ব পালনের পাশাপাশি হাসপাতালেই বাণিজ্য করে যাওয়ার অভিযোগ পাওয়া গেছে আবাসিক চিকিৎসক ডা. মো. তৌহিদুল ইসলামের বিরুদ্ধে। হাসপাতালের পরিচালকের বক্তব্যেও অভিযোগের সত্যতা মিলেছে।

শহীদ উল্লাহ (২৮) নামে ওই রোগী বিডিনিউজ টোয়েন্টিফোর ডটকমকে জানান, তিনি কাওরান বাজারের একটি দোকানের কমর্চারী, বাড়ি মানিকগঞ্জের সাটুরিয়ার বরুনদি। মঙ্গলবার আবাসিক সার্জন ডা. মো. তৌহিদুল ইসলামের কাছে কানের একটি সমস্যা নিয়ে যান।

"চিকিৎসক তৌহিদুল আমাকে কতোগুলো পরীক্ষা দিয়ে বলেন, পরীক্ষাগুলো ভালো হলে বৃহস্পতিবার অপারেশন হবে। আজ (বৃহস্পতিবার) আসার পর স্যার বললেন রিপোর্টগুলো ভালো। কিন্তু শয্যা খালি নাই। তবে পাঁচ হাজার টাকা দিলে তখনই হাসপাতালে অস্ত্রোপচার করে দেওয়া যাবে।"

"শুধু তাই নয়, এতো টাকা দেওয়ার সামর্থ্য না থাকার কথা জানালে চিকিৎসক ক্ষিপ্ত হয়ে বলে উঠেন- এই নেন আপনার কাগজ, এখন ঘুরতে থাকেন", যোগ করেন শহীদ।

তাৎক্ষণিকভাবে বিডিনিউজ টোয়েন্টিফোর ডটকম প্রতিবেদক শয্যার বিষয়ে খোঁজ নিয়ে জানতে পারেন, শয্যা না থাকলে রোগীদের নিচে বিছানা করে দেওয়া হয়।

সরেজমিনে দেখা যায়, শয্যার অভাবে মাটিতে থেকেই অনেক রোগীকে চিকিৎসা নিচ্ছেন। তবে এদের সবাই নারী রোগী। বুধবার ভর্তি হওয়া রোগীদের বেশিরভাগই প্রথমে মেঝেতে স্থান পেয়েছিলেন। বৃহস্পতিবার তাদের উপরে তোলা হয়েছে।

বিষয়টি অবহিত করা হলে পরিচালক একেএম ফরিদুজ্জামান বিডিনিউজ টোয়েন্টিফোর ডটকম বলেন, "এই চিকিৎসকের বিরুদ্ধে আগেও বিভিন্ন অভিযোগ এসেছে। সে সব বিষয়ে তাকে আগেও সতর্ক করা হয়েছে।"

তিনি রোগীকে লিখিত অভিযোগ করার পরামর্শ দেওয়ার পাশাপাশি বিভাগের প্রধান অধ্যাপক জাহেদুল আলমকেও বিষয়টি অবহিত করেন। পরে অধ্যাপক জাহেদুলের সঙ্গে যোগাযোগ করা হলে তিনি জানান, অভিযোগটি গুরুত্বের সঙ্গে দেখা হচ্ছে।

অবশ্য টাকা দাবির অভিযোগ অস্বীকার করেছেন অভিযুক্ত চিকিৎসক তৌহিদুল ইসলাম।

বিডিনিউজ টোয়েন্টিফোর ডটকমকে তিনি বলেন, "রোগীর কানে ছোট্ট একটি টিউমার হয়েছে। আমি তাকে বলেছি বিছানা খালি নাই আপনি শনিবার আসেন, বিছানা খালি হলে ভর্তি করিয়ে দিবো। কোনো টাকার কথা আমি বলিনি।"


হৃদরোগ: অভ্যাস বদলাতে হবে ঘর থেকেই
হৃদরোগের ঝুঁকি কমাতে হলে প্রত্যেককে সুস্থ ও নিরাপদ জীবন-যাপনে অভ্যস্ত হতে হবে বলে মনে করেন বিশেষজ্ঞরা। আর এ অভ্যাস গড়ে তুলতে হবে নিজের ঘর থেকেই।

হৃদরোগ বিশেষজ্ঞ ডা. সোহেল রেজা চৌধুরী বলেন, "আমরা সবাইকে অনুরোধ করবো- নিজেই নিজের ঝুঁকি কমান। স্বাস্থ্যসম্মত খাদ্যাভাস গড়ে তোলা, নিয়মিত কায়িক পরিশ্রম করা এবং ধূমপান ও তামাক সেবন ত্যাগের মাধ্যমে ঘর থেকেই এটা শুরু করা যায়।"

"যদিও আমাদের অনেকেই স্বাস্থ্যসম্মত এই জীবন-যাপনে আসতে চান না," যোগ করেন এই চিকিৎসক।

বৃহস্পতিবার বিশ্ব হার্ট দিবস উপলক্ষে ন্যাশনাল হার্ট ফাউন্ডেশন হাসপাতাল অ্যান্ড রিসার্চ ইনস্টিটিউট (এনএইচএফএইচআরআই) আয়োজিত এক সেমিনারের পর বিডিনিউজ টোয়েন্টিফোর ডটকমের সঙ্গে হৃদরোগ সচেতনতা নিয়ে কথা বলেন তিনি।

সুস্থ হৃদযন্ত্র নিশ্চিত করার লক্ষ্যে বিশ্বের সব পরিবারের ঐক্য চেয়ে 'এক বিশ্ব, এক ঘর, এক হৃদয়', স্লোগান নিয়ে পালন করা হয় এবারের বিশ্ব হার্ট দিবস।

বিশ্ব স্বাস্থ্য সংস্থার (ডব্লিউএইচও) হিসাবে প্রতি বছর হৃদরোগে আক্রান্ত হয়ে বিশ্বে এক কোটি ৭৩ লাখ মানুষের মৃত্যু হচ্ছে।

স্বাস্থ্য মন্ত্রণালয়ের এক সমীক্ষায় দেখা যায়, দেশের হাসপাতালগুলোতে প্রতি বছর যতো লোকের মৃত্যু হয়, তার সাড়ে ১২ শতাংশ ক্ষেত্রেই কারণ হলো হৃদরোগ।

অন্যদিকে বাংলাদেশ নন-কমিউনিকেবল ডিজিজেস রিস্ক ফ্যাক্টর সার্ভে ২০১০-এ দেখা যায়, দেশের ছয় কোটি মানুষ প্রয়োজনের চেয়ে কম সবজি ও ফলমূল খান। এক কোটি ৬০ লাখ মানুষ নিয়মিত শারীরিক পরিশ্রম করেন না। আর তিন কোটি ৩০ লাখ মানুষ ধূমপান করেন।

হার্ট ফাউন্ডেশনের গবেষক রেজা চৌধুরী বলেন, "সুস্থ্য জীবন-যাপনের মাধ্যমে হৃদরোগের ঝুঁকি এড়ানোর অসংখ্য প্রমাণ আছে। এজন্য আমাদের পারিবারিক জীবন যাপন পদ্ধতিতে পরিবর্তন আনতে হবে।"

শিশুদের চিপস, ক্যান্ডি, ফাস্টফুডসহ বিভিন্ন ধরনের কোমল পানীয় ও চকোলেট খাওয়া থেকে বিরত রাখারও পরামর্শ দেন তিনি।

রেজা চৌধুরী বলেন, প্রত্যেক পরিবার যদি সদস্যদের রক্তে চিনি ও কোলেস্টেরোলের পরিমাণ, রক্তচাপের মাত্রা, ওজন সম্পর্কে নিয়মিত খোঁজ খবর রাখে এবং ঝুঁকিমুক্ত থাকার কৌশলগুলো জেনে ও মেনে চলে তাহলেই সুস্থ থাকা অনেক সহজ হয়ে যায়।

"তবে সবার আগে আমাদের ধূমপানমুক্ত পরিবেশ নিশ্চিত করতে হবে", যোগ করেন তিনি।

স্বাস্থ্য ও পরিবার পরিকল্পনা প্রতিমন্ত্রী মুজিবুর রহমান ফকির সেমিনারে বলেন, তামাক সেবন নিয়ন্ত্রণে শিগগিরই আরো কঠোর আইন আসছে। 


সবিশেষ
আইসিডিডিআর,বিতে রোগীর খাবার থেকে ডিম-মাংস বাদ
আন্তর্জাতিক উদারাময় গবেষণা কেন্দ্রে (আইসিডিডিআর,বি) রোগীদের খাবার থেকে মাছ, মাংস ও ডিম বাদ দেওয়া হয়েছে।

'ব্যয় সাশ্রয়' পরিকল্পনার অংশ হিসেবে এ সিদ্ধান্ত নিয়েছে সরকার ও দাতাদের কাছ থেকে বিভিন্নভাবে অর্থ সাহায্য ও সুবিধা পাওয়া বিশেষায়িত এই প্রতিষ্ঠান।

হাসপাতালের পরিচালক (মেডিকেল) ড. মার্ক পাইট্রনি ৬ সেপ্টেম্বর একটি নোটিশ জারি করে হাসপাতালের সব কর্মীকে এ সিদ্ধান্তের কথা জানিয়ে দেন। ১১ সেপ্টেম্বর থেকে এ সিদ্ধান্ত কার্যকর করার কথা বলা হয় ওই নোটিশে।

বিডিনিউজ টোয়েন্টিফোর ডটকমের হাতে আসা নোটিশের অনুলিপিতে বলা হয়, "চিকিৎসকের ব্যবস্থাপত্র ছাড়া কোনো রোগীর খাবারে মাছ, মুরগি ও খাসির মাংস এবং ডিম দেওয়া যাবে না।"

নোটিশে বিষয়ের স্থানে লেখা হয়েছে, 'ব্যয় সাশ্রয়'।

এই হাসপাতালের রোগীদের সেবায় সরকার প্রতি বছর ৫ কোটি টাকা দেয়। এছাড়া দাতাদের ক্রমবর্ধমান সহায়তার পরও হঠাৎ করে প্রতিষ্ঠানটির কেন ব্যয় সাশ্রয় পরিকল্পনা নিতে হলো- তা স্পষ্ট হয়নি কর্তৃপক্ষের বক্তব্যে।

বিডিনিউজ টোয়েন্টিফোর ডটকমের অনুসন্ধানের জবাবে পাঠানো ই-মেইলে পাইট্রনি দাবি করেন, চিকিৎসকদের পরামর্শ মতোই রোগীদের খাবার দেওয়া হচ্ছে।

এদিকে কর্তৃপক্ষের এই সিদ্ধান্তে আইসিডিডিআর,বির বিজ্ঞানী ও কর্মীদের মধ্যেও অসন্তোষ দেখা দিয়েছে। নাম প্রকাশ না করে কিছু কর্মী প্রতিষ্ঠানটিতে একটি লিফলেট বিলি করেছেন। এতে বলা হয়েছে, প্রতিষ্ঠানটির কিছু বিদেশি কর্মকর্তার আকাশছোঁয়া বেতন এবং দুর্নীতির কারণে আইসিডিডিআর,বি গভীর সমস্যায় পড়েছে।

এরই মধ্যে কেন্দ্রের ভবন স¤প্রসারণের ১০০ কোটি টাকার প্রকল্পে দুর্নীতির অভিযোগ নিয়ে সরকারি তদন্ত চলছে।

আইসিডিডিআর,বি হাসপাতালের ডায়েটেশিয়ান আনোয়ারা বেগম বিডিনিউজ টোয়েন্টিফোর ডটকমকে বলেন, তারা হাসপাতাল কর্তৃপক্ষের কাছ থেকে একটি নোটিশ পেয়েছেন, যাতে রোগীদের মাছ, মুরগি, খাসির মাংস ও ডিম দিতে নিষেধ করা হয়েছে।

তিনি জানান, এ খাবারগুলোর যে কোনো একটা সবজি, ডাল ও ভাতের সাথে রোগীদের দেওয়া হতো।

তবে এ সিদ্ধান্ত বদলানো হতে পারে বলে জানিয়ে তিনি বলেন, "সিনিয়র বিজ্ঞানীরা হাসপাতাল কর্তৃপক্ষকে এ সিদ্ধান্ত বদলানোর জন্য বোঝানোর চেষ্টা করছেন।"

হাসপাতালের রোগী কামরুল হাসান (২৬) সোমবার বিডিনিউজ টোয়েন্টিফোর ডটকমকে জানান, তাদের দুপুরের খাবারে সবজি, ডাল ও ভাত দেওয়া হয়েছে।

বারডেমের মুখ্য পুষ্টিবিজ্ঞানী আখতারুন নাহার জানান, কোনো হাসপাতালের এমন সিদ্ধান্ত নেওয়ার কথা তিনি জীবনেও শোনেননি। কিডনির সমস্যা ও লিভার সিরোসিসের মতো কিছু রোগ ছাড়া আর অন্য সব ক্ষেত্রে রোগীদের উন্নত খাবার দেওয়া উচিত।

"এমনকি অসুস্থ শিশুকে বুকের দুধ খাওয়ানো মায়েরও আমীষ জাতীয় খাবার খাওয়া উচিত। আইসিডিডিআর,বির সিদ্ধান্তের সঙ্গে আমি একমত হতে পারছি না। রোগীদের ন্যূনতম হলেও সস্তা আমিষ হিসেবে ডিম দেওয়া উচিৎ।"

স্বাস্থ্য অধিকার আন্দোলনের সভাপতি অধ্যাপক রশীদ-ই-মাহবুবও বলছেন, আইসিডিডিআর,বির এ সিদ্ধান্ত 'অমানবিক'।

"এটি একটি গবেষণা ইনস্টিটিউট, রোগীরা তাদের গবেষণার বিষয়। ভালো সেবা আর খাবার পাওয়াটা তাই রোগীর অধিকার।"

আইসিডিডিআরবি,র এই সিদ্ধান্তের বিষয়ে স্বাস্থ্য সচিব মোহাম্মদ হুমায়ুন কবীর কোনো মন্তব্য করতে রাজি হননি। তবে আইসিডিডিআর,বির ট্রাস্টি বোর্ডের এই সদস্য জানিয়েছেন, তিনি বোর্ডের সভায় বিষয়টি তুলে ধরবেন। নভেম্বরের মাঝামাঝি সময়ে এ সভা হবে।

বছরে দুইবার ষোল সদস্যের ট্রাস্টিবোর্ডের সভায় আইসিডিডিআর,বির কার্যক্রম অনুমোদন করা হয়।

১৯৭৮ সালে এক অধ্যাদেশের মাধ্যমে আইসিডিডিআর,বি গঠিত হয়। এর বিদেশি কর্মকর্তারা করমুক্ত সুবিধা এবং বিদেশ থেকে বিনাকরে ব্যক্তিগত ও গৃহস্থালী পণ্য আনার সুযোগসহ বিভিন্ন সুবিধা ভোগ করেন।
আরো ৪ চিকিৎসক বরখাস্ত
কর্তৃপক্ষের অনুমতি ছাড়া কর্মস্থলে অনুপস্থিত থাকায় আরো চার জন চিকিৎসককে চাকরি থেকে বরখাস্ত করেছে সরকার। এছাড়া ১১ জন চিকিৎসকের বেতন বৃদ্ধি স্থগিত ও এক দিনের বেতন কাটা হয়েছে।

বৃহস্পতিবার স্বাস্থ্য ও পরিবার কল্যাণ মন্ত্রণালয়ের এক সংবাদ বিজ্ঞপ্তিতে এ তথ্য জানানো হয়।

বরখাস্ত চিকিৎসকরা হলেন- স্যার সলিমুল্লাহ মেডিকেল কলেজ ও মিটফোর্ড হাসপাতালের প্রভাষক মেনকা পাশা, পাবনার ফরিদপুর উপজেলা স্বাস্থ্য কমপ্লেক্সের মেডিকেল অফিসার জয়ন্ত প্রসাদ কর, টাঙ্গাইলের মির্জাপুর উপজেলার গোড়াই ইউনিয়ন উপ-স্বাস্থ্য কেন্দ্রের সহকারী সার্জন আবেদা সুলতানা, স্বাস্থ্য অধিদপ্তরের বিশেষ ভারপ্রাপ্ত কর্মকর্তা পারু ঘোষ।

দীর্ঘদিন ধরে কর্তৃপক্ষের অনুমোদন ছাড়া কর্মস্থলে অনুপস্থিত থাকায় ১৯৭৯ সালের সরকারি কর্মচারী (বিশেষ বিধান) অধ্যাদেশ এর ৪(৩) ধারা অনুযায়ী তাদের বিরুদ্ধে এ ব্যবস্থা নেওয়া হয় বলে বিজ্ঞপ্তিতে জানানো হয়েছে।

বিজ্ঞপ্তিতে আরো বলা হয়েছে, কর্মস্থলে অনুপস্থিত থাকায় ১১ জন চিকিৎসকের বেতন বৃদ্ধি এক বছরের জন্য স্থগিত এবং অনুপস্থিতি দিনের বেতন কাটা হয়েছে।

এরা হলেন- জামালপুরের ইসলামপুর উপজেলার স্বাস্থ্য কমপ্লক্সের মেডিকেল অফিসার আয়েশা সিদ্দিকা, শায়লা খন্দকার, জুলকার নঈমুল ইসলাম, এ কে এম শহিদুর রহমান, সহকারী সার্জন মোহাম্মদ ফজলুল হক, নওশিন রুবাইয়াৎ, জায়দা জালাল সরকার, জুনিয়র কনসালটেন্ট খাজা মাসুদ কবির, একই উপজেলার গোয়ালের চর ইউনিয়ন উপ-স্বাস্থ্য কেন্দ্রের সহকারী সার্জন মো. আসাদুজ্জামান খান, চিনাডুলি ইউনিয়ন উপ-স্বাস্থ্য কেন্দ্রের মেডিকেল অফিসার মো. আলাউদ্দিন, পাথশী ইউনিয়ন স্বাস্থ্য ও পরিবার কল্যাণ কেন্দ্রের সহকারী সার্জন আশরাফুল আলম।

কর্তৃপক্ষের অনুমতি ছাড়া কর্মস্থলে অনুপস্থিত থাকায় গত মঙ্গলবার চার জন চিকিৎসককে চাকরি থেকে বরখাস্ত করা হয়। 


দেশে জলাতঙ্কের টিকা উৎপাদন বন্ধ হচ্ছে
বিশ্ব স্বাস্থ্য সংস্থার (ডব্লিউএইচও) পরামর্শ অনুযায়ী জলাতঙ্ক রোধে 'আধুনিক' প্রতিষেধক ব্যবহার এবং পাশাপাশি প্রচলিত ভ্যাকসিন উৎপাদন বন্ধ করতে যাচ্ছে সরকার।

স্বাস্থ্য অধিদপ্তরের পরিচালক (রোগ নিয়ন্ত্রণ) অধ্যাপক বে-নজীর আহমেদ বুধবার বিডিনিউজ টোয়েন্টিফোর ডটকমকে বলেন, ২০১১ সালের পর থেকে জলাতঙ্কের প্রতিষেধক হিসেবে নার্ভ টিস্যু ভ্যাকসিন (এনটিভি) প্রস্তুত করা হবে না।

"এ ভ্যাকসিনের পার্শ্বপ্রতিক্রিয়া থাকার বিষয়টি প্রমাণিত হয়েছে এবং ডব্লিউএইচও এর ব্যবহার নিষিদ্ধ করেছে।"

বিশ্ব জলাতঙ্ক দিবস উপলক্ষে রাজধানীতে আয়োজিত এক সেমিনারের ফাঁকে বিডিনিউজ টোয়েন্টিফোর ডটকমকে এ কথা বলেন তিনি।

কুকুরের কামড়ে জলাতঙ্ক রোগে প্রতি বছর বাংলাদেশ অন্তত দুই হাজার মানুষের মৃত্যু হয়।

যত শিগগির সম্ভব এনটিভি'র বদলে 'আরো কার্যকর ও নিরাপদ' টিস্যু কালচার ভিত্তিক ভ্যাকসিন (টিসিভি) চালুর পরামর্শ দিয়েছে ডব্লিউএইচও।

দেশে এখন নতুন এ ভ্যাকসিন পাওয়া যায় উল্লেখ করে বে-নজীর বলেন, "নার্ভ টিস্যু ভ্যাকসিন পেটে দেওয়া হয় যা অনেক কষ্টকরও।

"নতুন ভ্যাকসিন বাহুতে দেওয়া হয় এবং বাজারে তা সহজলভ্য"।

তিনি বলেন, "বিনামূল্য বিতরণের জন্য আমরাও এ ভ্যাকসিন কিনেছি এবং স্থানীয় সরকার মন্ত্রণালয় এই ভ্যাকসিন কিনতে প্রতি পৌরসভার জন্য ৫০ হাজার করে টাকা বরাদ্দ দিয়েছে।"

জনস্বাস্থ্য ইনস্টিটিউটের (আইপিএইচ) ভারপ্রাপ্ত পরিচালক ডা. মোহাম্মদ বজলুল হক বিডিনিউজ টোয়েন্টিফোর ডটকমকে বলেন, "নার্ভ টিস্যু ভ্যাকসিনের উৎপাদন বন্ধের বিষয়ে গত ১৯ সেপ্টেম্বর স্বাস্থ্য মন্ত্রণালয়ের পক্ষ থেকে ইনস্টিটিউটকে চিঠি দেওয়া হয়েছে।

"এ বছরই আমরা এর উৎপাদন শেষ করবো।"

১৯৫৩ সাল থেকে এ ভ্যাকসিন উৎপাদন করে আসছে আইপিএইচ।

বে-নজীর আহমেদ বলেন, "দেশেই আমরা আধুনিক এ ভ্যাকসিন (টিসিভি) উৎপাদনের চেষ্টা করছি। তবে এর জন্য খুবই উন্নত প্রযুক্তি দরকার।"

তিনি বলেন, "স্থানীয় একটি প্রতিষ্ঠান দাম কমিয়ে আনার লক্ষ্যে এ ভ্যাকসিন প্রথমে ঘনীভূত অবস্থায় এনে পরে তাদের প্লান্টে ডোজ হিসেবে প্রস্তুত করে বাজারজাত করার ব্যাপারে আগ্রহ দেখিয়েছে।"

রোগ সংক্রমণ বিশেষজ্ঞ ডা. মোহাম্মদ সালিমুজ্জামান বলেন, "মানুষকে কুকুর থেকে বিশেষত, পাগলা কুকুর থেকে দূরে থাকতে হবে। তবে একবার কামড় দিয়ে ফেললে ১০ থেকে ১৫ মিনিট ধরে সাবান দিয়ে ক্ষতস্থানটি ধুতে হবে।"

"তারপর ভ্যাকসিন নিতে হবে।"

অবশ্য জলাতঙ্ক নিয়ন্ত্রণে কুকুর নিধনের বদলে বন্ধ্যাকরণের মাধ্যমে তার বংশবিস্তার রোধের কৌশল নিয়েছে সরকার।

সেমিনারে বক্তারা বলেন, কুকুর নিধন 'অমানবিক ও উদ্দেশ্য পূরণে অকার্যকর'।

তারা বলেন, কামড় খাওয়ার পর বেশিরভাগ মানুষই সঠিক চিকিৎসা না নিয়ে সনাতনী চিকিৎসার দিকে ঝোঁকেন যা অবস্থাকে খারাপ করে।

রোগ নিয়ন্ত্রণ বিভাগের হিসাবে প্রতিবছর দুই থেকে তিন লাখ কুকুরের কামড় দেওয়ার ঘটনা ঘটে। ১৫ বছরের কম বয়সীরাই সবচেয়ে বেশি শিকার হয়।


যুক্তরাষ্ট্রে লিস্টেরিয়া প্রাদুর্ভাবে ১৩ জনের মৃত্যু
যুক্তরাষ্ট্রে ফুটি বা খরমুজ জাতীয় ফল ক্যান্টালোপ বাহিত লিস্টেরিয়া প্রাদুর্ভাবে ১৩ জন মারা গেছে। সংক্রমিত হয়েছে ৭২ জন।

যুক্তরাষ্ট্রের স্বাস্থ্য কর্মকর্তরা মঙ্গলবার এ খবর জানিয়েছেন। গত এক দশকে এটাই যুক্তরাষ্ট্রের সবচেয়ে প্রাণঘাতী খাদ্য সংক্রমণ।

এর আগে ২০০৮-২০০৯ সালে দুষিত বাদাম বাহিত সালমোনেলা প্রাদুর্ভাবে যুক্তরাষ্ট্রে ৯ জন মারা যায় এবং প্রায় ৭শ মানুষ সংক্রমিত হয় বলে দেশটির রোগ নিয়ন্ত্রণ ও প্রতিরোধ কেন্দ্রের (সিডিসি) সূত্রে জানা যায়।

এ পর্যন্ত যুক্তরাষ্ট্রের ১৮টি রাজ্যে লিস্টেরিয়া প্রাদুর্ভাবের খবর পাওয়া গেছে।

মৃত ১৩ জনের মধ্যে চার জন মারা গেছে নিউ মেক্সিকোয়, দুজন কলরাডোতে, দুজন টেক্সাসে এবং কানসাস, মেরিল্যান্ড, মিসৌরি, নেব্রাস্কা ও ওকলাহোমায় একজন করে মারা গেছে।

অসুস্থতার সব ঘটনা ৩১ জুলাই অথবা ওই দিনের পর থেকে ঘটে।

কলরাডোর গ্রানাডায় জেনসেন ফার্ম নামের একটি কৃষি খামারের উৎপাদিত ফুটি থেকে সংক্রমণ ছড়িয়েছে বলে নিশ্চিত হয়েছে সিডিসি।

চলতি মাসের প্রথমদিকে জিনসেন খামারের উৎপাদিত দুষিত ফুটির নমুনা পরীক্ষা করে যুক্তরাষ্ট্রের খাদ্য ও অষুধ প্রশাসন ফুটিতে লিস্টেরিয়া মনোসাইটোজিনস্ (এক প্রকার ব্যাকটেরিয়া) সনাক্ত করে। 


'কফি পানে চাপ কমে'
যেসব নারী দিনে দুই বা ততোধিক কাপ কফি পান করে তারা মানসিক চাপে কম ভোগে।

সম্প্রতি আর্কাইভস অব ইন্টারনাল মেডিসিন জার্নালে প্রকাশিত এক প্রতিবেদনে গবেষকরা এ আভাস দেন।

৫০ হাজার মার্কিন নারী ও সেবিকার (নার্স) ওপর এই গবেষণাটি পরিচালিত হয়।

হার্ভার্ড মেডিকেল স্কুল দলের সদস্যরা ১৯৯৬ থেকে ২০০৬ সাল পর্যন্ত এক দশক ধরে নারীদের স্বাস্থ্যের অবস্থা পর্যবেক্ষণ করেন। পাশাপাশি ওই নারীদের কফি পানের আদ্যোপান্ত তথ্য তারা সংরক্ষণ করেন।

এই সময়ের মধ্যে মাত্র ২ হাজার ৬শ' নারী মানসিক মন্দার শিকার হয়েছেন। এই নারীরা হয় কফি পান করেন না কিংবা অন্য নারীদের তুলনায় খুব কম পান করেন।

গবেষণায় দেখা গেছে, যেসমস্ত নারীরা সপ্তাহে এক কাপ বা তার চেয়ে কম কফি পান করেছেন তাদের চেয়ে যারা দিনে দুই বা তিন কাপ কফি পান করেছেন তাদের মানসিক মন্দায় ভোগার সম্ভাবনা ১৫ শতাংশ কম। আর যারা দিনে চার বা পাঁচ কাপ কফি পান করেন তাদের ক্ষেত্রে এ সম্ভাবনা ২০ শতাংশ কম।

তবে, বিশেষজ্ঞতা এখন কফি পানের সাথে মানসিক চাপ বা উদ্বেগ দূরের মধ্যে সম্পর্কটি ভালোভাবে বোঝার লক্ষ্যে কাজ করে যাচ্ছেন। তারা বলছেন, মানসিক চাপ বা মন্দা কাটানোর জন্য নারীদের কফি পানের পরামর্শ দেওয়ার সময় এখনো আসে নি।

অবশ্য অত্যাধিক কফি পানে উল্টো উদ্বেগের জন্ম দিতে পারে বলেও সতর্ক করে দেন গবেষকরা। 


পেসমেকারের উদ্ভাবক উইলসন গ্রেটব্যাচ আর নেই
হৃদযন্ত্রে স্থাপনযোগ্য পেসমেকারের উদ্ভাবক উইলসন গ্রেটব্যাচ মারা গেছেন। মঙ্গলবার নিউ ইয়র্কের বাফেলোতে নিজ বাসভবনে মারা যান তিনি। তার বয়স হয়েছিল ৯২ বছর।

পেসমেকারের উদ্ভাবন গত কয়েক দশকের সবচেয়ে উল্লেখযোগ্য প্রযুক্তিগত আবিষ্কারের একটি বলে স্বীকৃত। রোগাক্রান্ত হৃদযন্ত্রে পেসমেকার স্থাপনের মাধ্যমে রক্ত সঞ্চালন স্বাভাবিক রাখা যায়। যন্ত্রটির উদ্ভাবনে বিশ্বের লাখ লাখ হৃদরোগী আসন্ন মৃত্যুর হাত থেকে রক্ষা পেয়েছে।

১৯৬০ সালে মানবদেহে প্রথম পেসমেকার স্থাপন করা হয়। এটি স্থাপনের মাধ্যমে রোগীর হৃদস্পন্দন স্বাভাবিক হয়। এখন প্রতি বছর বিশ্বের কয়েক লাখ মানুষ হৃদস্পন্দন স্বাভাবিক রাখতে দেহে পেসমেকার স্থাপন করে।

গ্রেটব্যাচের মৃত্যুর কারণ জানা যায় নি। তার মেয়ে অ্যানি মার্শিয়েলারো তার মৃত্যুর খবর নিশ্চিত করেন। আর জামাতা ল্যারি মার্শিয়েলারো জানান, কিছুদিন যাবৎ তার শরীরের অবস্থা খারাপ যাচ্ছিলো।

১৫০টিরও বেশি উদ্ভাবনের স্বত্ব (প্যাটেন্ট) রয়েছে গ্রেটব্যাচের। 


সন্তানহীন পুরুষের হৃদরোগে মৃত্যুঝুঁকি বেশি
সন্তান আছে এ রকম পুরুষের চেয়ে সন্তানহীন পুরুষের হৃদরোগে মৃত্যুঝুঁকি বেশি। দশকব্যাপী পরিচালিত এক গবেষণা ফলাফলে এই তথ্য পাওয়া গেছে।

যুক্তরাষ্ট্রের একদল গবেষক এক দশক ধরে ১ লাখ ৩৫ হাজার পুরুষের ওপর গবেষণাটি পরিচালনা করেন। গবেষণাটির ফলাফল সোমবার হিউম্যান রিপ্রোডাক্শন নামের একটি সাময়িকীতে প্রকাশিত হয়েছে।

গবেষণার এ ফলাফল স্বাস্থ্যের সামগ্রিক অবস্থার সাথে সন্তান জন্মদানে পুরুষের অক্ষমতার সম্পর্ক নিয়ে নতুন প্রশ্নের জন্ম দিয়েছে বলে জানিয়েছেন গবেষকরা।

তবে গবেষণায় সন্তানহীনতার সাথে পুরুষের হৃদরোগে আক্রান্ত হওয়ার সম্পর্ক আছে বলে বলা হয় নি। সন্তান উৎপাদনে অক্ষমতা ভবিষ্যৎ হৃদরোগের বার্তা বহন করে বলে গবেষণা ফলাফলে বলা হয়।

এ বিষয়ে ক্যালিফোর্নিয়ার স্ট্যানফোর্ড বিশ্ববিদ্যালয়ের ড. মাইকেল আইজেনবার্গ বলেন, "পুরুষের উৎপাদন অক্ষমতা তার পরবর্তী জীবনের স্বাস্থ্য সম্পর্কে ধারণা পাওয়ার একটি সুযোগ তৈরি করে দেয়, এরকম অনেক প্রমাণ পাওয়া যাচ্ছে।"

১৯৯৬ সাল থেকে শুরু হওয়া এ গবেষণার জন্য আইজেনবার্গ ও তার সহকর্মীরা পঞ্চাশোর্ধ্ব ১ লাখ ৩৫ হাজার বিবাহিত পুরুষের ওপর গবেষণা করেন। এদের মধ্যে ৯২ শতাংশের কমপক্ষে একটি সন্তান ছিলো।

১০ বছরে এ দলের প্রায় ১০ শতাংশ পুরুষ মৃত্যুবরণ করে। গবেষকরা এদের সবার স্বাস্থ্যগত বিষয়ের তথ্য সংগ্রহ করেছিলেন। এদের প্রতি পাঁচজনের একজন হৃদরোগে মৃত্যুবরণ করে।

যখন এদের পিতৃত্বের বিষয়ে খোঁজ নেওয়া হয়, গবেষকরা দেখতে পান যারা নিঃসন্তান তাদের হৃদরোগে মৃত্যুর হার ১৭ শতাংশ বেশি।

"আমার বিশ্বাস এর পেছনে একটি জৈবিক কারণ আছে," বলেন আইজেনবার্গ। 


বিদ্যুৎ না থাকায় দুর্ভোগ বিএসএমএমইউতে
বিদ্যুৎ না থাকায় বঙ্গবন্ধু শেখ মুজিব চিকিৎসা বিশ্ববিদ্যালয়ে (বিএসএমএমইউ) চিকিৎসা সেবা ব্যাহত হচ্ছে।

মঙ্গলবার ভোর থেকে ওই হাসপাতালে বিদ্যুৎ নেই। তবে বিকল্প ব্যবস্থায় কিছু কাজ চলছে বলে হাসপাতালের পরিচালক আব্দুল মজিদ ভূইয়া জানিয়েছেন।

চিকিৎসকরা জানিয়েছেন, বিদ্যুৎ না থাকায় বহির্বিভাগে সেবা বন্ধ রয়েছে। সকাল থেকে অস্ত্রোপচারও হচ্ছে না।

লিফটগুলো বন্ধ থাকায় বিশেষজ্ঞ চিকিৎসকরা বহুতল ভবনগুলোর উঁচু তলায় থাকা বিভাগগুলোতে যেতে পারছেন না বলে প্রত্যক্ষদর্শীরা জানিয়েছেন।

আব্দুল মজিদ বিডিনিউজ টোয়েন্টিফোর ডটকমকে বলেছেন, ট্রান্সফর্মার বিকল হয়ে পড়ায় এ সমস্যা দেখা দিয়েছে।

সকাল সাড়ে ১০টা পর্যন্ত সঙ্কটের সমাধান হয়নি। এ বিষয়ে জানতে ঢাকা বিদ্যুৎ বিতরণ কর্তৃপক্ষে টেলিফোন করা হলে কেউ ধরেননি।


ঢাকায় নার্সিং কলেজ করবে দ. কোরিয়া
বাংলাদেশে স্বাস্থ্য সেবার মানন্নোয়নে দক্ষ নার্স গড়ে তোলার লক্ষ্যে এক কোটি ২০ লাখ ডলার ব্যয়ে ঢাকায় একটি নার্সিং কলেজ প্রতিষ্ঠা করবে দক্ষিণ কোরিয়া।

ঢাকায় দক্ষিণ কোরিয়ার রাষ্ট্রদূত তাইয়োং চো সোমবার এক সেমিনারে বলেন, প্রধানমন্ত্রী শেখ হাসিনার অনুরোধে তারা কলেজটি নির্মাণের উদ্যোগ নিয়েছেন।

"এ বছরই আমরা কলেজের নির্মাণ প্রক্রিয়া শুরু করবো।"

কেওআইসিএ- বাংলাদেশ অ্যালামনাই অ্যাসোসিয়েশন ও কোরিয়া ইন্টারন্যাশাল কোঅপারেশন এজেন্সি (কেওআইসিএ) যৌথভাবে ওই সেমিনারের আয়োজন করে।

রাষ্ট্রদূত বলেন, ইউনিভার্সিটি অব কোরিয়ার দুই অধ্যাপক এবং একজন জ্যেষ্ঠ নার্স এ প্রকল্পের জন্য এখন ঢাকায় আছেন।

"তারা যুক্তরাষ্ট্র থেকে উচ্চতর প্রশিক্ষণপ্রাপ্ত এবং কোরিয়ায় নার্স তৈরিতে কাজ করেন। তারা এখন বাংলাদেশকে সহায়তা করবেন।"

নার্সিং বিষয়ে পাঠদানের উপযোগী করে কলেজ নির্মাণে পরামর্শ দেওয়ার জন্য তারা এখন ঢাকায় আছেন বলে জানান তিনি।

রাষ্ট্রদূত বলেন, "২০১৩ সাল নাগাদ কলেজ প্রতিষ্ঠার কাজ শেষ হবে বলে আমরা আশা করছি। আরো কিছুটা সময় লাগতেও পারে। তবে ২০১৪ সাল নাগাদ এটা অবশ্যই শেষ হবে।"

"রাজধানীতে কলেজটি গড়ে তোলা হবে। এ প্রকল্পে এক কোটি ২০ লাখ ডলার ব্যয় হবে। এখানে নার্সদের øাতকোত্তর পর্যায়ের পাঠদান করা হবে।"

সারা দেশে প্রশিক্ষণ দিতে পারবেন- এমন প্রশিক্ষক এখানে তৈরি করা হবে।

স্বাস্থ্য মন্ত্রণালয়ের মানব সম্পদ উন্নয়ন বিভাগের কর্মকর্তা ডা. খালেদ শামসুল ইসলাম এ উদ্যোগকে স্বাগত জানিয়ে বলেন, "দেশে চিকিৎসক ও নার্সের অনুপাতের মধ্যে যে ব্যবধান রয়েছে তা পূরণের চেষ্টা করছে সরকার।"

"বর্তমানে একজন চিকিৎকের বিপরীতে শূন্য দশমিক ৪৮ জন নার্স আছে। কিন্তু বিশ্ব স্বাস্থ্য সংস্থার (ডব্লিউএইচও) মতে একজন চিকিৎকের বিপরীতে তিন জন নার্স থাকতে হবে।"

তিনি জানান, বাংলাদেশে মোট ২৮ হাজার নার্স আছে যাদের মধ্যে ১৭ হাজার ছয়শ' পাঁচজন সরকারি চিকিৎসা প্রতিষ্ঠানের সঙ্গে জড়িত আছেন। এছাড়া তিন হাজার নার্স বিদেশে কর্মরত।

ডা. খালেদ বলেন, ছয়টি নতুন নার্সিং কলেজ প্রতিষ্ঠার কাজ হাতে নেওয়ার পাশাপাশি ১৫টি নার্সিং প্রশিক্ষণ ইনস্টিটিউটকে শিগগিরই নার্সিং কলেজে রূপান্তর করা হবে।

বর্তমানে দেশে ৪৩টি নার্সিং প্রশিক্ষণ ইনস্টিটিউট এবং আটটি নার্সিং কলেজ আছে। 


কিডনি ব্যবসা: চাঞ্চল্যকর মামলায় অন্তর্ভুক্তির নির্দেশ
অবৈধ কিডনি ব্যবসা সংক্রান্ত মামলাটি চাঞ্চল্যকর মামলা হিসাবে অন্তর্ভুক্ত করার নির্দেশ দিয়েছে স্বরাষ্ট্র মন্ত্রণালয়।

মন্ত্রণালয়ের উপ-সচিব স্মৃতি রাণী ঘরামী স্বাক্ষরিত এক আদেশে এ নির্দেশনা জারি করা হয়।

গত ২৯ অগাস্ট ধারা ৩২৬/৩০৭/৪২০ দণ্ডবিধিসহ মানবদেহে অঙ্গ-প্রত্যঙ্গ সংযোজন আইন, ১৯৯৯ এর ১০(১) ধারায় জয়পুরহাটের কালাই থানায় ওই মামলাটি করা হয়।

সিআইডি'র মহা-পুলিশ পরিদর্শক বরাবর স্বরাষ্ট্র মন্ত্রণালয়ের নির্দেশনায় বলা হয়েছে, কিডনি ব্যবসা সংক্রান্ত মামলাটি চাঞ্চল্যকর মামলা হিসাবে অন্তর্ভুক্ত করতে প্রয়োজনীয় ব্যবস্থা নিতে বলা হচ্ছে।

গত ২১ সেপ্টেম্বর এই নির্দেশনা জারি করা হয়।

জয়পুরহাট জেলায় দীর্ঘদিন ধরে একটি চক্র দরিদ্র মানুষদের টাকার বিনিময়ে কিডনি বিক্রি করতে প্ররোচিত করে আসছিলো। সম্প্রতি জেলার কালাই উপজেলার প্রায় দুইশ' মানুষের কিডনি বিক্রি করার সংবাদ গণমাধ্যমে প্রকাশিত হয়। এরই মধ্যে কিডনি বিক্রির চক্রে জড়িত সন্দেহে ছয়জনকে গ্রেপ্তার করা হয়েছে। এদের মধ্যে তিনজন আদালতে স্বীকারোক্তিমূলক জবানবন্দি দিয়েছেন।

এ ঘটনার পর গত ১৯ সেপ্টেম্বর 'কিডনি ব্যবসা' তদন্তে উচ্চ ক্ষমতার জাতীয় একটি কমিটি করতে সরকারকে নির্দেশ দেয় হাইকোর্ট। পাশাপাশি কমিটি গঠনের পরবর্তী ১৫ দিনের মধ্যে কিডনি ব্যবসা নিয়ে হাইকোর্টে একটি প্রতিবেদন দিতেও নির্দেশ দেওয়া হয়।

এর আগে ১১ সেপ্টেম্বর কিডনি ব্যবসায় জড়িতদের খুঁজে বের করে তাদের বিরুদ্ধে ব্যবস্থা নেওয়ার সুপারিশ করে স্বাস্থ্য ও পরিবার কল্যাণ মন্ত্রণালয় সম্পর্কিত সংসদীয় স্থায়ী কমিটি। 


'বেশি করে মাছ খান, স্ট্রোকের ঝুঁকি কমান'
মাছ খেলে স্ট্রোকের ঝুঁকি কমে।সম্প্রতি  প্রকাশিত আন্তর্জাতিক এক বিশ্লেষণ প্রতিবেদন থেকে এ তথ্য জানা গেছে।

যুক্তরাষ্ট্র, ইউরোপ, জাপান এবং চীনে সম্পন্ন প্রায় ১৫টি গবেষণা থেকে বিশ্লেষণধর্মী এ প্রতিবেদনটি উপস্থাপন করা হয়েছে।

ওই প্রতিবেদনে বলা হয়েছে, যারা একেবারেই মাছ খায় না বা কম খায় তাদের চেয়ে যারা সপ্তাহে দুই বা তিনবার মাছ খায় তাদের স্ট্রোকের ঝুঁকি কম।

সুইডেনের ক্যারোলিনস্কা ইন্সটিটিউটের 'স্ট্রোক' জার্নালে প্রকাশিত প্রতিবেদনের গবেষক সুসানা লারসন ও নিকোলা অর্সিনি জানান, মাছে থাকা ওমেগা-৩ নামের এক ধরনের ফ্যাটি এসিড রক্ত চাপ ও কোলেস্টেরলের ওপর ইতিবাচক প্রভাবের মাধ্যমে স্ট্রোকের ঝুঁকি কমাতে পারে।

গবেষণাগুলেতে অংশগ্রহণকারীরা কত দিন পর পর মাছ খায় সে বিষয় জিজ্ঞাসা করা হয় এবং তাদের স্ট্রোক হয় কিনা ৪ থেকে ৩০ বছর পর্যন্ত তা পর্যবেক্ষণ করা হয়।

হার্ভার্ড স্কুল অব পাবলিক হেলথের দারিউস মোজাফ্ফারিয়ানেরও গবেষণাও এই প্রতিবেদনে বিশ্লেষিত হয়েছে। মোজাফ্ফারিয়ান বলেন, " মাছকে উপকারী পরিপোষক বলেই আমার মনে হয়। বিশেষ করে মাছে থাকা ওমেগা-৩ স্ট্রোকের ঝুঁকি কমাতে পারে।"

তিনি আরো বলেন, "সপ্তাহে দুই থেকে তিনবার মাছ খেলেই এ সুবিধাটা পাওয়া যাবে বলে গবেষণাগুলো থেকে ইঙ্গিত পাওয়া গেছে।"

মোজাফ্ফারিয়ান আরো জানান, মাছে থাকা ভিটামিন-ডি, সেলেনিয়াম এবং বিভিন্ন ধরনের আমিষও স্ট্রোকের ঝুঁকি কমাতে সহায়তা করে।

গবেষণাগুলোতে ৩০ থেকে ১০৩ বছর বয়সের প্রায় ৪ লাখ মানুষের ওপর পরিচালিত গবেষণাগুলোর উপাত্ত থেকে বিশ্লেষণটি করা হয়েছে।

এতে দেখা যায়, যারা সপ্তাহে অতিরিক্ত তিনবার মাছ খায় তাদের স্ট্রোকের ঝুঁকি ৬ শতাংশ কমে যায়। এছাড়া যারা বেশির ভাগ সময়ই মাছ খায় অন্যদের চেয়ে তাদের ঝুঁকি ১২ শতাংশ কম।

তবে যারা ভাজা মাছ বা মাছের স্যান্ডউইচ খায় তাদের স্ট্রোকের ঝুঁকি কমার সম্ভাবনা নেই বলেও এতে জানানো হয়।


এইচআইভির কার্যকারিতা নষ্টের উপায় আবিষ্কার
মানবদেহে মারণব্যাধি এইডসের জন্য দায়ী এইচআইভি ভাইরাসকে অকার্যকরের একটি উপায় খুঁজে পেয়েছেন বিজ্ঞানীরা। তারা আশা করছেন, এর ধারাবাহিকতায় এইডসের টিকাও উদ্ভাবন করা যাবে।

হিউম্যান ইমিউনোডিফেসিয়েন্সি ভাইরাস (এইচআইভি) নিয়ে গবেষণারত যুক্তরাষ্ট্র ও ইউরোপের এক দল বিজ্ঞানী বলছেন, ভাইরাসটির ঝিল্লি (মেমব্রেইন) থেকে কোলস্টেরল সরিয়ে নিলে এটি আর মানুষের রোগ প্রতিরোধ ক্ষমতা নষ্ট করতে পারে না।

গবেষক দলের নেতা লন্ডনের ইম্পিরিয়াল কলেজের অ্যাড্রিয়ানো বোয়াসো বলেন, "এটা এক দল সেনা সদস্যের মতো, যারা তাদের অস্ত্র হারিয়েছে, কিন্তু রেজিমেন্টের পতাকা ধরে আছে, যেন বিরুদ্ধ সেনারা তাদের সনাক্ত করে হামলা করতে পারে।"

উদ্ভাবিত কৌশল প্রয়োগ করে ভাইরাসটিকে কীভাবে অকার্যকর করা যায়, তা নিয়ে এখন কাজ করছে গবেষক দল। এ পদ্ধতি ব্যবহার করে সম্ভব হলে একটি টিকা তৈরির চেষ্টাও করবেন তারা।

গবেষণার ফলাফল সোমবার 'ব্লাড' চিকিৎসা সাময়িকীতে প্রকাশ হয়।

প্রতিবছর বিশ্বের ১৮ লাখ মানুষ এইডস রোগে মারা যায়। ২০০৯ সালে বিশ্বের ২৬ লাখ মানুষ এইডসে আক্রান্ত হয়।

বিশ্বের ৩ কোটি ৩৩ লাখ লোক এইডস রোগের ভাইরাস এইচআইভির বাহক।


'দাঁতের রোগের ঝুঁকি বাড়ছে'
বাংলাদেশে অধিকাংশ মানুষ সঠিকভাবে দাঁত ব্রাশে অভ্যস্ত না হওয়ায় দন্তরোগের ঝুঁকি বাড়ছে বলে মনে করছেন বিশেষজ্ঞরা।

সোমবার রাজধানীতে এক সেমিনারে দন্তরোগ বিশেষজ্ঞ ডা. খুরশিদ উজ জামান বলেন, "সারা দেশেই মানুষ এখন ø্যাকস, চকোলেট ও বিস্কুটের মতো খাবার খায়। কিন্তু তাদের বেশিরভাগই ঠিকমতো দাঁত ব্রাশ করেন না।"

"এতে দাঁত ও মাড়ির নানা রোগ হওয়ার ঝুঁকি থাকে। হৃদরোগ এবং অপরিণত সন্তান প্রসবের ঝুঁকিও বাড়ে", যোগ করেন তিনি।

ঝুঁকি এড়াতে 'কোমল ও ছোট' ব্রাশ ব্যবহারের পরামর্শ দেন তিনি।

'ওরাল হেলথকেয়ার ইন রুরাল বাংলাদেশ' প্রকল্পের অগ্রগতি মূল্যায়নে স্বাস্থ্য অধিদপ্তর (ডিজিএইচএস) ও জাইকা যৌথভাবে এই সেমিনার আয়োজন করে।

এতে জানানো হয়, তিন বছরের এই প্রকল্পের ফলে কুমিল্লা জেলার চাঁদগাঁও উপজেলায় দিনে অন্তত দুইবার দাঁত ব্রাশ করে এমন শিক্ষার্থীর হার ১৫ শতাংশ থেকে বেড়ে ৫০ শতাংশে পৌঁছেছে।

ডিজিএইচএসর মহাপরিচালক খন্দকার মো. শেফায়েত উল্লাহ বলেন, ভবিষ্যতে দন্তসেবা বাড়াতে করণীয় নির্ধারণে এ প্রকল্পের অভিজ্ঞতা কাজে লাগবে।

তিনি বলেন, "স্বাস্থ্যসেবা খাতে আগামী পাঁচ বছরের জন্য এইচপিএনএসডিপি কর্মসূচির খসড়া পরিকল্পনায় আমরা দন্তচিকিৎসার বিষয়টি রেখেছি।"

জাইকার জ্যেষ্ঠ প্রতিনিধি শিগেকি ফুরুটা বলেন, খাদ্যাভ্যাসের পরিবর্তনের কারণে অনেক মানুষের দাঁতের রোগের ঝুঁকি থাকায় এ বিষয়টিতে আরো গুরুত্ব দেওয়া উচিত।

১৯৬০ ও ৭০-এর দশকে জাপান যে সমস্যার মোকাবেলা করেছিলো বাংলাদেশও নিকট ভবিষ্যতে সে সমস্যার মুখে পড়তে পারেন বলে সতর্ক করেন তিনি। ওই সময় জাপানিদের মধ্যে দাঁতের সমস্যা 'দ্রুত' বাড়তে থাকে।

তিনি বলেন, মানুষের দাঁত ব্রাশ করার অভ্যাসে পরিবর্তন ঘটানো সহজ নয়, কিন্তু দীর্ঘমেয়াদে সুস্থ্য দাঁতের জন্য তা গুরুত্বপূর্ণ।

খুরশিদ উজ জামান বলেন, চাঁদগাঁও-এ স্কুল শিক্ষার্থী ভিত্তিক ওই প্রকল্পে সচেতনতা বাড়াতে চিত্রসহ তথ্য ও দাঁতের বিভিন্ন অবস্থা দেখানো হয়। এতে চার হাজার শিক্ষার্থী দাঁতের পরিচর্যার ব্যাপারে সচেতন হয়েছে।

সঠিকভাবে দাঁত ব্রাশ করা নিয়ে শিক্ষকদেরও প্রশিক্ষণ দেওয়া হয়েছে বলে জানান তিনি।

"এ প্রকল্পের ফলে ওই শিক্ষার্থীদের ব্রাশ ও পেস্ট কেনার হারও ৪০ শতাংশ থেকে বেড়ে ৮০ শতাংশ হয়েছে।"

তিনি বলেন, মুখ ঠিকমতো পরিষ্কার না থাকলে সেখানে অনেক ব্যাকটেরিয়া জমা হতে পারে। মাড়ির রক্ত সঞ্চালন পথের মাধ্যমে সরাসরি রক্তপ্রবাহে ঢুকতে পারে।

"তাতে হৃদরোগ ও অপরিণত সন্তান প্রসবের ঝুঁকি বাড়ে," যোগ করেন এই বিশেষজ্ঞ। 
'অসংক্রামক ব্যাধি প্রতিরোধ চাই আন্তর্জাতিক সচেতনতা'
এন্টিবায়োটিকের যথেচ্ছ ব্যবহার বন্ধ এবং অসংক্রামক ব্যাধি প্রতিরোধে খাদ্যে ভেজাল ও রাসায়নিক দ্রব্যের ব্যবহার সম্পর্কে আরো সচেতন হওয়ার আহ্বান জানিয়েছেন প্রধানমন্ত্রী শেখ হাসিনা।

সোমবার দুপুরে নিউ ইয়র্কে জাতিসংঘের অধিবেশন কক্ষে অসংক্রামক ব্যাধি বিষয়ে এক এক উচ্চ পর্যায়ের সভায় তিনি বলেন, "দুঃখজনকভাবে জাতীয় ও আন্তর্জাতিক ক্ষেত্রে অসংক্রামক ব্যাধি প্রতিরোধ ও নিয়ন্ত্রণ কর্মসূচি কম অগ্রাধিকার পায়। কিন্তু এটা ক্রমান্বয়ে স্পষ্ট হচ্ছে যে, এ সমস্যাগুলো আর আমরা অবহেলা করতে পারি না।"

দিনব্যাপী এ সভায় অন্যদের মধ্যে জিম্বাবুয়ে, হাঙ্গেরি, নামিবিয়া, ত্রিনিদাদ ও টোবাগো এবং সেনেগালের সরকার ও রাষ্ট্র প্রধানরা বক্তব্য রাখেন।

অসংক্রামক ব্যাধি প্রতিরোধে খাদ্যে ভেজাল, রাসায়নিকের ব্যবহার, বর্জ্য দূষণ, অ্যানজাইম, হরমোন এবং এন্টিবায়োটিক ওষুধের যথেচ্ছ ব্যবহারের ব্যাপারেও সজাগ থাকার আহবান জানান শেখ হাসিনা।

এ ধরনের ব্যাধিকে বাংলাদেশ ও বিশ্বের জন্য একটি চ্যালেঞ্জ অভিহিত করে এ জন্য উন্নয়ন অংশীদারদের কাছে শর্তহীন সমর্থন ও আর্থিক সহযোগিতার দাবি জানান তিনি।

প্রধানমন্ত্রী আশা প্রকাশ করেন, "এই বৈঠক আমাদের উদ্বেগ তুলে ধরতে এবং অসংক্রামক ব্যাধির ব্যাপারে অভিন্ন দৃষ্টিভঙ্গি গড়ে তুলতে সহায়ক হবে।"

তিনি অসংক্রামক ব্যাধি নিয়ন্ত্রণে সাশ্রয়ী মূল্যে ওষুধের যোগান এবং প্রযুক্তি হস্তান্তরের জন্য উন্নত দেশগুলোর প্রতি আহ্বান জানান। এছাড়া তামাক নিয়ন্ত্রণ ও নিম্নমানের খাদ্য এবং বেভারেজ শিল্পের জন্য নীতিমালা করার ওপরও জোর দেন।

প্রধানমন্ত্রী বলেন, "সা¤প্রতিক বছরগুলোতে তামাক জাতীয় পণ্যের ওপর অধিক করারোপ, জনসম্মুখে ধূমপান নিষিদ্ধ, শহরগুলোতে ডায়াবেটিক সমিতি গঠন, পল্লী অঞ্চলে কমিউনিটিভিত্তিক মানসিক স্বাস্থ্য উন্নয়ন ও অন্ধত্ব দূরীকরণের কর্মসূচির মাধ্যমে অসংক্রামক ব্যাধি প্রতিরোধে বাংলাদেশ নানা ধরনের উদ্যোগ নিয়েছে।"

অন্যদের মধ্যে স্বাস্থ্যমন্ত্রী আ ফ ম রুহুল হক, পররাষ্ট্রমন্ত্রী দীপু মনি, প্রধানমন্ত্রীর মুখ্য সচিব এম এ করিম এবং প্রেস সচিব আবুল কালাম আজাদ এই সভায় উপস্থিত ছিলেন।

জাতিসংঘ সাধারণ পরিষদের ৬৬তম অধিবেশনে যোগ দিতে রোববার নিউ ইয়র্কে পৌঁছান প্রধানমন্ত্রী শেখ হাসিনা। ১১ দিনের সফর শেষে ২৮ সেপ্টেম্বর তার দেশের উদ্দেশ্যে রওনা হওয়ার কথা। 


ল্যাবএইডে রোগীর মৃত্যুর পর সড়ক অবরোধ
রাজধানীর ল্যাবএইড হাসপাতালে এক রোগীর মৃত্যুর পর তার স্বজনদের অবরোধে সোমবার সকালে মিরপুর রোডে যান চলাচল ব্যাহত হয়। তবে পুলিশের হস্তক্ষেপে আধা ঘণ্টার মধ্যে যান চলাচল স্বাভাবিক হয়।

ধানমণ্ডি থানার ওসি মো, মনিরুজ্জামান বিডিনিউজ টোয়েন্টিফোর ডটকমকে বলেন, চিকিৎসায় অবহেলার কারণে মৃত্যু হয়েছে- অভিযোগ তুলে সকাল ৮টার দিকে মৃত এক ব্যক্তির আত্মীয় স্বজন সাইন্স ল্যাবরেটরি এলাকায় সড়কে নেমে আসে। এতে গাড়ি চলাচল বন্ধ হয়ে যায়। পুলিশ গিয়ে অবরোধকারীদের তুলে দিলে সাড়ে ৮টা থেকে ওই সড়কে গাড়ি চলাচল স্বাভাবিক হয়।

ল্যাবএইড কর্তৃপক্ষ জানিয়েছে, মৃত মো. নিয়াজ (২৫) মটরসাইকেল দুর্ঘটনায় মেরুদণ্ডে গুরুতর আঘাত পেয়ে গত ১৬ সেপ্টেম্বর ল্যাবএইড হাসপাতালে ভর্তি হন। তিনি রাজধানীর বংশাল এলাকার ১৯ হাজী আব্দুল সরকার লেনের বাসিন্দা ছিলেন।

নিয়াজের বন্ধু আনোয়ার করিম বিডিনিউজ টোয়েন্টিফোর ডটকমকে বলেন, ১৬ তারিখ বিকালে মটরসাইকেল দুর্ঘটনায় আহত হয় নিয়াজ। প্রথমে তাকে স্থানীয় একটি হাসপাতালে চিকিৎসা দেওয়ার পর রাত সাড়ে ১০টার দিকে ল্যাবএইড হাসপাতালে ভর্তি করা হয়।

"ল্যাবএইডের চিকিৎসকরা নিয়াজের চিকিৎসায় অবহেলা করেন। রোগীর অবস্থা সম্পর্কেও আমাদের সঠিক তথ্য দেননি তারা।"

তবে আনোয়ারের অভিযোগ নাকচ করে ল্যাবএইড হাসপাতাল সমন্বয়ক রাশেদুজ্জামান ভূঁইয়া বলেন, "নিয়াজের চিকিৎসায় কোনো ধরনের অবহেলা ছিলো না।"

বিডিনিউজ টোয়েন্টিফোর ডটকমকে তিনি বলেন, দুই পা অবশ এবং কোমরে ব্যথা নিয়ে নিয়াজ হাসপাতালে নিউরো সার্জন শাহিরিয়ার সাবেরের অধীনে ভর্তি হয়েছিলেন। চিকিৎসকরা পরীক্ষা করে দেখেন, তিনি স্পাইনাল কর্ডে আঘাত পেয়েছেন।

"রোববার দুপুর আড়াইটা থেকে নিয়াজের অস্ত্রোপচার শুরু হয়ে রাত সাড়ে ১০টা পর্যন্ত চলে। রাত দুইটার দিকে তিনি মারা যান।"

সকাল ১০টায় নিয়াজের লাশ স্বজনদের কাছে হস্তান্তর করা হয় বলে জানান তিনি। 


বাংলাদেশের সহায়তায় তৈরি হবে বার্ড ফ্লু প্রতিষেধক
বার্ড ফ্লুর প্রতিষেধক (ভ্যাকসিন) তৈরির জন্য 'ভাইরাস বীজ' তৈরিতে যুক্তরাষ্ট্রের রোগ নিয়ন্ত্রণ ও প্রতিরোধ কেন্দ্রকে (ইউএস সিডিসি) এ ভাইরাসের নতুন টাইপের নমুনা দেবে বাংলাদেশ।

স্বাস্থ্যসচিব মুহাম্মদ হুমায়ুন কবির রোববার বিডিনিউজ টোয়েন্টিফোর ডটকমকে বলেন, "বৈজ্ঞানিক কাজে ব্যবহারের জন্যই এ ভাইরাসের এইচ৯এন২ টাইপ তাদের দিচ্ছি আমরা।"

গত মার্চে মানব দেহে এ ভাইরাসের উপস্থিতি সনাক্ত করা হলেও স¤প্রতি ইউএস সিডিসি পরীক্ষা-নিরীক্ষা করে বিষয়টি নিশ্চিত হয়। বাংলাদেশে রোগতত্ত্ব, রোগ নিয়ন্ত্রণ ও গবেষণা ইনস্টিটিউট (আইইডিসিআর) ভাইরাসের এই টাইপ সর্বপ্রথম সনাক্ত করে।

আইইডিসিআরের পরিচালক প্রফেসর মাহমুদুর রহমান বলেন, "মহামারীর মতো অবস্থা তৈরি করার ক্ষমতা রয়েছে এ ভাইরাসের। বার্ড ফ্লুর জন্য দায়ী হিসেবে পরিচিত এইচ৫এন১ প্রজাতির সঙ্গে মিলে এইচ৯এন২ ভয়াবহ পরিস্থিতির সৃষ্টি করতে পরে।"

এইচ৫এন১ ভাইরাস প্রজাতিটি আরো শক্তিশালী হয়ে ওঠায় এশিয়া ও এর আশেপাশের এলাকায় বার্ড ফ্লুর ব্যাপকতা যে ছড়িয়ে পড়তে পারে, গত ২৯ অগাস্ট সে বিষয়ে বাংলাদেশকে সতর্ক করেছিলো জাতিসংঘ।

আইইডিসিআরের পরিচালক জানান, মুরগির খামারগুলোতে জৈব নিরাপত্তা নিশ্চিত করার পরামর্শ দেওয়া হলেও ব্যক্তিগত পর্যায়ে হাস-মুরগি পালনের ক্ষেত্রে তা নিশ্চিত করা যাচ্ছে না। এ জন্য সমন্বিতভাবে একটি দিক নির্দেশনা তৈরি করা হবে বলে জানিয়েছেন প্রাণিসম্পদ বিভাগের গবেষকরা।

আইইডিসিআরের কর্মকর্তারা জানান, বিশ্ব স্বাস্থ্য সংস্থার সঙ্গে সমন্বয় করে আন্তর্জাতিক মানদণ্ড অনুযায়ী এই ভাইরাসের নমুনা যুক্তরাষ্ট্রকে দেওয়া হবে।

"বিনিময়ে সাশ্রয়ী মূল্যে প্রতিষেধক পাওয়ার পাশাপাশি আমরা কৌশলগত সহযোগিতাও পাবো", বলেন প্রফেসর রহমান।

তিনি জানান, সেপ্টেম্বরের প্রথম সপ্তাহে ইউএস সিডিসি এই ভাইরাস ব্যবহারের জন্য বাংলাদেশ সরকারের কাছে আবেদন করে। সে সময়ই পরীক্ষা করার জন্য তাদের নমুনা পাঠানো হয়েছিল।


ধূমপানে উৎসাহ দিচ্ছে বহুজাতিক প্রতিষ্ঠান: শফিক
ধূমপান প্রসারের জন্য বহুজাতিক প্রতিষ্ঠানের প্রতি অভিযোগের আঙুল তুলেছেন আইনমন্ত্রী শফিক আহমেদ।

"অনেক বহুজাতিক কোম্পানি ধূমপান উৎসাহিত করছে," উল্লেখ করে তিনি বলেছেন, "এজন্য কোটি কোটি টাকা ব্যয় করছে। আমাদের মতো তৃতীয় বিশ্বের দেশগুলোতে তাদের নানা কর্মসূচি রয়েছে।"

তবে মন্ত্রী কোনো বহুজাতিক প্রতিষ্ঠানের নাম উল্লেখ করেননি। কোন্ প্রতিষ্ঠান কী ধরনের কর্মসূচি নিয়েছে সে বিষয়েও কিছু বলেননি তিনি।

সরকার কারখানা ও শিক্ষা প্রতিষ্ঠানে ধূমপান নিষিদ্ধে আইন করার বিষয়টি চিন্তা ভাবনা করছে বলে জানান শফিক আহমেদ।

বৃহস্পতিবার শফিক আহমেদ বলেন, ধূমপান নিয়ন্ত্রণে খসড়া একটি আইন বর্তমানে স্বাস্থ্য ও পরিবার কল্যাণ মন্ত্রণালয়ে বিবেচনাধীন রয়েছে।

"মন্ত্রিসভায় উঠে এটি নীতিগতভাবে অনুমোদন হওয়ার পর আইন চূড়ান্ত পর্যায়ে আইন মন্ত্রণালয়ে আসবে। আমাদের কাছে আসলে আইনটি যাতে আরো কার্যকর ও গ্রহণযোগ্য হয় সেটি আমরা দেখবো।"

বৃহস্পতিবার রাজধানীর ডিপ্লোমা ইঞ্জিনিয়ার্স ইস্টিটিউশনে জাতীয় যক্ষ্মা নিরোধ সমিতি (নাটাব) আয়োজিত এক অনুষ্ঠানে এ সব কথা বলেন তিনি।

খসড়া আইনে জর্দা, সাদা পাতা ও গুলকে তামাকজাত পণ্য হিসেবে অন্তর্ভুক্ত করা হয়েছে। এছাড়া সিগারেটের প্যাকেটের পঞ্চাশভাগ জুড়ে তামাক সেবনে স্বাস্থ্য ঝুঁকির উপদেশমূলক কথা ছাপানো বাধ্যতামূলক করার প্রস্তাব করা হয়েছে।

আইনটি কার্যকর হলে রেস্টুরেন্টে তামাক সেবনে নিষেধাজ্ঞার পাশাপাশি শুল্কমুক্ত দোকানো 'শুল্কমুক্ত' সিগারেট বিক্রি করা আইনত অপরাধ হিসেবে গণ্য হবে।

নাটাবের প্রকল্প সমন্বয়খ সাগুফতা সুলতানা বলেন, তামাক নিয়ন্ত্রণে বর্তমান আইনে ধোঁয়াবিহীন তামাক আইনের আওতায় নেই, শতভাগ ধূমপানমুক্ত পরিবেশের কথা উল্লেখ নেই।

খাদ্য নিরাপত্তা নিশ্চিত করতে তামাক চাষ নিয়ন্ত্রণে আইন হওয়া উচিত বলে মন্তব্য করেন তিনি।

তামাক নিয়ন্ত্রণে 'ধূমপান ও তামাকজাত দ্রব্য ব্যবহার (নিয়ন্ত্রণ) আইন-২০০৫' নামে একটি আইন হয়েছিলো। এছাড়া পরে 'বিধিমালা-২০০৬' করা হয়।

পরিসংখ্যান অনুযায়ী, বাংলাদেশে ধূমপায়ীদের দুই-তৃতীয়াংশই ১৭ বছরে পা রাখার আগেই ধূমপানে আসক্ত হয়ে পড়ে। এ অবস্থায় খসড়া আইনে বলা হয়েছে, ১৮ বছরের কম বয়সীদের কাছে সিগারেট কেনাবেচা করা যাবে না।

আইনভঙ্গকারীর জরিমানার হারও বাড়ানো হয়েছে সংশোধিত তামাক নিয়ন্ত্রণ আইনের খসড়ায়।

এতে বলা হয়েছে, ব্যক্তি পর্যায়ে আইনভঙ্গের জরিমানা ৫০ টাকা থেকে বাড়িয়ে ৫০০ টাকা করা হয়েছে। কোম্পানি পর্যায়ে এই জরিমানার হার হবে ১০ লাখ টাকা।
কিডনি ব্যবসায় নামিদামি প্রতিষ্ঠানের নাম: পুলিশ
অবৈধভাবে কিডনি কেনাবেচায় নামিদামি প্রতিষ্ঠান ও চিকিৎসক জড়িত কিনা তা খতিয়ে দেখছে পুলিশ।

জয়পুরহাটে দরিদ্রদের কিডনি কেনাবেচা চক্রের গ্রেপ্তার সদস্যদের জিজ্ঞাসাবাদ এবং তাদের স্বীকারোক্তিতে নাম পাওয়ার কথা জানিয়েছেন এ ঘটনা তদন্ত দলের প্রধান কালাই থানার ওসি ফজলুল করিম।

তিনি বলেন, "ছয় সদস্যের একটি একটি তদন্ত দল বুধবার থেকে ঢাকায় তদন্ত শুরু করেছে। দলটি তিন দিন রাজধানীতে তদন্ত করবে।"

জয়পুরহাট জেলায় দীর্ঘদিন ধরে একটি চক্র দরিদ্র মানুষদের টাকার বিনিময়ে কিডনি বিক্রি করতে প্ররোচিত করে আসছিলো। সম্প্রতি জেলার কালাই উপজেলার প্রায় দুশ মানুষের কিডনি বিক্রি করার সংবাদ গণমাধ্যমে প্রকাশিত হয়।

এরপর জয়পুরহাট, বাগেরহাট ও ঢাকা থেকে এ চক্রের ছয় সদস্যকে গ্রেপ্তার করে পুলিশ। গ্রেপ্তারদের মধ্যে তিনজন আদালতে স্বীকারোক্তিমূলক জবানবন্দি দিয়েছেন।

ওসি ফজলুল করিম বলেন, "অবৈধভাবে কিডনি কেনাবেচার অভিযোগে আটকরা পুলিশি জিজ্ঞাসাবাদে ও আদালতে স্বীকারোক্তিমূলক জবানবন্দিতে অনেক নামি-দামি প্রতিষ্ঠান ও চিকিৎসক এর সঙ্গে জড়িত বলে জানিয়েছে।"

"বঙ্গবন্ধু শেখ মুজিব মেডিক্যাল বিশ্ববিদ্যালয় (সাবেক পিজি হাসপাতাল), ঢাকার ল্যাব এইড, কিডনি ফাউন্ডেশন, বারডেমসহ বেশ কয়েকটি সরকারি-বেসরকারি চিকিৎসা প্রতিষ্ঠান ও কয়েকজন শীর্ষস্থানীয় চিকিৎসকের নাম এসেছে।"

ওসি জানান, এরা এই অবৈধ কিডনি ব্যবসায় প্রত্যক্ষ-পরোক্ষভাবে জড়িত বলে সন্দেহ করা হচ্ছে।

"কোনো কিডনি বিক্রেতার কাছে চিকিৎসক বা প্রতিষ্ঠানের প্যাডে ব্যবস্থাপত্র এমনকি কিডনি কেনাবেচার সময় করা এফিডেভিটের অনুলিপিও পাওয়া যায়নি। এগুলো দালাল বা সংশ্লিষ্ট ডাক্তার-প্রতিষ্ঠানের কাছে আছে।"

তবে কোন কোন চিকিৎসক এই অবৈধ কিডনি বেচাকেনার সঙ্গে জড়িত তাদের নাম তদন্তের স্বার্থে প্রকাশ করতে অপারগতা জানান তদন্ত দলের প্রধান ফজলুল।

চিকিৎসকদের তিনটি সংগঠনের বক্তব্য

চিকিৎসকদের তিনটি সংগঠন এক বিজ্ঞপ্তিতে বলেছে, অনাত্মীয়ের কিডনি ও লিভার সংযোজন ও বেচাকেনায় চিকিৎসকদের সংশ্লিষ্ট থাকার প্রশ্ন অবান্তর।

বাংলাদেশ সোসাইটি অব অর্গান ট্রান্সপ্লান্টেশন, বাংলাদেশ এসোসিয়েশন অব ইউরোলজিক্যাল সার্জন্স ও বাংলাদেশ রেনাল এসোসিয়েশন বুধবার এক বিজ্ঞপ্তিতে বলেছে, বাংলাদেশে এ পর্যন্ত যত কিডনি সংযোজন হয়েছে তার সিংহভাগই অলাভজনক হাসপাতাল ও একাডেমিক ইনস্টিটিউটে সম্পন্ন হয়েছে। এর সঙ্গে চিকিৎসকদের কোনো আর্থিক লেনদেনের সুযোগ নেই।

বিজ্ঞপ্তিতে স্বাক্ষর করেন সোসাইটি অব অর্গান ট্রান্সপ্লান্টের সভাপতি অধ্যাপক ডা. হারুন আর রশিদ, বাংলাদেশ অ্যাসোসিয়েশন অব ইউরোলজিক্যাল সার্জন্সের সভাপতি অধ্যাপক এ কে এম আনোয়ারুল ইসলাম এবং বাংলাদেশ রেনাল এসোসিয়েশনের সভাপতি অধ্যাপক ডা. মো. হাবিবুর রহমান।


রোগীদের বের করে পরীক্ষা নেওয়া
আলাদা পরীক্ষা কক্ষ না থাকায় একটি পরীক্ষার জন্য চমেক হাসপাতালের একটি ওয়ার্ড থেকে শনিবার ২৫ রোগীকে বের করে সাড়ে পাঁচ ঘণ্টা বারান্দায় রাখা হয়েছিলো।

সকাল সাড়ে ৮টা থেকে বেলা ২টা পর্যন্ত চট্টগ্রাম মেডিকেল কলেজ (চমেক) হাসপাতালের ১২ নম্বর হৃদরোগ বিভাগের ওই রোগীদের বারান্দায় থাকতে হয়।

এ নিয়ে দুর্ভোগের কথা জানিয়েছেন রোগীরা। অন্যদিকে হাসপাতাল কর্তৃপক্ষ বলছে, ব্যবহারিক পরীক্ষার জন্য আলাদা কক্ষ না থাকায় এভাবেই পরীক্ষা নিতে হয়েছে।

নুরুল আলম নামের একজন রোগী বিডিনিউজ টোয়েন্টিফোর ডটকমকে বলেন, "পরীক্ষা চলাকালীন সময়ে বিশেষজ্ঞ চিকিৎসকরা এলেও তাড়াহুড়ো করে চলে গেছেন। বারান্দায় খোলা জায়গায় হৈ চৈ-এর মধ্যে কি চিকিৎসা হয়?"

এ বিষয়ে হৃদরোগ বিভাগের প্রধান অধ্যাপক ডা. মঞ্জুর মোর্শেদ বিডিনিউজ টোয়েন্টিফোর ডটকমকে বলেন, "ব্যবহারিক পরীক্ষার জন্য আমাদের আলাদা কোনো কক্ষ নেই। তাই এর বিকল্প ছিলো না।"

বারান্দায় থাকলেও রোগীদের চিকিৎসা ব্যাহত হয়নি দাবি করে তিনি বলেন, "সাধারণত প্রতিদিনই সাত-আট জন রোগী বারান্দায় থাকেন।"

শনিবার ডক্টর অব মেডিসিন (এমডি) চূড়ান্ত পর্বের পরীক্ষায় তিন জন পরীক্ষার্থী অংশ নেন, যাদের জন্য ২৫ রোগীকে বের করা হয়।

তিন জন পরীক্ষার্থীর জন্য ২৫ রোগী বের করার বিষয়ে ডা. মোর্শেদ বলেন, "ঢাকা থেকে দুই জন পরীক্ষক এসেছেন। পরীক্ষার জন্য এমন ব্যবস্থা করতে হয়, যাতে একজন পরীক্ষার্থী অন্যজনের সঙ্গে আলাপ করতে না পারেন।"

ওয়ার্ডে ৫২ শয্যার বিপরীতে শনিবারও ১৬০ জন রোগী থাকার কথা জানান তিনি।

বিভাগীয় প্রধান বলেন, প্রতিদিনই এ ওয়ার্ডে রোগী ভর্তি করাতে হয। আগামী তিন মাসের মধ্যে নতুন একটি ভবনে কিছু শয্যা বিভাগের জন্য বরাদ্দ করা হবে। তখন চাপ কিছুটা কমবে।


'পুরুষত্বহীনতায় হৃদরোগের সম্ভাবনা'
পুরুষাঙ্গের উত্থানজনিত সমস্যা কোনো কোনো মানুষের ক্ষেত্রে হৃদরোগের কারণ হয়ে উঠতে পারে। বেশ কয়েকটি গবেষণার ফলাফল বিশ্লেষণ করে এমন তথ্য পাওয়া গেছে।

তবে হৃদযন্ত্রবান্ধব জীবনযাপন অথবা কোলেস্টেরলের মাত্রা হ্রাস করার ওষুধ ব্যবহারের মাধ্যমে পুরুষের যৌনজীবন স্বাভাবিক হয়ে উঠতে পারে।

পুরুষত্বহীনতার সাথে হৃদরোগের সম্পর্ক অনেক আগে থেকেই বিজ্ঞানীদের জানা। যদিও এখন পর্যন্ত কোনো প্রমাণ পাওয়া যায়নি, তারপরও একটি সাধারণ তত্ত্ব প্রচলিত আছে যে, শারীরিক সম্পর্কে যাওয়ার সময় পুরুষাঙ্গের ধমণীতে যে রক্তপ্রবাহিত হয় তা স্বাভাবিক ধারায় না হলে হৃদযন্ত্রের করোনারি ধমনীর সমস্যার পূর্বাভাস পাওয়া যায়।

হৃদরোগ ও পুরুষত্বহীনতার সম্পর্ক নির্ণয় করার লক্ষ্যে চীনের সুকহাউ বিশ্ববিদ্যালয়ের জিআ য়ি ডং ও তার সহকর্মীরা ৩৭ হাজার ব্যক্তির ওপর পরিচালিত পূর্ববর্তী বারোটি গবেষণা ফলাফল বিশ্লেষণ করেন। তাদের বিশ্লেষণের ফলাফল তারা আমেরিকান কলেজ আব কার্ডিওলোজির সাময়িকীতে প্রকাশ করেন।

বারোটি গবেষণা ফলাফল সম্পূর্ণ বিশ্লেষণে বের হয়ে আসে, পুরুষত্বহীনতা তথা পুরুষাঙ্গের উত্থান সমস্যা উল্লেখযোগ্যভাবে হৃদরোগের সম্ভাবনা বাড়িয়ে তোলে। এরমধ্যে হৃদযন্ত্রের ধমণীজনিত রোগ (করোনারি হার্ট ডিজিস), পক্ষাঘাত (স্ট্রোক) ও অন্যান্য প্রাণঘাতী হৃদরোগ উল্লেখযোগ্য।

আর হৃদরোগের সম্ভাবনা বাড়িয়ে তোলার এ বিষয়টি হৃদরোগ সম্ভাবনার অন্যান্য কারণ থেকে স্বতন্ত্র।

তবে দাম্পত্য সমস্যা ও মানসিক কোন সমস্যার কারণে সৃষ্ট পুরুষত্বহীনতার সাথে হৃদরোগের সম্পর্ক নেই।

আর্কাইভস অব ইন্টারনাল মেডিসিন নামের অন্য একটি সাময়িকীতে প্রকাশিত আরেকটি গবেষণা ফলাফলে দেখা যায়, হৃদযন্ত্রবান্ধব জীবনযাপন ও কোলেস্টেরলের মাত্রা হ্রাস করার ওষুধ ব্যবহারে পুরুষত্বহীনতার সমস্যা কিছুটা হ্রাস পায়, তবে তা সাময়িক। 
ইউরোপে ছড়াচ্ছে মারাত্মক ধরনের টিবি
ইউরোপে আশঙ্কাজনহারে ছড়িয়ে পড়ছে মারাত্মক ধরনের যক্ষ্মা (টিবি)। যা প্রতিরোধে কোনো ওষুধই কাজে আসছে না।

স্বাস্থ্য কর্তৃপক্ষ এ মহামারি ঠেকাতে না পারলে হাজার হাজার লোক মারা যাবে বলে বুধবার সতর্ক করে দিয়েছে বিশ্ব স্বাস্থ্য সংস্থা (ডব্লিউএইচও)।

টিবি সনাক্ত করা এবং চিকিৎসা করার নতুন পরিকল্পনা জানান দিয়ে বিশ্ব স্বাস্থ্য সংস্থার ইউরোপীয় পরিচালক যুযসানা জেকব বলেছেন, সঠিক গুরুত্ব না দেওয়ায় ব্যপকভাবে টিবি ছড়িয়ে পড়ছে। আর এখন তা নিয়ন্ত্রণ করতে না পারলে ভবিষ্যতে এর মাশুল গুণতে হবে। ঝরে যাবে অনেক জীবন।

তিনি আরো বলেন, "টিবি পুরাতন রোগ। এ রোগ এখনো সমূলে দূর করা যায়নি বরং আরো প্রকটভাবে এর প্রাদুর্ভাব ঘটছে। যা আমরা কখনো চিন্তাও করিনি।"

ওদিকে, 'স্টপ টিবি পার্টনারশিপ' এর নির্বাহী সম্পাদক লুসিকা দিতুই লন্ডনে এক সংবাদ সম্মেলনে বলেন, "আক্রান্তের সংখ্যা ভয়াবহ। পরিস্থিতি নাটকীয়।"

প্রতি বছর টিবিতে আক্রান্ত হয়ে বিশ্বে ১৭ লাখ মানুষ মারা যায়।

ব্যাকটেরিয়াম মাইক্রোব্যাকটেরিয়াম টিউবারকিউলোসিসের কারণে এ রোগ সংক্রমণ হয়।

টিবি আক্রান্ত হলে রোগীর ফুসফুসের টিস্যু ক্ষতিগ্রস্ত হয়। কাশিতে ওই ব্যাকটেরিয়া বেরিয়ে এসে বাতাসে ছড়ায়। ফলে আক্রান্ত হয় অন্যরাও।


কিডনি কেনাবেচা: গ্রেপ্তার আরো ২
অবৈধভাবে কিডনি কেনাবেচায় জড়িত থাকার অভিযোগে আরো দুইজনকে গ্রেপ্তার করেছে পুলিশ।

এরা হলেন- নাসির মাহমুদ ও মাহমুদ সুজন। এদের বৃহস্পতিবার রাজধানী থেকে গ্রেপ্তার করা হয়। এ নিয়ে গ্রেপ্তারের সংখ্যা দাঁড়ালো আট।

জয়পুরহাট থানা থেকে পুলিশের একটি দল বুধবার ঢাকায় আসে। তারা বিভিন্ন স্থানে অভিযান চালিয়ে বৃহস্পতিবার দুপুরে নাসিরকে পান্থপথ এবং সুজনকে কলাবাগান থেকে গ্রেপ্তার করে জয়পুরহাট রওনা দেয়।

জয়পুরহাট জেলা পুলিশ সুপার মোমেন মনি বিডিনিউজ টোয়েন্টিফোর ডটকমকে বলেন, অবৈধভাবে কিডনি কেনাবেচার চক্রের সবাইকে গ্রেপ্তারের চেষ্টা চলছে।

ইতিমধ্যে একই অভিযোগে গ্রেপ্তাররা পুলিশি জিজ্ঞাসাবাদে ও আদালতে স্বীকারোক্তিমূলক জবানবন্দিতে অনেক নামি-দামি প্রতিষ্ঠান ও চিকিৎসক এর নাম বলেছে জানিয়েছেন পুলিশ সুপার।

জয়পুরহাট জেলায় দীর্ঘদিন ধরে একটি চক্র দরিদ্র মানুষদের টাকার বিনিময়ে কিডনি বিক্রি করতে প্ররোচিত করে আসছিলো। সম্প্রতি জেলার কালাই উপজেলার প্রায় দুশ মানুষের কিডনি বিক্রি করার সংবাদ গণমাধ্যমে প্রকাশিত হয়।

কিডনি বিক্রির চক্রে জড়িত সন্দেহে ইতিমধ্যে ছয়জনকে গ্রেপ্তার করা হয়েছে। এদের মধ্যে তিনজন আদালতে স্বীকারোক্তিমূলক জবানবন্দি দিয়েছেন।

ঢাকায় আসার পর বুধবার জয়পুরহাটের কালাই থানার ওসি ফজলুল করিম বিডিনিউজ টোয়েন্টিফোর ডটকমকে জানিয়েছিলেন, বঙ্গবন্ধু শেখ মুজিব মেডিক্যাল বিশ্ববিদ্যালয় (সাবেক পিজি হাসপাতাল), ঢাকার ল্যাব এইড, কিডনি ফাউন্ডেশন, বারডেমসহ বেশ কয়েকটি সরকারি-বেসরকারি চিকিৎসা প্রতিষ্ঠান ও কয়েকজন শীর্ষস্থানীয় চিকিৎসকের নাম এসেছে। 
জয়পুরহাটের 'কিডনি চক্রের' মূলহোতা গ্রেপ্তার
অবৈধভাবে কিডনি বেচাকেনার দায়ে ঢাকা থেকে আরো এক সদস্যকে গ্রেপ্তার করা হয়েছে।

বৃহস্পতিবার বিকালে রাজধানীর উত্তরা থেকে ডিবি পুলিশ তারেক আজমকে গ্রেপ্তার করে।

পুলিশ বলছে, আজম কিডনি বেচাকেনা চক্রের মূল হোতা।

এর আগে গত ২৮ অগাস্ট কালাই উপজেলার বহুতি গ্রামের আব্দুস ছাত্তার (৪০), গোলাম মোস্তফা (৩৭), আব্দুল করিম ওরফে ফোরকানকে (৩৫) এবং ৩ সেপ্টেম্বর মোশাররফ হোসেন ও ৬ সেপ্টেম্বর বাগেরহাট থেকে সাইফুল মোল্লা- এই পাঁচ দালালকে গ্রেপ্তার করে পুলিশ।

কালাই থানার ওসি ফজলুল করিম সাংবাদিকদের জানান, চক্রের সেকেন্ড ইন কমান্ড সাইফুল মোল্লার দেওয়া তথ্যের ভিত্তিতেই আজমকে ডিবি পুলিশের সহায়তায় ঢাকার উত্তরা থেকে গ্রেপ্তার করা হয়েছে। সেই এই চক্রের মূল হোতা।

জয়পুরহাট জেলায় দীর্ঘদিন ধরে একটি দালাল চক্র অভাবি মানুষদের ফুসলিয়ে টাকার বিনিময়ে কিডনি বিক্রি করতে প্ররোচিত করে আসছিলো।

পুলিশের জিজ্ঞাসাবাদে আটককৃতরা স্বীকার করেছে, তারা এ পর্যন্ত ৪২ জনের কিডনি কিনেছেন।

ওসি জানান, সাইফুল বৃহস্পতিবার দুপুরে জয়পুরহাট সিনিয়র জুডিশিয়াল ম্যাজিস্ট্রেট জাহাঙ্গীর আলমের আদালতে স্বীকারোক্তিমূলক জাবনবন্দী দিয়েছেন। 


মিটফোর্ডের চিকিৎসক-কর্মচারীদের কর্মবিরতি প্রত্যাহার
হামলাকারীদের বিরুদ্ধে ব্যবস্থা নেওয়ার আশ্বাস পেয়ে সোমবার সকালে কর্মবিরতি প্রত্যাহার করে কাজে যোগ দিয়েছেন মিটফোর্ড হাসপাতালের চিকিৎসক-কর্মচারী-নার্স।

শনিবার দুপুরে ঢাকা মহানগর যুবলীগের সদস্য মো. নাসিরের নেতৃত্বে পাঁচ-ছয়জন হাসপাতালের উপপরিচালক আবুল হাসেমের কক্ষে ঢুকে তাকে মারধর এবং গালাগাল করে। রাতেই নাসিরকে গ্রেপ্তার করা হলেও চিকিৎসক, কর্মচারী ও নার্সরা হামলাকারী অন্যদের গ্রেপ্তার দাবিতে রোববার দুপুর ১২টা থেকে কর্মবিরতি শুরু করেন।

তাদের কর্মসূচির মধ্যে ছিলো নতুন রোগী ভর্তি না নিয়ে শুধু জরুরি বিভাগ, গাইনি বিভাগ এবং আগে ভর্তি হওয়া রোগীদের চিকিৎসা সেবা দেওয়া। এই অবস্থায় হাসপাতালে চিকিৎসা নিতে আসা অনেক রোগীকে ফিরে যেতে হয়।

ক্যাজুয়ালিটি বিভাগের প্রধান অধ্যাপক মাহবুব হাসান বিডিনিউজ টোয়েন্টিফোর ডটকমকে জানান, আন্দোলন চলমান অবস্থায় রোববার রাতে স্বাস্থ্য মন্ত্রণালয়ের একটি প্রতিনিধি দল হাসপাতালে এসে সংশ্লিষ্ট সবার সঙ্গে কথা বলে দায়ীদের বিরুদ্ধে ব্যবস্থা নেওয়া আশ্বাস দেন। পরিপ্রেক্ষিতে সোমবার সকাল থেকে কর্মসূচি প্রত্যাহার করার সিদ্ধান্ত নেওয়া হয়।

এ ধরনের ঘটনার আবার ঘটলে কঠোর কর্মসূচি দেওয়া হবে বলেও জানান তিনি।

এদিকে সোমবার দুপুরে হাসপাতালের মূল ভবনের চতুর্থ তলায় সম্মেলন কেন্দ্রে প্রতিবাদ সভা অনুষ্ঠিত হয়। সভায় হাসপাতালের পরিচালক ব্রিগেডিয়ার কেএম ফরিদুজ্জামান, কলেজ অধ্যক্ষ এম আজহার, হাসপাতালের উপপরিচালক আবুল হাসেম, বিএমএ মহাসচিব শরফুদ্দিন আহমেদ বক্তব্য দেন।

পরে চিকিৎসক, কর্মচারী ও নার্সদের পক্ষে আট দফা দাবি সম্বলিত একটি স্মারকলিপি মহাসচিবের কাছে দেওয়া হয়। তাদের দাবির মধ্যে রয়েছে- শনিবারের ঘটনার সুষ্ঠু সমাধান, এ ধরনের ঘটনা যেনো আর না হয় সে ব্যবস্থা করা, হাসপাতালে স্থায়ী পুলিশ ক্যাম্প স্থাপন, চিকিৎসক, কর্মচারী ও নার্সদের নিরাপত্তা নিশ্চিত করার মতো বিষয়।

কোতোয়ালি থানার ওসি সালাউদ্দিন বিডিনিউজ টোয়েন্টিফোর ডটকমকে জানান, ইতোমধ্যে প্রধান আসামিকে গ্রেপ্তার করা হয়েছে। বাকিদের গ্রেপ্তারের চেষ্টা চলছে। 


ধর্মঘটে ব্যাহত মিটফোর্ডে চিকিৎসা সেবা
হাসপাতালের উপপরিচালককে লাঞ্ছণাকারী সবাইকে গ্রেপ্তারের দাবিতে ধর্মঘট শুরু করেছে মিটফোর্ড হাসপাতালের চিকিৎসক-কর্মচারী-নার্সরা। ফলে চিকিৎসা সেবা ভেঙে পড়েছে।

শনিবার দুপুরে ঢাকা মহানগর যুবলীগের সদস্য মো. নাসিরের নেতৃত্বে পাঁচ-ছয়জন হাসপাতালের উপপরিচালক আবুল হাসেমের কক্ষে ঢুকে তাকে মারধর এবং গালাগালি করে।

পুলিশ রাতেই নাসিরকে গ্রেপ্তার করলেও চিকিৎসক, কর্মচারী ও নার্সরা হামলাকারী অন্যদের গ্রেপ্তার দাবিতে রোববার দুপুর ১২টা থেকে কর্মবিরতি শুরু করেছে।

আন্দোলন পরিচালনার জন্য ড. আনোয়ার হোসেন পাটোয়ারিকে প্রধান করে ৬ সদস্যের একটি কমিটি গঠন করা হয়েছে। এ কমিটির নেতৃত্বে আন্দোলন চলবে বলে সংশ্লিষ্টরা জানিয়েছেন। ডা. আনোয়ার সরকার সমর্থক চিকিৎসকদের সংগঠন স্বাধীনতা চিকিৎসক পরিষদের (স্বাচিপ) মিডফোর্ড শাখার সহসভাপতি।

মিডফোর্ডের চিকিৎসক মো. আমিরুজ্জামান বিডিনিউজ টোয়েন্টিফোর ডটকমকে জানিয়েছেন, এ সময়ে শুধু জরুরি বিভাগ ও গাইনি বিভাগে চিকিৎসা সেবা দেওয়া হবে।

নতুন কোনো রোগী ভর্তি না করার সিদ্ধান্তও নিয়েছে আন্দোলনকারীরা।

হামলার প্রতিবাদে শনিবারও দু'ঘণ্টা কর্মবিরতি পালন করে হাসপাতালের চিকিৎসক ও কর্মীরা।

ওই ঘটনার পরপরই স্থানীয় সংসদ সদস্য ও স্বাচিপ নেতা ডা. মোস্তফা জালাল মহিউদ্দিন হাসপাতালে গিয়ে ২৪ ঘণ্টার মধ্যে ব্যবস্থা নেওয়ার আশ্বাস দেন। এরপর রাতেই যুবলীগ নেতা নাসিরকে গ্রেপ্তার করা হয়।

ওই ঘটনায় একটি মামলা হয়েছে। ঢাকা মহানগর পুলিশের লালবাগ অঞ্চলের সহকারী কমিশনার রাজীব আহমেদ বিডিনিউজ টোয়েন্টিফোর ডটকমকে বলেন, "মূল অভিযুক্ত নাসিরকে গ্রেপ্তার করা হয়েছে। অন্যদের গ্রেপ্তারেও পুলিশ অভিযান চালাচ্ছে।"


পঁচা-বাসি খাবার বিক্রির অপরাধে জরিমানা
পঁচা-বাসি খাবার বিক্রির অপরাধে চট্টগ্রামে আট ব্যক্তি ও প্রতিষ্ঠানকে এক লাখ ১৫ হাজার টাকা জরিমানা করেছে ভ্রাম্যমাণ আদালত।

চট্টগ্রাম সিটি করপোরেশনের (সিসিসি) নির্বাহী ম্যাজিস্ট্রেট কাজি মো. আবদুর রহমান সোমবার এ অভিযান পরিচালনা করেন।

মঙ্গলবার সিসিসি'র জনসংযোগ কর্মকর্তা সাইফুদ্দিন আহমেদ বিডিনিউজ টোয়েন্টিফোর ডটকমকে জানান, চট্টগ্রাম মেডিকেল কলেজ (চমেক) হাসপাতাল ও প্রবর্তক মোড় এলাকায় বিভিন্ন খাবারের দোকানে অভিযান চালানো হয়।

পঁচা-বাসি খাবার পরিবেশনের অপরাধে চমেক হাসপাতাল এলাকা সংলগ্ন 'স্পাইজ গ্রাউন্ড মিনি চাইনিজকে ৪০ হাজার টাকা, রাঁধুনি হোটেল অ্যান্ড রেষ্টুরেন্টকে ২০ হাজার টাকা, মেডিকেল স্টাফ ক্যান্টিনের জানে আলমকে ১০ হাজার টাকা, 'ডক্টরস ক্যান্টিন'কে ১০ হাজার ও হাসপাতাল গেইট সংলগ্ন ভান্ডারী হোটেল অ্যান্ড রেষ্টুরেন্টেকে ৫ হাজার টাকা জরিমানা করা হয়।

এছাড়া একই দিন প্রবর্ত্তক মোড়ের স্নোপি রেষ্টুরেন্টকে ১০ হাজার টাকা, সিজলকে ৫ হাজার ও কবির হোটেলকে ১৫ হাজার টাকা জরিমানা করা হয়েছে বলে জানান সাইফুদ্দিন।


সেবা পান না ৯০ শতাংশ কিডনি রোগী
দেশে প্রায় ১ কোটি ৮০ লাখ লোক বিভিন্ন ধরনের কিডনি রোগে আক্রান্ত হলেও সচেতনতার অভাব এবং সীমিত সুবিধার কারণে ৯০ শতাংশ রোগীই চিকিৎসার বাইরে থেকে যাচ্ছেন। পাশাপাশি কিডনি রোগীর সংখ্যা প্রতিদিনই বাড়ছে বলে জানিয়েছেন বিশেষজ্ঞরা।

টাঙ্গাইলে কিডনি রোগ নিয়ে এক আলোচনায় কিডনি অ্যাওয়ারনেস মনিটরিং অ্যান্ড প্রিভেনশন সোসাইটির (কেএএমপিএস) সভাপতি অধ্যাপক এমএ সামাদ বলেন, "উচ্চ রক্তচাপ ও ডায়াবেটিসের পাশাপাশি ওষুধের যথেচ্ছ ব্যবহারের কারণে কিডনি রোগীর সংখ্যা বেড়েই চলেছে। কিন্তু দেশের প্রত্যন্ত এলাকার মানুষ এসব রোগ এবং নিজেদের অবস্থা সম্পর্কে জানার তেমন কোনো সুযোগ পাচ্ছে না।"

কিডনি রোগকে এক 'নীরব ঘাতক' হিসেবেও উল্লেখ করেন তিনি।

কেএএমপিএস-এর এক জরিপের পরিসংখ্যান তুলে ধরে অধ্যাপক সামাদ বলেন, টাঙ্গাইলের সখিপুর উপজেলার গ্রামীণ এলাকার মাত্র দেড় শতাংশ মানুষ কিডনি রোগ সম্পর্কে জানেন, আর তাদের সেই জ্ঞানও প্রাথমিক পর্যায়ের।

আলোচনা সভায় উপস্থিত নুরুল আলম নামের এক ব্যবসায়ী বিডিনিউজ টোয়েন্টিফোর ডটকমকে জানান, তিনি ডায়াবেটিসে ভুগছেন। কিন্তু ডায়াবেটিস হলে যে কিডনি রোগেরও ঝুঁকি বাড়ে- এই আলোচনায় এসেই তা প্রথম জানলেন।

অধ্যাপক সামাদ জানান, টাঙ্গাইল ও এর আশপাশের প্রায় ছয় লাখ মানুষ কিডনি রোগে ভুগছেন। এ এলাকার তিন থেকে চার হাজার মানুষ কিডনি অকার্যকর হয়ে মারা গেছেন।

"প্রয়োজনীয় ডায়ালাইসিস সুবিধা পেলে এদের অনেকেরই জীবন রক্ষা করা সম্ভব হতো," উল্লেখ করে টাঙ্গাইলে ডায়ালাইসিস মেশিন আনতে সংশ্লিষ্টদের প্রতি আহ্বান জানান তিনি।

এক পরিসংখ্যান তুলে ধরে তিনি জানান, রোগের চূড়ান্ত পর্যায়ে ডায়ালাইসিস করাতে না পেরে ৯০ শতাংশের বেশি কিডনি রোগী মারা যান। বাকি ১০ শতাংশের ডায়ালাইসিস করানোর মতো সামর্থ্য থাকলেও এদের একটি অংশও শেষ পর্যন্ত আর অর্থের যোগান দিতে পারেন না।

ডায়ালাইসিসের জন্য প্রতিবছর একজন কিডনি রোগীর পেছনে ৪ থেকে ৫ লাখ টাকা ব্যয় হয় বলে জানান তিনি।

"সরকারি হাসপাতালগুলোতে স্বল্প খরচে ডায়ালাইসিসের মতো সেবা পাওয়া সম্ভব। তবে এ ধরনের হাসপাতালের সংখ্যাও হাতে গোণা- মাত্র পাঁচ থেকে ছয়টি", যোগ করেন অধ্যাপক সামাদ।

তিনি জানান, স্বেচ্ছাসেবক সংগঠন কেএএমপিএস টাঙ্গাইলে একটি ডায়ালাইসিস কেন্দ্র খোলার পদক্ষেপ নিয়েছে। স্থানীয় গণ্যমান্য ব্যক্তি ছাড়াও রাজনীতিবিদ, ব্যবসায়ী, চিকিৎসক ও শিক্ষকরা সাহায্যের হাত বাড়িয়ে দেওয়ার আশ্বাস দিয়েছেন।

আলোচনা সভার প্রধান অতিথি প্রবীণ আইনজীবী ব্যারিস্টার রফিক-উল হক ওই কেন্দ্রে একটি ডায়ালাইসিস মেশিন দেওয়ার প্রতিশ্র"তি দেন। পাশাপাশি মানবিক দৃষ্টিকোণ থেকে সবাইকে এ কেন্দ্রের জন্য এগিয়ে আসার আহ্বান জানান তিনি।

সাবেক রাষ্ট্রদূত আনোয়ার উল আলমও এই কার্যক্রমে সহযোগিতার প্রতিশ্র"তি দেন। এ ছাড়া টাঙ্গাইলের জেলা প্রশাসক এম বজলুল করিম চৌধুরী ডায়ালাইসিস কেন্দ্রের জন্য একটি ভবন নির্মাণে সহযোগিতা দেবেন বলে জানান ।

কিডনি রোগ প্রতিরোধে সচেতন হওয়ার আহ্বান জানিয়ে বিশেষজ্ঞরা প্রাথমিক অবস্থাতেই চিকিৎসকের শরণাপন্ন হতে বলেছেন। তারা বলছেন, প্রাথমিক পর্যায়ে রোগ শনাক্ত করা গেলে কমপক্ষে ৫০ শতাংশ কিডনি অকার্যকর হওয়ার আগেই ভালো করা সম্ভব।

প্রতিবছর প্রস্রাবের অ্যালবুমিন পরীক্ষা করারও পরামর্শ দিয়েছেন তারা।

অধ্যাপক সামাদের মতে, প্রস্রাবের পরিমাণ, রংয়ের পরিবর্তন, শরীরের বিভিন্ন অংশ ফুলে যাওয়া এবং শ্বাসকষ্টের মতো কারণ যাচাই করে কিডনি রোগ শনাক্ত করা যায়। তবে সন্দেহ হলেই চিকিৎসকের শরণাপন্ন হওয়া উচিৎ।
'ভুয়া' ক্লিনিকে নবজাতকসহ প্রসূতির মৃত্যু, মামলা
নবজাতকসহ প্রসূতির মৃত্যুর ঘটনায় বরগুনার পাথরঘাটার এক 'ভুয়া' ক্লিনিকের সাত মালিকসহ আটজনের বিরুদ্ধে মামলা হয়েছে।

পাথরঘাটা থানার উপ-পরিদর্শক অরুণ কুমার বাদী হয়ে মঙ্গলবার মামলাটি দায়ের করেন।

মামলার আসামিরা হলেন শিবলু, আলমগীর হোসেন, কামাল হোসেন, মনির হোসেন, আনু মোল্লা, রুস্তম আলী, আইউব আলী ও অজ্ঞাত পরিচয় এক মহিলা।

এরমধ্যে প্রথম সাতজন 'সার্জিক্যাল ক্লিনিক' নামের ওই প্রতিষ্ঠানের মালিক।

মঙ্গলবার রাতেই শিবলুকে গ্রেপ্তার করেছে পুলিশ। বুধবার আদালতে হাজির করলে তাকে কারাগারে পাঠানো হয়। অপর আসামিরা পলাতক রয়েছে।

সোমবার রাতে এই ক্লিনিকে মৃত্যু হয় বরগুনার পাথরঘাটা উপজেলার কালিবাড়ি গ্রামের ইকবাল হোসেন স্ত্রী তাজেনূর ও তাদের নবজাতকের।

ইকবাল হোসেন সাংবাদিকদের জানান, সোমবার বিকালে অন্তঃসত্ত্বা তাজেনূরকে ওই ক্লিনিকে ভর্তি করা হয়। রাত ৯টার দিকে আইউব আলী নামের একজন 'ভুয়া চিকিৎসক' অপারেশন করেন।

এক পর্যায়ে ওই চিকিৎসক পালিয়ে গেলে তাজেনূরকে বরিশাল শেরেবাংলা মেডিক্যাল কলেজ হাসপাতালে নেওয়া হয়।

তাজেনূরের স্বামী আরো বলেন, "সেখানে নিয়ে গেলে কর্তব্যরত চিকিৎসক জানান- ৯ ঘণ্টা আগে তাজেনূর ও তার সন্তানের মৃত্যু হয়েছে।"

বরগুনার সিভিল সার্জন ডা. এএইচএম জহিরুল ইসলাম জানান, এই ক্লিনিকের কোনো নিবন্ধন নেই। কোনো ডাক্তারও নেই। তিনি আগেই ক্লিনিকটি বন্ধের নির্দেশ দিয়েছিলেন। কিন্তু ওই নির্দেশ না মানায় রোগীর মৃত্যুর ঘটনা ঘটেছে।

পাথরঘাটা থানার ওসি উজ্জ্বল কুমার দে জানান, এক মালিককে গ্রেপ্তার করা হয়েছে। বাকি আসামিদের গ্রেপ্তারের চেষ্টা চলছে। পুলিশ ওই ক্লিনিকের ভুয়া কাগজপত্র জব্দ করেছে।
সরকারি হাসপাতালের ওষুধ নিয়ে তদন্তের সুপারিশ
বিভিন্ন সময়ে সরকারি হাসপাতালে সাধারণ মানুষ ওষুধ পায় না বলে অভিযোগ উঠলেও হাসপাতালগুলোতে কীভাবে প্রচুর ওষুধ মেয়াদোত্তীর্ণ হয়, তার কারণ খুঁজে দেখতে বলেছে সংসদীয় কমিটি।

বুধবার সংসদ ভবনে সরকারি প্রতিশ্র"তি সম্পর্কিত সংসদীয় স্থায়ী কমিটির অষ্টাদশ বৈঠকে সংশ্লিষ্ট মন্ত্রণালয়কে এ বিষয়ে সুপারিশ করা হয়। এতে সভাপতিত্ব করেন কমিটির সভাপতি মো. ফজলে রাব্বী মিয়া।

দুই পর্বে অনুষ্ঠিত বৈঠকে সকালে স্বাস্থ্য ও পরিবার কল্যাণ মন্ত্রণালয় এবং বিকালে যোগাযোগ মন্ত্রণালয় নিয়ে আলোচনা করেন কমিটির সদস্যরা।

বৈঠক শেষে কমিটির সভাপতি সাংবাদিকদের বলেন, "বিষয়টি নিয়ে কমিটির কাছে অভিযোগ এসেছে। দেখা গেছে, সাধারণ গরিব মানুষ সরকারি হাসপাতাল থেকে প্রয়াজনীয় ওষুধ পায় না। অথচ হাসপাতালে ওষুধ পড়ে থেকে মেয়াদোত্তীর্ণ হয়। বিষয়টি খতিয়ে দেখতে মন্ত্রণালয়কে সুপারিশ করেছ কমিটি।"

সংসদ সচিবালয়ের এক সংবাদ বিজ্ঞপ্তিতে জানানো হয়, তৃণমূল পর্যায়ে স্বাস্থ্যসেবা পৌঁছে দিতে মফস্বলের সরকারি হাসপাতালে চিকিৎসকের উপস্থিতি নিশ্চিত করার প্রতিশ্র"তি বাস্তবায়নে প্রয়োজনীয় পদক্ষেপ নিতে সুপারিশ করেছে কমিটি।

এছাড়া সরকারি প্রতিষ্ঠানের মেথর ও সুইপার পদগুলো তাদের ছেলেমেয়েদের জন্য সংরক্ষিত রাখার পরামর্শ দেওয়া হয় হয়। এছাড়া রেলওয়ের উন্নয়ন ও স¤প্রসারণে প্রয়োজনীয় পদক্ষেপ নিতে সুপারিশ করা হয়।

কমিটির সদস্য শামসুর রহমান শরীফ, বি এম মোজ্জাম্মেল হক, খালিদ মাহ্মুদ চৌধুরী এবং রাশেদা বেগম হীরা এ বৈঠকে অংশ নেন।


শাহজাদপুরে অ্যানথ্যাক্স রোগী শনাক্ত
সিরাজগঞ্জের শাহজাদপুরে আবারো দুই অ্যানথ্রাক্স রোগীর সন্ধান পাওয়া গেছে।

পোরজনা ইউনিয়নের কাঁকুরিয়া গ্রামে মা ও ছেলের দেহে এ রোগের জীবাণু পাওয়া যায় বলে সোমবার সকালে জানান সিভিল সার্জন নাজিম উদ্দিন খান। আক্রান্তদের চিকিৎসা দেওয়া হয়েছে।

এর আগে চলতি বছরের মে ও জুন মাসে শাহজাদপুরে ৫১ জন অ্যানথ্রাক্সে আক্রান্ত হয়েছিল।

সিরাজগঞ্জের সিভিল সার্জন নাজিম উদ্দিন খান বিডিনিউজ টোয়েন্টিফোর ডটকমকে জানান, ৩ সেপ্টেম্বর কাঁকুরিয়া গ্রামের একটি অ্যানথ্রাক্স আক্রান্ত ছাগলের মাংস কয়েকটি পরিবার ভাগাভাগি করে নেয়।

ওই মাংস খাওয়ার কারণেই মা ও ছেলে অ্যানথ্রাক্সে আক্রান্ত হয় বলে জানান সিভিল সার্জন।

তিনি আরো জানান, আক্রান্তদের চিকিৎসা সেবা দেওয়া হয়েছে। আক্রান্ত পশুর মাংস না খাওয়ার জন্য এলাকাবাসীকে সতর্ক করা হয়েছে।

সিরাজগঞ্জ প্রাণিসম্পদ কর্মকর্তা শফিকুল ইসলাম জানান, আক্রান্ত এলাকার গরুগুলোকে ভ্যাকসিন দেওয়া হয়েছে। মালিকদের অনীহার কারণে অনেকগুলো ছাগল ও ভেড়া ভ্যাকসিনের আওতায় আনা সম্ভব হয়নি।

এর ফলে ওই এলাকায় নতুন করে অ্যানথ্যাক্স দেখা দিতে পারে বলে মন্তব্য করেন তিনি।


চকলেট হৃদযন্ত্রের জন্য উপকারী?
চকলেট হৃদরোগের ঝুঁকি কমাতে সহায়ক- এমনটিই দেখা গেছে নতুন এক গবেষণায়। কিন্তু তাই বলে বেশি বেশি চকলেট খেতে শুরু করার পরামর্শ এখনই দিচ্ছেন না হৃদরোগ বিশেষজ্ঞরা।

কারণ, বেশকিছু গবেষণায় চকলেট খাওয়ার সঙ্গে হৃদযন্ত্রের সুস্থতার সম্পর্ক খুঁজে পাওয়া গেলেও অন্য আরো গবেষণায় এমন সম্পর্ক পাওয়া যায়নি।

ইউরোপে বৃহত্তম চিকিৎসা বিষয়ক বৈঠকে নতুন গবেষণার ফল জানিয়ে বলা হয়েছে, চকলেট খেলে হৃদরোগের ঝুঁকি এক-তৃতীয়াংশ কমে। তবে চকলেট খাওয়ার সঙ্গে এর সম্পর্ক কী তা এখনো পরিস্কার নয়।

স¤প্রতি কয়েক বছরে পরিচালিত কয়েকটি বৈজ্ঞানিক গবেষণায় দেখা গেছে, চকলেট খাওয়া স্বাস্থ্যের জন্য কার্যকর। বিশেষ করে কালো চকলেটে ফ্লেভানলস নামের একটি উপাদান আছে যা রক্তের জন্য উপকারী।

হৃদরোগের সঙ্গে চকলেট খাওয়ার সম্পর্ক কতটুকু সে সম্পর্কে পরিস্কার ধারণা দিতে
কেম্ব্রিজ বিশ্ববিদ্যালয়ের গবেষক অস্কার ফ্রাঙ্কো ও তার সহকর্মীরা ১ লাখ মানুষের ওপর পরিচালিত সাতটি গবেষণার ফল বিশ্লেষণ করেছেন।

এর মধ্যে পাঁচটি গবেষণার ফলে দেখা গেছে, হৃদস্বাস্থ্যের জন্য চকলেট খাওয়া উপকারী। কিন্তু বাকী দুটি গবেষণায় এমন কোন লক্ষণ দেখা যায়নি।

গবেষণার ফলে সামগ্রিকভাবে যে তথ্য বেরিয়ে এসেছে তাতে দেখা গেছে, অনেক বেশি চকলেট খেলে হৃদরোগের ঝুঁকি ৩৭ শতাংশ কমে। কিন্তু স্ট্রোকের ক্ষেত্রে চকলেট একেবারেই কম খাওয়া বাঞ্ছনীয়। এতে স্ট্রোকের ঝুঁকি কমে ২৯ শতাংশ।

তবে এ গবেষণাগুলোর কিছু সীমাবদ্ধতা আছে। বিশেষ করে কালো চকলেট এবং মিল্ক চকলেট- এ দুয়ের মধ্যকার পার্থক্য গবেষণায় পরিস্কার হয়নি।

ফলে চকলেট আসলেই স্বাস্থ্যের জন্য কতটা উপকারী তার প্রমাণ পেতে আরো গবেষণার প্রয়োজন বলে জানিয়েছেন ফ্রাঙ্কো।


বার্ড ফ্লু আবার ছড়াতে পারে: জাতিসংঘ
বাংলাদেশসহ পাঁচটি দেশে বার্ড ফ্লু আবার ছড়াতে পারে বলে সতর্ক করেছে জাতিসংঘের খাদ্য ও কৃষি বিষয়ক সংস্থা (এফএও)।

এশিয়া ও অন্যান্য স্থানে বার্ড ফ্লুর জন্য দায়ী এইচ৫এন১ ভাইরাসের আবার প্রাদুর্ভাব ঘটতে পারে উল্লেখ করে এফএও সোমবার বলেছে, এতে বাংলাদেশ, চীন, মিশর, ইন্দোনেশিয়া ও ভিয়েতনাম সবচেয়ে বেশি ক্ষতিগ্রস্ত হতে পারে।

এ বিষয়ে সতর্কতা অবলম্বনের পাশাপাশি ভাইরাসের প্রাদুর্ভাব মোকাবেলায় প্রস্তুতি নেওয়ার আহ্বান জানিয়েছে এফএও।

২০০৩ সালে বার্ড ফ্লু প্রথম দেখা দেওয়ার পর থেকে এখন পর্যন্ত পাঁচশ' ৬৫ জন মানুষ এতে আক্রান্ত হয়েছে এবং মারা গেছে তিনশ' ৩১ জন।

গত বছর বাংলাদেশে ব্যাপকভাবে বার্ড ফ্লুর সংক্রমণ দেখা দেয়।

রোগতত্ত্ব, রোগ নিয়ন্ত্রণ ও গবেষণা ইনস্টিটিউটের (আইইডিসিআর) পরিচালক অধ্যাপক মাহমুদুর রহমান সোমবার বিডিনিউজ টোয়েন্টিফোর ডটকমকে বলেন, জাতিসংঘের এ সতর্কতার যৌক্তিকতা রয়েছে।

"এইচ৫এন১, এইচ১এন১, এইচ৩এন২ ও এইচ৯এন২-এ চার ধরনের ভাইরাস বাতাসের মাধ্যমে ছড়িয়ে পড়ায় এখানে এগুলোর প্রাদুর্ভাব দেখা দেওয়ার জোরালো সম্ভাবনা রয়েছে।"

তবে ভাইরাসের প্রাদুর্ভাব নিয়ে আগেভাগে নিশ্চিত করে কিছু বলা যায় না বলে মন্তব্য করেন তিনি।

<ন>'পোল্ট্রি খামারে জীবাণু নিয়ন্ত্রণ ব্যবস্থা দুর্বল'

এফএও জানিয়েছে, ২০০৬ সালে এইচ৫এন১ ভাইরাসের সবচেয়ে বেশি সংক্রমণের সময় বিশ্বের ৬৩টি দেশে তা দেখা দিলেও বেশিরভাগ দেশেই এ ভাইরাস থেকে মুক্ত হয়। কিন্তু পাখির স্থানান্তরের কারণে ২০০৮ সাল থেকে এটা আবারো পোষা ও বন্য পাখিদের মধ্যে ছড়িয়ে পড়ছে।

বাংলাদেশের পোল্ট্রি খামারে এ ভাইরাস ব্যাপকভাবে ছড়িয়ে পড়ে জানিয়ে মাহমুদুর রহমান বলেন, "আমাদের পোল্ট্রি খামারে জীবাণু সংক্রমণ নিয়ন্ত্রণ ব্যবস্থা দুর্বল হওয়ায় আমরা এ ভাইরাস থেকে মুক্ত হতে পারিনি।"

শনিবার চুয়াডাঙ্গায় এ ভাইরাস সনাক্তের উদাহরণ টেনে তিনি বলেন, "এখনো আমরা অস্বাভাবিক সময়ে এ ভাইরাসের প্রাদুর্ভাব লক্ষ্য করছি।"

বার্ড ফ্লুর কারণে চুয়াডাঙ্গায় ২১ হাজার মুরগী নিধন করা হয়।

লুব্রোথ বলেন, "পাখির মাধ্যমে এ ভাইরাস কোনো অঞ্চলে যেতে পারে। কিন্তু পোল্ট্রি খামারে মানুষের কার্যক্রম ও পোল্ট্রি বিক্রির মাধ্যমে এর বিস্তৃতি ঘটে।

"সতর্কতামূলক ব্যবস্থাগ্রহণ এবং ভাইরাসের প্রাদুর্ভাব মোকাবেলায় প্রস্তুতি জরুরি।"

আইইডিসিআর'র পরিচালক বলেন, এ ভাইরাসের প্রাদুর্ভাব ঠেকাতে প্রাণি সম্পদ বিভাগকে 'সক্রিয়' হতে হবে।

এ ভাইরাস সংক্রমণ থেকে দূরে থাকতে পোল্ট্রি হাঁস-মুরগী অনেক সিদ্ধ করে খাওয়ার এবং হাত ও মুখ প্রায়ই সাবান দিয়ে ধোয়াসহ ব্যক্তিগত পরিষ্কার-পরিচ্ছন্নতা বজায় রাখার জন্য সবার প্রতি আহ্বান জানান তিনি।

<ন>'মানবদেহে সংক্রমণের ঝুঁকি কম'

মানবদেহে এইচ৫এন১ ভাইরাসের সংক্রমণে মৃত্যুসহ বড় ধরনের অসুস্থতা দেখা দিতে পারে।

আইইডিসিআর'র পরিচালক বলেন, আমরা ভাগ্যবান যে বাংলাদেশে এইচ৫এন১ ভাইরাসের যে ক্যাটাগরির (ক্ল্যাড দুই দশমিক দুই) প্রাদুর্ভাব ঘটেছে তা মানবদেহে সংক্রমণের ঝুঁকি কম।

২০০৭ সালে বাংলাদেশে প্রথম প্রাদুর্ভাবের পর এখন পর্যন্ত তিনজনের দেহে এ ভাইরাস ধরা পড়েছে।

এফএও'র প্রধান পশুরোগ বিশেষজ্ঞ হুয়ান লুব্রোথ বলেছেন, "২০০৪ থেকে ২০০৮ সালে এ ভাইরাস কমে আসার যে ধারা ছিলো তা থেকে বিচ্যুতি এটাই প্রমাণ করে যে, এবার বর্ষা ও শীতে এইচ৫এন১ ভাইরাসের প্রাদুর্ভাব বেড়ে যেবে।"

এ ভাইরাসের প্রতিষেধক হিসেবে যে টিকা ব্যবহৃত হয় চীন ও ভিয়েতনামে তা কার্যকর না হওয়ায় তা নিয়ে উদ্বিগ্ন এফএও।

ভিয়েতনামে ওই ধরনের ভাইরাসের প্রাদুর্ভাবের ফলে পার্শ্ববর্তী দেশ ক্যাম্বোডিয়া, থাইল্যান্ড ও মালয়েশিয়াও তা ছড়িয়ে পড়ার ঝুঁকির মধ্যে রয়েছে। ক্যাম্বোডিয়ায় চলতি মাসে এ ভাইরাস সংক্রমণে একজনের মৃত্যু হয়েছে এবং এ বছর সেখানে আটজনের শরীরে এ ভাইরাস ধরা পড়েছে।

এফএও বলেছে, সম্প্রতি ইসরায়েল, ফিলিস্তিন, বুলগেরিয়া, রোমানিয়া, নেপাল ও মঙ্গোলিয়ায় এ ভাইরাসের সংক্রমণ দেখা গেছে। 


নোয়াখালীতে ভেজাল ওষুধের কারখানায় অভিযান
নোয়াখালীর বেগমগঞ্জে ভেজাল হোমিও ওষুধ তৈরির কারখানা থেকে 'ওষুধ'সহ একজনকে গ্রেপ্তার করেছে গোয়েন্দা পুলিশ (ডিবি পুলিশ)।

জেলা গোয়েন্দা পুলিশের ওসি মো. বিল্লাল হোসেন সাংবাদিকদের জানান, বৃহস্পতিবার গভীর রাতে চৌমুহনীর সুধীর রঞ্জন রায়ের বাড়িতে কথিত হোমিও কারখানায় অভিযান চালিয়ে ২৬ হাজার টাকা মূল্যমানের 'ওষুধ'সহ বিভিন্ন উপকরণ উদ্ধার করা হয়।

এ সময় মালিকপক্ষের কাউকে পাওয়া না গেলেও গ্রেপ্তার হন আবদুর রহমান নামে এক শ্রমিক।

ওসি জানান, জিজ্ঞাসাবাদে আবদুর রহমান গত দুই বছর ধরে সুধীর রঞ্জন রায়, রাজন ও কৃষ্ণ নামের তিন ব্যক্তি যৌথভাবে এ ব্যবসা চালিয়ে আসছেন বলে জানিয়েছেন।

এ ঘটনায় শুক্রবার গোয়েন্দা পুলিশের উপপরিদর্শক (এসআই) সৈয়দ মোশারফ হোসেন বেগমগঞ্জ থানায় একটি মামলা করেছেন।


'নরম বিছানা শিশুর ঘুমের জন্য নিরাপদ নয়'
অনেক অভিভাবকই শিশুর শোবার জন্য নরম বালিশ ও কম্বলের ব্যবস্থা করে থাকেন। কিন্তু এতে শিশুর মৃত্যু ঝুঁকি বাড়ে। স¤প্রতি যুক্তরাষ্ট্রে এক গবেষণায় এ বিষয়টি উঠে আসে।

অধিকাংশ বাবা-মা মনে করেন, তার শিশুর ঘুমানোর জন্য নরম বিছানা অনেক বেশি আরামদায়ক এবং তা শিশুটিকে আঘাত থেকে রক্ষা করে। কিন্তু প্রকৃতপক্ষে এটি অত্যন্তবিপজ্জনক বলে জানিয়েছেন ওই গবেষণার অন্যতম লেখক ওয়াশিংটন ডিসি এর চিলড্রেন মেডিক্যাল সেন্টারের র‌্যাচেল মুন।

মুন বলেন, এক্ষেত্রে শ্বেতাঙ্গ শিশুদের তুলনায় কৃষ্ণাঙ্গ শিশুদের মৃত্যুর হার দ্বিগুণ। ল্যাটিন এবং এশিয়ার শিশুরা শ্বাসরুদ্ধ বা সাডেন ইনফ্যান্ট ডেথ সিনড্রম (সিডস) এ মারা যায়।

এসবের মধ্যে কিছু মৃত্যু হয় বংশগত কারণে এবং কিছু ঘটে শিশুকে বিপজ্জনকভাবে শোওয়ানোর কারণে।

কৃষ্ণাঙ্গ পরিবার এসব ঝুঁকি সম্পর্কে জানে কি না তা জানার জন্য মেরিল্যান্ডের কাছে ওয়াশিংটনে ৮৩ কৃষ্ণাঙ্গ মায়ের সাক্ষাৎকার এবং ক্ষুদ্র দলভিত্তিক আলোচনার আয়োজন করা হয়। ওই মায়েদের প্রত্যেকের শিশু সন্তান ছিল।

তাদের কাছে জানতে চাওয়া হয়েছিল তারা তাদের শিশুদের জন্য নরম বিছানা বা শিশুর শয্যার জন্য নরম ঘের ব্যবহার করে কিনা। যদি করে থাকেন তবে কেন করেন, এবং যদি না করে থাকেন তবে কেন করেন না।

গবেষণায় দেখা যায় অংশগ্রহণকারী অর্ধেক মা'ই তাদের সন্তানদের শোয়ার জন্য নরম বিছানা দিয়ে থাকেন, কেননা তারা মনে করেন এটি শিশুর জন্য আরামদায়ক।

মুন এবং তার সহযোগীরা এ ফলাফলে বিস্ময় প্রকাশ করে বলেন, অনেক মায়েরা তাদের শিশুদের নরম বিছানা দেয় এবং তাদের শয্যাপাশে নরম বাম্পার প্যাড বা কম্বল দিয়ে থাকেন। তারা মনে করেন এতে খাটের রেলিং থেকে শিশুর মাথা বা পা আঘাত থেকে রক্ষা পাবে।

মুন জানান, নরম বালিশ, কম্বল এবং বাম্পার প্যাড শিশুদের শ্বাস-প্রশ্বাসের সমস্যা সৃষ্টি করে। তিনি আরো যোগ করেন একটু বড় শিশুদের ছাড়া প্রকৃতপক্ষে নরম বিছানার কোন প্রয়োজনই নেই।

যুক্তরাষ্ট্রে সিডস-এ প্রতিবছর প্রায় ২৫ হাজার শিশু মারা যায়। শিশুদের তাদের বাবা মায়ের দিকে অথবা পাকস্থলীর দিকে কাত করে শোয়ানোর কারণে মৃত্যুঝুঁকি বাড়ে।

ইউনিভার্সিটি অব ভার্জিনিয়ার সিডস গবেষক ফার্ন হুক বলেন, শিশুরা যে কোন জায়গাতেই ভাল ঘুমাতে পারে। শক্ত বিছানায়ও তারা অনেক ভাল ঘুমায়।

বিশেষজ্ঞরা দেশটির কর্তৃপক্ষকে এ বিষয়ে সচেতনতা বাড়ানোর ব্যাপারে একমত হয়েছেন।
অপরিণত শিশু জন্মের আশঙ্কা কমায় ভিটামিন
গর্ভাবস্থায় মাল্টিভিটামিন খেলে অকালে সন্তান জন্মদান এবং স্বাভাবিকের চেয়ে ছোট শিশু জন্মানোর আশঙ্কা কমে। নতুন এক গবেষণায় একথা বলা হয়েছে।

ডেনমার্কের প্রায় ৩৬ হাজার গর্ভবতী নারীর ওপর গবেষণা চালিয়ে এ তথ্য পাওয়া গেছে। তাদের খাদ্যাভ্যাস, ওজন এবং তারা ভিটামিন খায় কিনা তা নিয়ে তাদেরকে প্রশ্ন করা হয়েছিল।

অপুষ্টি গর্ভকালীন জটিলতা সৃষ্টি করে; যেমন: সময়ের আগেই সন্তান জন্মদান এবং মাতৃগর্ভে সন্তানের সঠিক বৃদ্ধি না হওয়া। নতুন গবেষণায় এ বিষয়টি আরো স্পষ্টভাবে ধরা পড়েছে।

তবে যারা গর্ভবতী হবেন বা ইতোমধ্যে গর্ভধারণ করেছেন তাদের মাল্টিভিটামিন খাওয়াটা যে হিতকর হবে গবেষণায় তেমন প্রমাণ মেলেনি বলে সতর্ক করেছেন গবেষকরা।

গর্ভধারণের শেষ পর্যায়ের ৪ সপ্তাহ আগে বা ৮ সপ্তাহ পরে গর্ভবতী নারীর মাল্টিভিটামিন খাওয়ার বিষয়টিই মূলত খতিয়ে দেখা হয়েছে এ গবেষণায়।

এতে দেখা গেছে, যেসব নারী ১২ সপ্তাহের মধ্যে অন্তত ৮ সপ্তাহ মাল্টিভিটামিন খেয়েছে তাদের ক্ষেত্রে সময়ের আগেই সন্তান জন্ম দেওয়ার হার ৪ দশমিক ৭ শতাংশ। আর যারা মাল্টিভিটামিন খায়নি তাদের ক্ষেত্রে এ হার ৫ দশমিক ৩ শতাংশ।

'আমেরিকান জার্নাল অব ক্লিনিক্যাল নিউট্রিশন' নামক সাময়িকী এ গবেষণাপত্র প্রকাশ করেছে।
পটাশিয়াম সমৃদ্ধ খাবার স্ট্রোকের ঝুঁকি কমায়
যারা স্বল্পমাত্রায় মিনারেল খান তাদের তুলনায় যারা উচ্চমাত্রায় পটাশিয়াম সমৃদ্ধ ফল, সবজি ও দুগ্ধজাত খাবার খান তাদের স্ট্রোকে আক্রান্ত হওয়ার ঝুঁকি কম। সাম্প্রতিক এক গবেষণায় একথা বলা হয়েছে।

দুই লাখেরও বেশি মধ্য-বয়সী ও প্রাপ্তবয়স্কের ওপর পরিচালিত ১০টি আন্তর্জাতিক গবেষণার ফল বিশ্লেষণ করে এ তথ্য পাওয়া গেছে।

এতে দেখা যায়, গবেষণায় অংশগ্রহণকারীরা দৈনিক পটাশিয়াম গ্রহণের হার ১ হাজার মিলিগ্রাম বাড়ানোয় পরবর্তী ৫-১৪ বছরে তাদের স্ট্রোকে আক্রান্ত হওয়ার ঝুঁকি ১১ শতাংশ কমে গেছে।

কেবলমাত্র পটাশিয়ামের কারণেই এমনটি ঘটেছে গবেষণায় তা প্রমাণিত না হলেও গবেষকরা বলছেন, যে কোনো মানুষের জন্যই পটাশিয়াম কমবেশি উপকারী।

সুইডেনের 'ক্যারোলিনস্কা ইনস্টিটিউট' এর গবেষক সুসানা সি লারসনের নেতৃত্বে পরিচালিত গবেষণার এ ফল 'স্ট্রোক' সাময়িকীতে প্রকাশিত হয়েছে।

এতে বলা হয়েছে, উচ্চমাত্রার পটাশিয়াম সমৃদ্ধ খাবারগুলো স্বাস্থ্যকর। যেমন: শিম জাতীয় খাবার, বিভিন্ন ধরনের ফল, শাক-সব্জি, কম-চর্বিযুক্ত দুগ্ধজাত খাবার প্রভৃতি। আর সেকারণেই মানুষের তা খাওয়া উপকারী।

মানবদেহের তারল্যের ভারসাম্য রক্ষায় পটাশিয়াম প্রয়োজনীয় উপাদান। তাছাড়া, স্নায়ু, পেশি নিয়ন্ত্রণ ও রক্ত সঞ্চালনে এটি কাজে আসে।

আগেও বহু গবেষণায় দেখা গেছে, খাবারে উচ্চমাত্রার পটাশিয়াম থাকলে তা রক্ত চাপ নিয়ন্ত্রণে সহায়তা করে এবং হৃদরোগ ও স্ট্রোকের ঝুঁকি কমায়।


বাংলাদেশে মাতৃমৃত্যু হার কমায় সন্তোষ বাবাটুন্ডের
মাতৃমৃত্যুর হার কমিয়ে আনায় বাংলাদেশের অগ্রগতিতে সন্তোষ প্রকাশ করেছেন জাতিসংঘ জনসংখ্যা তহবিলের (ইউএনএফপিএ) নির্বাহী পরিচালক ড. বাবাটুন্ডে ওসেটিমেহিন।

তিন দিনের সফরের প্রথম দিন বুধবার ঢাকায় একটি হোটেলে দেশে মাতৃ ও শিশুমৃত্যু হার কমাতে কার্যক্রম পরিচালনকারী প্রতিষ্ঠানের প্রতিনিধিদের সঙ্গে বৈঠক করেন বাবাটুন্ডে।

ওই বৈঠকে তিনি বলেন, নিজস্ব সম্পদ ব্যবহার করে মাতৃ ও শিশুমৃত্যু হার কমিয়ে আনার ক্ষেত্রে 'স্থায়ী উন্নয়ন' ঘটাতে হবে।

"আমরা সহায়তা অব্যাহত রাখার বিষয়ে নিশ্চয়তা দিচ্ছি। তবে আসুন আমরা নিজেদের (বাংলাদেশের) দক্ষতা প্রয়োগ করি।"

বাংলাদেশে মাতৃ ও শিশুমৃত্যু হার কমিয়ে আনতে গত পাঁচ বছরে প্রায় তিন কোটি ডলার অনুদান দিয়েছে ইউএনএফপিএ।

২০১১ সালের এক সমীক্ষায় দেখা গেছে, ২০০১ থেকে ২০১০ সালে মাতৃমৃত্যু হার প্রতি লাখে ৩২২ জন থেকে কমে ১৯৪ জনে দাঁড়িয়েছে। নয় বছরে মাতৃমৃত্যু কমার এ হার ৪০ শতাংশ।

ইউএনএফপিএ'র নির্বাহী পরিচালক বলেন, সরকারসহ সব পক্ষের উদ্যোগে মাতৃস্বাস্থ্যের উন্নয়নের মাধ্যমে বাংলাদেশ সহস্রাব্দ উন্নয়ন লক্ষ্যমাত্রা পাঁচ (এমডিজি৫) বাস্তবায়নে অগ্রগতি লাভ করতে পারে।

চলতি বছরের জানুয়ারিতে ইউএনএফপিএ'র নির্বাহী পরিচালকের দায়িত্ব নেওয়ার পর বাংলাদেশে এটাই বাবাটুন্ডের প্রথম সফর।

বুধবার ওই বৈঠকের আগে তিনি সচিবালয়ে স্বাস্থ্য ও পরিবার কল্যাণমন্ত্রী এএফএম রুহুল হকের সঙ্গে দেখা করেন।

দেশে সবার জন্য স্বাস্থ্যসেবা নিশ্চিত করতে সরকারের নেওয়া নানা উদ্যোগ তুলে ধরে মন্ত্রী বলেন, সরকারের অব্যাহত চেষ্টায় দেশে মাতৃ ও শিশুমৃত্যু হার কমে এসেছে।

"প্রধানমন্ত্রীর নির্দেশমতো তিন হাজার প্রসূতি সেবিকাকে প্রশিক্ষণ দেওয়া হচ্ছে।"

ইউএনএফপিএ'র প্রধান বলেন, সহস্রাব্দ উন্নয়ন লক্ষ্যমাত্রা বাস্তবায়নের ক্ষেত্রে বাংলাদেশ অনেক দেশের জন্য দৃষ্টান্ত হয়ে দাঁড়িয়েছে।


'রোগ নির্ণয়ে বাড়তি পরীক্ষা অপ্রয়োজনীয়'
হাসপাতালে উচ্চ প্রযুক্তি ব্যবহার করার চেয়ে রোগীর রোগ নির্ণয়ের জন্য তাকে ভালোভাবে পরীক্ষা করা ও রোগের ইতিহাস জানাই অধিক কার্যকর। ইসরায়েলের নতুন এক গবেষণা হতে এ তথ্য পাওয়া গেছে।

চিকিৎসকরা দাবি করেছেন, রোগী দেখার পর যখন তাদের সিটি স্ক্যান বা আল্ট্রাসাউন্ড পরীক্ষার জন্য পাঠানো হয় তখন দেখা গেছে মাত্র এক-তৃতীয়াংশ রোগীর ক্ষেত্রে ওইসব পরীক্ষা রোগ নির্ণয়ে সহায়তা করে।

টরেন্টো বিশ্ববিদ্যালয়ের হৃদরোগ বিশেষজ্ঞ ডা. ম্যাথু সিব্বাল্ড বলেছেন, "চিকিৎসা পদ্ধতি এখনও রোগী ও চিকিৎসকদের ব্যক্তিগত যোগাযোগের ওপর চলছে।"

তিনি রয়টার্স হেলথকে আরো বলেন, "আমরা প্রযুক্তির উপর যতটুকু নির্ভর করি, রোগ নির্ণয়ে তা ততটুকু সহায়তা করে না।"

ওই ধরনের ইমেজিং টেস্ট শুধু হাসপাতাল বিলের পরিমাণকেই বাড়িয়ে তোলে এবং বহুমুখী সিটি স্ক্যান হতে কম মাত্রার তেজষ্ক্রিয়া হওয়ার কারণে সময় সাপেক্ষে রোগীর ক্যান্সার হওয়ার ঝুঁকিও বাড়ে।


'গলাফোলা' রোগে নাটোরে ১১ মহিষের মৃত্যু
নাটোরের লালপুরে হিমোরেজিক সেপ্টিসিমিয়া (এইচএস) রোগে আক্রান্ত হয়ে এক সপ্তাহে ১১টি মহিষ মারা গেছে। এ অবস্থায় ওই এলাকায় তিন সদস্যের চিকিৎসক দল কাজ শুরু করেছে।

স্থানীয়ভাবে রোগটি গলাফোলা রোগ নামে পরিচিত।

জেলা প্রাণি সম্পদ কার্যালয় জানিয়েছে, উপজেলার মাধবপুর গ্রামের নাজিম উদ্দিন গত ৩ অগাস্ট এক পাল মহিষ নিয়ে পাবনার ঈশ্বরদী উপজেলার হরিপুর চরে গিয়েছিলেন। সেখানে তাদের দুটি মহিষ মারা যায়। লালপুরের গোপালপুর কৃষি খামারে নিয়ে আসার পর ওই মহিষ পালের আরো দুটির মৃত্যু হয়। এভাবে গত সাত দিনে ওই এলাকার ১১টি মহিষ মারা যায়।

খবর পেয়ে জয়পুরহাটের আঞ্চলিক প্রাণী রোগ অনুসন্ধান গবেষণাগারের মুখ্য বৈজ্ঞানিক কর্মকর্তা মো. নূরুল আমীনের নেতৃত্বে পশু চিকিৎসকদের একটি দল লালপুরের বিভিন্ন গ্রাম পরিদর্শন করেন। পরে আক্রান্ত ও মৃত মহিষের রক্ত, লালা ও মলমূত্র পরীক্ষা করে জানা যায় মহিষগুলো এইচএস রোগে আক্রান্ত হয়েছিলো।

এ ঘটনায় নাটোর সদর উপজেলা প্রাণি সম্পদ কর্মকর্তা (ইউএলও) মো. আনিসুর রহমানকে প্রধান করে তিন সদস্যের চিকিৎসক দল গঠন করা হয়েছে। অন্য সদস্যরা হলেন- লালপুরের ইউএলও মো. মোস্তাফিজুর রহমান ও সিংড়ার ভেটেরিনারি সার্জন মো. হারুন অর রশিদ।

মো. নুরুল আমীন বিডিনিউজ টোয়েন্টিফোর ডটকমকে বলেন, আক্রান্ত মহিষের নমুনা পরীক্ষা করে তাতে হিমোরেজিক সেপ্টিসিমিয়া বা এইচএস রোগ ধরা পড়েছে। এটি ব্যাকটেরিয়া বাহিত সংক্রামক রোগ। তবে পশু থেকে এটি মানুষে সংক্রমিত হয় না, মহিষ থেকে গরুতে হতে পারে।

এ রোগে আক্রান্ত পশুর যথাযথ চিকিৎসা করা না হলে দুই দিনের মধ্যে মৃত্যু হয় বলেও জানান তিনি।

নুরুল আমীন বলেন, রোগ প্রতিরোধের জন্য এইচএস ভ্যাকসিন প্রয়োগ করা যেতে পারে। রোগাক্রান্ত হলে পশুকে ইমিডোকার, রেনামাইসিন, এন্টিহিস্টামিন জাতীয় ইনজেকশন ও নাপা ট্যাবলেট দেওয়া যেতে পারে।

এদিকে, এইচএস রোগ সংক্রমণের খবরে এলাকায় মহিষের দাম কমে গেছে। অনেকেই আক্রান্ত মহিষ কম দামে কিনে জবাই করে মাংস বিক্রি করছেন।

গলাফোলার লক্ষণ

মাধবপুর গ্রামের নাজিম উদ্দিন জানান, এ রোগে আক্রান্ত মহিষের হটাৎ তীব্র জ্বর আসে। নাক-মুখ দিয়ে লালা ঝরতে থাকে। গলা ফুলে যায়। এগুলো খাওয়া ছেড়ে দেয়।

জেলা প্রাণি সম্পদ কর্মকর্তা (ডিএলও) এটিএম ফজলুল কাদের বলেন, এ রোগে আক্রান্ত পশুর মৃত্যুর হার শতকরা ৫০ থেকে শতভাগ। তাই রোগটি যেন ব্যাপকহারে ছড়িয়ে না পড়ে সে ব্যবস্থা নেওয়া হচ্ছে।

অসুস্থ পশুর মাংস খাওয়া থেকে বিরত থাকার পাশাপাশি মারা গেলে কম পক্ষে ছয় ফুট মাটির নিচে পুঁতে ফেলতে হবে বলেও জানান তিনি।


প্রতিদিন ১৫ মিনিট ব্যায়ামে আয়ু বাড়ে ৩ বছর
প্রতিদিন ১৫ মিনিট ব্যায়াম করলে আয়ু ৩ বছর বাড়ানো সম্ভব। তাইওয়ানের এক গবেষণা থেকে এ তথ্য পাওয়া গেছে।

বেশির ভাগ মানুষই সাধারণ নিয়ম মেনে দিনে ৩০ মিনিট করে সপ্তাহে ৫ দিন ব্যায়াম করার চেষ্টা করে।

কিন্তু ব্যায়ামের এ সময়সীমা কমানো গেলে আরো বেশি মানুষ তাতে আগ্রহী হবে বলেই আশা করছেন বিশেষজ্ঞরা।

তাইওয়ানের ন্যাশনাল হেলথ রিসার্চ ইনস্টিটিউট এর প্রধান গবেষক গবেষক চি পাং ওয়েন এক টেলিফোন সাক্ষাৎকারে রয়টার্সকে বলেন, প্রতিদিন ১৫ মিনিট করে সাধারণ মানের ব্যায়াম, যেমন: জোরে জোরে হাঁটা যে কারো জন্যই উপকারী।

তিনি আরো বলেন, "এ ব্যায়াম পুরুষ, মহিলা, তরুণ, বৃদ্ধ, ধূমপায়ী, স্বাস্থ্যবান ও ভগ্নস্বাস্থ্য সবার জন্য উপকারী।"

লানচ্যাট মেডিক্যাল জার্নাল মঙ্গলবার এ গবেষণা প্রতিবেন প্রকাশ করেছে।

১৩ বছর ধরে ৪ লাখ ১৬ হাজার অংশগ্রহণকারীর ওপর এ গবেষণা চালানো হয়েছে।
অটিস্টিক শিশুদের ভাইবোনও আক্রান্ত হতে পারে
অটিজমে আক্রান্ত শিশুদের ভাই-বোনও এই রোগে আক্রান্ত হতে পারে। নতুন এক গবেষণা এ আশঙ্কা আরো বাড়িয়ে তুলেছে।

অটিজমে আক্রান্ত শিশুদের ছোট ভাইবোন যাদের বয়স ৩ বছর এমন ৬শ'রও বেশি শিশুকে পর্যবেক্ষণ করে দেখা গেছে, প্রতি ৫ জনে ১ জন শিশুর মধ্যে ওটিজম ধাঁচের বৈকল্য রয়েছে।

শিশুর অসামাজিক আচরণ ও একই কাজে বারবার মগ্ন থাকাসহ এ ধরনের কাছাকাছি কার্যকলাপ এ বৈকল্যের অন্তর্ভুক্ত।

গবেষকরা বলেছেন, অটিজমে আক্রান্ত শিশুদের ভাইবোন এ ধরনের আচরণ করলে তার ব্যাপারে শিশু বিশেষজ্ঞদের বিশেষ নজর দেওয়া উচিত।

এমনকি শিশুদের মধ্যে তোতলামির লক্ষণ দেখা দিলেও তা এড়িয়ে যাওয়া ঠিক হবে না।

লিউকেমিয়া টিউমার নির্মূলে জিন থেরাপি
লিউকেমিয়া ক্যান্সার টিউমার নির্মূলে প্রথমবারের মতো জিন থেরাপি ব্যবহারে সাফল্য পেয়েছেন বিজ্ঞানীরা। ২০ বছর গবেষণার পর তারা এ সাফল্য পেলেন।

গবেষণার ফল বুধবার 'নিউ ইংল্যান্ড জার্নাল অফ মেডিসিন' ও 'সায়েন্স ট্রান্সল্যাশনাল মেডিসিন' এ একযোগে প্রকাশ করা হয়েছে।

'ইউনিভার্সিটি অফ পেনসিলভানিয়া'র গবেষকরা লিউকেমিয়া কোষের সম্মুখভাগে থাকা অণু ধ্বংসের জন্য রোগীর রক্তের রোগ-প্রতিরোধী 'টি-সেল' কে কাজে লাগিয়েছেন।

রোগীর দেহের বাইরে এ 'টি-সেলগুলো'র রূপান্তর ঘটানো হয়। এরপর তা ঢুকিয়ে দেওয়া হয় দীর্ঘদিন ধরে লিম্ফোসাইট লিউকেমিয়া বা সিএলএল এ ভোগা রোগীদের রক্তে।

রক্তের লিউকেমিয়া ক্যান্সারের মধ্যে লিম্ফোসাইট লিউকেমিয়াই বেশি দেখা যায়। এতে আক্রান্ত ব্যাক্তির হাড়ের মজ্জা ক্ষতিগ্রস্ত হয় এবং রক্তে শ্বেত কণিকা অস্বাভাবিকরকম বেড়ে যায়।

গবেষণার প্রথম ধাপে দুইজন রোগী ওপর পরীক্ষা চালানো হয়েছে। এতে একবছর পর্যন্ত তাদের ক্যান্সারের প্রকোপ কমানো সম্ভব হয়েছে।

তৃতীয় যে ব্যক্তির ওপর পরীক্ষা চালানো হয়েছে তার দেহে ক্যান্সার আক্রান্ত কোষের বিরুদ্ধে শক্তিশালী প্রতিরোধ গড়ে উঠেছে এবং ক্যান্সার নিয়ন্ত্রণে আছে।

তবে গবেষণার দ্বিতীয় ধাপে যাওয়ার আগে গবেষকরা আরো চারজনের ওপর পরীক্ষাটি চালানোর পরিকল্পনা করেছেন।

গবেষণাটির সহগবেষক ও পেনেসিলভানিয়া ইউনিভার্সিটির 'পেরেলম্যান স্কুল অফ মেডিসিন' এর ডা. মাইকেল ক্যালোস বলেন, "আমরা টি-সেলের উপরিভাগে একটি চাবি রাখি এবং তা একটি তালার ওপর বসে যায়, যা শুধু ক্যান্সার আক্রান্ত কোষগুলোর মধ্যেই আছে।"

গবেষণার এ ফল ক্যান্সার আক্রান্ত কোষগুলোর চিকিৎসায় 'পথনির্দেশকের মতোই কাজ করবে' বলে আশা করছেন বিজ্ঞানীরা।

এখনও পর্যন্ত চিকিৎসা পদ্ধতিটি নিরাপদ বলেই মনে করা হচ্ছে। তবে গবেষকরা বলেছেন, সে রকম কোন সিদ্ধান্তে পৌঁছানোর আগে আরো গবেষণার প্রয়োজন।

উল্লেখ্য, বিভিন্ন রোগের জন্য দায়ী জিনের পরিবর্তন ঘটিয়ে রোগের চিকিৎসা জিন থেরাপি নামে পরিচিত।
মায়ের রক্ত পরীক্ষায় জানা যাবে শিশু ছেলে না মেয়ে
গর্ভবতী মায়ের রক্ত পরীক্ষা করে গর্ভধারণের প্রাথমিক পর্যায়েই শিশু ছেলে না মেয়ে তা জানা সম্ভব। যুক্তরাষ্ট্রের গবেষকরা মঙ্গলবার এ তথ্য জানিয়েছেন।

শিশুর লিঙ্গ নির্ধারণে যুক্তরাষ্ট্রে বর্তমানে প্রচলিত পদ্ধতিগুলোর চেয়ে এটি বেশি কার্যকর বলে মত দিয়েছেন তারা। এ পদ্ধতিতে মায়ের রক্তে ক্রোমজোম পরীক্ষা করে বোঝা যায় শিশু ছেলে না মেয়ে হবে।

গবেষকরা বলছেন, যেসব পরিবারে হেমোফিলিয়ার মতো যৌন-সম্পর্কিত জিনগত বৈকল্য রয়েছে বিশেষত ওইসব পরিবারের ক্ষেত্রে এ পরীক্ষা খুবই প্রয়োজনীয়।

কারণ এ ধরনের বৈকল্যে সাধারণত ছেলে শিশুরাই আক্রান্ত হয়। যদি জানা যায় শিশুটি মেয়ে তবে রোগনির্ণয়ের জন্য নানারকম পরীক্ষা-নিরীক্ষা থেকে মা রেহাই পেতে পারে।

গর্ভপাতের ঝুঁকি আছে এমন সব পরীক্ষাও এতে করে এড়ানো সম্ভব হবে।

কিন্তু এ পরীক্ষার একটি ক্ষতিকর দিকের ব্যাপারেও সতর্ক করে দিয়েছেন গবেষকরা। আর তা হচ্ছে, শিশুটি কাম্য লিঙ্গের না হলে গর্ভপাত ঘটিয়ে এ পরীক্ষার অপব্যবহার।

"শিশু ছেলে না মেয়ে তা জানতে বাবা-মায়েরা রক্তপরীক্ষার আশ্রয় নিলে আর এর ফলাফলের ভিত্তিতে গর্ভপাত ঘটালেই দেখা দেবে বিপত্তি," বলেছেন, টাফটস ইউনিভার্সিটি স্কুল অব মেডিসিনের ডা. ডায়না বিয়ানচি।
গর্ভধারণে দেরীর কারণ আহারে অনিয়ম?
যে সব নারী আহারে অনিয়ম করেন তাদের জন্য দ্রুত গর্ভধারণ করা কষ্টসাধ্য হয়ে পড়তে পারে।

তাছাড়া, সাধারণ নারীদের তুলনায় এসব নারীদের সন্তান উৎপাদন ক্ষমতা বাড়ানোর জন্য চিকিৎসা নেওয়ারও প্রয়োজন পড়ে বেশি।

যুক্তরাজ্যের ১১ হাজার মায়ে'র ওপর পরিচালিত এক গবেষণা থেকে এ তথ্য পাওয়া গেছে।

গবেষণায় দেখা গেছে, ক্ষুধামন্দা ও খাবারের পর বমি হয়ে যায় এমন নারীদের ক্ষেত্রে ৩৯ দশমিক ৫ শতাংশ নারীর গর্ভধারণে ৬ মাস বেশি সময় লাগে। অন্যদিকে, সাধারণ নারীদের ক্ষেত্রে এ হার ২৫ শতাংশ।

গবেষণায় আরো দেখা গেছে, আহারে অনিয়ম করেন এমন নারীদের ৬ দশমিক ২ শতাংশের সন্তান উৎপাদন ক্ষমতা বাড়াতে চিকিৎসা নেওয়ার প্রয়োজন পড়ে।

অন্যদিকে, যেসব নারী নিয়মিত আহার করেন তাদের ক্ষেত্রে মাত্র ২ দশমিক ৭ শতাংশের এ ধরনের চিকিৎসা প্রয়োজন হয়।

মা হবেন এমন নারীদের খাবারের ক্ষেত্রে যে কোন ধরনের অস্বাভাবিকতা দেখা দিলে চিকিৎসকের সঙ্গে আলোচনা করার পরামর্শ দিয়েছেন গবেষকরা। 
'ব্যায়ামে ক্যান্সার চিকিৎসার পার্শ্বপ্রতিক্রিয়া হ্রাস পায়'
নিয়মিত ব্যায়াম করলে ক্যান্সারে মৃত্যুর ঝুঁকি কমার পাশাপাশি এর চিকিৎসার পার্শ্বপ্রতিক্রিয়াও হ্রাস পায়।

এ কারণে ক্যান্সারের চিকিৎসা গ্রহণকারীদের সপ্তাহে আড়াই ঘণ্টা করে শারীরিক পরিশ্রম করা উচিত বলে ম্যাকমিলান ক্যান্সার সাপোর্ট এক প্রতিবেদনে জানিয়েছে।

বিবিসি জানায়, ক্যান্সারের চিকিৎসা নেওয়ার পর বিশ্রাম গ্রহণের যে পরামর্শ দেওয়া হয় তাতে করে এ রোগে আক্রান্তরা আরো ঝুঁকির মুখে পড়ে বলেও মন্তব্য করেছে দাতব্য সংস্থাটি।

'মুভ মোর' শীর্ষক এ প্রতিবেদনে বলা হয়েছে, যুক্তরাজ্যে ২০ লাখ ক্যান্সার আক্রান্ত রোগীর মধ্যে প্রায় ১৬ লাখ লোকই শারীরিকভাবে সক্রিয় নয়।

অধিকাংশ ক্যান্সার আক্রান্ত ও চিকিৎসাপরবর্তী পর্যায়ে ব্যায়াম করা নিরাপদ এবং ক্যান্সার আক্রান্ত রোগীদের নিষ্ক্রিয় থাকা উচিত নয় বলে অ্যামেরিকান কলেজ অব স্পোর্টস মেডিসিন প্রতিবেদনটিতে সুপারিশ করেছে।

এতে বলা হয়, সক্রিয় থাকলে দুর্বলতা ও ওজন বৃদ্ধির মতো ক্যান্সার ও এর চিকিৎসার পার্শ্বপ্রতিক্রিয়া রোধ করা যায়। পাশাপাশি এ রোগে মৃত্যুর ঝুঁকিও কমানো যেতে পারে।

তবে এর জন্য কঠোর পরিশ্রমের প্রয়োজন নেই। সাধারণ কাজকর্ম যেমন বাগানে কাজ করা, হাঁটা বা সাঁতার কাটলেও একই উপকার পাওয়া যাবে বলে প্রতিবেদনে বলা হয়।

আগের গবেষণাগুলোতে দেখা গেছে, নিয়মিত ব্যায়ামে নতুন করে স্তন ক্যান্সারে আক্রান্তের ঝুঁকি ৪০ শতাংশ এবং প্রোস্টেট ক্যান্সারের মৃত্যুর ঝুঁকি ৩০ শতাংশ পর্যন্ত কমতে পারে।

আর সপ্তাহে ৬ ঘণ্টা করে মধ্যম পর্যায়ের ব্যায়ামের ফলে অন্ত্রের ক্যান্সারে মৃত্যুর ঝুঁকি ৫০ শতাংশ কমে যেতে পারে।

ম্যাকমিলান ক্যান্সার সাপোর্টের প্রধান নির্বাহী সিয়ারান ডেভানে বলেন, "ক্যান্সার থেকে আরোগ্য লাভের ক্ষেত্রে ব্যায়াম কতটা সুফল বয়ে আনে তা জানলে এ রোগে আক্রান্তরা হতবাক হয়ে যাবে।"

এদিকে যুক্তরাজ্যের ক্যান্সার রিসার্চের হেড ইনফরমেশন নার্স মার্টিন লেডউইক এ প্রতিবেদনের বিষয়ে কিছুটা উদ্বেগ প্রকাশ করেছেন।

তিনি বলেন, "স্বাস্থের উন্নতি ও ক্যান্সার চিকিৎসার পার্শ্বপ্রতিক্রিয়া কমাতে পারে এমন যেকোনো কিছুই নিঃসন্দেহে ভালো। তবে ক্যান্সারের ঝুঁকি কমাতে ব্যায়ামের ইতিবাচক ভূমিকার যে প্রমাণ পাওয়া গেছে তা নিশ্চিত নয়। এটা মনে রাখা জরুরি যে, ক্যান্সারে আক্রান্ত দুজন ব্যক্তি সমান নয়। আর তাই শারীরিক কর্মক্ষমতাকে অন্তর্ভুক্ত করে ক্যান্সারের চিকিৎসা প্রদানের সময় ব্যক্তি বিশেষের কথা মাথায় রাখা উচিত।"


শিশুর স্তন্যপান হার খুব কম, স্বীকার করলেন স্বাস্থ্যমন্ত্রী
কর্মজীবী মায়েরা শিশুদের স্তন্যপান কেন নিশ্চিত করতে পারছে না তার কারণ সরকার খুঁজে বের করার 'চেষ্টা' করবে বলে জানিয়েছেন স্বাস্থ্যমন্ত্রী।

দেশে শিশুদের স্তন্যপানের হার খুব কম- বিষয়টি স্বীকার করে স্বাস্থ্যমন্ত্রী আ ফ ম রুহুল হক শনিবার রাজধানীতে এক সংবাদ সম্মেলনে বলেন, এর পেছনে নানা কারণ থাকতে পারে।

বাংলাদেশ ডেমোগ্রাফিক অ্যান্ড হেল্থ সার্ভে (বিডিএইচএস) অনুযায়ী ১৯৯৪ সালে স্তন্যপানের হার ছিলো ৪৬ শতাংশ। ২০০৭ সালে এ হার তিন শতাংশ কমে যায়।

শিশুদের স্তন্যপান নিশ্চিত করা গেলে বছরে দু হাজার কোটি টাকা সাশ্রয় করা সম্ভব বলে জানান স্বাস্থ্যমন্ত্রী রুহুল।

তিনি বলেন, জন্মের এক ঘণ্টার মধ্যে মায়ের দুধ খাওয়ানো গেলে ৩১ শতাংশ শিশুর মৃত্যু রোধ করা সম্ভব।

কর্মজীবী মায়েরা শিশুদের স্তন্যপান করাতে পারেন না- এ কথা উল্লেখ করে রুহুল হক বলেন, এক্ষেত্রে সমস্যাগুলো আমরা খুঁজে বের করার চেষ্টা করবো।

বাংলাদেশ ব্রেস্ট ফিডিং ফাউন্ডেশনের চেয়ারপার্সন ডা. এ কে রয় চিকিৎসা সাময়িকী ল্যানসেটের উদ্ধৃতি দিয়ে বিডিনিউজ টোয়েন্টিফোর ডটকমকে বলেন, বাংলাদেশের মায়েদের ৮৮ শতাংশ শিশুদের স্তন্যপান করাতে পারেন, এটা প্রমাণিত।

তার মতে, তীব্র অপুষ্টি, অসুস্থতা, সংক্রমণ এবং পারিবারিক সমস্যার শিকার না হলে মায়েরা শতভাগ স্তন্যপান করাতে পারেন।

পুষ্টিবিদদের এ ধারণার সঙ্গে দ্বিমত পোষণ করে স্বাস্থ্যমন্ত্রী বলেন, "পুষ্টিবিদরা ঘরে বসে তত্ত্ব তৈরি করেন।"


'স্বাস্থ্যকর খাবারে ব্যয় বেশি'
স্বাস্থ্যসম্মত খাবার গ্রহণে যুক্তরাষ্ট্রের নাগরিকদের খাবার ব্যয় গড়ে প্রায় ১০ শতাংশ বেড়ে যেতে পারে।

ওয়াশিংটন বিশ্ববিদ্যালয়ের গবেষকদের পরিচালিত একটি গবেষণায় একথা জানা গেছে। বৃহস্পতিবার হেলথ অ্যাফেয়ার্সে গবেষণা প্রতিবেদনটি প্রকাশিত হয়।

যুক্তরাষ্ট্রে খাদ্য গ্রহণের নতুন যে নীতিমালা প্রণয়ন করা হয়েছে, অর্থনীতির ওপর তার প্রভাব পর্যালোচনার জন্য এ গবেষণাটি করা হয়। এই নীতিমালা অনুযায়ী বেশি পরিমাণে পটাশিয়াম, আঁশ, ভিটামিন ডি ও ক্যালসিয়ামযুক্ত খাদ্য গ্রহণ এবং ফ্যাটযুক্ত খাবার ও বাড়তি চিনি এড়িয়ে যেতে বলা হয়েছে।

যুক্তরাষ্ট্রে ক্রমবর্ধমান স্থূলতার হার কমাতে নতুন এই নীতিমালা প্রণীত হলেও গবেষণায় এই খাদ্যাভ্যাসের বেশ কিছু সমস্যা বেরিয়ে এসেছে।

গবেষণার জন্য ওয়াশিংটনের কিং কাউন্টির সাধারণ খ্যাদ্যাভ্যাসে অভ্যস্ত ১ হাজার ১২৩ জনের কাছ থেকে তথ্য সংগ্রহ করা হয়। এরপর স্থানীয় তিনটি বাজারের খাবারের খুচরা মূল্যের ভিত্তিতে খাদ্য গ্রহণের খরচ হিসাব করা হয়।

এতে দেখা যায়, বেশি পরিমাণে পটাশিয়াম গ্রহণে প্রতি ব্যক্তির খাবারের পেছনে বার্ষিক ব্যয় গড়ে ৩৮৯ ডলার বেড়ে যেতে পারে। একইসঙ্গে ফ্যাটযুক্ত খাবার ও চিনি থেকে বেশি ক্যালরি গ্রহণে খাবারের পেছনে সার্বিক খরচ কমে যায়।

আঁশ ও ভিটামিন ডি সমৃদ্ধ খাবার গ্রহণে খরচ বেশি হয় বলেও গবেষণায় দেখা যায়।

ওয়াশিংটন বিশ্ববিদ্যালয়ের ভারপ্রাপ্ত অধ্যাপক ও গবেষকদের মধ্যে অন্যতম পাবলো মোনসিভাইস বলেন, সরকারের উচিত খাদ্য নীতিমালায় অর্থনৈতিক প্রভাব নিয়ে চিন্তা করা।

আমেরিকার এক তৃতীয়াংশের বেশি শিশু ও দুই তৃতীয়াংশের বেশি প্রাপ্তবয়স্কদের ওজন বেশি বা স্থূল।

যুক্তরাষ্ট্রের কৃষি মন্ত্রণালয়ের তথ্য অনুযায়ী, একজন আমেরিকান খাবারের জন্য প্রতি বছর প্রায় ৪ হাজার ডলার ব্যয় করে। 


'মধ্যপ্রাচ্য ও উত্তর আফ্রিকায় ছড়িয়ে পড়ছে এইচআইভি'
মধ্যপ্রাচ্য ও উত্তর আফ্রিকার সমকামী ও উভকামী পুরুষদের মধ্যে এইচআইভি ভাইরাস মহামারী আকারে ছড়িয়ে পড়ছে।

উচ্চমাত্রার ঝুঁকিপূর্ণ যৌন আচরণের কারণে ওই অঞ্চলগুলোতে ব্যাপক মাত্রায় এইডস ছড়িয়ে পড়ার হুমকির সৃষ্টি হয়েছে।

এ বিষয়ে ওই অঞ্চলগুলোতে প্রথমবারের মতো পরিচালিত একটি গবেষণার ফলাফলে মঙ্গলবার একথা বলা হয়েছে।

কাতারের ওয়েল করনেল মেডিকেল কলেজের গবেষকদের পরিচালিত এ গবেষণার ফলাফল পাবলিক লাইব্রেরি অব সায়েন্স মেডিসিন সাময়িকীতে প্রকাশিত হয়েছে।

গবেষণায় মিশর, সুদান, পাকিস্তান ও তিউনিসিয়ার মতো দেশগুলোতে ভয়াবহ আকারে এইচআইভি ছড়িয়ে পড়ার প্রমাণ পাওয়া গেছে। এসব এলাকায় কিছু কিছু জনগোষ্ঠীর মধ্যে এইচআইভি সংক্রমণের হার ৫ শতাংশেরও বেশি।

গবেষণায় দেখা গেছে, পাকিস্তানের নির্দিষ্ট একটি এলাকায় এইচআইভি সংক্রমণের হার ২৮ শতাংশ ছাড়িয়ে গেছে।

গবেষণার নেতৃত্বদানকারী ঘিনা মুমতাজ বলেন, "বৈশ্বিক এইচআইভি মানচিত্রে এটি একটি কৃষ্ণগহ্বরের মতো বিষয়। আর এর মহামারীর অবস্থা নিয়ে অনেক বিতর্ক হয়েছে।"

এ ভাইরাসের সংক্রমণের হার কমাতে ঝুঁকিপূর্ণ দেশগুলোতে এইচআইভি পর্যবেক্ষণ এবং সমকামী পুরুষদের জন্য এইচআইভি পরীক্ষা, প্রতিরোধ ও চিকিৎসা সেবা প্রদানের প্রয়োজনীয়তার ওপর জোর দিয়েছেন গবেষকরা।

জাতিসংঘের সাম্প্রতিক তথ্য অনুযায়ী, ২০০৯ সালে বিশ্বব্যাপী এইডস রোগের জন্য দায়ী এইচআইভি ভাইরাসে আক্রান্তের সংখ্যা ছিলো ৩ কোটি ৩৩ লাখ। আর এদের মধ্যে ২ কোটি ২৫ লাখই ছিল সাব সাহারা আফ্রিকার অধিবাসী। 


খাবার বেশি চিবিয়ে খেলে মোটা হওয়ার ভয় কম
খাবার বেশি চিবিয়ে খাওয়া দেহের ওজন নিয়ন্ত্রণে রাখতে সহায়ক। খাবার বেশি চিবোলে ক্যালোরি গ্রহণ করা হয় কম। এতে মুটিয়ে যাওয়ার ঝুঁকি কমে। 
প্রয়োজন সম্পদের সৃজনশীল ব্যবহার: সায়মা
সম্পদের 'সৃজনশীল' ব্যবহার দেশের অটিস্টিক শিশুদের মুখে হাসি ফোটাতে পারে বলে মনে করেন সদ্যসমাপ্ত আন্তর্জাতিক অটিজম সম্মেলনের অন্যতম উদ্যোক্তা সায়মা হোসেন পুতুল।

তার মতে, এক্ষেত্রে পারিবারিক বন্ধন, স্বাস্থ্যসেবার প্রাচুর্য এবং তথ্যপ্রযুক্তি অবকাঠামোও গুরুত্বপূর্ণ বিষয়।

প্রধানমন্ত্রীকন্যা সায়মা হোসেন বিডিনিউজ টোয়েন্টিফোর ডটকমকে এক বিশেষ সাক্ষাৎকারে অটিজম সম্মেলন প্রসঙ্গে বলেন, প্রতিবন্ধিতা নিয়ে যারা কাজ করে তাদের জন্য ওই সম্মেলন বিরাট প্রেরণা।

দক্ষিণ এশিয়ায় অটিজম বিষয়ক প্রথম আন্তর্জাতিক সম্মেলন ঢাকায় অনুষ্ঠিত হয় গত মঙ্গল ও বুধবার।

যুক্তরাষ্ট্রের 'স্কুল সাইকোলজিস্ট' সায়মা বলেন, "অটিস্টিকদের সেবার জন্য অতিরিক্ত বিনিয়োগের কোনো প্রয়োজন নেই। বর্তমানে যে সম্পদ রয়েছে তার সৃজনশীল ব্যবহার প্রয়োজন।"

শৈশবের কোনো পর্যায়ে বুদ্ধিমত্তার স্বাভাবিক বিকাশ বাধাগ্রস্ত হলে চিকিৎসা বিজ্ঞানের ভাষায় তাকে বলা হয় অটিজম। এ ধরনের শিশুদের মস্তিষ্কের গঠন হয় অন্যদের চেয়ে আলাদা।
'স্তন ক্যান্সার সনাক্তের সাথে মৃত্যুহারের সম্পর্ক নেই'
উন্নত দেশগুলোতে স্তন ক্যান্সারে মৃত্যুহার কমছে। তবে স্তন ক্যান্সারে মৃত্যুহার কমার ক্ষেত্রে এ রোগ সনাক্তের চেয়ে বরং উন্নত স্বাস্থ্যসেবা ব্যবস্থা ও উন্নত চিকিৎসাই বেশি প্রভাব রাখছে বলে সাম্প্রতিক এক গবেষণায় জানা গেছে।

ব্রিটেন, ফ্রান্স ও নরওয়ের গবেষকদের পরিচালিত ওই গবেষণার ফলাফল শুক্রবার ব্রিটিশ চিকিৎসা সাময়িকীতে প্রকাশিত হয়েছে। ফ্রান্সের লিওনের ইন্টারন্যাশনাল প্রিভেনশন রিসার্চ ইনস্টিটিউটের ফিলিপ ওতিয়ের নেতৃত্বে গবেষণাটি পরিচালিত হয়।

গবেষণায় বিশ্ব স্বাস্থ্য সংস্থার (ডব্লিউএইচও) তথ্যের সঙ্গে পশ্চিম ইউরোপের উত্তর আয়ারল্যান্ড ও আয়ারল্যান্ড, নেদারল্যান্ডস ও বেলজিয়াম এবং সুইডেন ও নরওয়ে- তিন জোড়া দেশে এ রোগে মৃত্যুহার তুলনা করা হয়। ডব্লিউএইচও'র তথ্যে দেখা যায়, যুক্তরাষ্ট্র, অস্ট্রেলিয়া ও পশ্চিম ইউরোপের দেশগুলোতে স্তন ক্যান্সারে মৃত্যুর হার হ্রাস পেয়েছে।

প্রতি জোড়া দেশে স্বাস্থ্যসেবা ব্যবস্থা একইরকম ও স্তন ক্যান্সারে মৃত্যুর ঝুঁকির হার প্রায় সমান। পার্থক্য শুধু হলো, প্রতি জোড়ার দ্বিতীয় দেশে স্তন ক্যান্সার সনাক্তকরার ম্যামোগ্রাফি পরীক্ষা চালু হয়েছে প্রথম দেশের চেয়ে প্রায় ১০ থেকে ১৫ বছর পর।

গবেষকরা আশা করেছিলেন, যেসব দেশে স্তন ক্যান্সার সনাক্ত কার্যক্রম আগে শুরু হয়েছিলো সেসব দেশে এ রোগে মৃত্যুহারও আগে কমতে শুরু করেছে। কিন্তু প্রকৃতপক্ষে প্রতি জোড়ার দুই দেশে এক্ষেত্রে পার্থক্য তেমন একটা নেই।

গবেষণায় দেখা যায়, ১৯৮৯-২০০৬ সাল পর্যন্ত এ রোগে মৃত্যুহার উত্তর আয়ারল্যান্ডে ২৯ শতাংশ ও আয়ারল্যান্ড প্রজাতন্ত্রে ২৬ শতাংশ; নেদারল্যান্ডে ২৫ শতাংশ, বেলজিয়ামে ২০ শতাংশ এবং সুইডেন ও নরওয়েতে ২৪ শতাংশ কমেছে।

এতে আরো বলা হয়, চিকিৎসা সেবার উন্নয়ন ও স্বাস্থ্য সেবা পদ্ধতির দক্ষতাই মূলত স্তন ক্যান্সারে মৃত্যুহার কমার সম্ভাব্য কারণ।

অনেকের মতে, স্তন ক্যান্সার সনাক্তের পরীক্ষা বেশি বার করার অর্থ হলো অনেক নারীকেই অপ্রয়োজনীয় চিকিৎসা প্রদান। আর এতে তাদের ওপর যে শারীরিক ও মানসিক প্রভাব পড়ে তা কখনই দূর করা যায় না।

বিশ্বে প্রতি বছর এ রোগে মৃতের সংখ্যা প্রায় ৫ লাখ, আর প্রতি বছর প্রায় ১৩ লাখ নারীর দেহে এ রোগ ধরা পড়ে।


অটিজম সচেতনতায় চাই প্রশিক্ষণ: সায়মা
অটিস্টিক শিশুদের যত্ন নেওয়ার ক্ষেত্রে শিক্ষক, চিকিৎসক ও অভিভাবকদের প্রশিক্ষণের প্রয়োজনীয়তার ওপর গুরুত্ব দিয়েছেন ঢাকায় সদ্য সমাপ্ত দক্ষিণ এশীয় অটিজম সম্মেলনের মূল পরিকল্পনাকারী সায়মা হোসেন পুতুল।

বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) আয়োজিত সম্মেলন পরবর্তী কর্মশালার শেষ দিনে শুক্রবার তিনি বলেন, "তাদের (অটিস্টিক) প্রাপ্য সম্মান দেখানোর পাশাপাশি সুষ্ঠু চিকিৎসা ও পুনর্বাসনের ব্যবস্থা করা আমাদের দায়িত্ব।"

যুক্তরাষ্ট্রের লাইসেন্সধারী স্কুল সাইকোলজিস্ট ও প্রধানমন্ত্রী শেখ হাসিনার মেয়ে সায়মা হোসেন পুতুল অটিজম সম্মেলন সফল করার জন্য ধন্যবাদ জানিয়ে প্রশিক্ষণের রূপরেখা প্রণয়নে সবাইকে সহযোগিতা করার আহ্বান জানান। 


'মানসিক বিপর্যস্ত মা অপরিণত শিশুর জন্ম দিতে পারে'
নারীর মানসিক বিপর্যস্ততার (পিটিএসডি) সাথে অপরিণত সন্তান জন্ম দেওয়ার সম্পর্ক রয়েছে বলে সাম্প্রতিক এক গবেষণায় জানা গেছে।

যুক্তরাষ্ট্রের ৮শ' ৩৯ জন নারীর ওপর চালানো এ গবেষণার ফলাফল প্রসূতি ও ধাত্রীবিদ্যা বিষয়ক আন্তর্জাতিক জার্নাল বিজেওজি'তে প্রকাশিত হয়েছে বলে বিবিসি জানায়।

গবেষণায় অংশগ্রহণকারীদের প্রায় অর্ধেকই ছিলেন আফ্রিকান আমেরিকান। আর অংশগ্রহণকারীদের পিটিএসডি আক্রান্ত ও সারা জীবনে বড় কোনো ধরনের সমস্যায় পড়েন নি, এভাবে ভাগ করা হয়।


সাধারণ স্কুলেও পড়তে পারে অটিস্টিক শিশুরা'
অটিস্টিক শিশুরা অন্যদের চেয়ে আলাদা বলে তাদের শিক্ষার ব্যবস্থা করা হয় বিশেষ স্কুলে। তবে মনোবিদরা মনে করেন, এই 'বিশেষ' শিশুদের সাধারণ স্কুলেও ভর্তি হওয়ার সুযোগ দেওয়া প্রয়োজন, যাতে তারা শিখতে পারে- কীভাবে অন্যদের সঙ্গে কীভাবে মিশতে হয়, মনের ভাব বদল করতে হয়।

ক্যালিফোর্নিয়া ইউনিভার্সিটির স্কুল অব সাইকোলজির অধ্যাপক শেন আর জিমারসন বিডিনিউজ টোয়েন্টিফোরকে বলেন, সাধারণ স্কুলে পড়তে পারলে অটিস্টিক শিশুদের সামাজিক যোগাযোগের দক্ষতা দ্রুত বাড়বে। তবে এ জন্য স্কুলগুলোতে এ বিষয়ে অভিজ্ঞ শিক্ষক ও অন্যান্য সুযোগ সুবিধাও রাখতে হবে।

সোম ও মঙ্গলবার ঢাকায় অনুষ্ঠেয় অটিজম বিষয়ক আঞ্চলিক সম্মেলনে যোগ দিতে ঢাকায় আসা অধ্যাপক জিমারসন মনে করেন, অটিস্টিক শিশুরা বিশেষায়িত স্কুলের বদলে অন্য শিশুদের সঙ্গে সাধারণ স্কুলে পড়লে অনেক ক্ষেত্রে তা আরো ভালো ফল দেয়। 


রাগীব-রাবেয়া মেডিকেলে কাজে ফিরেছে শিক্ষানবিশ চিকিৎসকরা
দুই সহকর্মীর বহিষ্কারাদেশ প্রত্যাহারের পর কাজে যোগ দিয়েছেন সিলেটের জালালাবাদ রাগীব-রাবেয়া মেডিকেল কলেজের শিক্ষানবিশ চিকিৎসকরা।

রোববার সকালে কলেজ কর্তৃপক্ষ শিক্ষানবিশ চিকিৎসক আলেয়া ফেরদৌস নিপা ও সেতু ভৌমিকের এক মাসের সাময়িক বহিষ্কারাদেশ স্থগিত করে। তিনদিন কর্মবিরতির পর সেদিনই কাজে ফেরেন আন্দোলনকারীরা।

শৃঙ্খলা ভঙ্গের কারণ দেখিয়ে কলেজ কর্তৃপক্ষ বৃহস্পতিবার নিপা ও সেতুকে এক মাসের জন্য সাময়িক বহিষ্কার ও তাদের আবাসন সুবিধা বাতিল করেছিলো।

কর্তৃপক্ষের সিদ্ধান্তের প্রতিবাদে বৃহস্পতিবার থেকে শতাধিক শিক্ষানবিশ চিকিৎসক কর্মবিরতি শুরু করেছিলেন। 


ভুল ভাঙাতে' শুরু হচ্ছে অটিজম সম্মেলন
দক্ষিণ এশিয়ায় অটিজম বিষয়ে সচেতনতা বাড়ানোর লক্ষ্যে সোমবার ঢাকায় শুরু হচ্ছে এ অঞ্চলের প্রথম অটিজম সম্মেলন।

আয়োজকদের পাশাপাশি অটিজম বিশেষজ্ঞ ও অটিস্টিক শিশুদের অভিভাবকদের আশা, এই সম্মেলনের পর অটিজম নিয়ে মানুষের ভুল ধারণাগুলো ধীরে ধীরে কেটে যাবে। অটিস্টিক শিশুদের আলাদা করে না রেখে তাদের নিয়েই এগিয়ে যাবে সমাজ।

সোমবার সকাল পৌনে ১১টায় রাজধানীর রূপসী বাংলা হোটেলে দুদিনব্যাপী এই সম্মেলনের উদ্বোধন করবেন প্রধানমন্ত্রী শেখ হাসিনা। ভারতে অটিজম সচেতনতা আন্দোলনের অন্যতম প্রধান পৃষ্ঠপোষক, সে দেশের ক্ষমতাসীন দল কংগ্রেসের সভানেত্রী সোনিয়া গান্ধী ছাড়াও পাকিস্তান পার্লামেন্টের স্পিকার ফাহমিদা মির্জা, শ্রীলংকার ফার্স্ট লেডি শিরস্থি রাজাপাকাসে, মালদ্বীপের ভাইস প্রেসিডেন্টের স্ত্রী ইহাম হুসেন এবং মধ্যপ্রাচ্য, জাতিসংঘের প্রতিনিধিসহ দেশি-বিদেশি বিশেষজ্ঞ ও চিকিৎসকরা এই সম্মেলনে অংশ নেবেন।

বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ), বিশ্ব স্বাস্থ্য সংস্থা (ডব্লিউএইচও) ও আন্তর্জাতিক সংস্থা অটিজম স্পিকস বাংলাদেশ সরকারের সঙ্গে যৌথভাবে আয়োজন করেছে এই সম্মেলনের। এ উপলক্ষে ঢাকার নিরাপত্তা ব্যবস্থাও জোরদার করা হয়েছে।

সম্মেলনের কথা জানার পর এতে অংশ নেওয়ার পরিকল্পনা করেছিলেন নয় বছর বয়সী এক অটিস্টিক শিশুর মা মাকসুদা আক্তার। কিন্তু দেরি করে ফেলায় নিবন্ধনের সুযোগ হয়নি তার।

বিএসএমএমইউর নিউরো ডেভেলপমেন্ট এন্ড অটিজম সেন্টারের বারান্দায় দাঁড়িয়ে বিডিনিউজ টোয়েন্টিফোর ডটকমকে তিনি বলেন, "আমি আশা করি, এ সম্মেলন মানুষকে জাগাতে পারবে। তারা আমারে ছেলের সঙ্গে আরো একটু ভালো আচরণ করবে।"

এই সম্মেলনে যোগ দিতে চট্টগ্রাম থেকে ঢাকা এসেছেন তাবাস্সুম জারিন। চট্টগ্রামে অটিস্টিক শিশুদের জন্য একটি স্কুল চালান তিনি।

রোববার বিডিনিউজ টোয়েন্টিফোর ডটকমকে জারিন বলেন, "অটিজম সচেতনতায় এই সম্মেলন একটি মাইলফলক হয়ে থাকবে বলেই আমার বিশ্বাস। 


যুক্তরাষ্ট্রের ২৩ রাজ্যে সালমোনেলার সংক্রমণ
যুক্তরাষ্ট্রের ২৩টি রাজ্যে ছড়িয়ে পড়েছে সালমোনেলা ব্যাকটেরিয়ার সংক্রমণ। এ পর্যন্ত দেশটিতে এই সংক্রমণের শিকার হয়েছে ৯৭ জন। আক্রান্তদের মধ্যে দশজনকে হাসপাতালে ভর্তি করা হয়েছে।

সালমোনেলা ব্যাকটেরিয়ার সংক্রমণ থেকে রক্ষার উদ্দেশ্যে দেশটির খাদ্য ও ওষুধ প্রশাসন সোমবার টেক্সাসভিত্তিক একটি বিপণন প্রতিষ্ঠানের সরবরাহ করা পেঁপে না খেতে জনসাধারণকে পরামর্শ দিয়েছে।

টেক্সাসের বিপণন প্রতিষ্ঠান এগ্রোমোড প্রডিউসের মেক্সিকো থেকে আমদানী করা পেঁপেগুলোর সাথে সালমোনেলা ব্যাকটেরিয়া সংক্রমণের সম্পর্ক আছে বলে ধারণা করছে খাদ্য ও ওষুধ প্রসাশন।

সালমোনেলা সংক্রমণে সাধারণত ডায়রিয়া হয়। তবে সালমোনেলা ব্যাকটেরিয়া সংক্রমিত কোন খাবার খাওয়ার পর প্রথম কয়েকদিন জ্বর হয় এবং তলপেটে খিল ধরে থাকে।

যুক্তরাষ্ট্রে মোট আক্রান্তদের মধ্যে টেক্সাস ও ইলিনয়িস অঙ্গরাজ্যের মানুষই বেশি। সংক্রমণের শিকার বেশিরভাগ ৫ বছরের কম বয়েসি শিশু ও নারী।

সালমোনেলা ব্যাকটেরিয়া সংক্রমণের অভিযোগ ওঠার পর বিপণন প্রতিষ্ঠানটি বাজার থেকে তাদের সরবরাহ করা সব পেঁপে সরিয়ে নিচ্ছে।

খাদ্য ও ওষুধ সংস্থা জানিয়েছে, তারা এগ্রোমোড ও মেক্সিকোর কর্মকর্তাদের সাথে নিয়ে পেঁপেগুলোতে সালমোনেলার সংক্রমণ ঘটার কারণ বের করার চেষ্টা করছেন।

মেক্সিকোর কৃষি মন্ত্রণালয় জানিয়েছে, সংক্রমণের কারণ বের করার জন্য আরো সময় প্রয়োজন। তারা আরো জানায়, মেক্সিকোয় পেঁপে খেয়ে কেউ কখনো সালমোনেলার শিকার হয় নি।

যুক্তরাষ্ট্রের খাদ্যবাহিত অসুস্থতায় সালমোনেলার সংক্রমণ একটি সাধারণ ঘটনা। গত ২০১০ সালে সালমোনেলা সংক্রমণে ২৩ শ' লোক হাসপাতালে ভর্তি হয়, এদের মধ্যে ২৯ জন মারা যায়।

সালমোনেলা সংক্রমণের অন্য একটি ঘটনায় প্রায় ৫০ কোটি ডিম বাজার থেকে উঠিয়ে নেওয়া হয়। 


আইসিডিডিআর,বির অর্থ অপচয়ের তদন্ত হচ্ছে
সরকারি বরাদ্দের অর্থ অপচয়ের অভিযোগ উঠেছে আন্তর্জাতিক উদরাময় রোগ গবেষণা কেন্দ্র, বাংলাদেশের (আইসিডিডিআর,বি) বিরুদ্ধে। স্বাস্থ্য মন্ত্রণালয়ের একটি কমিটি বিষয়টি খতিয়ে দেখছে।

রাজধানীর মহাখালীত আইসিডিডিআর,বির তিনতলা ভবন ২০০৯ সালের মধ্যে আটতলায় উন্নীত করতে তিন কিস্তিতে মোট ১০০ কোটি টাকা বরাদ্দ দেয় স্বাস্থ্য মন্ত্রণালয়।


রাগীব-রাবেয়া মেডিকেলে ইন্টার্ন চিকিৎসকদের কর্মবিরতি
দুই ইন্টার্ন চিকিৎসকের বহিষ্কার আদেশ প্রত্যাহারের দাবিতে সিলেটের জালালাবাদ রাগীব-রাবেয়া মেডিকেল কলেজে কর্মবিরতি শুরু করেছে ইন্টার্র্ন চিকিৎসকরা।

বৃহস্পতিবার বিকেল সাড়ে ৩টা থেকে তাদের এ কর্মসূচি শুরু হয়; রাত ৯টা পর্যন্ত চিকিৎসকরা কাজে অংশ নেননি বলে সংশ্লিষ্টরা জানান।

হাসপাতালের এক চিকিৎসক নাম প্রকাশ না করার শর্তে বিডিনিউজ টোয়েন্টিফোর ডটকমকে জানান, কলেজ কর্তৃপক্ষ ইন্টার্ন চিকিৎসক আলেয়া ফেরদৌস নিপা ও সেতু ভৌমিককে ১ মাসের জন্য সাময়িক বহিষ্কার ও তাদের আবাসন সুবিধা বাতিল করে। এর প্রতিবাদে মেডিকেল কলেজের প্রায় শতাধিক ইন্টার্ন চিকিৎসক কাজ বন্ধ রেখে কলেজের সামনে অবস্থান নিয়ে বহিষ্কারাদেশ প্রত্যাহার না করা পর্যন্ত অন্দোলন চালিয়ে যাওয়ার ঘোষণা দেন।

মেডিকেল কলেজের অধ্যক্ষ নাজমুল ইসলাম বিডিনিউজ টোয়েন্টিফোর ডটকমকে জানান, শৃঙ্খলা ভঙ্গের কারণে দুই ইন্টার্ন চিকিৎসককে সাময়িক বহিষ্কার করা হয়েছে।

তিনি বলেন, "এ নিয়ে সবাই মিলে অন্দোলন করার কোনো কারণ দেখছি না।"


স্বাস্থ্য ক্যাডারে ৫২১টি নতুন পদ সৃষ্টির সুপারিশ
বিসিএস (স্বাস্থ্য) ক্যাডারে এ্যানেসথেসিয়া ও কার্ডিয়াক বিভাগের জন্য ৫২১টি নতুন পদ সৃষ্টির সুপারিশ করেছে জনপ্রশাসন মন্ত্রণালয়।

চট্টগ্রামসহ দেশের ১৪টি সরকারি মেডিকেল কলেজ ও হাসপাতাল এবং অন্য বিশেষায়িত হাসপাতালে চিকিৎসকের দায়িত্ব পালনের জন্য এসব পদ সৃষ্টি করার উদ্যোগ নেওয়া হয়েছে বলে বৃহস্পতিবার মন্ত্রণালয়ের এক বিজ্ঞপ্তিতে বলা হয়েছে।

এর আগে জনপ্রশাসন মন্ত্রণালয়ের সংগঠন ও ব্যবস্থাপনা শাখার যুগ্ম-সচিব লুৎফুর রহমানের সভাপতিত্বে তার কার্যালয়ে অনুষ্ঠিত এক সভায় এ সিদ্ধান্ত নেওয়া হয়।

প্রস্তাবিত নতুন পদগুলোর মধ্যে এ্যানেসথেসিয়া বিভাগের জন্য ৩৮১টি এবং চট্টগ্রাম মেডিকেল কলেজ ও হাসপাতালে কার্ডিয়াক সার্জারি সার্ভিস চালু করতে কার্ডিয়াক সার্জারী, কার্ডিয়াক এ্যানেসথেসিয়া, কার্ডিওলজি ও ভাসকুলার সার্জারি বিষয়ক ১৪০টি পদ সৃষ্টির সুপারিশ করা হয়। 


পরোক্ষ ধূমপানে আচরণের সমস্যায় ভুগতে পারে শিশু
বাসায় পরোক্ষ ধূমপানের শিকার হওয়া শিশুদের শিক্ষণ ও আচরণগত সমস্যায় ভোগার সম্ভাবনা বেশি। যুক্তরাষ্ট্রের এক গবেষণায় একথা বলা হয়েছে।

'পেডিয়াট্রিকস' নামক সাময়িকীতে গবেষণাটির ফল প্রকাশ করা হয়েছে।

এতে বলা হয়, যুক্তরাষ্ট্রে ১২ বছরের নীচে ৫৫ হাজারেরও বেশি শিশুর ৬ শতাংশ ধূমপায়ীদের সঙ্গে বাস করে। ধূমপান বর্জিত পারিবারিক পরিবেশে বড় হওয়া শিশুদের তুলনায় এদের মধ্যে এডিএইচডি'তে আক্রান্ত হওয়ার প্রবণতা বেশি।

এক্ষেত্রে বাবা-মায়ের আয় ও শিক্ষাগত যোগ্যতার বিষয়গুলোর মতো আরো নানা কারণ থেকে থাকলেও এখন পর্যন্ত পরোক্ষ ধূমপানের কারণেই শিশুর আচরণগত বৈকল্যের ঝুঁকি অনেক বেশি প্রমাণিত হয়েছে। বলেছেন, 'হাভার্ড স্কুল অব পাবলিক হেলথ' এর গবেষক হিলেল আলপার্ট।

বাসায় ধূমপান করে এমন প্রায় ২০ শতাংশ বাবা মা-ই তাদের শিশুদের কোনো না কোনো ধরনের আচরণগত সমস্যায় ভোগার কথা বলেছেন। আর ধূমপানমুক্ত পরিবারের শিশুদের ক্ষেত্রে এ ধরনের সমস্যার কথা বলেছেন ৯ শকাংশেরও কম বাবা-মা।

পরোক্ষো ধূমপানের শিকার হওয়া শিশুদের ক্ষেত্রে মাতৃগর্ভে থাকাকালীনও ধূমপানের শিকার হওয়া এবং এ থেকে শিক্ষণ ও আচরণগত সমস্যায় পড়ার ঝুঁকি বেশি থাকে বলে জানিয়েছেন গবেষকরা।

তাছাড়া, পরোক্ষ ধূমপান শিশুদের শ্বাস-প্রশ্বাসের প্রদাহ, মারাত্মক হাঁপানি ও হঠাৎ মৃত্যুর কারণও হতে পারে। 


জলাতঙ্ক নিয়ন্ত্রণ কৌশলে পরিবর্তন আনছে সরকার
জলাতঙ্ক নিয়ন্ত্রণে শহর এলাকায় কুকুর নিধনের বদলে বংশবিস্তার রোধের কৌশল নেবে ঢাকা সিটি কর্পোরেশন।

সিটি কর্পোরেশনের প্রধান স্বাস্থ্য কর্মকর্তা ব্রিগেডিয়ার জেনারেল মোহাম্মদ নাসির মঙ্গলবার স্বাস্থ্য অধিদপ্তরের রোগ নিয়ন্ত্রণ কেন্দ্র (সেন্টার ফর ডিজিজ কন্ট্রোল) আয়োজিত এক সংবাদ সম্মেলনে বলেন, "আমরা সনাতন পদ্ধতির বদলে আধুনিক কৌশল নিতে যাচ্ছি।"

এর অংশ হিসেবে সিটি করপোরেশনের 'কুকুর নিধন' কার্যক্রম পর্যায়ক্রমে কমিয়ে আনা হবে। পাশাপাশি বেওয়ারিশ কুকুরের বংশবিস্তার রোধের জন্য বন্ধ্যাকরণ ও নিবীর্যকরণ কার্যক্রম চালানো হবে বলে জানান তিনি।

সাধারণ মানুষকে জলাতঙ্ক সম্পর্কে সচেতন করতে এই সংবাদ সম্মেলনের আয়োজন করা হয়। সরকারি তথ্য অনুযায়ী, দেশে প্রতি বছর পাগলা কুকুরের কামড়ে জলাতঙ্কে আক্রান্ত হয়ে ২ হাজারেরও বেশি মানুষের মৃত্যু হয়।

রোগ নিয়ন্ত্রণ কেন্দ্রের লাইন ডিরেক্টর বেনজির আহমেদ বলেন, জলাতঙ্ক প্রতিরোধযোগ্য। কিন্তু একবার আক্রান্ত হলে মৃত্যু অনিবার্য।

যে প্রক্রিয়ায় কুকুর নিধন করা হয় তা একইসঙ্গে অমানবিক ও উদ্দেশ্য পূরণে অকার্যকর উল্লেখ করে তিনি বলেন, টিকার মতো আধুনিক পদ্ধতি প্রয়োগ করেও জলাতঙ্ক প্রতিরোধ করা যায়।

সাধারণত উষ্ণ রক্তের প্রাণী থেকে মানুষের দেহে জলাতঙ্কের জন্য দায়ী ভাইরাসের সংক্রমণ ঘটে। পৃথিবীতে প্রতি বছর এই রোগে আক্রান্ত হয়ে ৫৫ হাজার মানুষ মারা যায়, যার অর্ধেকরই বয়স ১৫ বছর বা তার কম।


'অটিজম নিয়ে সচেতনতা সৃষ্টি একটি বড় চ্যালেঞ্জ'
বাংলাদেশে শিশুদের বুদ্ধিমত্তার বিকাশের বিষয়টি যথাযথ গুরুত্ব পায় না বলে অটিজম নিয়ে জনসচেতনতা সৃষ্টি একটি বড় চ্যালেঞ্জ হয়ে আছে বলে মনে করেন সমাজকল্যাণ সচিব।

বৃহস্পতিবার বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) এক সংবাদ সম্মেলনে সচিব রঞ্জিত কুমার মল্লিক বলেন, অটিজম নিয়ে জনসচেতনতা সৃষ্টিতে কাজ করা হচ্ছে। কিন্তু এ এক বিপুল কর্মযজ্ঞ।

"অটিস্টিক শিশুদের পাশাপাশি তাদের পরিবারের প্রতিও আমাদের সহানুভূতিশীল হতে হবে," বলেন তিনি।

২৫ ও ২৬ জুলাই ঢাকায় অনুষ্ঠেয় অটিজম বিষয়ক আঞ্চলিক সম্মেলন সামনে রেখে এই সংবাদ সম্মেলনের আয়োজন করা হয়। রাজধানীর রূপসী বাংলা হোটেলে প্রধানমন্ত্রী শেখ হাসিনা এ সম্মেলনের উদ্বোধন করবেন।

ভারতীয় কংগ্রেসের সভানেত্রী সোনিয়া গান্ধীসহ আঞ্চলিক নেতৃবৃন্দের উপস্থিতিতে দুই দিনব্যাপী এ সম্মেলনে 'দক্ষিণ এশীয় অটিজম নেটওয়ার্ক' গঠন করা হবে বলেও আশা করা হচ্ছে। অনেক আঞ্চলিক নেতা, আন্তর্জাতিক সংস্থা ও বিশেষজ্ঞদের সম্মেলনে অংশ নিয়ে এ অঞ্চলের অটিজম পরিস্থিতি নিয়ে আলোচনা করার কথা রয়েছে।

বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ), বিশ্ব স্বাস্থ্য সংস্থা (ডব্লিউএইচও) ও আন্তর্জাতিক সংস্থা অটিজম স্পিকস বাংলাদেশ সরকারের সঙ্গে যৌথভাবে এই সম্মেলনের আয়োজন করছে।

শৈশবের কোনো পর্যায়ে বুদ্ধিমত্তার স্বাভাবিক বিকাশ বন্ধ হয়ে গেলে চিকিৎসা বিজ্ঞানের ভাষায় তাকে বলা হয় অটিজম।
কলেরা নিয়ে দুরকম তথ্য সরকার আইসিডিডিআরবি'র
দেশে প্রতিবছর কলেরা আক্রান্তের সম্ভাব্য সংখ্যা প্রথমবারের মতো প্রকাশ হয়েছে। তবে বেসরকারি হিসাবে আক্রান্তের সংখ্যা সরকারি হিসাবের তিন গুণ।

রাজধানীতে মঙ্গলবার এক সেমিনারে প্রকাশিত তথ্য অনুযায়ী, সরকারি হিসেবে দেশে প্রতি বছর সম্ভাব্য কলেরা আক্রান্তের সংখ্যা চার লাখ। একই সেমিনারে আইসিডিডিআরবি'র দেওয়া তথ্য অনুযায়ী, এ সংখ্যা ১২ লাখ।

আইসিডিআিরবি'র কলেরা টিকা প্রকল্পের প্রধান ডা. ফেরদৌস কাদরি বলেছেন, তাদের পরিসংখ্যানে মৃদু লক্ষণযুক্তদেরও হিসাব করা হয়েছে।

গত এক দশকেরও বেশি সময়ে কলেরা সংক্রমণ বিষয়ক কোনো তথ্য প্রকাশ করেনি সরকার।


ঢাকা মেডিক্যালকে বিশ্ববিদ্যালয়ে রূপান্তরের দাবি
ঢাকা মেডিক্যাল কলেজকে (ঢামেক) মেডিকেল বিশ্ববিদ্যালয়ে রূপান্তরের দাবি জানিয়েছে স্বাধীনতা চিকিৎসক পরিষদ (স্বাচিপ)।

তাদের এ দাবির প্রতি সমর্থন দিয়েছেন সরকারের দুই মন্ত্রী।

বুধবার ঢাকা মেডিক্যাল কলেজের ৬৬তম প্রতিষ্ঠাবার্ষিকীর অনুষ্ঠানে এ দাবি জানান স্বাচিপ নেতারা। ১৯৪৬ সালের ১০ জুলাই যাত্রা শুরু করে সরকারি এ মেডিক্যাল কলেজ।

সংবিধানের পঞ্চদশ সংশোধনীতে নেওয়া কয়েকটি সিদ্ধান্তের প্রতিবাদে ১২টি দলের ডাকে ১০ জুলাই থেকে দেশব্যাপী টানা ৩০ ঘণ্টার হরতালের কারণে ১৩ জুলাই 'ডিএমসি দিবস' হিসেবে ব্যাপক আনন্দ-উৎসবের মধ্য দিয়ে প্রতিষ্ঠাবার্ষিকীর অনুষ্ঠান পালন করেছে ঢাকা মেডিক্যাল কলেজ অ্যালামনাই ট্রাস্ট। 


সোনারগাঁওয়ে ওয়াটার অ্যাম্বুলেন্স চালু
নারায়ণগঞ্জের সোনারগাঁও উপজেলার দুর্গম চরাঞ্চল নুনেরটেক এলকায় চালু হয়েছে ওয়াটার অ্যাম্বুলেন্স ও প্রাথমিক স্বাস্থ্যসেবা কেন্দ্র।

শুক্রবার দুপুরে নুনেরটেকের মায়াদ্বীপে এক অনুষ্ঠানের মাধ্যমে জেলা প্রশাসক মো. সামসুর রহমান এই অ্যাম্বুলেন্স ও স্বাস্থ্যসেবা কেন্দ্রের উদ্বোধন করেন। 


চোখে ছানি পড়া রোধে সহায়ক ভিটামিন সি
বয়স্ক মানুষ যাদের খাবার-দাবারে ভিটামিন সি'য়ের পরিমাণ কম তাদের চোখে ছানি পড়ার ঝুঁকি বেশি।

চোখের লেন্সে মেঘের মত আবছা পরিস্থিতি সৃষ্টি করে ছানি। বয়স্ক মানুষদের ক্ষেত্রে চোখে ছানি তাদেরকে দৃষ্টিহীন করে তোলে।

তবে কিছু গবেষণায় দেখা গেছে, যারা বেশি পরিমাণে ভিটামিন সি ও এন্টিঅক্সাইডেন্টস গ্রহণ করে তাদের এ পরিস্থিতির শিকার হওয়ার ঝুঁকি কম।

কিন্তু ওই গবেষণাগুলো করা হয়েছে পশ্চিমা দেশগুলোতে; ভারতের মত স্বল্প আয়ের দেশে তা হয়নি।

স্বল্প আয়ের দেশগুলোতে মানুষের মধ্যে ভিটামিন সি'য়ের মাত্রা খুব কম এবং চোখে ছানি পড়ার হার উল্লেখযোগ্যভাবে বেশি।

৬০ বা তদুর্ধ্ব ৫ হাজার ৬০০ ভারতীর চোখের ছানির মাত্রার ওপর নতুন গবেষণাটি চালানো হয়েছে। তারা তাদের খাবার-দাবার ও জীবনাভ্যাস সম্পর্কে সাক্ষাৎকারও নেন এবং তাদের রক্তে ভিটামিন সি এর মাত্রা পরিমাপ করেন।

সার্বিকভাবে প্রায় ৭৩ শতাংশ অংশগ্রহণকারীর চোখে ছানি পড়ার সমস্যা দেখা গেছে। কিন্তু যাদের রক্তে ভিটামিন সি'য়ের মাত্রা বেশি এবং ভিটামিন সি গ্রহণের প্রবণতা বেশি তাদের চোখে ছানি পড়ার ঝুঁকি অনেক কম লক্ষ্য করা গেছে।

বয়স্ক মানুষদের রক্তে ভিটামিন সি'র মাত্রা বেশি থাকলে চোখে ছানি পড়ার ঝুঁকি ৩৯ শতাংশ কমে যায় বলে গবেষণায় উল্লেখ করা হয়েছে। 


মোটাদের রাজ্য মিসিসিপি
যুক্তরাষ্ট্রে মোটাদের রাজ্য মিসিসিপি। স্থুলতার হার এ রাজ্যেই সবচেয়ে বেশি। ৩৪ দশমিক ৪ শতাংশ।

আর মোটা মানুষের সংখ্যা সবচেয়ে কম কলোরাডোতে। সেখানে স্থুলতার হার ১৯ দশমিক ৮ শতাংশ। এটিই একমাত্র রাজ্য যেখানে স্থুলতার হার ২০ শতাংশের কম।

ট্রাস্ট ফর আমেরিকা'স হেলথ এবং 'রবার্ট উড জনসন ফাউন্ডেশন' এর 'এফ এ্যাজ ইন ফ্যাট' শীর্ষক বার্ষিক প্রতিবেদনে একথা বলা হয়েছে।

বৃহস্পতিবার প্রকাশিত এ প্রতিবেদনে বলা হয়, যুক্তরাষ্ট্রের ১৬ টি প্রদেশে গত বছর প্রাপ্তবয়স্কদের মধ্যে মোটা মানুষের সংখ্যা বৃদ্ধি পেয়েছে।

এর ফলে বেশ কয়েকটি রাজ্যে স্থূলতার হার শতকরা ৩০ ভাগ ছাড়িয়ে গেছে। এর মধ্যে মিসিসিপিতে এ হার দাঁড়িয়েছে সর্বোচ্চে।

অন্যদিকে, চার বছর আগে যুক্তরাষ্ট্রের মাত্র একটি প্রদেশে প্রাপ্ত বয়স্কদের মধ্যে স্থূলতার হার ছিল শতকরা ৩০ ভাগের উপরে। অন্য যেসব রাজ্যে স্থূলতার হার ক্রমাগত বাড়ছিল সেসব জায়গায় এখন এ হার কমছে।

'ট্রাস্ট ফর আমেরিকাস হেলথ' এবং 'রবার্ট উড জনসন ফাউন্ডেশন' মানুষের ওজন এবং উচ্চতার অনুপাতে স্থূলতার হার নির্ণয় করেছে।

ট্রাস্ট ফর আমেরিকা'স হেলথ এর নির্বাহী পরিচালক জেফ লেভি বলেন, গত দুই দশক ধরে যুক্তরাষ্ট্রের জনগণ বেশি পরিমাণে কম পুষ্টিকর খাবার খাচ্ছে। কাজকর্মও করছে কম।

স্থূলতার হার কমাতে হলে ইচ্ছা শক্তিই যথেষ্ট নয়। এক্ষেত্রে স্বাস্থ্যকর খাবারগুলো মানুষের জন্য সহজলভ্য করতে হবে বলে মন্তব্য করেন লেভি।


'ক্যান্সারে নারীর তুলনায় পুরুষের মৃত্যুহার বেশি'
যুক্তরাষ্ট্রে ক্যান্সার আক্রান্ত নারী-পুরুষের মধ্যে তুলনামূলকভাবে পুরুষদের মৃত্যুহার বেশি। দেশটির সাম্প্রতিক এক সরকারি গবেষণায় এ তথ্য প্রকাশ পেয়েছে।

জাতীয় ক্যান্সার ইনস্টিটিউট (এনসিআই) পরিচালিত এ গবেষণায় ১৯৭৭ থেকে ২০০৬ সাল পর্যন্ত ৩৬ ধরণের ক্যান্সারের ওপর প্রাপ্ত তথ্য পর্যালোচনা করা হয়।

এতে দেখা যায়, একজন নারীর বিপরীতে ঠোঁটের ক্যান্সারে মারা যায় ৫.৫ জন পুরুষ। কন্ঠনালীর ক্যান্সারে একজন নারীর বিপরীতে মারা যায় ৪ জন পুরুষ।

আর ফুসফুস ক্যান্সারের ক্ষেত্রে এ হার একজন নারীর বিপরীতে ২.৩ জন পুরুষ। এ ক্যান্সারে, নারী-পুরুষ, উভয়ের মৃত্যুহারই বেশি।

জন্ম থেকেই পুরুষদের ক্যান্সারে আক্রান্ত হওয়ার ঝুঁকি বেশি থাকে এবং একেই নারীর তুলনায় ক্যান্সারে পুরষের মৃত্যুহার বেশি হওয়ার প্রধান কারণ মনে করেন এনসিআই'র 'ক্যান্সারের কারণ ও নিয়ন্ত্রণ এবং জেনেটিকস বিভাগ'র গবেষক এবং এই গবেষণাদলের অনুসন্ধান প্রধান মিশেল কুক।

আমেরিকান ক্যান্সার সোসাইটির হিসেব অনুযায়ী, প্রতি ১৬ জন নারীর একজনের ফুসফুস ক্যান্সারে আক্রান্ত হওয়ার ঝুঁকিতে থাকে আর পুরুষদের ক্ষেত্রে এ হার হলো প্রতি ১৩ জনে একজন।

আমেরিকায় নারীর তুলনায় পুরুষের ক্যান্সার সনাক্ত হতেও দেরি হয় বলে জানান কুক।

তিনি জানান, লিঙ্গ পার্থক্য কার্সিনোজিনের (ক্যান্সারের জন্য দায়ি পদার্থ) কাজে প্রভাব ফেলে। এর সাথে ধুমপান ও ভাইরাসজনিত সংক্রমণ এই পার্থক্য আরো বাড়িয়ে তোলে।

এনসিআই'র গবেষকরা জানান, নারী-পুরুষের সংখ্যাহারের এ বৈষম্যের ক্ষেত্রে কোনো একক মূল কারণ নেই। বরং লক্ষণহীণ টিউমার বা ক্যান্সারে আক্রান্ত মানুষের স্বাস্থ্যপরীক্ষা না করা, অন্যান্য অসুস্থতা ও প্রয়োজনীয় স্বাস্থ্যসেবার গ্রহণের প্রতি আক্রান্তদের উদাসীনতায়ও এ হার প্রভাবিত হয়।


মিশরের বীজ আমদানি নিষিদ্ধ করলো ইইউ
মিশর থেকে বীজ ও শিমজাতীয় খাবার আমদানি নিষিদ্ধ করেছে ইউরোপীয় ইউনিয়ন। মিশর থেকে আমদানি করা বীজ মারাত্মক ই.কোলাই ব্যাকটেরিয়ার উৎস- এমন সন্দেহ ঘনীভূত হতে থাকায় ইইউ এ সিদ্ধান্ত নিয়েছে।

ইউরোপের খাদ্য নিরাপত্তা কর্তৃপক্ষ 'ইএফএসএ' জানিয়েছে, তাদের ধারণা, মিশর থেকে আনা বীজ এবং সব্জিই ইউরোপে ই.কোলাই সংক্রমণের জন্য দায়ী।

ই.কোলাই ব্যাকটেরিয়া আক্রান্ত হয়েছে ইউরোপ এবং উত্তর আমেরিকা জুড়ে ৪ হাজার ১শ'রও বেশি মানুষ। মারা গেছে ৪৯ জন।

জার্মানিতে প্রথম ই.কোলাই পাওয়া যায়। শুরুতে স্পেন থেকে আমদানি করা সব্জিকে ই.কোলাইয়ের উৎস বলে সন্দেহ করা হলেও পরে তা ভিত্তিহীন প্রমাণিত হয়।


পাবনায় ১৫ মাসে ৫৬ যক্ষা রোগীর মৃত্যু
সরকারি হিসাবে পাবনায় গত ১৫ মাসে যক্ষায় ৫৬ জনের মৃত্যু হয়েছে। তবে বেসরকারি হিসাবে এ সংখ্যা দুই শতাধিক।

বৃহস্পতিবার জেলা স্বাস্থ্য বিভাগ ও বেসরকারি সংগঠন লেপ্রা-বাংলাদেশ আয়োজিত সাংবাদিকদের দিনব্যাপী এক কর্মশালায় এ তথ্য জানানো হয়।

পাবনার ভারপ্রাপ্ত সিভিল সার্জন ডা. খলিলুর রহমানের সভাপতিত্বে কর্মশালায় মূল প্রবন্ধ উপস্থাপন করেন লেপ্রা'র জেলা সমন্বয়কারী মো. সাখাওয়াত হোসেন।

কর্মশালায় জানানো হয়, বিশ্বে যক্ষার ঝুঁকিপূর্ণ ২২টি দেশের মধ্যে বাংলাদেশ ষষ্ঠ স্থানে রয়েছে। দেশের ১৬ কোটি মানুষের মধ্যে ৮ কোটি মানুষের দেহে সুপ্ত অবস্থায় যক্ষার জীবাণু রয়েছে।

২০১০ সালে পাবনায় ১ হাজার ২৯৭ জন যক্ষায় আক্রান্ত হয়েছে। এর মধ্যে ৪৬ জন মারা গেছে। এ ছাড়া চলতি বছরের প্রথম ৩ মাসে আরো ১০ জনের মৃত্যু হয়েছে।

কর্মশালায় বক্তব্য রাখেন জেলা প্রেসক্লাবের সভাপতি অধ্যাপক রুমি খন্দকার, সাধারণ সম্পাদক উৎপল মির্জা, সাবেক সম্পাদক এ বি এম ফজলুর রহমান, স্বাস্থ্য কর্মকর্তা নজরুল ইসলাম ও যক্ষা বিষয়ক দায়িত্বপ্রাপ্ত কর্মকর্তা জার্জিস হোসেন। 


'কম ঘুমে ওজন বাড়ে'
ওজন কমানোর জন্য শুধু কম খেলেই চলবে না। এর পাশাপাশি পর্যাপ্ত ঘুমও প্রয়োজন। নয়ত হিতে বিপরীত হতে পারে বলে সাম্প্রতিক এক গবেষণায় বলা হয়েছে।

তবে নিদ্রাহীনতায় মানুষের ওজন বেড়ে যায় বা ঘুম ও ওজনের মধ্যে সম্পর্ক কিভাবে কার্যকর হয়, সে ব্যাপারে কোনো তথ্য গবেষণাটিতে পাওয়া না গেলেও ঘুমকে প্রাধান্য দেওয়া উচিত বলে এতে উল্লেখ করা হয়েছে।

সেন্ট লুক'স-রুজভেল্ট হাসপাতালের নিউইয়র্ক ওবেসিটি রিচার্স সেন্টার পরিচালিত গবেষণার এই ফলাফল আমেরিকান জার্নাল অব ক্লিনিক্যাল নিউট্রিশনে প্রকাশিত হয়েছে। 


বৈশ্বিক সহযোগের আশ্বাসে শেষ হলো ধাত্রী সম্মেলন
বিশ্ব সম্প্রদায়ের সহযোগিতার আশ্বাসের মধ্য দিয়ে দক্ষিণ আফ্রিকার বন্দর নগরী ডারবানে শেষ হলো ২৯তম ত্রিবার্ষিক ধাত্রী সম্মেলন।

এ সম্মেলনের মধ্য দিয়ে আগামী তিন বছরের জন্য ইন্টারন্যাশনাল কনফেডারেশন অব মিডওয়াইভসের (আইসিএম) প্রেসিডেন্ট নির্বাচিত হয়েছেন ফ্রান্সিস ডে-স্টির্ক।

বিপুল করতালি ও অভিনন্দনের জবাবে সমবেতদের উদ্দেশে সংগঠনের নতুন প্রেসিডেন্ট বলেন, "এটা ছিলো একটা অসাধারণ সম্মেলন। আপনারা সাহস ও শক্তি পেয়েছেন- সামনে এগিয়ে যাওয়ার জন্য আপনারা প্রস্তুত।"

ধাত্রীসেবা বিকাশে বাংলাদেশের প্রতি আইসিএম সহযোগিতা অব্যাহত রাখবে বলে জানান তিনি।

বিশ্বব্যাপী ধাত্রী পেশার উন্নয়নের ক্ষেত্রে গুরুত্বপূর্ণ হিসেবে বিবেচনা করা হচ্ছে এ সম্মেলনকে।

সদ্যবিদায়ী প্রেসিডেন্ট ব্রিজেত লিঞ্চ বিডিনিউজ টোয়েন্টিফোর ডটকমকে বলেন, "এ সম্মেলন ধাত্রী পেশাকে সবার কাছে তুলে ধরেছে।"

"সম্মেলনে বিশ্বের বিভিন্ন প্রান্ত থেকে আসা ধাত্রীরা দেখিয়েছেন, আমরা একটা পরিবর্তন আনতে পারি।"

ধাত্রী পেশার বিকাশে বাংলাদেশের উদ্যোগের প্রশংসা করে ব্রিজেত বলেন, "মাতৃ ও শিশু স্বাস্থ্যের জন্য প্রয়োজনীয় ধাত্রীসেবার বিকাশ গতিশীল করবে এ সম্মেলন।"

বিশ্বব্যাপী ধাত্রীদের শিক্ষা ও ধাত্রীসেবার মানোন্নয়নে ভূমিকা রাখায় আইসিএমকে বিশ্ব স্বাস্থ্য সংস্থা (ডব্লিউএইচও), ইন্টারন্যাশনাল ফেডারেশন অব গাইনোকোলোজি অ্যান্ড ওবস্টেট্রিক্স (এফআইজিও) এবং জাতিসংঘ জনসংখ্যা তহবিলের (ইউএনএফপিএ) পক্ষ থেকে অভিনন্দন জানানো হয়।

ডব্লিউএইচও'র ফ্যামিলি অ্যান্ড কমিউনিটি হেলথের সহকারি মহাপরিচালক ড. ফ্লাভিয়া বুস্ট্রেও সম্মেলনের সমাপনী অনুষ্ঠানে এক বার্তায় বলেন, "এসব মানদণ্ডের উন্নয়নের জন্য আমরা আইসিএমকে অভিনন্দন জানাচ্ছি।

"এ মানদণ্ডগুলো ধাত্রী ও অন্যান্য স্বাস্থ্যসেবা দানকারী সংগঠনগুলোকে ধাত্রীসেবার মানোন্নয়নে প্রশিক্ষণ আয়োজনে সহায়তা করেছে। ফলশ্র"তিতে মা ও সদ্যজাত শিশুর স্বাস্থ্যসেবার মান বেড়েছে।"

এফআইজিও'র প্রেসিডেন্ট অধ্যাপক গামাল সেরোর আইসিএম'র সঙ্গে কাজ করার আগ্রহ প্রকাশ করে বলেন, "ধাত্রীসেবার মানোন্নয়নে এটা জরুরি এবং এর মাধ্যমে বিশ্বে লাখ লাখ মা ও সদ্যজাত শিশুর জীবন বাঁচছে।"

ইউএনএফপিএ'র নির্বাহী পরিচালক ড. বাবাটুন্ডে ওসোটিমেহিনও ধাত্রীসেবার বিকাশে শিক্ষা, নীতি ও সংগঠন- এই তিন স্তম্ভের ওপর গুরুত্ব আরোপ করেন।

সোয়াজিল্যান্ডের ধাত্রী সংস্থার প্রেসিডেন্ট মেরিলিন এম মিবি বিডিনিউজ টোয়েন্টিফোর ডটকমকে বলেন, এ সম্মেলনের মধ্য দিয়ে তারা অনেক উপকৃত হয়েছেন।

তিনি বলেন, "বিশ্বজুড়ে ধাত্রীবিদ্যা সম্পর্কে জানার একটা বড় সুযোগ হয়েছে এখানে। এটা ছিলো একটা অভিজ্ঞতা ও জ্ঞান বিনিময়ের সম্মেলন।

"আলাদাভাবে ধাত্রী পেশা থাকার প্রয়োজনীয়তা সরকারকে বোঝাতেও সহায়তা করবে এ সম্মেলন।"

বাংলাদেশের ধাত্রীবিদ্যা পরিকল্পনা ও কৌশল বিষয়ক কার্যক্রমের কেন্দ্রীয় কর্তা ডা. খালেদ শামসুল ইসলাম বিডিনিউজ টোয়েন্টিফোর ডটকমকে বলেন, দেশে ধাত্রীসেবার মানোন্নয়নে সহায়তা করতে প্রতিশ্র"তি দিয়েছেন দাতারা।

"এ সহায়তা দেশে নারী স্বাস্থ্যসেবার মানোন্নয়নেও সহযোগিতা করবে।"

শনিবার ডারবানে এ সম্মেলন শুরু হয়। সম্মেলনের মূল প্রতিপাদ্য 'বড় ৫'কে বৈশ্বিকভাবে মোকাবেলা করা; যার মধ্যে রয়েছে বিশ্বায়ন, নারী ও তার সঙ্গীদের কথা শোনা, সেবা অব্যাহত রাখা, ধাত্রীসেবার মানোন্নয়ন এবং সংস্কৃতি, ঐতিহ্য ও সমাজের কথা বিবেচনা করা।

২০১৪ সালে চেক রিপাবলিকের রাজধানী প্রাগে পরবর্তী সম্মেলন অনুষ্ঠিত হবে। আর ২০১৭ সালের সম্মেলনের জন্য কানাডার টরন্টোর নাম ঘোষণা করা হয়েছে। 


প্রায় ৩৫ কোটি মানুষ ডায়াবেটিস আক্রান্ত
বিশ্বে ডায়াবেটিস আক্রান্তের সংখ্যা ৩৪ কোটি ৭০ লাখে পৌঁছেছে যা ধারণাতীত বলে মনে করছেন বিশেষজ্ঞরা। ১৯৮০ সালে এ সংখ্যা ছিলো ১৫ কোটি ৩০ লাখ।

চিকিৎসাবিদ্যা বিষয়ক খ্যাতনামা জার্নাল ল্যানসেটে শুক্রবার প্রকাশিত এক সমীক্ষায় এ তথ্য জানানো হয়েছে।

বিশ্ব স্বাস্থ্য সংস্থার সঙ্গে সমন্বিতভাবে আন্তর্জাতিক একটি গবেষক দল বিশ্বব্যাপী ওই সমীক্ষা চালায়।

সমীক্ষার আওতায় ১৯৮০ সাল থেকে ২০০৮ সাল পর্যন্ত ১৯৯ দেশের ২৭ লাখ পঁচিশোর্ধ্ব ডায়াবেটিস আক্রান্তের তথ্য-উপাত্ত বিশ্লেষণ করা হয়। বিল অ্যান্ড মেলিন্ডা গেটস ও বিশ্ব স্বাস্থ্য সংস্থার অর্থায়নে এ সমীক্ষা চালানো হয়।

গত ৩০ বছরে বিশ্বে ডায়াবেটিস আক্রান্তের হার হয় বেড়েছে অথবা একই হারে মানুষ ডায়াবেটিসে আক্রান্ত হয়েছে বলে জানান গবেষকরা।

পূর্ব অনুমানের চেয়ে ডায়াবেটিস আক্রান্তের এ সংখ্যা অনেক বেশি। ধারণা করা হতো, বিশ্বে মোট ডায়াবেটিস আক্রান্তের সংখ্যা সাড়ে ২৮ কোটি।

সমীক্ষা অনুযায়ী, বিশ্বে ৩৪ কোটি ৭০ লাখ ডায়াবেটিস আক্রান্তের মধ্যে ১৩ কোটি ৮০ লাখ রয়েছে ভারত ও চীনে। তিন কোটি ৬০ লাখ রয়েছে যুক্তরাষ্ট্র ও রাশিয়ায়।

আক্রান্তদের বেশিরভাগই টাইপ২ ডায়াবেটিসে আক্রান্ত। এ ধরনের ডায়াবেটিস সাধারণত বেশি মোটা ও পরিশ্রম কম করার কারণে হয়ে থাকে।

সমীক্ষায় নেতৃত্ব দেন ব্রিটেনের ইমপিরিয়াল কলেজ লন্ডনের অধ্যাপক মাজিদ এজ্জাতি ও যুক্তরাষ্ট্রের হার্ভার্ড স্কুল অব পাবলিক হেলথের অধ্যাপক গোদার্জ ডানায়েই।

এক বিবৃতিতে মাজিদ বলেন, "বিশ্বের প্রায় সব জায়গায়ই মানুষ সচরাচর ডায়াবেটিসে আক্রান্ত হচ্ছে।"

ডানায়েই বলেন, "রক্তে সুগারের পরিমাণ বেড়ে যাওয়া মানুষকে সনাক্ত করতে এবং তাদের খাবার ও কায়িক শ্রমের অবস্থার উন্নতি ঘটাতে ও ওজন নিয়ন্ত্রণে আনার জন্য উন্নত কর্মসূচি প্রণয়ন করতে না পারলে বিশ্বে স্বাস্থ্য সেবার ওপর অনিবার্যভাবে বোঝা হয়ে চাপবে ডায়াবেটিস।"

ডায়াবেটিস আক্রান্তদের রক্তে সুগারের পরিমাণ নিয়ন্ত্রণে থাকে না।


ওষুধের দোকান খুলেছে বঙ্গবন্ধু মেডিক্যাল বিশ্ববিদ্যালয়
রোগীদের 'সুলভমূল্যে মানসম্পন্ন ওষুধ' সরবরাহে বাণিজ্যিকভিত্তিতে নিজস্ব ওষুধের দোকান খুলেছে বঙ্গবন্ধু শেখ মুজিব মেডিক্যাল বিশ্ববিদ্যালয় (বিএসএমএমইউ)।

বিশ্ববিদ্যালয়ের উপাচার্য প্রাণ গোপাল দত্ত রোববার দোকানটি উদ্ধোধন করেন।

তিনি বলেন, "রোগীরা যে কোন সময়ে এখান থেকে ওষুধ কিনতে পারবেন, এটি ব্যবসায়িক লাভের কোনো প্রতিষ্ঠান নয়।"

দোকান শুরুর প্রথম তিন ঘণ্টায় প্রায় ৩৫ হাজার টাকার ওষুধ বিক্রি হয়েছে বলে বিশ্ববিদ্যালয়ের হাসপাতাল পরিচালক ব্রিগেডিয়ার জেনারেল আব্দুল মজিদ ভুঁইয়া বিডিনিউজ টোয়েন্টিফোর ডটকমকে জানিয়েছেন।

প্রথম শ্রেণীর ৪৪টি ওষুধ কোম্পানির ওষুধ বিক্রি করা হবে বলেও তিনি জানান।

তিনি বলেন, "কোনো ধরনের চুরির ঘটনা যেন না ঘটে সেজন্য ক্লোজ সার্কিট ক্যামেরার মাধ্যমে সার্বক্ষণিক পর্যবেক্ষণের ব্যবস্থা রাখা হবে।"

এর আগে এ দোকানটি একজন রাজনৈতিক প্রভাবশালী এক ব্যবসায়ীর কাছে ভাড়া দেওয়া হলেও তিনি ভাড়া পরিশোধ করেননি- এ কথা জানিয়ে মজিদ ভূঁইয়া বলেন, "তাকে উচ্ছেদের জন্য আমরা আদালতে গিয়েছি।"

"তখন থেকে আমরা সিদ্ধান্ত নিয়েছি এটা আমরা নিজেরা পরিচালনা করব। রোগীরা স্বল্প মূল্যে মানসম্পন্ন ওষুধ পেলে লাভবান হবে"।

বিশ্ববিদ্যালয় কেবিন ব্লকে প্রবেশের মুখে বাম দিকে দোকানটি অবস্থিত। 


এইডস এর ওষুধে অকাল বার্ধক্য!
আফ্রিকা ও অন্যান্য দরিদ্র অঞ্চলগুলোতে এইচআইভি সংক্রমিতদের চিকিৎসার জন্য ব্যবহৃত এইডসের ওষুধগুলো অকালে বুড়িয়ে যাওয়ার কারণ হতে পারে। এছাড়াও এগুলো ব্যবহারে বয়স্কদের মতো হৃদরোগ ও স্মৃতিভ্রংশ হতে পারে।

রোববার প্রকাশিত এক গবেষণায় বিজ্ঞানীরা একথা জানিয়েছেন। 'নেচার জেনেটিকস' নামের এক জার্নালে গবেষণাটি প্রকাশিত হয়েছে।

ব্রিটিশ গবেষকরা দেখতে পান যে, 'নিউক্লেসাইড অ্যানালগ রিভার্স-ট্রান্সক্রিপ্টাস ইনহেবিটরস' বা এনআরটিআইস নামে পরিচিত ওষুধটি রোগীর 'মাইটোকন্ড্রিয়া'য় ডিএনএকে ক্ষতিগ্রস্ত করে।

গবেষণা প্রধান ও 'নিউক্যাসল ইউনিভার্সিটির ইনস্টিটিউট অব জেনেটিক মেডিসিন' এর প্যাট্রিক চিনেরি টেলিফোনে দেওয়া এক সাক্ষাৎকারে বলেন, "এ পার্শ্ব প্রতিক্রিয়াগুলো দৃশ্যমান হতে সময় লাগে। সে কারণে ভবিষ্যতে কি ঘটবে এবং নতুন ওষুধগুলো এই সমস্যা সৃষ্টি করবে কিনা সে বিষয়টি প্রশ্নসাপেক্ষ। নতুন ওষুধে হয়তো কম সমস্যা হবে। কিন্তু আমরা তা জানি না, কারণ আমরা তা দেখার সুযোগ পাইনি।"

তিনি আরো বলেন, "আমাদের জীবদ্দশায় মাইটোকন্ড্রিয়ার ডিএনএগুলোর অনুলিপি হতে থাকে। আর আমাদের যখন বয়োঃবৃদ্ধি হতে থাকে তখন স্বাভাবিকভাবেই এগুলো অনেক ভুল করে।"

তিনি জানান, এ ওষুধের ফলে ২০ থেকে ৩০ বছরের একজন মানুষের মাইটোকন্ড্রিয়াল ডিএনএ যে ভুল করে ১০ বছর বয়স্ক মানুষের ক্ষেত্রেও সেই একই ভুল ঘটে।

গবেষকরা আরো জানান, এইডসের এন্টিভাইরাল ওষুধের মাধ্যমে চিকিৎসা নেওয়া ব্যক্তিরা কম বয়সেই রুগ্ন হন এবং হৃদরোগ ও স্মৃতিভ্রংশের মতো রোগ দেখা দেয়।

চিনেরি ও তার গবেষক দল এইচআইভ সংক্রমিত প্রাপ্ত:বয়স্কদের মাংসপেশীর কোষ নিয়ে গবেষণা করেছেন।

তারা দেখতে পান, একটি স্বাস্থ্যবান বৃদ্ধের মাইটোকন্ড্রিয়া যতটুকু ক্ষতিগ্রস্ত থাকে এনআরটিআইস'র এর সাহায্যে চিকিৎসা নেওয়া এইচআইভি আক্রান্ত রোগীদের মাইটোকন্ড্রিয়া ক্ষতির মাত্রাও থাকে একইরকম। 
'ভারতে এইডসের ওষুধ তৈরি বন্ধ হলে মারা যাবে লাখো মানুষ'
ভারত এইডসের চিকিৎসায় ব্যবহৃত স্বল্পমূল্যের জেনেরিক ওষুধ উৎপাদন বন্ধ করে দিলে বিশ্বের লাখ লাখ মানুষ মারা যাবে বলে সতর্ক করেছে এইডস বিষয়ক জাতিসংঘের যৌথ কর্মসূচি (ইউএনএইডস)।

ইউরোপীয় ইউনিয়ন (ইইউ) ও ভারত বর্তমানে একটি মুক্ত বাণিজ্য চুক্তি নিয়ে আলোচনা করছে। এ চুক্তি হলে ভারতের অ্যান্টি রিট্রোভাইরাল (এআরভি) ওষুধ উৎপাদনের ওপর বিধিনিষেধ আরোপ করা হবে বলে বিশেষজ্ঞরা মনে করছেন। এতে বিশ্বের দরিদ্র জনগণ নিজেদের চিকিৎসায় স্বল্পমূল্যে ওষুধ ব্যবহারের সুযোগ পাবেন না।

রয়টার্সকে দেওয়া এক সাক্ষাৎকারে ইউএনএইডস'র নির্বাহী পরিচালক মিশেল সিদিবে বলেন, "ভারতের উচিত এ ধরনের কোনো ছাড়ের বিরোধিতা করা। কারণ কোনো বাণিজ্যচুক্তির কারণে ভারত ওষুধ উৎপাদন করতে সক্ষম না হলে পুরো বিশ্বের জন্য তা ভয়াবহ হবে।"

সারাবিশ্বে এইডসের চিকিৎসা গ্রহণকারী প্রায় ৮৬ শতাংশ ব্যক্তি ভারতের তৈরি ওষুধ গ্রহণ করছে জানিয়ে তিনি বলেন, "ভারত ওষুধ উৎপাদন করতে না পারলে লাখ লাখ মানুষ মারা যাবে এবং এক্ষেত্রে সবচেয়ে ক্ষতিগ্রস্ত হবে আফ্রিকা। আমার কাছে এটি হচ্ছে জীবন-মৃত্যুর ইস্যু।"

ইইউ-ভারত বাণিজ্য চুক্তির মধ্যে এমন কিছু বিষয় রয়েছে যা ওষুধ স্বত্বের শর্তের কারণে জেনেরিক ওষুধের উৎপাদনে বিলম্ব ঘটাতে পারে বা বিধিনিষেধ আরোপ করতে পারে ।

গত বছরের সেপ্টেম্বর মাসে জাতিসংঘের এক প্রতিবেদনে বলা হয়, এ ধরনের উদ্যোগের ফলে ভারতের অ্যান্টি-রিট্রোভাইরাল চিকিৎসার ব্যয় বাড়তে পারে, ওষুধের পরিমাণ নিয়ন্ত্রিত হতে পারে এবং নতুন ও উন্নততর ওষুধ পাওয়ার ক্ষেত্রে বিলম্ব হতে পারে।

সিদিবে বলেন, "দরিদ্র জনগোষ্ঠী যাতে চিকিৎসা পায় তার জন্য দীর্ঘদিন ধরে সংগ্রাম করছি আমরা। আমার মতে, এ চুক্তিটি হবে সামাজিক ন্যয়বিচার ও সুযোগের পুনর্বন্টনে আমাদের অর্জিত সফলতা নষ্টের সূচনা।"

মানসম্পন্ন জেনেরিক ওষুধ তৈরি বাধাগ্রস্ত হয় এমন যেকোন ধরনের চুক্তির ব্যাপারে সজাগ থাকার জন্য ভারতের প্রতি আফ্রিকার দেশগুলোর নেতারা আহ্বান জানাচ্ছেন বলেও সিদিবে জানান। 
এইডস মানেই ‘মৃত্যু’ নয়
৪৯ বছর বয়সী টেরেসা নওলিন এইচআইভি/এইডসে আক্রান্ত হন ১৯৮৬ সালে। ‘প্রাণঘাতী’ এই ভাইরাসে আক্রান্ত হওয়ার ২৫ বছর পরও সুস্থ-স্বাভাবিক জীবনযাপন করছেন এই নারী। শুধু টেরেসা নওলিন নন, দীর্ঘ সময় এইচআইভি ভাইরাসে আক্রান্ত হওয়ার পরও সুস্থভাবে জীবনযাপন করছেন তাঁর মতো লাখ লাখ মানুষ।
বোস্টনে সম্প্রতি এক নৈশভোজে মিলিত হয়েছিলেন এইচআইভি/এইডসে আক্রান্ত লোকজন ও তাঁদের পরিবারের সদস্যরা। সেখানে নওলিন উচ্ছ্বাস প্রকাশ করে বলেন, ‘এইচআইভিতে আক্রান্ত হওয়া মানেই মৃত্যু নয়। আমরাও অসাধারণ, সুখী জীবনযাপন করতে পারি...বলিষ্ঠ থাকতে পারি।’
নওলিন বলেন, ‘এইচআইভিকে জয় করে সুস্থ জীবন নিশ্চিত করতে প্রয়োজন আধুনিক চিকিত্সা ও উন্নত জীবনব্যবস্থা। গত ৩০ বছরে চিকিত্সাবিজ্ঞান অনেক দূর এগিয়েছে। ওষুধ সেবন আমাদের স্বাস্থ্যবান ও দীর্ঘায়ু হতে সহায়তা করে।’
নওলিন একসময় মাদকাসক্ত ছিলেন। এখন মাদকাসক্তি থেকে বেরিয়ে আসার চেষ্টা করে যাচ্ছেন। বোস্টনে এইডসে আক্রান্ত রোগীদের জন্য নির্মিত কেন্দ্রে যাওয়ার আগে রাস্তায় জীবন কাটত তাঁর। তিনি জানান, মাদকসেবন অথবা অনিরাপদ যৌন মিলনের কারণে এইচআইভিতে আক্রান্ত হন তিনি।
স্মৃতিচারণা করে নওলিন বলেন, ‘যখন আমি প্রথম এইচআইভিতে আক্রান্ত হওয়ার খবরটা জানলাম, আমি খুব শঙ্কিত হয়ে পড়েছিলাম। আমার কোনো ধারণাই ছিল না, বাঁচতে পারব, নাকি মরতে যাচ্ছি।’ রয়টার্স।
এ বছর এইচআইভি-সংক্রমণ হয়েছে ৪৪৫ জনের
এ বছর ৪৪৫ জন মানুষের মধ্যে এইচআইভি ভাইরাস সংক্রামিত হয়েছে। নতুন করে শনাক্ত করা হয়েছে ২৫১ জন এইডস রোগী। এইডসে আক্রান্ত হয়ে মারা গেছেন ৮৪ জন।
রাজধানীর ওসমানী স্মৃতি মিলনায়তনে স্বাস্থ্যমন্ত্রী আ ফ ম রুহুল হক আজ বৃহস্পতিবার এক অনুষ্ঠানে এইচআইভি/এইডসের নতুন এ পরিসংখ্যান উপস্থাপন করেন।
বাংলাদেশে এইডস রোগী প্রথম শনাক্ত হয় ১৯৮৯ সালে। সেই থেকে গত বছরের ১ ডিসেম্বর পর্যন্ত দেশে এইচআইভি-সংক্রমণের শিকার দুই হাজার ৮৮ জনকে শনাক্ত করা হয়। এর মধ্যে এইডস হয়েছিল ৮৫০ জনের, মারা যায় ২৪১ জন।
﻿

আহ্ছানিয়া মিশন ক্যানসার হাসপাতালে সহযোগিতার আহ্বান
আহ্ছানিয়া মিশন ক্যানসার হাসপাতাল নির্মাণে সর্বস্তরের মানুষকে এগিয়ে আসার আহ্বান জানিয়েছেন ঢাকা আহ্ছানিয়া মিশনের প্রেসিডেন্ট কাজী রফিকুল আলম। গতকাল বৃহস্পতিবার তিনি বলেন, আগামী বছরই হাসপাতালটির কার্যক্রম শুরু হবে।
গতকাল বৃহস্পতিবার আরএকে সিরামিকস বাংলাদেশ লিমিটেড হাসপাতাল নির্মাণ তহবিলে ৫০ লাখ টাকা দান করে। এ উপলক্ষে ঢাকা আহ্ছানিয়া ভবন মিলনায়তনে অনাড়স্বর ওই অনুষ্ঠানে প্রতিষ্ঠানটির ইনডিপেন্ডেন্ট পরিচালক রফিক-উল হক ক্যানসার চিকিত্সার আধুনিক সুযোগ-সুবিধা পেতে সর্বস্তরের জনগণকে হাসপাতাল নির্মাণে সহযোগিতা করার আহ্বান জানান।
কাজী রফিকুল আলম বলেন, আগামী বছরই ক্যানসার হাসপাতালের প্রাথমিক কার্যক্রম শুরু হবে।
﻿

রাজধানীতে আঞ্চলিক সম্মেলন
মানসিক রোগের চিকিত্সা প্রাথমিক স্বাস্থ্যসেবা কাঠামোতে আনা জরুরি
দেশ-বিদেশের বিশেষজ্ঞ চিকিত্সকেরা বলছেন, মানসিক রোগের চিকিত্সাকে প্রাথমিক স্বাস্থ্যসেবার কাঠামোর মধ্যে আনা জরুরি। কারণ, তৃণমূলে রোগ নির্ণয় ও প্রাথমিক সেবার ব্যবস্থা করা গেলে সুচিকিত্সা সম্ভব। গতকাল বৃহস্পতিবার রাজধানীর একটি হোটেলে আয়োজিত বিশ্ব স্বাস্থ্য সংস্থার আঞ্চলিক সম্মেলনের উদ্বোধনী অনুষ্ঠানে তাঁরা এ কথা বলেন।
‘প্রাথমিক স্বাস্থ্যসেবা কাঠামো ব্যবহার করে মানসিক স্বাস্থ্যের উন্নয়নে চলমান প্রকল্পের মূল্যায়ন’ শীর্ষক তিন দিনব্যাপী সম্মেলনে দক্ষিণ-পূর্ব এশিয়ার আটটি দেশের ৭৭ জন প্রতিনিধি অংশ নিচ্ছেন। ঢাকার কাছে সোনারগাঁ উপজেলার দুটি স্বাস্থ্যকেন্দ্রে ভুটান, পূর্ব তিমুর ও থাইল্যান্ডে প্রাথমিক স্বাস্থ্য পরিচর্যা কর্মসূচির আওতায় মানসিক রোগের চিকিত্সা চলছে। প্রকল্পগুলোর প্রভাব মূল্যায়ন এই সম্মেলনের উদ্দেশ্য।
বিশ্ব স্বাস্থ্য সংস্থার মানসিক স্বাস্থ্যবিষয়ক আঞ্চলিক পরামর্শক বিজয় চন্দ্র বলেন, দক্ষিণ-পূর্ব এশিয়ার দেশগুলোয় স্বাস্থ্য খাতে কোন বিষয়টি প্রাধান্য পাবে, তা ঠিক করতে নীতিনির্ধারকদের হিমশিম খেতে হয়। বেশির ভাগ ক্ষেত্রে মানসিক স্বাস্থ্যে তাদের মনোযোগ পায় না।
অনুষ্ঠানে আলোচকেরা বলেন, বাংলাদেশে স্বাস্থ্য খাতে মোট ব্যয়ের মাত্র দশমিক ৫ ভাগ মানসিক স্বাস্থ্য খাতে ব্যয় হয়, প্রতি এক লাখ মানুষের জন্য প্রশিক্ষিত জনবল আছে দশমিক ৪৯ জন, প্রাথমিক স্বাস্থ্য পরিচর্যাকেন্দ্রে নিয়োগপ্রাপ্ত চিকিত্সকদের প্রায় কেউই মানসিক রোগের চিকিত্সায় প্রশিক্ষণ পাচ্ছেন না।
প্রধান অতিথির বক্তব্যে স্বাস্থ্য ও পরিবারকল্যাণমন্ত্রী আ ফ ম রুহুল হক বলেন, প্রত্যন্ত অঞ্চলে তৈরি করা কমিউনিটি ক্লিনিকগুলোকে এ কাজে লাগানো যেতে পারে। অনুষ্ঠানে আরও বক্তব্য দেন বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য প্রাণ গোপাল দত্ত, স্বাস্থ্যসচিব মু. হুমায়ূন কবীর, জাতীয় মানসিক স্বাস্থ্য ইনস্টিটিউটের পরিচালক গোলাম রব্বানী, বাংলাদেশে বিশ্ব স্বাস্থ্য সংস্থার আবাসিক প্রতিনিধি অরুণ ভদ্র থাপা ও স্বাস্থ্য অধিদপ্তরের মহাপরিচালক খন্দকার মো. সিফায়েতউল্লাহ। কাল শনিবার সম্মেলন শেষ হবে।
﻿

চোখের ছানি কেটে লেন্স বসানো হয় ৫০০ টাকায়
গণস্বাস্থ্য নগর হাসপাতালে দরিদ্রদের স্বল্পমূল্যে চিকিৎসা
ধানমন্ডির গণস্বাস্থ্য নগর হাসপাতাল নিম্নবিত্ত মানুষের জন্য স্বল্পমূল্যে চিকিৎসাসেবার বিশেষ সুযোগ সৃষ্টি করেছে। এখানে একজন রোগীর চোখের ছানি কেটে লেন্স বসানো হয় মাত্র ৫০০ টাকায়। স্বাস্থ্যবিমার আওতায় হাসপাতালটি এই সেবা দিচ্ছে।
পটুয়াখালীর পানপট্টি গ্রামের মোতাহার প্যাদার সঙ্গে কথা হয় গণস্বাস্থ্য নগর হাসপাতালে। তাঁর চোখে অস্ত্রোপচার হয়েছে ৬ ডিসেম্বর। তাঁর চোখে একটি কৃত্রিম লেন্স লাগানো হয়েছে। তাতে মোতাহার প্যাদা বেজায় খুশি।
চোখের সমস্যা ছিল তাঁর দীর্ঘদিনের। কিন্তু খরচের আশঙ্কায় তিনি চিকিৎসকের কাছে যাননি। গণস্বাস্থ্য নগর হাসপাতাল বড় খরচের হাত থেকে বাঁচিয়েছে তাঁকে। চোখের চিকিৎসায় সাকল্যে তাঁর খরচ হয়েছে দুই হাজার টাকা।
হাসপাতাল কর্তৃপক্ষ জানায়, এই দুই হাজার টাকার মধ্যে মোতাহারের ছয়টি পরীক্ষার ব্যয় আছে। পরীক্ষাগুলো হচ্ছে: ইসিজি, বায়োমেট্রি, রক্ত (সম্পূর্ণ পরীক্ষা), ডায়াবেটিস, এইচবিএস/এজি ও সিএস। কৃত্রিম লেন্সের দাম ও হাসপাতালের তিন দিনের শয্যা ভাড়াও ওই খরচের মধ্যেই। এর বাইরে শুধু খাবারটা হাসপাতালের কেনটিন থেকে কিনতে হয়েছে মোতাহারকে।
হাসপাতাল কর্তৃপক্ষ জানায়, মোতাহার প্যাদার ঘটনাটি একটু ভিন্ন। তিনি বিমার আওতায় পড়েন না, আবার দরিদ্রও বটে। তাই তাঁর খরচটা ভিন্ন ধরনের হয়েছে।
রাজধানীর সরকারি-বেসরকারিনির্বিশেষে সব হাসপাতালে রোগীর উপচে পড়া ভিড় দেখা গেলেও গণস্বাস্থ্য নগর হাসপাতালটির চেহারা কিছুটা ভিন্ন। সকাল-সন্ধ্যা এই হাসপতালে রোগীর চাপ নেই। অথচ এই হাসপাতালে মাত্র ৫০০ টাকায় রিশকাচালক, ভ্যানচালক, চা বিক্রেতা, ফেরিওয়ালা ও দিনমজুরের চোখের ছানি কেটে কৃত্রিম লেন্স পরিয়ে দেওয়া হয়।
এই হাসপাতালের উদ্যোক্তা জনস্বাস্থ্যবিদ জাফরউল্লাহ চৌধুরী প্রথম আলোকে বলেন, ‘আমার দুই চোখে দুটি কৃত্রিম লেন্স। গণস্বাস্থ্য নগর হাসপাতালের চিকিৎসকেরাই তা লাগিয়েছেন।’ চিকিৎসার ব্যয় দরিদ্র মানুষের সাধ্যের মধ্যে রাখা সম্ভব, সেটা প্রমাণ করতে দিশারি প্রকল্প হিসেবে তাঁরা হাসপাতালটি তৈরি করেছিলেন।
চক্ষু চিকিৎসক গৌর গোপাল সাহা বলেন, সেখানে দরিদ্র মানুষকে স্বাস্থ্যবিমার আওতায় চিকিৎসা দেওয়া হয়। চোখের সমস্যা নিয়ে কোনো নিম্নবিত্ত মানুষ এলে প্রথমে ১০০ টাকা দিয়ে (ধূমপায়ী হলে ১২৫ টাকা) বিমা করা হয়। এই বিমার আওতায় রোগী ও তাঁর পরিবার এক বছর বিনা মূল্যে চিকিৎসাসেবা পাবেন। বিমা করার পর রোগীর প্রয়োজনীয় সব পরীক্ষা করা হয় ৫০ টাকায়। চোখে অস্ত্রোপচার করে যে কৃত্রিম লেন্সটি লাগানো হয়, তার দাম ২৫০ টাকা। অস্ত্রপচারের পর এক দিন হাসপাতালে থাকতে হয় বলে আরও ১০০ টাকা নেওয়া হয়। সব মিলে ৫০০ টাকায় চোখের ছানি কেটে লেন্স লাগিয়ে দেওয়া হয়।
রিশকাচালক, ভ্যানচালক, চা বিক্রেতা, ফেরিওয়ালা ও দিনমজুর মিলে দুই হাজার ৩০০ নিম্নবিত্ত মানুষ এই হাসপাতালের বিমার আওতায় আছেন। এঁদের পরিবারের সদস্যরা বছরভর বিনা মূল্যে এই হাসপাতাল থেকে চিকিৎসাসেবা পান।
যাঁরা বিমার আওতায় নন, তাঁদের ক্ষেত্রে ব্যয় একটু বেশি। চোখের ছানি কেটে লেন্স বসাতে সব মিলে খরচ সাড়ে তিন হাজার টাকা।
﻿

সোহরাওয়ার্দী হাসপাতালে দুদিনের ব্যবধানে দুটি চুরি
দুই দিনের ব্যবধানে শহীদ সোহরাওয়ার্দী মেডিকেল কলেজ হাসপাতালের ভেতরে দুটি চুরির ঘটনা ঘটেছে। চোরের দল দুটি স্থান থেকে টাকা, বিভিন্ন মালপত্র ও কম্পিউটার চুরি করে নিয়ে যায়। তবে এসব চুরির ঘটনায় থানায় সাধারণ ডায়েরি হলেও কোনো মামলা হয়নি।
হাসপাতাল সূত্র জানায়, শুক্রবার রাতে শহীদ সোহরাওয়ার্দী হাসপাতালের নিচতলার ওষুধ গুদামের দায়িত্বে থাকা চিকিৎসকের কক্ষ থেকে একটি কম্পিউটার ও স্যানিটারি ফিটিংস চুরি হয়ে যায়। এ ব্যাপারে হাসপাতালের পক্ষ থেকে শেরেবাংলা নগর থানায় সাধারণ ডায়েরি (জিডি) করা হয়।
এর আগে বৃহস্পতিবার রাতে হাসপাতালের দ্বিতীয় তলায় হিসাব বিভাগের কোষাধ্যক্ষের কক্ষ থেকে টাকা চুরি হয়। চোরের দল ওই কক্ষের স্টিলের আলমারি ভেঙে কাগজপত্র লন্ডভন্ড করে। তারা টাকা রাখার সিন্দুক ভাঙারও চেষ্টা করে।
হাসপাতাল সূত্র জানায়, এর আগে হাসপাতালে দুই চিকিৎসকসহ চারজনের কক্ষ থেকে চারটি কম্পিউটার চুরি হয়ে যায়। এসব কম্পিউটার এখনো উদ্ধার হয়নি। এ ছাড়া হাসপাতালের বিভিন্ন তলার সিঁড়ির ওপরে স্থাপন করা পিতলের পাতগুলো কে বা কারা চুরি করে নিয়ে যায়। মালপত্র উদ্ধারের জন্য হাসপাতালের পরিচালকের কাছে আবেদন করেও কোনো প্রতিকার পাওয়া যায়নি বলে অনেক কর্মকর্তা অভিযোগ করেন।
হাসপাতালের একজন দায়িত্বশীল কর্মকর্তা জানান, রাতের পালায় দায়িত্ব পালনের জন্য তিনজন নৈশকর্মী নিয়োগ দেওয়া হলেও একজন মাত্র দায়িত্ব পালন করেন। চুরির সঙ্গে হাসপাতালের কর্মচারীরা জড়িত বলে ওই কর্মকর্তা দাবি করেন।
এ ব্যাপারে জানতে চাইলে হাসপাতালের পরিচালক এ কে এম মুজিবুর রহমান প্রথম আলোকে বলেন, হাসপাতালের ভেতরে কয়েক দফা চুরি হয়েছে। এসব ঘটনার পর পুলিশকে বলা হয়েছে। এর সঙ্গে জড়িত কারা এবং নৈশকর্মীরা ঠিকমতো দায়িত্ব পালন করে কি না, তা পুলিশকে খতিয়ে দেখতে বলা হয়েছে। পুলিশের প্রতিবেদন পাওয়ার পর ব্যবস্থা নেওয়া হবে বলে তিনি জানান।
﻿

লিঙ্গ নির্ধারণী অস্ত্রোপচার
শিশু সুমেতা এখন সুমেদ
খাগড়াছড়ির দীঘিনালা উপজেলার বাসিন্দা সোহেলি চাকমা পাঁচ মাস আগে একটি শিশুর জন্ম দেন। নবজাতককে দেখে বোঝার উপায় ছিল না, সে কন্যা নাকি পুত্রসন্তান। শেষ পর্যন্ত অভিভাবকেরা মেয়ে হিসেবেই তার নাম রাখেন সুমেতা চাকমা।
গত বৃহস্পতিবার চট্টগ্রাম মেডিকেল কলেজ (চমেক) হাসপাতালে সফলভাবে তার লিঙ্গ নির্ধারণী অস্ত্রোপচারের প্রথম ধাপ শেষ হয়েছে। সুমেতা এখন ছেলেশিশুতে পরিণত হয়েছে। তার নাম পাল্টে নতুন নাম দেওয়া হয়েছে সুমেদ চাকমা।
চিকিৎসকেরা বলেছেন, কিছুদিন পর দ্বিতীয় দফা অস্ত্রোপচার করলে শিশুটি সম্পূর্ণ সুস্থ হয়ে উঠবে।
গত বুধবার থেকে গতকাল শনিবার পর্যন্ত চমেক হাসপাতালের শিশু-সার্জারি ওয়ার্ডে সুমেদের মতো লৈঙ্গিক সমস্যায় ভোগা ১০ জন শিশু-কিশোরের লিঙ্গ নির্ধারণী অস্ত্রোপচার হয়েছে। অস্ত্রোপচার ছাড়াও এ ধরনের আরও ৪০ জন শিশু-কিশোরকে বিভিন্ন ধরনের চিকিৎসা ও থেরাপি দেওয়া হয়। ‘লাইভ অপারেটিভ ওয়ার্কশপ অন ইন্টারসেক্স ডিস-অর্ডার’ শীর্ষক এক কর্মশালার অংশ হিসেবে এ ধরনের রোগীদের চিকিৎসা দেওয়া হচ্ছে।
অস্ট্রেলিয়ার রয়েল চিলড্রেনস হাসপাতালের অধ্যাপক জন এম হাটসন ও চমেক হাসপাতালের শিশু-সার্জারি বিভাগের প্রধান অধ্যাপক তাহমিনা বানুর নেতৃত্বে এসব অস্ত্রোপচার করা ও চিকিৎসা দেওয়া হয়। বিভাগের অন্য চিকিৎসকেরা এতে সহযোগিতা করেন।
অধ্যাপক তাহমিনা বানু বলেন, ‘প্রতি ১৫ হাজারের মধ্যে একজন শিশু এ ধরনের ত্রুটি নিয়ে জন্মগ্রহণ করে থাকে। এর মূল কারণ হিসেবে জেনেটিক ত্রুটি অথবা গর্ভাবস্থায় মাত্রাতিরিক্ত কিংবা প্রয়োজনের চাইতে স্বল্প মাত্রায় পুরুষ হরমোনের উপস্থিতিকে দায়ী করা হয়। তবে এর চিকিৎসা রয়েছে। সামাজিক অবহেলার কথা মাথায় না নিয়ে অভিভাবকদের উচিত চিকিৎসকের পরামর্শ নেওয়া।’
জানা গেছে, এর আগে ২০০৮ সালে জন এম হাটসনের তত্ত্বাবধানে একই হাসপাতালে এ ধরনের ১২ জন শিশু-কিশোরের অস্ত্রোপচার করা হয়েছিল। এবার তাদের আবার শারীরিক পরীক্ষা করা হয়েছে। তারা সুস্থ ও স্বাভাবিক আছে বলে জানা গেছে।
চিকিৎসকেরা জানান, অনেক মেয়ে ছেলের মতো অথবা ছেলে মেয়ের মতো যৌনাঙ্গ নিয়ে জন্ম নিতে পারে। এমনকি একই শিশুর দেহে উভয় ধরনের লিঙ্গের উপস্থিতিও থাকতে পারে। এসব রোগীকে নিয়ে জন হাটসন কাজ করেন। এই বিষয়ের ওপর তাঁর লেখা একাধিক বই রয়েছে।
এ প্রসঙ্গে জন হাটসন গতকাল এই প্রতিবেদকের উপস্থিতিতে চিকিৎসক ও শিক্ষার্থীদের বলেন, ‘জন্মগত এই সমস্যাটি নিয়ে এখন অনেক উন্নতমানের চিকিৎসাপদ্ধতি রয়েছে। এতে ভয়ের কিছু নেই। খুব সহজ চিকিৎসা এটি।’
হাটসনের তত্ত্বাবধানে এবার যাদের অস্ত্রোপচার করা হয়েছে, সেই শিশুরা এখনো হাসপাতালে চিকিৎসাধীন রয়েছে। তাদের অভিভাবকদের চোখেমুখে ফুটেছে আনন্দের ঝিলিক।
হাটহাজারীর সাইফুল ইসলামের (৬) মা নার্গিস আক্তার ছেলের শয্যাপাশে বসে জানালেন, ছোটবেলা থেকেই উভয় লিঙ্গের বৈশিষ্ট্য ছিল সাইফুলের মধ্যে। আচরণে পুরুষ ও নারী উভয় লিঙ্গের অভিব্যক্তি থাকায় সবাই তাকে নিয়ে হাসি-ঠাট্টা করত। নার্গিস বলেন, চিকিৎসকেরা আশ্বস্ত করেছেন সাইফুল ভালো হয়ে যাবে। এখন তিনি স্বস্তিবোধ করছেন।
চিকিৎসকেরা বলেছেন, গত শুক্রবার অস্ত্রোপচার করে সাইফুলের শরীর থেকে স্ত্রী বৈশিষ্ট্যের চিহ্ন ওভারি কেটে ফেলে দেওয়া হয়। অন্যদিকে মিরসরাইয়ের রকিনাকে (১২) অস্ত্রোপচারের মাধ্যমে পুরোপুরি মেয়েতে রূপান্তরিত করা হয়। চিকিৎসকদের মতে, যার মধ্যে যে লিঙ্গের বৈশিষ্ট্য বেশি মাত্রায় থাকে, তাকে ওই লিঙ্গে রূপান্তর করলে জটিলতা কম হয়। অস্ত্রোপচারের পর ধীরে ধীরে ওই শিশু-কিশোরের মধ্যে বিপরীত লিঙ্গের আচরণ প্রবণতা কমে যেতে থাকে।
চমেক হাসপাতালে এ ধরনের চিকিৎসা হয় জানিয়ে তাহমিনা বানু বলেন, ‘জটিল প্রকৃতির রোগীদের আমরা এবার ডেকেছি। যাতে উনি (এম হাটসন) নিজে তাদের চিকিৎসা দিতে পারেন।’
তাহমিনা বলেন, ‘হাটসন নিজ খরচে আমাদের শেখানোর জন্য বারবার এখানে আসেন।’


টিনএজারদের গর্ভধারণে টিভির প্রভাব!
টেলিভিশনের একটা বড় প্রভাব কম-বেশি সবার জীবনেই আছে। আর এ প্রভাবটা আরও বেশি পড়ে টিনএজার বিশেষত কিশোরী ও তরুণীদের ওপর। আর যেসব কিশোরী যৌন আবেদনসম্পন্ন অনুষ্ঠান দেখতে আগ্রহী, তাদের জীবনে এই টেলিভিশনের প্রভাব হয় অনেক বড়। সিএনএনে প্রকাশিত এক গবেষণায় দেখা গেছে, এ ধরনের অনুষ্ঠান কম দেখা কিশোরী বা তরুণীদের তুলনায় বেশি দেখা কিশোরীদের গর্ভধারণের হার বেশি। তিন বছর ধরে গবেষণা চালিয়ে এ তথ্য পাওয়া গেছে। আরএএনডি নামে যুক্তরাষ্ট্রের একটি বেসরকারি প্রতিষ্ঠান প্রথম এ ধরনের গবেষণা চালায়।
গবেষণা দলের প্রধান ও আরএএনডির আচরণ বিজ্ঞানী অনিতা চন্দ্রা বলেন, গণমাধ্যমে প্রদর্শিত যৌনতাবিষয়ক অনুষ্ঠানগুলো নিয়ে মা-বাবার উচিত কিশোর, কিশোরীদের সঙ্গে খোলামেলা আলোচনা করা। চন্দ্রা বলেন, আমরা জানি কেউ যদি এক ঘণ্টারও বেশি সময় টিভি দেখে তাহলে প্রতি ১০ মিনিট পরপরই তাদের যৌনতার দৃশ্যগুলো দেখতে হয়। আর এ ধরনের দৃশ্য দেখতে দেখতেই তাদের মধ্যে নিষিদ্ধ বিষয়ে কৌতূহল জাগে। ফলে এক সময়ে ভুল পথে পা বাড়ায় তারা। এ থেকে কিশোর-কিশোরীদের বাঁচাতে পারেন মা-বাবাই।
ভার্জিনিয়ার মেলোডি মনরো ১৭ বছর বয়সে প্রথম মা হন। তিনি বলেন, টিভিতে তিনি প্রায়ই এমন সব দৃশ্য দেখতেন যেগুলো ছিল প্রায় পর্নোগ্রাফির পর্যায়ের। বেডরুমের দৃশ্যও তাদের অহরহ দেখতে হতো। এসবের ফলেই যৌন সম্পর্কের প্রতি আগ্রহ জাগে। তাঁর মতোই আর একজন হলেন অ্যারিজোনার স্যান্ডি টমিলসন। ১৫ বছর বয়সে তিনি প্রথম সন্তানের মা হন। টমিলসন বলেন, ‘যদি মা-বাবার সঙ্গে আরেকটু ঘনিষ্ঠ থাকতে পারতাম তাহলে হয়তো এ রকম ভুল পথে পা বাড়াতাম না।’
দ্য ন্যাশনাল ইনস্টিটিউট অব হেলথ বলেছে, যুক্তরাষ্ট্রে ২০০৫ থেকে ২০০৬ সালে কিশোরীদের গর্ভধারণের হার বেড়েছে। ২০০১ থেকে ২০০৪ সাল পর্যন্ত ১২ থেকে ১৭ বছরের দুই হাজার কিশোর-কিশোরীর ওপর গবেষণা চালানো হয়। গবেষক চন্দ্রা বলেন, টিভির অনুষ্ঠানগুলো যৌন বিষয়ে ভরা থাকে। আর এ ধরনের অনুষ্ঠান কিশোরীদের ওপর প্রভাব ফেলে। তারা টিভিতে নিষিদ্ধ দৃশ্য দেখতে দেখতে এসব অনুষ্ঠানের প্রতি আগ্রহী হয়ে ওঠে। এর ফলে তারা জড়িয়ে পড়ে একধরনের নিষিদ্ধ সম্পর্কে। যার পরিণামে আসে গর্ভধারণ। আর এ ধরনের ঘটনা আফ্রিকার বংশোদ্ভূত মার্কিন কিশোরীদের বেলাতেই বেশি ঘটে থাকে।
মোরেহাউস স্কুল অব মেডিসিন এবং সেন্টার ফর এক্সিলেন্স ইনের যৌন স্বাস্থ্য চিকিত্সা-বিষয়ক পরিচালক ইয়োলানদা উইমবারলি বলেন, মা-বাবা তাঁদের সন্তানদের ধর্মীয়, নৈতিক সব ধরনের শিক্ষা দেন। কিন্তু যৌনতার বিষয়টি এড়িয়ে যান। ফলে বিপথে বা ভুল পথে চলে যায় কিশোর-কিশোরীরা। কিন্তু কিশোর বয়সে তাদেরকে যৌন শিক্ষা দেওয়া জরুরি। তাই কিশোর-কিশোরীদের বিপদ থেকে বাঁচাতে এগিয়ে আসতে হবে মা-বাবাকেই। সব বিষয় নিয়েই তাঁদের সঙ্গে আলোচনা করতে হবে।


সন্ত্রাসীদের হুমকি, স্বাস্থ্য বিভাগে নিয়োগ পরীক্ষা স্থগিত
৫০ কিলোমিটার দূর থেকে পরীক্ষা দিতে এসেছিলেন শারীরিক প্রতিবন্ধী গিয়াস। কিন্তু পরীক্ষা স্থগিত করায় ক্ষুব্ধ হয়ে ফিরে যাচ্ছেন তিনি
ক্ষমতাসীন দলের পরিচয়ে নিজেদের পছন্দের তালিকা থেকে নিয়োগে সিভিল সার্জনকে সন্ত্রাসীদের হুমকি এবং পরীক্ষা কমিটির সদস্যদের পটুয়াখালীতে ঢুকতে না দেওয়ায় সিভিল সার্জনের কার্যালয়ে ৫১টি পদে লোক নিয়োগ পরীক্ষা স্থগিত করা হয়েছে।
গতকাল রোববার বিকেলে ওই কার্যালয়ের অধীনে তৃতীয় ও চতুর্থ শ্রেণীর ৫১টি পদে লোক নিয়োগের লিখিত পরীক্ষা হওয়ার কথা ছিল। এ ছাড়া কর্তৃপক্ষ আগামী মঙ্গলবার অনুষ্ঠেয় সুইপার পদের মৌখিক পরীক্ষাও স্থগিত করেছে।
পরীক্ষা কমিটির সদস্যসচিব সিভিল সার্জন জিতেন্দ্র চন্দ্র রায় জানান, নিয়োগ পরীক্ষার এক দিন আগে শনিবার সন্ধ্যা সাড়ে ছয়টার দিকে একদল সন্ত্রাসী তাঁর কার্যালয়ে ঢোকে। সন্ত্রাসীরা নিজেদের ক্ষমতাসীন দলের বলে পরিচয় দিয়ে তাদের তালিকা অনুযায়ী লোক নিয়োগের জন্য চাপ দেয় এবং হুমকি-ধমকি দিয়ে শাসিয়ে যায়। এ ছাড়া সন্ত্রাসীরা রাতে নিয়োগ কমিটির সভাপতি স্বাস্থ্য অধিদপ্তর বরিশালের পরিচালক (ভারপ্রাপ্ত) সৈয়দ খায়রুল আনাম এবং সদস্য স্বাস্থ্য অধিদপ্তর বরিশালের সহকারী পরিচালক (প্রশাসন) মোশতাক আল মেহেদীকে লেবুখালী ফেরিঘাটে পটুয়াখালীতে ঢুকতে বাধা দেয়। সন্ত্রাসীরা হুমকি দিয়ে তাঁদের ফেরত পাঠিয়ে দেয়।
সিভিল সার্জন কার্যালয়ের প্রধান সহকারী স্বপন কুমার রায় জানান, জেলার বিভিন্ন স্বাস্থ্য প্রতিষ্ঠানে তৃতীয় ও চতুর্থ শ্রেণীর ওই ৫১টি পদের বিপরীতে মোট এক হাজার ৫৫৭ জন পরীক্ষার্থী আবেদন করেছেন। এ ছাড়া সুইপারের সাতটি শূন্য পদে আগামীকাল মঙ্গলবার শুধু মৌখিক পরীক্ষার মাধ্যমে নিয়োগ দেওয়ার কথা ছিল। কিন্তু গতকাল সকাল থেকে জেলার বিভিন্ন স্থান থেকে পরীক্ষায় অংশ নিতে আসা নিয়োগপ্রত্যাশীরা পরীক্ষা স্থগিত হওয়ার বিজ্ঞপ্তি দেখে মুষড়ে পড়েছেন।
হঠাৎ করে নিয়োগ পরীক্ষা স্থগিত হওয়ায় পরীক্ষার্থীদের মধ্যে ক্ষোভের সৃষ্টি হয়েছে। এদিকে আইনশৃঙ্খলা পরিস্থিতি স্বাভাবিক রাখতে পুলিশ ও র‌্যাবের সদস্যরা গতকাল সিভিল সার্জন কার্যালয় চত্বরে অবস্থান নেন।
কলাপাড়া থেকে আসা শারীরিক প্রতিবন্ধী গিয়াস উদ্দিন বলেন, ‘গরিব মানুষ। দীর্ঘদিন চেষ্টা করে চাকরি পাইনি। চাকরির বয়সও শেষ হয়ে যাচ্ছে। ভিক্ষা করে লেখাপড়া করেছি। ধার করে টাকা জোগাড় করে পরীক্ষা দিতে এসেছিলাম। এখন দেখি পরীক্ষা স্থগিত। আমি কিছু বুঝি না, চাকরি চাই।’ এ কথা বলে তিনি কান্নায় ভেঙে পড়েন।
জেলা আওয়ামী লীগের সাধারণ সম্পাদক খান মোশাররফ হোসেন বলেন, এই সন্ত্রাসী ঘটনার সঙ্গে আওয়ামী লীগ বা এর কোনো সহযোগী সংগঠন জড়িত নয়।
পটুয়াখালী সদর থানার ভারপ্রাপ্ত কর্মকর্তা (ওসি) মনিরুল ইসলাম জানান, নিয়োগ পরীক্ষা স্থগিতের বিষয় নিয়ে সদর থানায় শনিবার রাতেই একটি সাধারণ ডায়েরি (জিডি) করা হয়েছে। বিষয়টি তদন্ত করে দেখা হচ্ছে।
জেলা প্রশাসক (ভারপ্রাপ্ত) অমল কৃষ্ণ মণ্ডল বলেন, ঘটনা সম্পর্কে তাঁরা অবহিত আছেন। তবে পরীক্ষা নেওয়া বা না নেওয়ার এখতিয়ার পরীক্ষা কমিটির।
﻿

হাসপাতালের মূল্যবান জিনিসপত্র চুরি যাচ্ছে
বালুয়া হাসপাতাল নামে পরিচিত গাইবান্ধার রামচন্দ্রপুর পল্লি স্বাস্থ্যকেন্দ্র ভবনের জানালা-দরজা, আসবাবসহ বিভিন্ন মূল্যবান জিনিসপত্র চুরি হয়ে যাচ্ছে। হাসপাতালের কক্ষে মদ, জুয়া ও অসামাজিক কার্যকলাপ চলছে বলে অভিযোগ এলাকাবাসীর। কোনো কোনো কক্ষে গবাদিপশু পালন করা হচ্ছে।
গাইবান্ধা শহর থেকে সাত কিলোমিটার দূরে সদর উপজেলার রামচন্দ্রপুর ইউনিয়নের বালুয়া গ্রামে এই হাসপাতালের অবস্থান। তৃণমূল পর্যায়ে চিকিৎসাসেবা নিশ্চিত করতে ১৯৬২ সালে নয় একর জমিতে এটি নির্মিত হয়। ৮ ডিসেম্বর সরেজমিনে গিয়ে দেখা গেছে, রক্ষণাবেক্ষণের অভাবে হাসপাতালের মোট আটটি ভবনের ছয়টিই পরিত্যক্ত। সেগুলোর দরজা-জানালা চুরি হয়ে গেছে। যত্রতত্র মলমূত্র। কোনো ধরনের আসবাব নেই ভেতরে। ভবনগুলোর কয়েকটি কক্ষের মাঝখানে সামান্য জায়গা পরিষ্কার করে রাখা হয়েছে। সেখানে রাতে চলে জুয়া খেলা।
বালুয়া গ্রামের সংস্কৃতিকর্মী আনোয়ারুল ইসলাম জানান, তাঁদের চোখের সামনে দুর্বৃত্তরা দরজার-জানালা, রড, গ্লাস, কাঠ চুরি করে নিয়ে যায়। কক্ষগুলো খোলা থাকায় রাতে জুয়া খেলা, মদ্যপান ও অসামাজিক কার্যকলাপ হচ্ছে। বিষয়টি সংশ্লিষ্ট কর্তৃপক্ষকে জানালেও কিছু হচ্ছে না। হাসপাতালের ফার্মাসিস্ট মাহবুবুর রহমান বলেন, এমনিতেই হাসপাতালে কোনো নৈশ প্রহরী নেই। উপরন্তু সীমানাপ্রাচীর থাকলেও গেট না থাকায় রাতে বহিরাগতরা চলাফেরা করে। তবে তিনি হাসপাতালের অব্যবহূত কক্ষে অসামাজিক কার্যকলাপের অভিযোগ অস্বীকার করেন।
পরিবার কল্যাণ পরিদর্শক শাহানা চৌধুরী বলেন, ‘মূল্যবান জিনিসপত্র খোয়া যাওয়ায় হাসপাতালের পানি সরবরাহব্যবস্থা নেই। কোনোমতে কাজ চালাচ্ছি।’ নাম প্রকাশ না করার শর্তে বালুয়া গ্রামের এক স্কুলশিক্ষক জানান, স্থানীয় মাস্তান ও বখাটেদের নেতৃত্বে হাসপাতালে অপকর্ম চলছে। কিন্তু দেখার কেউ নেই। রামচন্দ্রপুর ইউনিয়ন পরিষদের (ইউপি) চেয়ারম্যান রফিকুল ইসলাম জানান, কর্তৃপক্ষের গাফিলতির কারণেই সরকারি সম্পদ খোয়া যাচ্ছে।
গাইবান্ধার সিভিল সার্জন শহীদুল হক প্রথম আলোকে জানান, দরজা-জানালা ও মূল্যবান জিনিসপত্র চুরি যাওয়ার কোনো অভিযোগ তিনি পাননি। তবে হাসপাতালে চিকিৎসকসহ প্রয়োজনীয় লোকবল নেই। গাইবান্ধা সদর থেকে প্রেষণে একজন চিকিৎসক এনে হাসপাতালের বহির্বিভাগে চিকিৎসা দেওয়া হচ্ছে। এ কারণে এই বিশাল আকারের হাসপাতালের জিনিসপত্র খোয়া যেতে পারে। তিনি জানান, চিকিৎসক ও লোকবল চেয়ে সংশ্লিষ্ট বিভাগে বারবার আবেদন করেও কোনো কাজ হচ্ছে না। অথচ লোকবল থাকলে এটি চালু থাকবে। তখন জিনিসপত্র খোয়া যাওয়ার সুযোগ থাকবে না।
﻿
হবিগঞ্জ জনস্বাস্থ্য প্রকৌশল বিভাগ
কোটি টাকার দরপত্র নিয়ে জালিয়াতির অভিযোগ
হবিগঞ্জ জনস্বাস্থ্য প্রকৌশল অধিদপ্তরের প্রায় কোটি টাকার দরপত্র জাল জালিয়াতি করে একটি পাইপ কোম্পানিকে পাইয়ে দেওয়ার অভিযোগ উঠেছে। সংশ্লিষ্ট বিভাগের নির্বাহী প্রকৌশলীর বিরুদ্ধে সংশ্লিষ্ট ঠিকাদারেরা জেলা দুর্নীতি দমন কমিশনের কাছে এ বিষয়ে অভিযোগ করেছেন।
জেলা জনস্বাস্থ্য অধিদপ্তর ও অভিযোগ সূত্রে জানা গেছে, হবিগঞ্জ জেলার বেশ কয়েকটি উপজেলায় পানির উৎস স্থাপনের জন্য জনস্বাস্থ্য প্রকৌশল বিভাগ সম্প্রতি ৮৪ লাখ ৮১ হাজার টাকার একটি দরপত্র আহ্বান করে। এতে চারটি দরপত্র বিক্রি হয়। এ দরপত্র জমা দেওয়ার শেষ তারিখ ছিল গত ২৬ নভেম্বর। দরপত্র জমা পড়ে তিনটি। ওই দিন বিকেলে দরপত্র খোলার সময় উপস্থিত ঠিকাদারদের সামনে নির্বাহী প্রকৌশলী মোহাম্মদ হানিফ দরপত্র খুলে ঘোষণা দেন। দরপত্রে অংশগ্রহণকারী পারটেক্স কোম্পানি চার ভাগ নিম্ন দরে দরপত্র জমা দিয়েছে। পরে নির্বাহী প্রকৌশলী জমাকৃত দরপত্রগুলো তার সঙ্গে করে সিলেটে নিয়ে যান। নির্বাহী প্রকৌশলী মোহাম্মদ হানিফ হবিগঞ্জ জনস্বাস্থ্য প্রকৌশল অধিদপ্তরের দায়িত্বের পাশাপাশি তিনি সিলেট অফিসেরও দায়িত্বে রয়েছেন।
এদিকে ঠিকাদারেরা গ্রহণ করা দরপত্রের খোঁজখবর নিতে গেলে নির্বাহী প্রকৌশলী জানান, এ দরপত্র এখনো প্রাথমিক মূল্যায়ন কমিটির কাছে রয়েছে। সেখান থেকে কোনো সিদ্ধান্ত আসেনি। গত বৃহস্পতিবার জনস্বাস্থ্য প্রকৌশল বিভাগ জানায়, পারটেক্স কোম্পানি চার ভাগ উচ্চ দরে কাজটি পেয়েছে এবং তা মূল্যায়ন কমিটির অনুমোদনও পায়। এ খবর পেয়ে ঠিকাদারদের মধ্যে প্রতিক্রিয়া দেখা দেয়।
হবিগঞ্জ জনস্বাস্থ্য প্রকৌশল বিভাগের ঠিকাদার মো. আকবর হোসেন বলেন, ‘আমি গত দরপত্রে অংশ নিই। এতে আমার প্রতিষ্ঠান পাঁচ ভাগ উচ্চ দর দিলে তখন নির্বাহী প্রকৌশলী আমাকে বলেন. পারটেক্স কোম্পানি চার ভাগ নিম্ন দর দিয়ে দরপত্র জমা দিয়েছে। তা হলে এ কোম্পানি এখন চার ভাগ উচ্চ দর হয় কী করে?’ এ বিষয়ে আকবর হোসেন হবিগঞ্জ দুর্নীতি দমন কমিশন কার্যালয়ে একটি অভিযোগ করেছেন বলে জানান তিনি।
ঠিকাদার আবদুস সালাম বলেন, ‘হবিগঞ্জের দায়িত্বরত নির্বাহী প্রকৌশলী একজন দুর্নীতিবাজ কর্মকর্তা। তাঁর বিরুদ্ধে এ অভিযোগই নয়, তিনি আরও দুর্নীতির ঘটনা করেছেন এ অফিসে। আমরা তাঁর অপসারণ ও নতুন করে দরপত্র দেওয়ার দাবি জানাচ্ছি।’
দরপত্রে অংশ নেওয়া অপর ঠিকাদার রয়েল পাইপ কোম্পানির স্বত্বাধিকারী নুরউদ্দিন মোল্লা বলেন, ‘দরপত্রে কাগজগুলো হবিগঞ্জ অফিসে সংরক্ষণ থাকবে। অথচ নির্বাহী প্রকৌশলী তা সঙ্গে করে সিলেট নিয়ে যান। তখন থেকে আমরা ঠিকাদারেরা অনুমান করছিলাম, কোনো ধরনের ছলচাতুরী হচ্ছে। অবশেষে তাই প্রমাণিত হলো। সরকারকে এখন প্রায় নয় লাখ টাকা অরিরিক্ত গুনতে হবে।’
হবিগঞ্জ জনস্বাস্থ্য প্রকৌশল বিভাগের নির্বাহী প্রকৌশলী মোহাম্মদ হানিফ বলেন, দরপত্রে হাত দেওয়ার সুযোগ কারও নেই। যাঁরা অভিযোগ এনেছেন, তাঁরা কাজ না পেয়ে এ ধরনের অভিযোগ আনছেন।
﻿

১৬ চিকিৎসকের কাজ সারেন ৩ জনে!
কিশোরগঞ্জের নিকলী উপজেলা স্বাস্থ্য কমপ্লেক্সে শুধু নেই আর নেই। চিকিৎসক, ওষুধ, যন্ত্রপাতি ও শয্যাসংকটের পাশাপাশি জরাজীর্ণ ভবন, জেনারেটর ও এক্স-রে মেশিন নষ্ট থাকায় স্বাস্থ্য কমপ্লেক্স থেকে প্রয়োজনীয় সেবা পাচ্ছে না রোগীরা।
হাসপাতাল সূত্রে জানা যায়, চলতি বছর আদমশুমারি অনুযায়ী উপজেলার সাতটি ইউনিয়নের দেড় লক্ষাধিক লোকের জন্য ৩১ শয্যার হাসপাতালের দরজা-জানালাসহ মূল ভবনের বিভিন্ন অংশে ফাটল ও প্লাস্টার খসে পড়ছে। আবাসিক কোয়ার্টারগুলোতেও ফাটল ধরছে এবং প্লাস্টার খসে পড়ছে। এখানে ১৬ জন চিকিৎসকের পদ থাকলেও কর্মরত তিনজন। এর মধ্যে একজন চিকিৎসক অফিশিয়াল কাজ নিয়ে ব্যস্ত থাকেন। ফলে প্রতিদিন বহির্বিভাগে রোগীর চাপ সামলাতে দুজনের হিমশিম খেতে হয়। সাতজন নার্সের মধ্যে তিনজনের পদ শূন্য।
সরেজমিনে দেখা গেছে, ভবনে অস্ত্রোপচারের আধুনিক কক্ষ ও যন্ত্রপাতি আছে। তবে গাইনি বিশেষজ্ঞ সার্জন ও অবেদনবিদ না থাকায় অস্ত্রোপচার হয় না। ফলে যন্ত্রপাতিগুলো নষ্ট হচ্ছে। মলমূত্র, রক্ত পরীক্ষার জন্য পরীক্ষাগার ও যন্ত্রপাতি থাকলেও সাত বছর ধরে টেকনিশিয়ানের পদ শূন্য। এক্স-রে মেশিন ও টেকনিশিয়ান থাকলেও দুই বছর ধরে এক্স-রে মেশিনটি নষ্ট। ডেন্টাল সার্জন থাকলেও চিকিৎসা সরঞ্জাম না থাকায় তিনি অন্য রোগের চিকিৎসা করছেন। ইসিজি, আলট্রাসনোগ্রামের যন্ত্র নেই। এখানে জেনারেটর থাকলেও ১০ বছর ধরে নষ্ট থাকায় রাতে জরুরি বিভাগে হারিকেন ও মোমবাতি জ্বালিয়ে অনেক সময় কাজ করতে হয়।
বহির্বিভাগে চিকিৎসা নিতে আসা দ্বীন ইসলাম মিয়া, মিরাজ আলী, নুরুল ইসলাম, জসিম, হালিমা, স্বরবানু ও জ্যোৎস্না জানান, প্যারাসিটামল ও অ্যান্টাসিড ছাড়া হাসপাতাল থেকে কোনো ওষুধ দেওয়া হয় না। উপজেলা স্বাস্থ্য ও পরিবার পরিকল্পনা কর্মকর্তা এহসানুল হক ও আবাসিক চিকিৎসা কর্মকর্তা অর্জুন কুমার ঘোষ হাসপাতালের বিভিন্ন অনিয়ম-দুর্নীতির অভিযোগ অস্বীকার করলেও চিকিৎসক ও নার্স-সংকটসহ ওষুধের অভাবের কথা নিশ্চিত করেন। তাঁরা দুজনই বলেন, কয়েক দিন আগে হাসপাতালে দুজন চিকিৎসক নিয়োগ দেওয়া হলেও তাঁরা চেষ্টা করে বদলি হয়ে গেছেন। কারণ হিসেবে তাঁরা বলেন, হাওর এলাকা বলে চিকিৎসকেরা এখানে আসতে চান না। তা ছাড়া, হাসপাতালে যে ওষুধ বরাদ্দ পাওয়া যায়, তা সঠিকভাবে দিলে তিন মাস চলবে। বাকি নয় মাস ওষুধবিহীন হাসপাতালটি চালাতে হবে।
নিকলী উপজেলা নির্বাহী কর্মকর্তা মো. হাবিবুর রহমান বলেন, ‘আমি হাসপাতালে গিয়ে চিকিৎসক-সংকটসহ হাসপাতালের সার্বিক দুরবস্থা দেখে এসেছি। আগামী ১৫ ডিসেম্বর জেলা উন্নয়ন সমন্বয় সভায় নিকলীতে চিকিৎসক নিয়োগ দেওয়ার ব্যাপারে জোর দাবি জানাব।’
কিশোরগঞ্জ সিভিল সার্জন হোসেন সারোয়ার খানের সঙ্গে মুঠোফোনে যোগাযোগ করা হলে তিনি বলেন, ‘ঊর্ধ্বতন কর্তৃপক্ষকে বিস্তারিত জানিয়ে হাসপাতালের সার্বিক সমস্যা দূর করার আন্তরিক চেষ্টা চালিয়ে যাব।’
ধর্ষিতার ফরেনসিক পরীক্ষা: চিকিত্সক ও পুলিশকে হাইকোর্টে তলব
ধর্ষিতা এক কিশোরীকে তিন সন্তানের জননী উল্লেখ করে প্রতিবেদন দেওয়ায় বরিশালের শেবাচিমের ফরেনসিক বিভাগের চিকিত্সক আক্তারুজ্জামান তালুকদারকে ১৯ জানুয়ারি হাজির হতে নির্দেশ দিয়েছেন হাইকোর্ট। ওই দিন উজিরপুর থানার পুলিশের উপপরিদর্শক (এসআই) লুত্ফর রহমানকে হাজির হতে বলা হয়েছে। জন্মনিবন্ধন অনুযায়ী ওই ছাত্রীর বয়স ১৩ বছর এক মাস।
আজ বৃহস্পতিবার বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত বেঞ্চ এ আদেশ দেন।
‘শেবাচিমে ফরেনসিক রিপোর্ট: উজিরপুরের ধর্ষিত কিশোরী ৩ সন্তানের জননী!’ শিরোনামে আজ একটি জাতীয় দৈনিকে প্রতিবেদন প্রকাশিত হয়। এটা আদালতের নজরে এনে পড়ে শোনান ডেপুটি অ্যাটর্নি জেনারেল এ বি এম আলতাফ হোসেন। এরপর আদালত স্বতঃপ্রণোদিত হয়ে ওই আদেশ দেন।
এ বি এম আলতাফ হোসেন পরে প্রথম আলোকে বলেন, ওই প্রতিবেদন দেওয়ায় চিকিত্সকের বিরুদ্ধে কেন ব্যবস্থা নেওয়া হবে না, তা জানাতে চিকিত্সককে এবং আসামিদের জামিন বাতিলের জন্য কেন দরখাস্ত করা হবে না, তা জানাতে পুলিশ কর্মকর্তাকে ১৯ জানুয়ারি হাজির হতে নির্দেশ দেওয়া হয়েছে।
প্রতিবেদনে বলা হয়, উজিরপুর উপজেলায় গত বছরের ১৯ নভেম্বর জেসিডি পরীক্ষা চলাকালে এক কিশোরী ধর্ষণের শিকার হয়। ধর্ষণকারীরা ধর্ষণের ভিডিওচিত্র ধারণ করে ইন্টারনেটে ছেড়ে দেওয়ার হুমকি দেয়। পরে ওই কিশোরীর ভাই বাদী হয়ে একটি মামলা করে। পুলিশ ধর্ষণের ঘটনা পরীক্ষার জন্য ওই ছাত্রীকে বরিশাল শেবাচিম হাসপাতালের ফরেনসিক বিভাগে পাঠায়। ওই বিভাগের চিকিত্সক আক্তারুজ্জামান তালুকদার প্রতিবেদন দেন। এতে উল্লেখ করা হয়, ধর্ষিতা তিন সন্তানের জননী, তার বয়স ২৫ বছর।


গোলাম আযমের বিষয়ে সিদ্ধান্ত নিতে মেডিকেল বোর্ড
কারা কর্তৃপক্ষের ইচ্ছায় জামায়াতে ইসলামীর সাবেক আমির গোলাম আযমকে বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) প্রিজন সেলে রাখা হয়েছে। তবে বিএসএমএমইউর বিশেষজ্ঞ চিকিত্সকেরা বলছেন, গোলাম আযমের যে শারীরিক অবস্থা, তাতে তাঁকে এই হাসপাতালে রাখার দরকার নেই।
বিশ্ববিদ্যালয়ের উপাচার্য প্রাণগোপাল দত্ত গত রাতে প্রথম আলোকে বলেন, গোলাম আযমের ব্যাপারে কাল শুক্রবার মেডিকেল বোর্ড গঠন করা হবে। বোর্ডে কমপক্ষে তিনজন সদস্য থাকবেন।
মুক্তিযুদ্ধ চলাকালে মানবতাবিরোধী অপরাধের মামলায় গতকাল বুধবার জামিনের আবেদন নাকচ করে গোলাম আযমকে কারাগারে পাঠানোর নির্দেশ দেন আন্তর্জাতিক অপরাধ ট্রাইব্যুনাল। কারা কর্তৃপক্ষ ওই দিনই তাঁকে বিএসএমএমইউতে পাঠায়।
বিএসএমএমইউর পরিচালক আবদুল মজিদ ভুঁইয়া প্রথম আলোকে বলেন, গতকাল জ্যেষ্ঠ জেল সুপার গোলাম আযমকে বিএসএমএমইউতে চিকিত্সার পরামর্শ দিয়ে চিঠি দেন। চিঠিতে বলা ছিল, গোলাম আযমের উচ্চ রক্তচাপ ও প্রস্রাবের সমস্যা আছে।
কারাধ্যক্ষ মাহাবুবুল ইসলাম বলেন, গোলাম আযম বিএসএমএমইউর প্রিজন সেলেই আছেন। তাঁকে সেখানে রাখা হবে, না কারাগারে নেওয়া হবে, তা নির্ভর করবে হাসপাতালের চিকিত্সকদের সিদ্ধান্তের ওপর।
আজ বৃহস্পতিবার বিকেল তিনটায় আবদুল মজিদ ভূঁইয়া প্রথম আলোকে বলেন, ‘প্রাথমিক পর্যালোচনায় মনে হয়েছে, হাসপাতালে থাকার মতো গুরুতর অসুস্থ তিনি (গোলাম আযম) নন। তবে প্রয়োজনীয় পরীক্ষা-নিরীক্ষা শেষ করে রাখা না-রাখার ব্যাপারে সিদ্ধান্ত নেওয়া হবে।’ তিনি বলেন, শনিবারের মধ্যে পরীক্ষা-নিরীক্ষা শেষ হবে। আশা করা হচ্ছে, ওই দিনই সিদ্ধান্ত নেওয়া যাবে।
মেডিসিন বিভাগের অধ্যাপক এ বি এম আবদুল্লাহর অধীনে আছেন গোলাম আযম। অধ্যাপক আবদুল্লাহ বলেন, সকালে (আজ) গোলাম আযমের রক্তচাপ বেশি ছিল। তিনি বলেন, তাঁর ব্যাপারে বোর্ড গঠন করে সিদ্ধান্ত নেওয়া ভালো হবে। বোর্ড গঠন করার কথা হাসপাতালের পরিচালককে বলা হয়েছে।
গতকাল হাসপাতালে নিলে প্রথমে গোলাম আযমের স্বাস্থ্যপরীক্ষা করেন বিভাগের ভারপ্রাপ্ত চেয়ারম্যান ও হূদরোগ বিশেষজ্ঞ সজল ব্যানার্জি। তিনি প্রথম আলোকে বলেন, উচ্চ রক্তচাপ ও মূত্রথলির সমস্যা ছাড়া প্রাথমিক পরীক্ষা-নিরীক্ষায় অন্য কোনো বড় সমস্যা ধরা পড়েনি। কোনো সমস্যা আছে কি না, জানতে চাইলে গোলাম আযমও বলেছেন, তেমন সমস্যা নেই। চিকিত্সক গোলাম আযমের হাসপাতালে থাকার প্রয়োজন নেই বলে মতো দেন। গোলাম আযমকে দেখার সময় তিনি কয়েকবার চিকিত্সকের নাম জানতে চান।
এরপর রাতে গোলাম আযমকে অধ্যাপক আবদুল্লাহর অধীনে ভর্তি করা হয়।
পরিচালক মজিদ ভূঁইয়া বলেছেন, পরীক্ষায় দেখা গেছে, গোলাম আযমের হূদযন্ত্র, কিডনি ভালো। রক্তে শর্করা স্বাভাবিক।
যত দিন বিচারকাজ চলবে, তত দিন গোলাম আযমকে বিএসএমএমইউতে রাখা হবে কি না—সাংবাদিকদের এমন প্রশ্নের জবাবে পরিচালক বলেন, এ বিষয়ে বিশেষজ্ঞ চিকিত্সকদের মতামতের জন্য শনিবার পর্যন্ত অপেক্ষা করতে হবে।


বাণিজ্য মেলায় অভিযান
নিম্নমানের খাবার ১৫ দোকানের জরিমানা
অস্বাস্থ্যকর পরিবেশে খাবার তৈরি, সংরক্ষণ ও বিক্রির অভিযোগে ঢাকা আন্তর্জাতিক বাণিজ্য মেলার ১৫টি প্রতিষ্ঠানকে ৩৭ হাজার টাকা জরিমানা করেছে জাতীয় ভোক্তা অধিকার সংরক্ষণ অধিদপ্তর। ৬ জানুয়ারি থেকে চার দিন ধরে এসব অভিযান হয়।
ভোক্তা অধিকার সংরক্ষণ অধিদপ্তরের এক বিজ্ঞপ্তিতে বলা হয়, ৬, ৮, ৯ ও ১০ জানুয়ারি অধিদপ্তরের একটি দল ভোক্তা অধিকারবিরোধী অপরাধ ও অস্বাস্থ্যকর পরিবেশে খাবার তৈরি, সংরক্ষণ ও পরিবেশন করায় ১৫ দোকানকে জরিমানা করে। এসব দোকানের মধ্যে বাণিজ্য মেলায় হামজা ফাস্ট ফুড অ্যান্ড কাবাব ফেয়ার, হাজি নান্না মিয়ার বিরিয়ানি, আদি মধু, পিপাসা ফুড কর্নার, ময়নামতী অ্যান্ড ছাফা ফাস্ট ফুড, মেঘা ফুড, রাজধানী ফাস্ট ফুড, এম এস রূপরং, আশা ড্রাই ফুড, ঊর্মি এন্টারপ্রাইজ, লোকমান হাজি বিরিয়ানি, স্বর্ণা ফুড অ্যান্ড মিনি চাইনিজ, ক্ল্যাসিক ফুড উল্লেখযোগ্য।


কোটা না মানার অভিযোগ
মাগুরায় পরিবার পরিকল্পনার জনবল নিয়োগে স্থগিতাদেশ
মুক্তিযোদ্ধার সন্তানদের জন্য সংরক্ষিত ৩০ শতাংশ কোটা না মানায় মাগুরা পরিবার পরিকল্পনা বিভাগে জনবল নিয়োগের ওপর অস্থায়ী স্থগিতাদেশ জারি করেছেন হাইকোর্ট। বিচারপতি এইচ এম শামসুদ্দিন চৌধুরী ও বিচারপতি মো. জাহাঙ্গীর হোসেনের সমন্বয়ে গঠিত হাইকোর্টের একটি বেঞ্চ গতকাল বুধবার ওই স্থগিতাদেশ দেন।
পাশাপাশি মুক্তিযোদ্ধার সংরক্ষিত কোটায় রিট আবেদনকারী বিশ্বজিৎ বিশ্বাসকে কেন নিয়োগ দেওয়া হবে না—দুই সপ্তাহের মধ্যে জানাতে সরকারের প্রতি রুলনিশি জারি করেছেন হাইকোর্ট।
অভিযোগে জানা যায়, মাগুরা জেলা পরিবার পরিকল্পনা বিভাগে জনবল নিয়োগে গত বছরের মাঝামাঝি সময়ে বিজ্ঞপ্তি দেওয়া হয়। কিন্তু পরবর্তী নিয়োগ-প্রক্রিয়ায় নানা অনিয়ম-দুর্নীতির আশ্রয় নিয়ে সংশ্লিষ্ট কর্তৃপক্ষ সংরক্ষিত মুক্তিযোদ্ধাদের সন্তানদের কোটা না মেনে নিয়োগ-প্রক্রিয়া চূড়ান্ত করে।
রিটকারী ও নিয়োগবঞ্চিত বিশ্বজিৎ বিশ্বাস বলেন, ‘আমার বাবা শ্রী রমেন্দ্রনাথ বিশ্বাস মুক্তিযোদ্ধা ছিলেন। লিখিত পরীক্ষায় উত্তীর্ণ হয়ে আমি মৌখিক পরীক্ষায় অংশ নিই। কিন্তু পরবর্তী সময়ে আমাকে নিয়োগ-প্রক্রিয়া থেকে বাদ দেওয়া হয়।’ অথচ কোটা পূরণ করতে হলে তিনি চাকরি পাওয়ার যোগ্য।


চিকিৎসকশূন্য স্বাস্থ্য কমপ্লেক্স
খাগড়াছড়ির দীঘিনালা উপজেলা স্বাস্থ্য কমপ্লেক্সে কয়েক দিন ধরে কোনো চিকিৎসক নেই। স্বাস্থ্য কমপ্লেক্সে আসা রোগীদের চিকিৎসাসেবা দিচ্ছেন চিকিৎসা সহকারীরা।
গতকাল বুধবার সরেজমিনে স্বাস্থ্য কমপ্লেক্সে দেখা গেছে, চিকিৎসা কর্মকর্তাদের কক্ষগুলো তালাবদ্ধ। ভারপ্রাপ্ত স্বাস্থ্য ও পরিবার পরিকল্পনা কর্মকর্তা শহিদুল ইসলামও নেই। রোগীদের চিকিৎসাসেবা দিচ্ছেন চিকিৎসা সহকারী শ্যামল মিত্র চাকমা ও ইমন আহম্মেদ। চিকিৎসা নিতে আসা কাঁঠালতলী এলাকার সুপ্রিয়া বড়ুয়া, তারাবুনিয়ার নরেন্দ্র চাকমা, মেরুং এলাকার শরাফত আলী ও বড়াদম এলাকার পুষ্পদেবী চাকমা জানান, ছোট চিকিৎসকের (চিকিৎসা সহকারী) মাধ্যমে চিকিৎসা ও ওষুধ পেয়েছেন।
শ্যামল মিত্র চাকমা বলেন, ‘কয়েক দিন ধরে একটানা দায়িত্ব পালন করছি। বিশ্রাম নেওয়ার সময় নেই। স্যারেরা (চিকিৎসা কর্মকর্তা) না থাকায় উপস্বাস্থ্যকেন্দ্রের চিকিৎসা সহকারী এনে রোগীদের চিকিৎসাসেবা দিচ্ছি।’
স্বাস্থ্য কমপ্লেক্স সূত্রে জানা গেছে, চিকিৎসা কর্মকর্তা সুবল জ্যোতি চাকমা ৭ জানুয়ারি থেকে বাংলাদেশ পল্লি উন্নয়ন একাডেমি (বার্ড) কুমিল্লায় দুই মাসের প্রশিক্ষণে রয়েছেন। আরেক চিকিৎসা কর্মকর্তা পলাশ নাগ ৮ জানুয়ারি ঢাকা মেডিকেল কলেজ হাসপাতালে প্রশিক্ষণে গেছেন। ১৬ জানুয়ারি পর্যন্ত তিনি প্রশিক্ষণে থাকবেন। ভারপ্রাপ্ত স্বাস্থ্য ও পরিবার পরিকল্পনা কর্মকর্তা শহিদুল ইসলাম বাবুছড়া ইউনিয়ন উপস্বাস্থ্যকেন্দ্রে ইউএনডিপির সঙ্গে কাজের তদারকি ও এনআইডি কর্মসূচি পরিদর্শনে গেছেন। এ ছাড়া ২০১১ সালের ২ আগস্ট ও ১৫ সেপ্টেম্বর দুই চিকিৎসা কর্মকর্তা জ্যোর্তিময় বালা ও আবু হাসনাত মো. মহিউদ্দিন বদলি হয়েছেন। তাঁদের স্থলে এখনো কোনো চিকিৎসক পদায়ন করা হয়নি।
সিভিল সার্জন হাসান ইমাম চৌধুরী বলেন, ‘শূন্যপদে চিকিৎসক পদায়নের জন্য স্বাস্থ্য অধিদপ্তরে বারবার ফ্যাক্সবার্তা পাঠানো হচ্ছে। দীঘিনালাসহ পুরো খাগড়াছড়িতে ৮৫ জন চিকিৎসকের পদ শূন্য রয়েছে।’
শিশু-মাতৃস্বাস্থ্য ইনস্টিটিউটে চাকরি হারালেন ১৪ চিকিৎসক
বিনা নোটিশে চাকরি হারিয়েছেন মাতুয়াইলের শিশু-মাতৃস্বাস্থ্য ইনস্টিটিউটের ১৪ চিকিৎসক। চুক্তিভিত্তিক নিয়োগ পাওয়া এই চিকিৎসকদের বেশির ভাগের চাকরির মেয়াদ ছিল ২০১৪ সাল পর্যন্ত। চিকিৎসকদের অভিযোগ, তাঁরা রাজনীতির শিকার।
প্রতিষ্ঠানের অবেদনবিদ্যা বিভাগের নাম প্রকাশ না করার শর্তে একজন চিকিৎসক বলেন, গত বছর মে মাসে তাঁর চাকরির মেয়াদ ২০১৪ সাল পর্যন্ত বাড়ানো হয়। কর্তৃপক্ষ এই মাসের প্রথম সপ্তাহে তাঁকে অব্যাহতিপত্র ধরিয়ে দিয়েছে।
অব্যাহতিপত্রে বলা হয়েছে, প্রতিষ্ঠানের বোর্ড অব গভর্নরসের সিদ্ধান্ত অনুযায়ী সহকারী রেজিস্ট্রারের পদ খালি না থাকায় ৭ জানুয়ারি থেকে এই চিকিৎসকের চুক্তি বাতিল করা হয়েছে। তাঁর পদে অন্য চিকিৎসক নিয়োগ পেয়েছেন।
স্ত্রীরোগ ও প্রসূতিবিদ্যা বিভাগের একজন বিশেষজ্ঞ চিকিৎসক নাম প্রকাশ না করার শর্তে বলেন, তাঁর এক সহকর্মী ৬ জানুয়ারি রাতের পালায় কাজ করেছেন। ৭ জানুয়ারি তাঁর হাতে অব্যাহতিপত্র ধরিয়ে দেওয়া হয়। তিনি বলেন, ‘বাড়ির একজন গৃহকর্মীকে ছাঁটাই করতেও এক মাসের নোটিশ দেওয়া হয়। আমার সরকারি চাকরির বয়স নেই। আমি কোনো রাজনীতি করি না। আমি শুধু আমার অপরাধটা জানতে চাই।’
ওই চিকিৎসকের স্ত্রীরোগ ও প্রসূতিবিদ্যায় একাধিক স্নাতকোত্তর ডিগ্রি আছে। তাঁর বিভাগে যাঁরা চাকরি পেয়েছেন, তাঁদের কমপক্ষে ছয়জনের স্নাতকোত্তর ডিগ্রিই নেই। একই ঘটনা ঘটেছে অবেদনবিদ্যা বিভাগে। এ বিভাগে নিয়োগপ্রাপ্তদের পাঁচজনের অবেদনবিদ্যার ডিগ্রি নেই। অন্য সরকারি প্রতিষ্ঠানের মতো এই প্রতিষ্ঠানেও অবেদনবিদের সংকট আছে।
অবেদনবিদ্যার মতো একটি বিভাগে আলাদা কোনো ডিগ্রি বা প্রশিক্ষণ ছাড়া নবীন চিকিৎসক নিয়োগ দেওয়া হয়েছে কেন—জানতে চাইলে শীর্ষ একজন কর্মকর্তা নাম প্রকাশ না করার শর্তে বলেন, ‘অনেকেই বাদ পড়েছেন। প্রেক্ষাপটটা বুঝতে হবে।’
হঠাৎ করে কেন ছাঁটাইয়ের এই সিদ্ধান্ত নেওয়া হলো—জানতে চাইলে প্রতিষ্ঠানের নির্বাহী পরিচালক এস এম শাহনাওয়াজ বিন তবিব বলেন, প্রতিষ্ঠানটি মন্ত্রণালয়ের নির্দেশে চলে। মন্ত্রণালয়ের সিদ্ধান্তে নতুন নিয়োগ হয়েছে। ১০০ শয্যা থেকে ২০০ শয্যায় উন্নীত হওয়ায় নতুন করে ৪৯টি ভিত্তিপদে নিয়োগ দেওয়া হয়েছে। যাঁদের অব্যাহতি দেওয়া হয়েছে, তাঁদের বেশির ভাগই দীর্ঘদিন ধরে চাকরি করছেন।
সূত্র জানায়, হাসপাতাল কর্তৃপক্ষ পুরোনো চিকিৎসকদেরও নিয়োগ পরীক্ষায় অংশ গ্রহণের সুযোগ দিয়েছিল। ছাঁটাইকৃত ১৪ জনই লিখিত পরীক্ষায় উত্তীর্ণ হন। কিন্তু মৌখিক পরীক্ষা, জেলা কোটা এসব বিবেচনায় বাদ পড়েন।
নথিপত্রে দেখা যায়, ওই ১৪ জন চিকিৎসক ২০০১ থেকে ২০০৬ সালের মধ্যে স্ত্রী ও প্রসূতিবিদ্যা, শিশু ও অবেদনবিদ্যা বিভাগে চুক্তিভিত্তিক নিয়োগ পেয়েছিলেন। ২০০৬ সালের বোর্ড অব গভর্নরসের সভায় সিদ্ধান্ত হয়েছিল, এই চিকিৎসকদের আত্তীকৃত করা হবে। স্বাস্থ্যমন্ত্রী আ ফ ম রুহুল হকের সভাপতিত্বে গত ৮ ডিসেম্বর বোর্ড অব গভর্নরসের সভায় চুক্তিভিত্তিক নিয়োগ বাতিলের সিদ্ধান্ত হয়।


ভুলের কারণেই মারা গেল শিশুটি!
রাজধানীর শিশু হাসপাতালে চিকিৎসাধীন অবস্থায় গত মঙ্গলবার ননসিন আনোয়ার নামের ১০ মাসের একটি শিশু মারা গেছে। সে সাভার পৌরসভার বনপুকুর এলাকার শাহাদাত আনোয়ারের মেয়ে। গত রোববার তাকে স্থানীয় একটি স্বাস্থ্যকেন্দ্র থেকে ওপিভি ও ভিটামিন-এ ক্যাপসুল খাওয়ানোর পাশাপাশি হামের টিকা দেওয়া হয়েছিল। এর এক দিন আগেও শিশুটিকে ওপিভি ও ভিটামিন-এ ক্যাপসুল খাওয়ানো হয়েছিল।
শিশুটির পরিবারের দাবি, দ্বিগুণ মাত্রায় ওপিভি ও ভিটামিন-এ ক্যাপসুল খাওয়ানোয় সে অসুস্থ হয়ে পড়ে এবং যার পরিণতিতে মারা যায়। তবে চিকিৎসকেরা বলছেন, টিকার কারণে শিশুটির মৃত্যু হয়েছে—এটা নিশ্চিত করে বলা মুশকিল।
শিশুটির মা জাহিদা আক্তার জানান, গত শনিবার জাতীয় টিকা দিবসে তিনি মেয়ে ননসিনকে সাভার বনপুকুর এলাকার চাইল্ড হ্যাভেন স্কুল টিকাদান কেন্দ্রে নিয়ে যান। ওই টিকাদান কেন্দ্র থেকে ননসিনকে ভিটামিন-এ ও ওপিভি খাওয়ানো হয়। নির্ধারিত সময়ে হামের টিকা দেওয়ার জন্য পরের দিন (সোমবার) মেয়েকে তিনি সাভারের ছায়াবীথি এলাকার নগর স্বাস্থ্যকেন্দ্রে নিয়ে যান। সেখান থেকে হামের টিকা দেওয়ার পাশাপাশি তাকে পুনরায় ওপিভি ও ভিটামিন-এ ক্যাপসুল খাওয়ানো হয়।
জাহিদা আক্তার জানান, আগের দিন ওপিভি ও ভিটামিন-এ ক্যাপসুল খাওয়ানোর বিষয়টি জানানোর পরও নগর স্বাস্থ্যকেন্দ্রের প্যারামেডিক্স দেবী তাকে ওপিভি ও ভিটামিন-এ ক্যাপসুল খাইয়ে দেন।
ননসিনের বাবা শাহাদাত আনোয়ার জানান, নগর স্বাস্থ্যকেন্দ্র থেকে বাসায় ফেরার পরই তাঁর মেয়ের পেটে সমস্যা দেখা দেয়। ধীরে ধীরে তাঁর পেট ফাপতে থাকে এবং একপর্যায়ে সে খাওয়া বন্ধ করে দেয়। অবস্থার অবনতি হলে মঙ্গলবার সন্ধ্যা সাতটার দিকে ননসিনকে তাঁরা সাভার বাসস্ট্যান্ড এলাকার ডক্টরস চেম্বারে শিশু হাসপাতালের শিশু বিশেষজ্ঞ মো. রফিকুল ইসলামের কাছে নিয়ে যান। তাঁর পরামর্শে ওই দিন রাত ১০টার দিকে মেয়েকে নিয়ে রাজধানীর শিশু হাসপাতালে ভর্তি করা হয়। এর দেড় ঘণ্টা পর রাত সাড়ে ১১টার দিকে সে মারা যায়।
শিশু হাসপাতাল থেকে দেওয়া ননসিনের মৃত্যুসনদে মৃত্যুর কারণ হিসেবে মন্তব্য করা হয়েছে—রক্তে রোগজীবাণু ছড়িয়ে পড়ার কারণে হূদ্যন্ত্রের ক্রিয়া বন্ধ হয়ে সে মারা যায়। তবে এটা মানতে নারাজ ননসিনের পরিবার।
শিশুটির চাচা শওকত আনোয়ার অভিযোগ করেন, ভুল করে ননসিনকে দ্বিগুণ মাত্রার ওপিভি ও ভিটামিন-এ ক্যাপসুল খাওয়ানোর কারণেই সে মারা গেছে। এখন বিষয়টিকে ধামাচাপা দেওয়ার চেষ্টা চলছে।
এ রকমই ইঙ্গিত দিয়েছেন সাভার উপজেলা স্বাস্থ্য কমপ্লেক্সের মেডিকেল টেকনোলজিস্ট (ইপিআই টেকনিশিয়ান) মাসুদ কামরান। তাঁর মতে, এক দিনের ব্যবধানে দুবার ভিটামিন-এ ক্যাপসুল খাওয়ানোর কারণেই পেটের পীড়া থেকে শিশুটির পেট ফাপতে পারে। এ ছাড়া ওই স্বাস্থ্যকেন্দ্র থেকে ভিটামিন-এ ক্যাপসুল খাওয়ানোর নিয়ম নেই বলেও তিনি জানান।
যোগাযোগ করা হলে শিশু বিশেষজ্ঞ রফিকুল ইসলাম বলেন, ‘ননসিনকে যখন তাঁর কাছে নিয়ে আসা হয়, তখন তার পেট অসম্ভব রকম ফোলা ছিল এবং পেটে প্রচুর গ্যাস ছিল। এ কারণেই তাকে শিশু হাসপাতালে স্থানান্তর করা হয়। তবে দ্বিগুণ মাত্রায় ওপিভি ও ভিটামিন-এ ক্যাপসুল খাওয়ানোর কারণে তার এ অবস্থা হয়েছিল কি না, তা আমি নিশ্চিত নই।’
ছায়াবীথি নগর স্বাস্থ্যকেন্দ্রের চিকিৎসা কর্মকর্তা ইসমাইল হোসেন বলেন, নিয়মানুযায়ী এখান থেকে ভিটামিন-এ ক্যাপসুল খাওয়ানোর কথা না। ভুলক্রমে খেয়ে থাকলেও এ কারণে কোনো শিশুর মারা যাওয়ার কোনো কারণ নেই।
উপজেলা স্বাস্থ্য ও পরিবার পরিকল্পনা কর্মকর্তা মো. শামসুজ্জামান জানান, নিয়মানুযায়ী কোনো স্বাস্থ্যকেন্দ্র থেকে এখন আর ভিটামিন-এ ক্যাপসুল খাওয়ানোর কথা নয়। শুধু জাতীয় টিকা দিবসের দিনে টিকাদান কেন্দ্র থেকে ভিটামিন-এ ক্যাপসুল খাওয়ানো হবে। এ বিষয়ে অভিযোগ পেলে বিষয়টি খতিয়ে দেখা হবে।
নগর স্বাস্থ্যকেন্দ্রের প্রকল্প ব্যবস্থাপক আতিকুর রহমান বলেন, ‘শিশু কার্ডে তাদের কেন্দ্রটি থেকে গত রোববার ভিটামিন-এ ক্যাপসুল খাওয়ানোর বিষয়টি উল্লেখ করা হলেও মূলত সেদিন ভিটামিন-এ ক্যাপসুল খাওয়ানো হয়নি বলে জানতে পেরেছি।’


‘গোলাম আযমের হাসপাতালের থাকার দরকার নেই’
বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) কর্তৃপক্ষ কারা কর্তৃপক্ষকে জানিয়ে দিয়েছে, গোলাম আযমের হাসপাতালে ভর্তি থাকার কোনো দরকার নেই। এ বিষয়ে লেখা চিঠি কারা কর্তৃপক্ষ আজ শনিবার বিকাল চারটায় গ্রহণ করেছে।
বিএসএমএমইউয়ের পরিচালক মো. আবদুল মজিদ ভূঁইয়া প্রথম আলো অনলাইনকে বলেন, তিন সদস্যের মেডিকেল বোর্ড মত দিয়েছে যে গোলাম আযমকে হাসপাতালে রাখার দরকার নেই। তিনি যে ওষুধ সেবন করছেন, তা যেকোনো জায়গায় থেকে সেবন করা যায়। মেডিকেল বোর্ডের মতামত ও স্বাস্থ্যপরীক্ষার কাগজপত্র কারা কর্তৃপক্ষকে পাঠানো হয়েছে। পরিচালক বলেন, কারা কর্তৃপক্ষ এখন তাদের মতো করে ব্যবস্থা নেবে।
মুক্তিযুদ্ধ চলাকালে মানবতাবিরোধী অপরাধের মামলায় ১১ জানুয়ারি জামিনের আবেদন নাকচ করে গোলাম আযমকে কারাগারে পাঠানোর নির্দেশ দেন আন্তর্জাতিক অপরাধ ট্রাইব্যুনাল। কারা কর্তৃপক্ষ ওই দিনই তাঁকে বিএসএসএমইউতে পাঠায়। বিএসএমএমইউকে লেখা চিঠিতে কারা কর্তৃপক্ষ বলেছিল, গোলাম আযমের উচ্চ রক্তচাপ ও প্রস্রাবের কিছু সমস্যা আছে।
ওই দিনই হূদরোগ বিভাগে স্বাস্থ্যপরীক্ষার পর কার্ডিওলজি বিভাগের ভারপ্রাপ্ত চেয়ারম্যান সজল কৃষ্ণ ব্যানার্জি বলেছিলেন, গোলাম আযমের হাসপাতালে থাকার দরকার নেই। তবে ওই দিন রাতে মেডিসিন অনুষদের ডিন অধ্যাপক এ বি এম আব্দুল্লাহর অধীনে বিশ্ববিদ্যালয়ের প্রিজন সেলে তাঁকে ভর্তি করা হয়। গতকাল শুক্রবার এ বি এম আব্দুল্লাহকে প্রধান করে তিন সদস্যের মেডিকেল বোর্ড গঠন করে কর্তৃপক্ষ। সজল ব্যানার্জি ছাড়াও বোর্ডের অন্য সদস্য ছিলেন ন্যাফ্রোলজি বিভাগের সহযোগী অধ্যাপক হাবিবুর রহমান।
কারা কর্তৃপক্ষের কাছে মেডিকেল বোর্ডের মত যাবে আজ
গোলাম আযমকে বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএসএমইউ) রাখা হবে কি না, সে বিষয়ে আজ সিদ্ধান্ত হবে। মেডিকেল বোর্ডের মতামত পাওয়ার পর বিশ্ববিদ্যালয় কর্তৃপক্ষ এ ব্যাপারে আজ কারা কর্তৃপক্ষকে জানাতে পারে।
মুক্তিযুদ্ধ চলাকালে মানবতাবিরোধী অপরাধের মামলায় গত বুধবার জামিনের আবেদন নাকচ করে গোলাম আযমকে কারাগারে পাঠানোর নির্দেশ দেন আন্তর্জাতিক অপরাধ ট্রাইব্যুনাল। কারা কর্তৃপক্ষ ওই দিনই তাঁকে বিএসএমএমইউতে পাঠায়।
গতকাল শুক্রবার মেডিসিন অনুষদের ডিন অধ্যাপক এ বি এম আব্দুল্লাহকে প্রধান করে তিন সদস্যের মেডিকেল বোর্ড গঠন করে বিএসএমএমইউ কর্তৃপক্ষ। বোর্ডের অন্য সদস্যরা হলেন কার্ডিওলজি বিভাগের ভারপ্রাপ্ত চেয়ারম্যান অধ্যাপক সজল কৃষ্ণ ব্যানার্জী এবং ন্যাফ্রোলজি বিভাগের সহযোগী অধ্যাপক হাবিবুর রহমান।
বোর্ড গঠনের পর তিন সদস্য বিএসএমএমইউর প্রিজন সেলের তৃতীয় তলায় গোলাম আযমের স্বাস্থ্য পরীক্ষা করেন। এ ছাড়া গোলাম আযমের রক্ত পরীক্ষা, এক্স-রে, আল্ট্রাসনোগ্রাম ও ইকোকার্ডিওগ্রামও করা হয়েছে।
গোলাম আযমের শারীরিক অবস্থা সম্পর্কে মেডিকেল বোর্ডের মতামত জানতে চাইলে বিএসএমএমইউর উপাচার্য অধ্যাপক প্রাণ গোপাল দত্ত প্রথম আলোকে বলেন, মেডিকেল বোর্ডের সদস্যরা জানিয়েছেন গোলাম আযম যেসব ওষুধ সেবন করছেন, তা অন্য যেকোনো জায়গায় থেকে সেবন করা যায়। এ জন্য এ বিশ্ববিদ্যালয়ে থাকার দরকার নেই।
গতকাল বিকেলে হূদ্যন্ত্র পরীক্ষার জন্য গোলাম আযমকে পুলিশ প্রহরার বিশ্ববিদ্যালয়ের ডি-ব্লকের চতুর্থ তলায় নেওয়া হয়। ইকোকার্ডিওগ্রাম করার জন্য আগে থেকেই সবকিছু তৈরি ছিল। মিনিট বিশেক তাঁকে সেখানে রাখা হয়। পরীক্ষার ফলাফল জানতে চাইলে কার্ডিওলজি বিভাগের সহকারী অধ্যাপক দিপল কৃষ্ণ অধিকারী বলেন, গোলাম আযমের হূদ্যন্ত্রের ক্রিয়া স্বাভাবিক এবং হূদ্যন্ত্রের ‘ভালভ’ ও ‘চেম্বার’ ভালো আছে।
গত বুধবার গোলাম আযমকে বিএসএমএমইউতে আনার পর থেকে একাধিক চিকিৎসক ও কর্মকর্তা বিরক্তি প্রকাশ করেছেন। নাম প্রকাশ না করার শর্তে একজন অধ্যাপক বলেছেন, ‘বিএসএমএমইউ বিশেষায়িত হাসপাতাল। এখানে জটিল রোগীর চাপ অনেক বেশি। সবাইকে মানসম্পন্ন সেবা দেওয়া সম্ভব হয় না। এই পরিস্থিতিতে গোলাম আযমের মতো সুস্থ মানুষকে এই হাসপাতালে পাঠানো সরকারের উচিত হয়নি।’
একটি সূত্র বলছে, চিকিৎসকদের এই মনোভাব আঁচ করতে পেরে বিশ্ববিদ্যালয় কর্তৃপক্ষ গতকাল শুক্রবার ছুটির দিন হলেও মেডিকেল বোর্ড গঠন করে। আজ শনিবার সব পরীক্ষার রিপোর্ট নিয়ে মেডিকেল বোর্ডের সদস্যরা বসবেন। বোর্ডের মতামতের ওপর ভিত্তি করে কর্তৃপক্ষ গোলাম আযমকে রাখা না-রাখার সিদ্ধান্ত নেবে।
এ ব্যাপারে বিএসএমএমইউর পরিচালক আবদুল মজিদ ভূঁইয়া গতকাল রাতে প্রথম আলোকে বলেন, মেডিকেল বোর্ডের মতামত ও পরীক্ষা-নিরীক্ষার রিপোর্ট তাঁরা কারা কর্তৃপক্ষের কাছে পাঠাবেন।


কালিয়া উপজেলা স্বাস্থ্য কমপ্লেক্স
চিকিৎসক-সংকটে বিপর্যস্ত স্বাস্থ্যসেবা
অবকাঠামো, চিকিৎসার সরঞ্জাম সবকিছুই আছে, নেই প্রয়োজনীয় সংখ্যক চিকিৎসক। গাইনি চিকিৎসক না থাকায় জরুরি প্রসূতিসেবা এবং মা ও শিশুমৃত্যু রোধ প্রকল্পের কার্যক্রম ব্যাহত হচ্ছে। এই করুণ অবস্থা নড়াইলের কালিয়া উপজেলা স্বাস্থ্য কমপ্লেক্সের। চিকিৎসক-সংকটের কারণে প্রতিদিন অসংখ্য রোগী যথাযথ সেবা না পেয়ে ফিরে যাচ্ছেন।
গত বুধবার ছেলের চিকিৎসার জন্য স্বাস্থ্য কমপ্লেক্সে এসেছিলেন কালিয়া উপজেলা বিলবাউচ গ্রামের রোমেছা বেগম। তিনি জানান, হাড় ভেঙে যাওয়ায় চিকিৎসার জন্য তিনি তাঁর ছেলেকে চিকিৎসকের কাছে নিয়ে এসেছিলেন। চিকিৎসক না পেয়ে ছেলেকে নিয়ে তাঁকে ফিরে যেতে হয়েছে।
উপজেলা স্বাস্থ্য কমপ্লেক্স সূত্রে জানা গেছে, চিকিৎসক-সংকটের কারণে অনুমোদন পাওয়ার পরও এখানে ৫০ শয্যার কার্যক্রম পূর্ণাঙ্গভাবে শুরু করা সম্ভব হয়নি। গাইনি চিকিৎসকের পাশাপাশি এখানে সার্জারি, নাক-কান-গলা, চক্ষু, দন্তবিশেষজ্ঞ এবং আবাসিক চিকিৎসক ও অবেদনবিদের মতো গুরুত্বপূর্ণ পদও শূন্য।
স্বাস্থ্য কমপ্লেক্স সূত্রে আরও জানা গেছে, ৫০ শয্যার জনবল কাঠামো অনুযায়ী এখানে ২০ জন চিকিৎসক থাকার কথা। কিন্তু বর্তমানে উপজেলা স্বাস্থ্য ও পরিবার পরিকল্পনা কর্মকর্তা বিনয় কৃঞ্চ বিশ্বাসসহ তিনজন চিকিৎসক কর্মরত আছেন। তাঁরা হলেন চিকিৎসা কর্মকর্তা সোহেলী জামান ও তুষার কুমার।
স্বাস্থ্য কমপ্লেক্স সূত্রে জানা গেছে, ১৯৯৭ সালের ২৭ জুলাই তৎকালীন স্বাস্থ্যমন্ত্রী সালাউদ্দীন ইউসুফ নড়াইল সদর হাসপাতাল পরিদর্শন করে উপজেলা স্বাস্থ্য কমপ্লেক্সগুলোকে ৩১ থেকে ৫০ শয্যায় উন্নীত করার ঘোষণা দেন। ২০০৮ সালের ২৩ ডিসেম্বর ৫০ শয্যার প্রশাসনিক অনুমোদন পায়। চিকিৎসক-সংকটের কারণে এই হাসপাতালে শুরু হওয়া জন্মনিয়ন্ত্রণ, জরুরি প্রসূতিসেবা (ইওসি) এবং মা ও শিশুমৃত্যু রোধ (এমএনএইচ) কার্যক্রম ব্যাহত হচ্ছে।
বুধবার সরেজমিনে গিয়ে জানা গেছে, বহির্বিভাগে প্রতিদিন গড়ে দুই থেকে আড়াই শ রোগী চিকিৎসার জন্য আসেন। এ ছাড়া অন্তর্বিভাগে প্রতিদিন ৬০-৭০ জন রোগী ভর্তি থাকেন। মাত্র তিনজন চিকিৎসক তাঁদের সেবা দিতে গিয়ে হিমশিম খাচ্ছেন।
হাসপাতালে চিকিৎসাধীন প্রসূতি গোলেজান বিবির স্বামী রমজান আলী জানান, কয়েক দিন অপেক্ষা করার পরও তাঁর স্ত্রীকে চিকিৎসক দেখতে আসতে পারেননি।
উপজেলা স্বাস্থ্য কর্মকর্তা বিনয় কৃঞ্চ বিশ্বাস বলেন, তিনজন চিকিৎসকের ওপর প্রচণ্ড চাপ পড়ে যাচ্ছে। এখানে চিকিৎসকসহ ১৭৯টি পদ থাকলেও কর্মরত আছেন মাত্র ১৩২ জন। বিষয়টি তিনি সিভিল সার্জনকে জানিয়েছেন।
সিভিল সার্জন আবদুস সামাদ জানান, ৫০ শয্যার জনবল অনুমোদন পাওয়া গেলেও তা পূরণ হয়নি। গাইনি চিকিৎসক না থাকায় তিনি কালিয়ায় গিয়ে প্রসূতিদের অস্ত্রোপচার করেন। ওই হাসপাতালের বিষয়ে তিনি স্বাস্থ্য মন্ত্রণালয়সহ অন্যান্য কার্যালয়ে একাধিকবার চিঠি পাঠিয়েছেন। কিন্তু আজও তা কার্যকরের কোনো ব্যবস্থা নেওয়া হয়নি।
পীরগঞ্জ স্বাস্থ্য কমপ্লেক্স
অবেদনবিদ নেই আট মাস
চিকিৎসক ও অস্ত্রোপচারের যাবতীয় সরঞ্জাম থাকা সত্ত্বেও শুধু অবেদনবিদ না থাকায় ঠাকুরগাঁওয়ের পীরগঞ্জ উপজেলা স্বাস্থ্য কমপ্লেক্সে আট মাস ধরে অস্ত্রোপচার ব্যাহত হচ্ছে।
এ অবস্থায় দরিদ্র রোগীদের বাধ্য হয়ে বেসরকারি ক্লিনিকে অস্ত্রোপচার করাতে গিয়ে অতিরিক্ত টাকা ব্যয় করতে হচ্ছে।
স্বাস্থ্য কমপ্লেক্স সূত্রে জানা গেছে, ৫০ শয্যার এ হাসপাতালের একমাত্র অবেদনবিদ আট মাস আগে ঢাকায় প্রশিক্ষণে চলে যান। এরপর এখানে কোনো অবেদনবিদ যোগ দেননি। তখন থেকেই জরুরি প্রয়োজনে হরিপুর স্বাস্থ্য কমপ্লেক্স থেকে অবেদনবিদ ডেকে এনে হাসপাতালে অস্ত্রোপচার করাতে হচ্ছে।
বাঁশগারা গ্রামের অটো-রিকশাচালক মো. মানিকের স্ত্রী কিমি আকতারের প্রসব বেদনা উঠলে গত শনিবার বেলা ১১টার দিকে হাসপাতালে নেওয়া হয়। অবেদনবিদ না থাকায় হাসপাতালে তাঁর অস্ত্রোপচার সম্ভব হয়নি। কিমি আকতারের বাবা খলিলুর রহমান জানান, তিনি মেয়েকে একটি ক্লিনিকে নিয়ে সাত হাজার টাকার চুক্তিতে ওই দিন সন্ধ্যায় অস্ত্রোপচার করান।
কিমি আকতারের মতো অনেক সন্তানসম্ভবা এই হাসপাতালে অস্ত্রোপচার করাতে না পেরে ফিরে যাচ্ছেন। হাসপাতালের একটি সূত্র জানায়, ১০ ও ১১ জানুয়ারি চারজন সন্তানসম্ভবাকে হাসপাতালে আনার পর অস্ত্রোপচার করাতে না পেরে স্বজনেরা ফিরিয়ে নিয়ে গেছেন। সূত্র আরও জানায়, হাসপাতালে গত বছরের অক্টোবরে ছয়জন, নভেম্বরে একজন ও ডিসেম্বরে চারজনের অস্ত্রোপচার হয়েছে। অথচ তিন মাসে এখানে অন্তত ৩০টি অস্ত্রোপচার হওয়ার কথা।
উপজেলা স্বাস্থ্য ও পরিবার পরিকল্পনা কর্মকর্তা রুহুল আমিন বলেন, অবেদনবিদ চেয়ে গত মাসে সিভিল সার্জনের মাধ্যমে স্বাস্থ্য বিভাগের মহাপরিচালকের কাছে আবেদন জানানো হয়েছে।


হাসপাতাল থেকে শিশু চুরি, একজন আটক
 তিন মাসের এক শিশুকে চুরি করে পালিয়ে যাওয়ার সময় রাজধানীর মিটফোর্ড হাসপাতাল থেকে এক নারীকে আটক করেছে কর্র্তৃপক্ষ।

শনিবার দুপুর ২টার দিকে এ ঘটনা ঘটে। উদ্ধারকৃত শিশুটির নাম তামিম। মর্জিনা আক্তার (৪০) নামের এক নারী তাকে নিয়ে পালনোর চেষ্টা করছিল।

মিটফোর্ড হাসপাতালের উপ-পরিচালক আবুল হাসেম খান বিডিনিউজ টোয়েন্টিফোর ডটকমকে জানান, তামিমের মা সাজেদা বেগম শরিয়তপুর থেকে এসে কয়েক দিন আগে হাসপাতালে ভর্তি হন।

“মর্জিনা আজ (শনিবার) দুপুরে কৌশলে তামিমকে কোলে নিয়ে বেরিয়ে যান। কিছুক্ষণ পর সাজেদা তার সন্তানকে পাশে না পেয়ে চিৎকার শুরু করলে আশপাশের সবাই তাকে (তামিমকে) খুঁজতে শুরু করে।”

একপর্যায়ে হাসপাতালের নিরাপত্তা কর্মীরা মর্জিনাকে বাবুবাজার এলাকা থেকে আটক করে। তামিমকেও তার সঙ্গে পাওয়া যায়।

কোতয়ালি থানার উপপরিদর্শক (এসআই) জহির রায়হান বিডিনিউজ টোয়েন্টিফোর ডটকমকে জানান, খবর পেয়ে মর্জিনাকে হেফাজতে নিতে পুলিশ পাঠানো হয়েছে।

গত বছরও এ হাসপাতাল থেকে একটি শিশু চুরি হয়। প্রায় একমাস পর পুলিশ গাইবান্ধা থেকে শিশুটিকে উদ্ধার করে। 


শিশু অপুষ্টি ভারতের ‘জাতীয় লজ্জা’: মনমোহন
ভারতে শিশু অপুষ্টির ‘অপ্রত্যাশিত উচ্চহার’ আমাদের ‘জাতীয় লজ্জা’ বলে মঙ্গলবার মন্তব্য করেছেন দেশটির প্রধানমন্ত্রী মনমোহন সিং।

দুই দশক ধরে দ্রুত অর্থনৈতিক অগ্রগতি সত্ত্বেও দেশের প্রায় অর্ধেক শিশুর ওজন এখনো পরিমিত ওজনের চেয়ে কম বলে জানিয়েছেন তিনি।

এছাড়া ১৯৯০ থেকে ২০০৫ সাল পর্যন্ত ভারতের অর্থনৈতিক সমৃদ্ধি দ্বিগুণ হলেও এশিয়ার তৃতীয় বৃহত্তম অর্থনীতির এ দেশ থেকে এখনো ক্ষুধা নির্মূল হয়নি। দেশের বিস্তৃত গ্রামাঞ্চল ও শহুরে বস্তিতে এখনো মানুষ ক্ষুধার কষ্টে ভোগে।

অনাহার ও অপুষ্টি নিয়ে পরিচালিত নতুন এক জরিপের ফল প্রকাশকালে মনমোহন এ মন্তব্য করেন।

তিনি বলেছেন, “আমি আগেও বেশ কিছু অনুষ্ঠানে বলেছি এবং আমি আবারো বলছি, অপুষ্টির সমস্যা জাতীয় লজ্জা।”

তিনি আরো বলেন, “জিডিপি’তে (মোট জাতীয় উৎপাদন) আমাদের উৎসাহব্যাঞ্জক অগ্রগতি সত্ত্বেও দেশে অপুষ্টির হার অপ্রত্যাশিতভাবে বেশী। এ হার দ্রুত কমানোর ক্ষেত্রেও আমাদের সাফল্য নেই।”

ভারতে ‘ক্ষুধা ও অপুষ্টি জরিপ ২০১১’ নামক জরিপটি পরিচালনা করেছে নন্দি ফাউন্ডেশন। জরিপ অনুযায়ী, ভারতে ৫ বছরের কম বয়সী ৪২ শতাংশ শিশুর ওজন পরিমিত ওজনের চেয়ে কম। এ হার সাব-সাহারা আফ্রিকার চেয়ে প্রায় দ্বিগুণ।

দেশজুড়ে প্রায় ১ লাখ ১০ হাজার শিশুর পুষ্টিমান পরীক্ষা করে জরিপের ফল প্রকাশ করা হয়েছে।

সিং বলেছেন, জরিপের এ ফল অপুষ্টির উচ্চহারের কারণে উদ্বেগজনক। তবে এর আশাব্যাঞ্জক দিকও আছে। আর তা হচ্ছে, গত সাত বছরে প্রতি ৫ জনে ১ জন শিশুর সঠিক ওজন এবং সুস্বাস্থ্য পাওয়ার বিষয়টি।

তিনি বলেছেন, “যেসব জেলায় অপুষ্টির হার বেশি তা নিয়ন্ত্রণে সেসব জেলায় আমাদের নজর দেওয়া উচিত।” 


‘অনিয়মিত গাঁজা সেবনে ফুসফুসের ক্ষতি হয় না’
অনিয়মিত গাঁজা সেবনে ফুসফুসের কোনো ক্ষতি হয় না। সম্প্রতি যুক্তরাষ্ট্রের গবেষকদের নতুন এক গবেষণায় এ কথা বলা হয়েছে।

তবে ফুসফুসের ওপর গাঁজার দীর্ঘমেয়াদি প্রভাব নিয়ে প্রশ্ন এখনও রয়ে গেছে।

১৯৮৫ সাল থেকে ২০০৬ সাল পর্যন্ত যুক্তরাষ্ট্রের ক্যালিফোর্নিয়া, শিকাগো, মিনিয়াপোলিস ও আলবামার প্রায় ৫ হাজার মানুষের ওপর গবেষণা করে এ তথ্য পাওয়া গেছে।

মঙ্গলবার আমেরিকান মেডিক্যাল অ্যাসোসিয়েশনের সাময়িকীতে এ বিষয়ে একটি প্রতিবেদন প্রকাশিত হয়েছে।

বেশ কয়েকটি পরীক্ষায় গবেষকরা দেখতে পান, তরুণরা অধিক গাঁজা সেবনের কথা জানানো পর তাদের ফুসফুস আগের চেয়ে কিছুটা সবল হয়েছে।

গবেষণায় অংশগ্রহকারীদের ফুসফুস কতটুকু বাতাস ধারণ করতে পারে এবং শ্বাস ছাড়ার সঙ্গে সর্বোচ্চ কি পরিমাণ বাতাস বের হয়ে যায় তার হার পর্যালোচনা করে গবেষকরা এ সিদ্ধান্তে পৌঁছান।

হুক্কা বা ওই জাতীয় কোনো পাত্র ব্যবহার করে মাঝারি মাত্রায় গাঁজা সেবনে ফুসফুসের ক্ষতির কোনো নজির পাওয়া যায়নি।

একই পরীক্ষা যারা ধূমপান অর্থাৎ সিগারেট পান করে করিয়েছেন তাদের ফুসফুসের অবস্থার নেতিবাচক ফলাফল পাওয়া গেছে।

এ বিষয়ে অ্যালবামা বিশ্ববিদ্যালয়ের গবেষক ড. স্টিফেন কার্তেজ বলেন, “আগের পরীক্ষাগুলোতে মিশ্র ফল পাওয়া গিয়েছিলো। কয়েকজন গাঁজা সেবনের কারণে ফুসফুসে টেনে নেওয়া বাতাসের পরিমাণ বেড়ে গেছে বলে জানালেও অন্যরা এরকম কিছু জানাননি। আবার কেউ কেউ ফুসফুসের ক্ষতি হয়েছে বলে ইঙ্গিত করেছেন।”

গবেষকদের ধারণা, কল্কি বা জয়েন্টের মাধ্যমে গাঁজা সেবন ফুসফুসে প্রতিরোধ ক্ষমতাকে কিছুটা সাহায্য করে থাকতে পারে।

এই গবেষণায় গাঁজার দীর্ঘমেয়াদি ব্যবহারের বিষয়ে কোনো ফলাফল জানানো হয়নি।

গবেষকরা বলেছেন, এ গবেষণা ফলাফলের অর্থ এই নয় যে, লোকজন গাঁজা সেবন করে ফুসফুসের স্বাস্থ্যের উন্নতি করতে পারবে।

যুক্তরাষ্ট্রের জাতীয় স্বাস্থ্য ইন্সিটিটিউটের উপবিভাগ ন্যাশনার ইন্সস্টিটিউট অব ড্রাগ অ্যাবিউস’র তত্ত্ববধানে গবেষণাটি পরিচালিত হয়। 


স্বাস্থ্য সচিবকে আদালতে তলব
আদালত অবমাননার অভিযোগে স্বাস্থ্য সচিব মো. হুমায়ুন কবিরকে তলব করেছে হাইকোর্ট।

একটি আবেদনে মঙ্গলবার বিচারপতি আশফাকুল ইসলাম ও বিচারপতি মোস্তফা জামান ইসলামের বেঞ্চ ২৫ জানুয়ারি সকাল সাড়ে ১০টায় সশরীরে তাকে আদালতে হাজির থাকতে বলেছে।

আদালত অবমাননার অভিযোগে তার বিরুদ্ধে কেন শাস্তিমূলক ব্যবস্থা নেওয়া হবে না, হাজির হয়ে তার ব্যাখ্যা দিতে হবে সচিবকে।

গত রোববার আমান উল্লাহসহ পরিবার পরিকল্পনা অধিদপ্তরে কর্মরত চার স্বাস্থ্য কর্মকর্তা (ক্যাডার) এই আবেদনটি দাখিল করেন। তাদের পক্ষে আদালতে শুনানি করেন অ্যাডভোকেট সালাহ উদ্দিন দোলন।

আইনজীবী দোলন এক সংবাদ বিজ্ঞপ্তিতে বলেন, ২০০৯ সালের ১২ ডিসেম্বর হাইকোর্ট এক আদেশে ১৯৮৫ সালে নিয়োগ পাওয়া থানা ও উপজেলা পরিবার পরিকল্পনা কর্মকর্তাদের মধ্যে যোগ্যদের ১৯৯৫ সাল থেকে জ্যেষ্ঠতা দিয়ে ক্যাডারে অন্তর্ভুক্তির নির্দেশ দেয়।

ওই আদেশ অনুযায়ী ৩৪ জন কর্মকর্তাকে যোগ্য পাওয়া গেছে উল্লেখ করে তাদেরকে নিয়োগ দিতে গত ২০১০ সালের ২২ ফেব্র“য়ারি পরিবার পরিকল্পনা অধিদপ্তরের মহাপরিচালক স্বাস্থ্য সচিবের কাছে সুপারিশ পাঠায়।

ওই সুপারিশ বাস্তবায়ন না করায় গত বছরের ২৪ মে সচিবের বিরুদ্ধে আদালত অবমাননার রুল জারি করে হাইকোর্ট।

দোলন বিডিনিউজ টোয়েন্টিফোর ডটকমকে বলেন, এরপর স্বাস্থ্য সচিব গত বছরের ৪ ডিসেম্বর হাইকোর্টের রায়ের নির্দেশনার যথাযথ বাস্তবায়ন না করে ওই ৩৪ জনের সঙ্গে আরো ২১৬ ক্যাডারে অন্তর্ভুক্তির সিদ্ধান্ত নেয়।

“হাইকোর্টের রায় অনুযায়ী যোগ্য ৩৪ জনের নিয়োগে আমার মক্কেলদের আপত্তি নেই। কিন্তু তাদের সঙ্গে আরো ২১৬ জনকে নিয়োগ দিলে তারা জ্যেষ্ঠতা হারাবে। এ কারণে তারা হাইকোর্টে আবেদন করে।” 
ধূমপান আইন সংশোধনের দাবি
ধূমপান ও তামাক পণ্যের ব্যবহার (নিয়ন্ত্রণ) আইন-২০০৫ সংশোধন এবং এর বাস্তবায়ন প্রক্রিয়াকে শক্তিশালী করার দাবি জানিয়েছে বাংলাদেশ বার কাউন্সিল।

বাংলাদেশের তামাক নিয়ন্ত্রণ আইনের উপর একটি সমীক্ষার প্রাথমিক প্রতিবেদন উপস্থাপনের পর বার কাউন্সিলের পক্ষে এ দাবি জানান বার কাউন্সিলের ভাইস চেয়ারম্যান অ্যাডভোকেট আব্দুল বাসেত মজুমদার।

বার কাউন্সিলের মানবাধিকার ও আইনগত সহায়তা কমিটি পরিচালিত এই সমীক্ষায় নেতৃত্ব দেন আইনজীবী শাহদীন মালিক। এতে সহায়তা দিচ্ছে যুক্তরাষ্টের ক্যাম্পেইন ফর ট্যোবাকো ফ্রি কিডস।

আইন সংশোধন ও বাস্তাবায়ন পথ, এই দুইভাগে সমীক্ষাটি করা হয়।

ধূমপান ও তামাক পণ্যের ব্যবহার (নিয়ন্ত্রণ) আইন-২০০৫- এ অনেক ফাঁক রয়েছে দাবি করে সমীক্ষার প্রাথমিক প্রতিবেদনে বলা হয়, এই আইনে তামাক, তামাক পণ্য, পাবলিক প্লেস, দায়িত্বপ্রাপ্ত কর্মকর্তা এসব শব্দকে সংকীর্ণ দৃষ্টিভঙ্গিতে সংজ্ঞায়িত করা হয়েছে।

এতে আরো বলা হয়, ধূমপান ও তামাক পণ্যের ব্যবহার (নিয়ন্ত্রণ) আইন-২০০৫ এর বর্তমান অবস্থাটি বিশ্ব স্বাস্থ্য সংস্থার এফসিটিসি গাইডলাইনের সঙ্গে সামঞ্জস্যপূর্ণ নয়। ওই নির্দেশিকা বাস্তবায়নের মাধ্যমে বাংলাদেশের নাগরিকদের সর্বোচ্চ নিরাপত্তা নিশ্চিত করতে এই আইন ও নীতি সংশোধন করতে হবে।

বার কাউন্সিল সম্মেলন কক্ষে আয়োজিত এ অনুষ্ঠানে অন্যদের মধ্যে উপস্থিত ছিলেন, বার কাউন্সিলের মানবাধিকার ও আইনগত সহায়তা কমিটির বার কাউন্সিলের মানবাধিকার ও আইনগত সহায়তা কমিটির চেয়ারম্যান জেড আই খান পান্না, সুপ্রিম কোর্ট আইনজীবী সমিতির সহ-সভাপতি জগলুল হায়দার আফ্রিক প্রমুখ। 


ভিয়েতনামে ৯০ কেজি ওজনের টিউমার অপসারণ
 ভিয়েতনামে এক ব্যক্তির শরীর থেকে ৯০ কেজি ওজনের টিউমার অপসারণ করেছেন চিকিৎসকরা। ওই ব্যক্তির নিজের ওজনের চেয়েও টিউমারের ওজন বেশি ছিলো ।

বৃহস্পতিবার ভিয়েতনামের হো চি মিন সিটির ফ্রান্স-ভিয়েতনাম (এফভি) হাসপাতালে ১২ ঘন্টা অস্ত্রোপচারের পর টিউমারটি অপসারণ করা হয়। গুয়েন দুই হাই (৩১) নামের ওই ব্যক্তির ডান পায়ে টিউমারটি হয়েছিলো।

স্থানীয় গণমাধ্যমের বরাত দিয়ে বিবিসি জানায়, অস্ত্রোপচার সফল হওয়ার পর হাসপাতালে হাইয়ের পরিবারের সদস্যরা আনন্দে কেঁদে ফেলেন। তাদের আশঙ্কা ছিলো এতো বড় টিউমার হওয়ায় হাই আর বাঁচবে না।

তবে টিউমারটি ক্যান্সার পর্যন্ত গড়ায়নি বলে বেঁচে যায় হাই।

চিকিৎসকরা বলেছেন, বিরল একটি জীনগত সমস্যার কারণে হাইয়ের শরীরে টিউমার হয়। তার বয়স যখন চার বছর তখন থেকেই টিউমারটি তার সঙ্গী। বয়স বাড়ার সঙ্গে সঙ্গে এর আকৃতিও বাড়তে থাকে।

এর আগে, ১৭ বছর বয়সে হেই’র পায়ের কিছু অংশ কেটে ফেলা হলেও টিউমারটি বাড়তেই থাকে। টিউমারটির জন্য তার হাঁটাচলা ও ঘুমাতেও সমস্যা হচ্ছিলো।

যুক্তরাষ্ট্রের চিকিৎসক ড. ম্যাককে ম্যাককিননের নেতৃত্বে এ অস্ত্রোপচার চালানো হয়।

হাসপাতাল কর্তৃপক্ষ জানিয়েছে, অস্ত্রোপচারের জন্য কোনো ফি নেননি ম্যাককিনন । আর বাকি খরচ হাসপাতালের বিভিন্ন তহবিল থেকে যোগানো হয়েছে।

ম্যাককিনন এর আগে রোমানিয়ার এক নারীর শরীর থেকে ৮০ কেজি ওজনের একটি টিউমার অপসারণ করেছিলেন। 


সুস্থ জাতি গঠনে কাজ করছি: প্রধানমন্ত্রী
দেশে ২০তম পোলিও টিকা দিবসের কর্মসূচি উদ্বোধন করে প্রধানমন্ত্রী শেখ হাসিনা বলেছেন, তার সরকার ভবিষ্যতের সুস্থ প্রজন্মের জন্য কাজ করে যাচ্ছে।

শনিবার সকালে গণভবনে পাঁচ বছরের কম বয়সি কয়েকটি শিশুকে পোলিও টিকা ও ভিটামিন ই ক্যাপসুল খাইয়ে কর্মসূচির প্রথম পর্যায় উদ্বোধন করেন তিনি।

স্বাস্থ্যকর্মী ও স্বেচ্ছাসেবক দলের সদস্যরা শনিবার দেশব্যাপী বিভিন্ন স্বাস্থ্য কেন্দ্র, বিদ্যালয় এবং বাস টার্মিনাল ও রেল স্টেশনসহ যাত্রী চলাচল এলাকাসহ মোট ১ লাখ ৪০ হাজার কেন্দ্রের মাধ্যমে নবজাতক থেকে পাঁচ বছরের ২ কোটি ৪০ লাখ শিশুকে পোলিও টিকা খাওয়ান।

এই কর্মসূচির দ্বিতীয় দফা হবে আগামী ১১ ফেব্র“য়ারি শুরু হবে। তখন টিকার সঙ্গে একটি করে কৃমিনাশক ট্যাবলেটও খাওয়ানো হবে।

টিকা দিবসের অনুষ্ঠান উদ্বোধন করে প্রধানমন্ত্রী বলেন, “সরকার ভবিষ্যৎ বংশোধরদের জন্য একটি সুস্থ জাতি গঠনে নিরলসভাবে কাজ করে যাচ্ছে। দেশের সংবিধানে সব নাগরিকের স্বাস্থ্যসেবা নিশ্চিত করার কথা বলা হয়েছে। এ লক্ষ্য বাস্তবায়নে আমরা জনগণের দোরগোড়ায় স্বাস্থ্যসেবা পৌঁছে দিতে অব্যাহতভাবে কাজ করে যাচ্ছি।”

স্বাস্থ্য খাতে বর্তমান সরকারের নেওয়া বিভিন্ন পদক্ষেপ তুলে ধরে তিনি বলেন, বর্তমান সরকার ১১ হাজার কমিউনিটি ক্লিনিক পুনরায় চালু করেছে। এসব ক্লিনিক বিএনপি-জামায়াত জোট সরকার বন্ধ করে দিয়েছিল।

“বর্তমান সরকারের ডিজিটাল বাংলাদেশ গঠনের রূপকল্প বাস্তবায়নে মোবাইল ফোন এবং টেলিমেডিসিন পদ্ধতির মাধ্যমেও স্বাস্থ্যসেবা প্রদান করা হচ্ছে,” বলেন শেখ হাসিনা।

তিনি বলেন, ১৯৯৬-২০০১ মেয়াদে আওয়ামী লীগের আগের সরকার টিকা কর্মসূচি নিয়ে দেশকে পোলিওমুক্ত করলেও বিএনপি-জামায়াত জোট সরকার তা বন্ধ করে দেওয়ায় পোলিওতে আক্রান্ত হওয়ার কয়েকটি ঘটনা ধরা পড়ে।

প্রধানমন্ত্রী সব শিশুকে পোলিও টিকা খাওয়ানোর জন্য অভিভাবক, জনপ্রতিনিধি ও স্থানীয় রাজনৈতিক নেতাদের প্রতি আহ্বান জানান। শিশুর পাশাপাশি মায়েদের স্বাস্থ্য পরিচর্যার প্রতি যথাযথ নজর দিতে সবার প্রতি পরামর্শ দেন তিনি।

শিশু মৃত্যুর হার হ্রাসে সাফল্যের স্বীকৃতি হিসেবে বাংলাদেশের ২০১০ সালের জাতিসংঘ এমডিজি-৪ পদক লাভ করার জন্য স্বাস্থ্যকর্মীদের ধন্যবাদ জানান শেখ হাসিনা।

টিকা দিবসের উদ্বোধনী অনুষ্ঠানে স্বাস্থ্যমন্ত্রী আ ফ ম রুহুল হক, প্রধানমন্ত্রীর স্বাস্থ্য উপদেষ্টা অধ্যাপক সৈয়দ মোদাচ্ছের আলী, স্বাস্থ্য প্রতিমন্ত্রী মজিবুর রহমান ফকির, স্বাস্থ্যসচিব হুমায়ুন কবির বক্তৃতা করেন।

পরে প্রধানমন্ত্রী গণভবনের লন থেকে বেলুন উড়িয়ে আনুষ্ঠানিকভাবে দিবসটি উদ্বোধন করেন। 


শিশু-কিশোরদের মধ্যে ডায়াবেটিস বাড়ছে
বছর খানেক আগে ১৪ বছরের প্রিয়ম চক্রবর্তীর ওজন হঠাৎ কমতে থাকে। শরীরও হতে থাকে দুর্বল। তার বাবা-মা ভেবেছিল পরীক্ষার চাপে এমনটি হচ্ছে।

কিন্তু দ্রুত তার স্বাস্থ্যের অবনতি হতে থাকায় বিষয়টি অন্য সব কিশোরের মতো স্বাভাবিক ঘটনা ছিলো না।

প্রিয়ম শুক্রবার বিডিনিউজ টোয়েন্টিফোর ডটকমকে বলে, “কয়েক দফা বমি ও পাতলা পায়খানা হওয়ায় বাবা-মা আমাকে ডাক্তারের কাছে নিয়ে যান। আমার রক্ত ও প্রস্রাব পরীক্ষা করে তিনি বাবা-মাকে বলেন, আমি ডায়াবেটিস আক্রান্ত।”

চট্টগ্রাম হাতে খড়ি স্কুল ও কলেজের ১০ম শ্রেণীর ছাত্র প্রিয়ম সাভারে একটি শিশু-কিশোর ডায়াবেটিক ক্যাম্পে এভাবেই তার ডায়াবেটিস সনাক্ত হওয়ার কথা বলে।

ডায়াবেটিস সম্পর্কে কোনো ধারণা না থাকায় প্রিয়ম ভেবেছিল সারা জীবন তাকে ইনসুলিন নিতে হবে।

“এ কথা শুনে আমি ভয় পেয়েছিলাম। এর আগে আমার বয়সী কোনো ডায়াবেটিক রোগীকে আমি কখনো দেখিনি।”

অন্য বন্ধুদের মতো সে মিষ্টি খেতে পারে না জানিয়ে প্রিয়ম বলে, আমাকে সংযম করতে হয়।

বিশেষজ্ঞদের মতে, টাইপ ১ ডায়াবেটিসে আক্রান্ত অনেক শিশু-কিশোর আছে। তাদেরই একজন প্রিয়ম। বাংলাদেশে এই ধরনের ডায়াবেটিস কিশোর বা ইনসুলিন নির্ভর ডায়াবেটিস হিসেবে পরিচিত।

বাংলাদেশ ডায়াবেটিক অ্যাসোসিয়েশনের চেঞ্জিং ডায়াবেটিস ইন চিলড্রেন প্রোগ্রামে এক হাজার ৭৫ জন নিবন্ধিত ডায়াবেটিক আক্রান্ত শিশু আছে।

সাভারে ব্রাকের একটি সেন্টারে বাবা-মাসহ ৬০টি শিশুকে নিয়ে এ ক্যাম্পের আয়োজন করেছে বাংলাদেশ ডায়াবেটিক অ্যাসোসিয়েশন।

ডায়াবেটিসে আক্রান্ত শিশু-কিশোরদের বিনামূল্যে ইনসুলিনসহ ডায়াবেটিস নিয়ন্ত্রণের প্রয়োজনীয় ব্যবস্থাপত্র সরবরাহ করার উদ্দেশ্যে ২০১০ সাল থেকে নিবন্ধনের এ কার্যক্রম শুরু হয়।

এ কর্মসূচির সমন্বয়ক ড. বেদৌরা জাবিন বলেন, ডায়াবেটিসে আক্রান্ত শিশু-কিশোরের সংখ্যা বাড়ছে।

“এ রোগ নিয়ন্ত্রণে রাখা সম্ভব হলেও সন্তানের ডায়াবেটিসে আক্রান্ত হওয়ার শোনার পর অধিকাংশ অভিভাবক ভেঙে পড়ে,” যোগ করেন তিনি।

প্রিয়মের জগত অন্ধকার হয়নি। তার মতো অনেক ছেলেকে দেখার পর এখন আর সে ভীত নয়।

সে নিজেই নিয়মিত তার রক্তে সুগারের পরিমাণ পরীক্ষা করে এবং তার রক্তে গ্লুকোজের পরিমাণ বেড়ে গেলে তা নিয়ন্ত্রণে রাখার জন্য তার কাছে একটি গ্লুকোজ মনিটর ও ইনসুলিন পাম্প আছে।

আরেক ডায়াবেটিস আক্রান্ত কুমিল্লার ১৪ বছর বয়সী বালক জাহিদুল ইসলাম। তার মা নুরজাহান বেগম তার ছেলেকে নিয়ে উদ্বিগ্ন।

তিনি বিডিনিউজ টোয়েন্টিফোর ডটকমকে বলেন, তার একমাত্র ছেলে ডায়াবেটিসে আক্রান্ত এটা যখন তিনি প্রথম জেনেছিলেন তখন সংবাদটি ছিলো তার কাছে ভয়াবহ।

“আমি ভয় পেয়েছিলাম। কাজে মন দিতে পারছিলাম না। এখন আমি আমার ছেলের কপাল হিসেবে এ রোগকে মেনে নিয়েছি। পরিস্থিতি নিয়ন্ত্রণে রাখতে আমি তাকে সহায়তা করি। কঠোর নিয়ম কানুন মেনে চলার জন্য আমি তাকে জোর করি না। সে আমার একমাত্র ছেলে।”

বেদৌরা জাবিন বলেন, এ ধরনের ক্যাম্প শিশু ও তাদের বাবা-মা উভয়ের উপকার করে।

ক্যাম্পে পরামর্শ ও শিক্ষা গ্রহণের পাশাপাশি শিশু-কিশোররা এখানে বিভিন্ন খেলাধুলা, গেমস শো, সঙ্গীত ও নাচে অংশ নেয়।

টাইপ ১ ডায়াবেটিস জটিল অবস্থা ধারণ করতে পারে। এতে শক্তি উৎপাদনের জন্য সুগার ভাঙতে প্রয়োজনীয় হরমোন ইনসুলিন উৎপাদন ক্ষমতা হারিয়ে ফেলে বা স্বল্প মাত্রায় এ হরমোন উৎপাদন করে অগ্ন্যাশয়।

বিশেষজ্ঞদের মতে, সঠিক প্রশিক্ষণ ও কিছু নিয়ম-কানুন মেনে চললে ডায়াবেটিস আক্রান্ত শিশু বা কিশোর অন্যদের মতো স্বাভাবিক জীবন যাপন করতে পারে এবং অন্যদের মতো সব ধরনের খেলাধুলায় অংশ নিতে পারে।

শুক্রবার বিডিনিউজ টোয়েন্টিফোর ডটকমের এই প্রতিবেদকের সঙ্গে কথা বলার কয়েক মিনিট আগেই ফুটবল খেলে প্রিয়ম।

তবে ডায়াবেটিস নিয়ন্ত্রণে ব্যর্থ হলে মৃত্যুর ঝুঁকি থেকে যায়। 


শিশুরা পোলিও টিকা পাচ্ছে শনিবার
২০তম জাতীয় টিকা দিবসের প্রথম দফায় শনিবার সারা দেশে শিশুদের পোলিও টিকা ও ভিটামিন ক্যাপসুল খাওয়ানো হবে।

পাঁচ বছরের কম বয়সী শিশুদের এদিন দুই ফোঁটা করে টিকা দেওয়া হবে। পাঁচ থেকে ১১ বছর বয়সীদের খাওয়ানো হবে ভিটামিন ক্যাপসুল।

সকাল সাড়ে ১০টায় গণভবনে প্রধানমন্ত্রী শেখ হাসিনা টিকা দিবস উদ্বোধন করবেন।

শুক্রবার মহাখালীর ইপিআই ভবনে জাতীয় টিকা দিবস উপলক্ষে আয়োজিত এক সংবাদ সম্মেলনে স্বাস্থ্যমন্ত্রী আফম রুহুল হক এ কথা জানান।

তিনি বলেন, এবার পাঁচ বছরের কম বয়সী দুই কোটি ২০ লাখ শিশুকে টিকা খাওয়ানো হবে। এক লাখ ৪০ হাজার স্থায়ী ও ২০ হাজার মোবাইল কেন্দ্র থেকে এই কার্যক্রম চলবে।

৬ থেকে ১১ বছর বয়সী শিশুদের একটি করে নীল রঙের ভিটামিন এ ক্যাপসুল এবং এক থেকে পাঁচ বছর বয়সী শিশুদের একটি করে লাল রঙের ভিটামিন এ ক্যাপসুলও খাওয়ানো হবে।

টিকা দিবসের পরবর্তী চার দিন পাড়া মহল্লার বাড়ি-বাড়ি ঘুরে বাদ পড়া শিশুদের টিকা খাওয়ানো হবে।

সংবাদ সম্মেলনে বলা হয়, ২০০০ সালের ২২ অগাস্ট পরবর্তী পাঁচ বছর বাংলাদেশ পোলিওমুক্ত থাকলেও ২০০৬ সালের ৮ মার্চ দেশে আবারো পোলিওর সংক্রমণ ঘটে বলে জানা যায়।

বর্তমানে দেশে কোনো পোলিও রোগী না থাকলেও পার্শ¦বর্তী দেশ ভারতের বর্ধমানে একজন পোলিও রোগী পাওয়া যাওয়ায় বাংলাদেশকে পোলিওমুক্ত ঘোষণা করা যাচ্ছে না।

মন্ত্রী বলেন, প্রতি বছর নিউমোনিয়ায় বাংলাদেশে পাঁচ বছরের নিচে প্রায় ২৫ হাজার শিশু মারা যায়। এই প্রেক্ষিতে ১৯৮৫ সাল থেকে শুরু হওয়া এই নিয়মিত টিকাদান কর্মসূচিতে ২০১৩ সাল থেকে নিউমোনিয়ার টিকা দেওয়া হবে।

এই নিয়মিত টিকাদান কর্মসূচিতে অপেক্ষাকৃত দরিদ্র ও সাধারণ মানুষের অংশগ্রহণ বেশি বলে উল্লেখ করেন রুহুল হক।

এবারের টিকা টিকা দিবসের দ্বিতীয় দফা ১১ ফেব্র“য়ারি পালিত হবে। সেদিন ২ থেকে ৫ বছরের সব শিশুকে একটি করে কৃমিনাশক ট্যাবলেট খাওয়ানো হবে। 


মস্তিস্কের কার্যকারিতা কমে ৪৫ বছর থেকে
৪৫ বছর বয়স থেকে মস্তিস্কের কার্যকারিতা কমতে শুরু করে বলে জানিয়েছেন যুক্তরাজ্যের একদল গবেষক।

ব্রিটিশ মেডিকেল জার্নালে প্রকাশিত নতুন এক গবেষণা থেকে এ তথ্য বেরিয়ে এসেছে।

লন্ডন বিশ্ববিদ্যালয় কলেজের গবেষকরা দেখেছেন, ৪৫ থেকে ৪৯ বছর বয়স্ক নারী ও পুরুষের মধ্যে মস্তিস্কের কার্যকারণ ক্ষমতা ৩ দশমিক ৬ শতাংশ কমে যায়।

১০ বছর ধরে ৪৫ থেকে ৭০ বছর বয়স্ক ৭ হাজার নারী ও পুরুষের স্মৃতিশক্তি, শব্দভান্ডার ও ভাষাদক্ষতা যাচাই করে তারা এ সিদ্ধান্তে পৌঁছেছেন।

আলঝেইমার’স সোসাইটি বলেছে, মস্তিস্কের বুড়িয়ে যাওয়া চিহ্নিত করতে বয়স বাড়লে মস্তিস্কে কিভাবে পরিবর্তন সূচিত হয় তা খুঁজে বের করতে গবেষণা প্রয়োজন ছিল।

পূর্ববর্তী গবেষণাগুলোতে বলা হয়েছে, ৬০ বছর পূর্ণ হওয়ার আগে মস্তিস্কের বুড়িয়ে যাওয়া ততটা প্রকট হয় না।

কিন্তু বর্তমান গবেষণায় দেখা যাচ্ছে, প্রকৃতপক্ষে এ সমস্যা মধ্য বয়সেই শুরু হতে পারে।

যুক্তরাজ্যের স্মৃতিভ্রংশ রোগের গবেষণার প্রধান গবেষক সিমন রিডলে এ রোগ প্রতিরোধে প্রচুর ফলমুল ও শাক-সবজিসহ সুষম খাবার খাওয়া, ধূমপান না করা, নিয়মিত ব্যায়াম করা এবং নিয়মিত রক্তচাপ ও কোলেস্টেরলের মাত্রা পরিমাপের করার পরামর্শ দিয়েছেন। 


চট্টগ্রামে ১৩ লাখ শিশুকে পোলিও টিকা খাওয়ানোর প্রস্তুতি
২০তম জাতীয় টিকা দিবসে চট্টগ্রাম জেলায় মোট ১২ লাখ ৯১ হাজার ৭২২ জনকে পোলিও টিকা খাওয়ানোর লক্ষ্য ঠিক করা হয়েছে।

আগামী ৭ জানুয়ারি এই কর্মসূচির প্রথম রাউন্ড এবং ১১ ফেব্র“য়ারি এর দ্বিতীয় রাউন্ড অনুষ্ঠিত হবে।

সিভিল সার্জন আবু তৈয়ব বুধবার তার কার্যালয়ে এক সংবাদ সম্মেলনে এই দুই দিনে টিকা খাওয়ানোর লক্ষ্যমাত্রা জানান।

তিনি বলেন, চট্টগ্রামের ১৪টি উপজেলার ১৯৯টি ইউনিয়নে ও চট্টগ্রাম সিটি কর্পোরেশনের আওতাভুক্ত নগরীর ৪১টি ওয়ার্ডে একযোগে টিকা দিবসের কর্মসূচি পালিত হবে।

প্রথম রাউন্ডে পাঁচ বছর পর্যন্ত বয়সী শিশুদের দুই ফোঁটা পোলিও টিকা, ছয় থেকে ১১ মাস বয়সী শিশুদের ভিটামিন ‘এ’ ক্যাপসুল ও এক থেকে পাঁচ বছর বয়সীদের উচ্চ ক্ষমতাসম্পন্ন ভিটামিন ‘এ’ ক্যাপসুল খাওয়ানো হবে।

দ্বিতীয় রাউন্ডে পাঁচ বছর পর্যন্ত বয়সী শিশুদের দুই ফোঁটা পোলিও টিকা এবং দুই থেকে পাঁচ বছর বয়সী শিশুদের কৃমিনাশক ওষুধ খাওয়ানো হবে।

সিভিল সার্জন বলেন, “টিকা দিবসের কর্মসূচি সফল করতে জেলায় এবার ৬ হাজার ২১১টি টিকাদান কেন্দ্র স্থাপন করা হয়েছে। পাশাপাশি ৭৫৮ জন সুপারভাইজার, এক হাজার ৬৫৮ জন মাঠকর্মী ও ২৪ হাজার ৯২৯ জন স্বেচ্ছাসেবক নিয়োগ করা হয়েছে।”

গুরুতর অসুস্থ শিশুদের পোলিও টিকা না খাওয়ানোর পরামর্শ দিয়েছেন আবু তৈয়ব।

সংবাদ সম্মেলনে বিশ্ব পোলিও পরিস্থিতির তথ্য উপস্থাপন করেন বিশ্ব স্বাস্থ্য সংস্থার চট্টগ্রাম জেলা ও নগরীর সার্ভিলেন্স মেডিকেল অফিসার মোস্তফা সৈয়দ।

তিনি জানান, ২০০৬ সালে সর্বশেষ বাংলাদেশে ১৮ জন পোলিও রোগী সনাক্ত হয়। এর মধ্যে চট্টগ্রামের চার জন ছিলেন।

তিনি বলেন, “এরপর বাংলাদেশে কোনো পোলিও রোগীর সন্ধান পাওয়া না গেলেও ভারতে এখনো পোলিও রোগীর সন্ধান পাওয়া যায়। তাই বিশেষজ্ঞদের পরামর্শ অনুসারে বাংলাদেশে টিকাদান কর্মসূচি অব্যাহত রাখা হয়েছে।”

সংবাদ সম্মেলনে আরো উপস্থিত ছিলেন চট্টগ্রাম জেলার সহকারী সিভিল সার্জন ডা. মোহাম্মদ রফিক উদ্দিন ও সিভিল সার্জন কার্যালয়ের কর্মকর্তা ডা. এইচ এম আহসানুল হক। 


স্মৃতিভ্রংশ প্রতিরোধ করতে পারে খাদ্যাভ্যাস
ভিটামিন সমৃদ্ধ খাবার ও মাছ স্মৃতিভ্রংশ রোগ বা মস্তিস্কের বুড়িয়ে যাওয়া প্রতিরোধ করতে পারে। অন্যদিকে, টুকিটাকি খাবার বিপরীত প্রতিক্রিয়া তৈরি করে। নতুন এক গবেষণায় এ তথ্য পাওয়া গেছে।

স্নায়ুবিজ্ঞান সম্পর্কিত এক গবেষণায় দেখা গেছে, যেসব বয়স্ক লোকের রক্তে উচ্চ মাত্রায় ভিটামিন ও ওমেগা ৩ ফ্যাটি এসিড আছে তাদের মস্তিস্ক সংকোচনের পরিমাণ কম এবং মানসিক সামর্থ্য অনেক বেশি থাকে।

অন্যদিকে, রক্তে ট্রান্স ফ্যাট বেশি থাকলে মস্তিক সংকোচনের পরিমাণ বেশি হয়। সাধারণত কেক, বিস্কুট ও ভাজা খবারসহ প্রক্রিয়াজাতকৃত খাবার বা ফাস্ট ফুডে ট্রান্স ফ্যাট থাকে।

তাই স্মৃতিভ্রংশ বা আলঝেইমার প্রতিরোধে গবেষকদের পরামর্শ হচ্ছে, প্রচুর ফলমুল ও শাক-সবজিসহ সুষম খাবার খাওয়া, ধূমপান না করা, নিয়মিত ব্যায়াম করা এবং নিয়মিত রক্তচাপ ও কোলেস্টেরলের মাত্রা পরিমাপ করা।

গবেষণাটি পরিচালনা করেছে, যুক্তরাজ্যের ‘আলঝেইমার’স রিসার্চ’ নামক গবেষণা প্রতিষ্ঠান।

গবেষণায় ব্যক্তির খাদ্যাভ্যাস সম্পর্কে জানতে সরাসরি প্রশ্ন না করে তাদের রক্তের পুষ্টিমান যাচাই করা হয়েছে।

স্মৃতিভ্রংশ গবেষণা কর্মসূচির প্রধান গবেষক ডা. সিমন রিডলে বলেছেন, “এ রোগের ওপর খাদ্যাভ্যাসের প্রভাব নিরূপণ করতে আরো প্রমাণ প্রয়োজন এবং এক্ষেত্রে বড় পরিসরে ও দীর্ঘ সময় নিয়ে গবেষণা করলেই তা সম্ভব।”

বিবিসি জানায়, আলোচ্য গবেষণায় গড়ে ৮৭ বছর বয়স্ক ১০৪ জন ব্যক্তির রক্ত পরীক্ষা করে গবেষণার ফল নিরূপণ করা হয়েছে।

বয়স্ক ব্যক্তিদের মধ্যে স্মৃতিশক্তি কমে যাওয়া, মনোভাবের পরিবর্তন এবং যোগাযোগ ও কার্যকারণ সম্পর্ক নির্ণয়ে ব্যার্থতাই স্মৃতিভ্রংশ রোগে আক্রান্ত হওয়ার লক্ষণ। 
‘ক্লান্তি কমাবে যোগ ব্যায়াম’
স্তন ক্যান্সার থেকে আরোগ্যলাভকারীদের ক্লান্তি কমাতে পারে যোগ ব্যায়াম। স¤প্রতি প্রকাশিত এক গবেষণায় এমন তথ্যই পাওয়া গেছে।

স্তন ক্যান্সার থেকে সুস্থ হওয়ার পর এক তৃতীয়াংশ নারীই ক্লান্তিতে ভোগে। আর এ ক্লান্তি তাদের জীবনের গুণগতমানের ওপর প্রভাব ফেলে।

তবে গবেষণায় দেখা যায়, যোগ ব্যায়ামের মাধ্যমে ক্ষয় হওয়া জীবনীশক্তি অনেকাংশেই ফিরে পাওয়া সম্ভব।

ক্যালিফোর্নিয়া ইউনিভার্সিটির মনোবিজ্ঞান বিভাগ থেকে ছোট একটি গবেষণা করা হয়। এতে স্তন ক্যান্সার থেকে আরোগ্য হওয়া ৩১ জন নারীকে তিনমাস ধরে সপ্তাহে দুই দিন যোগ ব্যায়াম করানো হয়।

যোগ ব্যায়ামের পর দেখা যায়, তাদের মধ্যে ক্লান্তি কমে প্রাণশক্তি বাড়ছে। যোগ ব্যায়ামের ক্লাসে যাওয়া ক্যান্সার থেকে সুস্থ হওয়াদের মধ্যে ২৬ শতাংশ ক্লান্তি কমেছে এবং ৫৫ শতাংশ প্রাণশক্তি বেড়েছে।

এদিকে আরেক দলকে শুধু ক্যান্সারপরবর্তী স্বাস্থ্য বিষয়ক ক্লাস করানো হয়। এর ফলাফলে দেখা যায়, ওই দলের ক্লান্তি বা অবসাদের মাত্রায় কোনো পরিবর্তন আসেনি।

ক্যান্সার নামের একটি জার্নালে গবেষণাটি প্রকাশিত হয়েছে। 
‘আলসারের ব্যাক্টেরিয়া ডায়রিয়া প্রতিরোধ করতে পারে’
আলসারের কারণে যাদের পাকস্থলি ব্যাক্টেরিয়ার আস্তানা হয়ে আছে তারা ডায়রিয়াজনিত কিছু অসুখমুক্ত থাকতে পারে।

স¤প্রতি ইসরায়েলের তেল আবিব বিশ্ববিদ্যালয়ের গবেষকরা একথা জানিয়েছেন।

তেল আবিব বিশ্ববিদ্যালয়ের ড্যানি কোহেনের নেতৃত্বে একদল গবেষক বিষয়টি নিয়ে গবেষণা করেন। ৫৯৫ জন ইসরায়েলি সেনার ওপর পরিচালিত গবেষণাটি ‘ক্লিনিক্যাল ইনফেকসাস ডিজিজেস’ নামক একটি সাময়িকীতে প্রকাশিত হয়েছে।

আগের কিছু গবেষণায় জানা গিয়েছিলো, হেলিকোব্যাকটার পাইলোরি নামের ব্যাক্টেরিয়ায় আক্রান্ত হলে ডায়রিয়া সংক্রমণের আশঙ্কা বৃদ্ধি পায়। কিন্তু সা¤প্রতিক গবেষণায় এর বিপরীত ধারণা পাওয়া গেছে বলে জানিয়েছেন তেল আবিব বিশ্ববিদ্যালয়ের গবেষকরা।

প্রকাশিত গবেষণা ফলাফলে কোহেন লিখেছেন, “আমাদের গবেষণায় ডায়রিয়াজনিত সংক্রমণের বিরুদ্ধে হেলিকোব্যাকটার পাইলোরির সক্রিয় ভূমিকা দেখা গেছে।”

উন্নয়নশীল বিশ্বে হে. পাইলোরি খুব সাধারণ একটি ব্যাক্টেরিয়া। তবে আক্রান্তদের খুব কম জনের মধ্যেই এতে আক্রান্ত হওয়ার লক্ষণ প্রকাশ পায়। দীর্ঘদিন ধরে যারা এ ব্যাক্টেরিয়ায় আক্রান্ত তাদের পাকস্থলির ক্যান্সার ও অন্যান্য আলসারজনিত রোগ হওয়ার সম্ভবনা আছে।

কোহেনের গবেষক দল যে সেনাদের ওপর গবেষণা চালায় তাদের তিন ভাগের এক ভাগ মাঠ পর্যায়ের প্রশিক্ষণের সময় ডায়রিয়া আক্রান্ত হয়েছিলো।

প্রশিক্ষণের আগে এই সেনাদের সবার রক্তের নমুনা সংগ্রহ করা হয়। রক্তের এ নমুনা থেকে গবেষকরা জানতে পারেন কে কে দীর্ঘদিন ধরে হে. পাইলোরিতে আক্রান্ত।

প্রশিক্ষণের পর দেখা যায়, যারা ডায়রিয়ায় আক্রান্ত হয়েছেন তাদের ৩২ থেকে ৩৬ শতাংশ হে. পাইলোরিতে আক্রান্ত ছিলেন, কিন্তু অন্য ব্যাক্টেরিয়ার সংক্রমণে বা অজানা কারণে ডায়রিয়ায় আক্রান্ত হয়েছেন।

এর বিপরীতে, আগে থেকেই হেলিকোব্যাকটার পাইলোরিতে আক্রান্ত ছিলেন এমন ৫৬ শতাংশের বেশি জন সেনা ডায়রিয়া জানিত কোনো সংক্রমণের শিকার হয়নি।

গবেষকরা হিসাব করেন, যে সেনারা হে. পাইলোরিতে আক্রান্ত এদের অন্তত ৬০ শতাংশের শিগেল্লা ব্যাক্টেরিয়া জনিত ডায়রিয়ায় আক্রান্ত হওয়ার সম্ভবনা কম। এদের এশ্চেরিচিয়া কোলি ব্যাক্টেরিয়া জনিত ডায়রিয়ায়ও আক্রান্ত হওয়ার সম্ভবনা কম। 
জলবসন্তের বিস্তাররোধে সূর্যালোক!
সূর্যের আলো জলবসন্ত ছড়িয়ে পড়া রোধে সহায়ক পারে বলে দাবি করেছেন যুক্তরাজ্যের একদল গবেষক।

লন্ডন বিশ্ববিদ্যালয়ের একদল গবেষক গবেষণা করে দেখেছেন, যেসব এলাকায় অতিবেগুনী রশ্মির (আলট্রা ভায়োলেট) মাত্রা বেশি সেসব এলাকায় জলবসন্তের প্রকোপ কম।

‘ভিরোলজি’ জার্নালে প্রকাশিত প্রতিবেদনে একথা বলা হয়েছে।

সূর্যালোক কিভাবে জলবসন্তের বিস্তাররোধে সহায়ক হতে পারে তার ব্যাখ্যায় গবেষকরা বলছেন, চামড়ায় থাকা ভাইরাসগুলো সূর্যের আলোয় নিষ্ক্রিয় হয়ে পড়তে পারে। ফলে এগুলো অন্যের দেহে সংক্রমিত হওয়ার সম্ভাবনা কমে যায়।

তবে অন্যান্য গবেষকেরা তাপমাত্রা, আদ্রতা ও এমনকি জীবনযাত্রার মানসহ আরো বেশ কিছু নিয়ামকের কথা উল্লেখ করেছেন। জলবসন্তের প্রকোপ ঠেকাতে এগুলোরও সমান ভূমিকা থাকতে পারে বলে মনে করছেন তারা।

জল বসন্তের জন্য দায়ী ভ্যারিসেলা-জোস্টার ভাইরাসটি খুবই সংক্রামক। সংক্রমণের প্রাথমিক পর্যায়ে এ ভাইরাস মূলত হাঁচি ও কাশির মাধ্যমে ছড়াতে পারে। শরীরে জলযুক্ত গুটি ও দাগের উপস্থিতি এ রোগে আক্রান্ত হওয়ার লক্ষণ।

অতিবেগুনী রশ্মিতে ভাইরাস নিষ্ক্রিয় হয়ে পড়ার নজির দীর্ঘদিনের। লন্ডনের সেন্ট জর্জেস বিশ্ববিদ্যালয়ের গবেষক ডক্টর ফিল রাইস মনে করেন, ক্রান্তিমণ্ডলীয় দেশগুলোতে জলবসন্ত কম হওয়া এবং তা কম ছড়ানোর কারণ এটিই। 
সমকামী বিয়ে স্বাস্থ্যের জন্য ভালো
সমকামী বিয়ে স্বাস্থ্যের জন্য ভালো। এ বিয়ে স্বীকৃতি পেলে সমকামীদের জন্য স্বাস্থ্যসম্মত পরিবেশ গড়ে উঠতে পারে বলেই দাবি করেছেন যুক্তরাষ্ট্রের একদল গবেষক।

গবেষণায় দেখা গেছে, ম্যাসাচ্যুসেটস অঙ্গরাজ্যে সমকামী বিয়ে স্বীকৃতি পাওয়ার পর সমকামী ব্যক্তিদের স্বাস্থ্য কেন্দ্রে যাওয়ার হার উল্লে¬খযোগ্য পরিমাণে কমে গেছে।

‘আমেরিকান জার্নাল অব পাবলিক হেলথ’ নামক গবেষণা সাময়িকীর এক প্রতিবেদনে একথা বলা হয়েছে।

২০০৩ সালে ম্যাসাচ্যুসেটসসহ যুক্তরাষ্ট্রের ৬ টি অঙ্গরাজ্যে সমকামী বিয়ে আইনগত বৈধতা পায়।

প্রতিবেদনে বলা হয়েছে, সমকামী পুরুষরা বিয়ে করলে হাসিখুশী সম্পর্ক উপভোগ করতে পারে। আর প্রফুল্লতার সঙ্গে স্বাস্থ্যের যোগ আছে বৈকি!

কলাম্বিয়া বিশ্ববিদ্যালয়ের মেইলমাম স্কুল অব পাবলিক হেলথের গবেষকরা এ গবেষণা পরিচালনা করেছেন।

১ হাজার ২১১ পুরুষ সমকামীর শারিরীক ও মানসিক স্বাস্থ্য সম্পর্কিত তথ্য সংগ্রহ করে তারা ওই সিদ্ধান্তে পৌঁছেছেন। নারী সমকামীরা (লেজবিয়ান) এ গবেষণার আওতাভুক্ত নয়।

প্রধান গবেষক ড. মার্ক হাতজেনবুয়েলার বলেন, “সামাজিক সীমাবদ্ধতাগলো দূর করে সমকামী ও উভয়কামী ব্যক্তিদের স্বাস্থ্যন্নোয়ন ঘটানো সম্ভব।”

গবেষণায় দেখা গেছে, সমকামী বিয়ে বৈধতা পাওয়া পর তাদের ক্লিনিকে যাওয়ার হার ১৩ শতাংশ কমেছে।

বিয়ের কারণে মানসিক চাপ কমার ফলে কমে যায় রক্তচাপ, বিষন্নতা এমনকি একজনের সঙ্গে অন্যজনের মানিয়ে চলার ক্ষেত্রে জটিলতার মতো নানা সমস্যা।

আর সে কারণেই গবেষক মার্ক বলেছেন, “মানসিক চাপের কারণে যে সমস্ত স্বাস্থ্য সমস্যা দেখা দেয় তা কমিয়ে সমকামী বিয়ে জনস্বাস্থ্য উন্নয়নে অনেকটাই সহায়ক হতে পারে।”

সমকামীদের ওপর পরিচালিত পূর্ববর্তী গবেষণাগুলোতে দেখা গেছে, অন্যদের তুলনায় এদের বিষণ্ণতায় ভোগা এবং আত্মহত্যা করার প্রবণতাও বেশি থাকে- যার অন্যতম একটি কারণ সামাজিক স্বীকৃতি না পাওয়া। 


‘প্রতিবন্ধিতা বিষয়ে স্বচ্ছ ধারণা প্রয়োজন’
প্রতিবন্ধিতা সম্পর্কে মানুষের স্বচ্ছ ধারণা তৈরি এবং প্রতিবন্ধীদের প্রতি ইতিবাচক মনোভাব পোষণের আহ্বান জানিয়ে শুরু হয়েছে প্রতিবন্ধিতা বিষয়ক জাতীয় সিম্পোজিয়াম-২০১১।

বুধবার সকালে রাজধানীর বিয়াম ফাউন্ডেশনে জাতীয় প্রতিবন্ধী ফোরাম আয়োজিত দুই দিনব্যাপী এই সিম্পোজিয়ামের উদ্বোধন করেন সমাজকল্যাণ মন্ত্রণালয়ের সচিব রণজিৎ কুমার বিশ্বাস।

সিম্পোজিয়ামের প্রথম দিনে অটিজম, প্রতিবন্ধী শিশু এবং শ্রবণ-দৃষ্টি প্রতিবন্ধিতা বিষয়ে আলাদা অধিবেশন অনুষ্ঠিত হচ্ছে।

রণজিৎ কুমার বিশ্বাস তার বক্তব্যে বলেন, “সমাজের সকল স্তরে প্রতিবন্ধীদের অধিকার প্রতিষ্ঠার সঙ্গে সঙ্গে এ বিষয়ে সকলের স্বচ্ছ ধারণা এবং গভীর জ্ঞান থাকা প্রয়োজন। আমরা সবাই দৃষ্টি প্রতিবন্ধীদের বিষয়ে জানি। কিন্তু শ্রবণ-দৃষ্টি প্রতিবন্ধীদের বিষয়ে আমাদের সবার স্পষ্ট ধারণা নেই।”

“এসব বিষয়ে ধারণাগুলো স্পষ্ট হলেই একজন প্রতিবন্ধী মানুষ আর দশটা সাধারণ মানুষের সঙ্গে তাল মিলিয়ে চলতে পারবে।”

জাতীয় প্রতিবন্ধী ফোরামের মহাসচিব জওয়াহেরুল ইসলামের সভাপতিত্বে অনুষ্ঠানে অন্যদের মধ্যে বক্তব্য রাখেন প্রতিবন্ধী শিশু অধিকার থিমেটিক গ্র“পের কনভেইনার ড. শামীম ফেরদৌস, অটিজম ওয়েলফেয়ার ফাউন্ডেশনের সভাপতি ড. রওনক হাফিজ প্রমুখ।

সিম্পোজিয়ামের শেষ দিনে আইসিটি ও প্রতিবন্ধিতা, প্রতিবন্ধী কিশোর-কিশোরী এবং মনো-সামাজিক প্রতিবন্ধিতা বিষয়ে পৃথক অধিবেশন অনুষ্ঠিত হবে। 
নিউমোনিয়া জয় করা সম্ভব
অধ্যাপক শুভাগত চৌধুরী

ফুলফুসের সংক্রমণ হলো নিউমোনিয়া। এই সংক্রমণের কারণে ফুসফুসে পানি জমে। এর ফলে প্রচণ্ড কাশি, জ্বর ও শ্বাসকষ্টে অতিষ্ট হয়ে ওঠে জীবনধারন। আর অবস্থার অবনতি হলে হুমকির মুখে পড়ে জীবন।

পাঁচ বছরের কম বয়সী শিশুদের প্রধান ঘাতক হলো নিউমোনিয়া। বিশ্বজুড়ে প্রতি ২০ সেকেন্ডে প্রাণ হারায় একজন শিশু। শিশু মৃত্যুর এই হার এইডস ও ম্যালেরিয়ায় সম্মিলিত প্রাণহানির চেয়েও বেশি।

ভয়াল এই রোগে প্রতি বছর প্রাণ হারায় ১৫ লাখ শিশু।

বিশ্বজুড়ে নিউমোনিয়াজনিত মোট শিশু মৃত্যুর ৯৯ শতাংশই ঘটে উন্নয়নশীল দেশগুলোতে। অথচ এ অকাল মৃত্যু ঠেকানো সহজ। এদের প্রাণ বাঁচানোর জন্য রয়েছে নিরাপদ, কার্যকর ও সাশ্রয়ী কৌশল এবং উপায়।

এ যুদ্ধ জয় করা সম্ভব

টিকা ও এন্টিবায়োটিক দিয়ে, ঘরের অন্দরে বায়ুদূষণ ঠেকিয়ে ও নবজাতকদের প্রথম ছয় মাস মায়ের বুকের দুধ খাইয়ে প্রতিবছর ১০ লাখেরও বেশি শিশুর প্রাণ বাঁচানো সম্ভব।

শিশুর জন্মের পর প্রথম ছয় মাস কেবল মায়ের বুকের দুধ দিলে ১৫ থেকে ২৩ শতাংশ রোগ প্রতিরোধ ক্ষমতা বৃদ্ধি পায় একটি শিশুর।

পুষ্টিহীনতার কারণে শিশুর দেহে রোগ প্রতিরোধ ক্ষমতা হ্রাস পায়। ফলে নিউমোনিয়াসহ অন্যান্য রোগে আক্রান্ত হওয়ার সম্ভাবনা বাড়ে। আর তাই সুস্থ শিশুর জন্য চাই পর্যাপ্ত পুষ্টি।

অনাগত শিশুর ওজন যেন স্বভাবিকের চেয়ে কম না হয় সেজন্য গর্ভবতী মায়ের পুষ্টির দিকে খেয়াল রাখাও অত্যন্ত জরুরি।

বায়ুদূষণের ফলেও নিউমোনিয়ার বিস্তার ঘটে। তাই শিশুরা যে ঘরে বা স্থানে থাকে সেখানে ধূমপান ও জৈব জ্বালানির ব্যবহার পরিহার করলে শিশুর ফুসফুস থাকবে সুরক্ষিত। ঘরের তাপমাত্রা যেন স্বাভাবিক তাপমাত্রার অধিক না হয় সজাগ থাকতে হবে সেদিকেও।

শিশুদের সংস্পর্শে আসার আগে অবশ্যই ভালো করে হাত ধুয়ে নিতে হবে। এতে রোগজীবাণুর বিস্তার কমে অনেকখানি।

২০০৯ সালে শিশু নিউমোনিয়ার রুখতে প্রতিষ্ঠিত হয়েছিলো ‘দি গ্লোবাল কোয়ালিশন’। জনসচেতনতা সৃষ্টির জন্য ও নীতিনির্ধারকদেরকে এগিয়ে আসার আহ্বান জানানোর জন্য প্রতি বছর ১২ নভেম্বর পালিত হয় বিশ্ব নিউমোনিয়া দিবস।

প্রতিরোধ

নিউমোনিয়ায় আক্রান্ত হওয়ার আগেই প্রতিরোধমূলক ব্যবস্থা গ্রহণ করা জরুরি। যেমন সঠিক সময়ে টিকাদান ও এন্টিবায়োটিকের প্রয়োগ নিউমোনিয়া সংক্রমণ থেকে শিশুদের রক্ষা করে।

টিকাদান হলো প্রাণঘাতী এ শিশুরোগ প্রতিরোধ করার সর্বোত্তম নিরাপদ ও কার্যকর পদ্ধতি।

নিউমোনিয়ার জন্য দায়ী ভাইরাস হল- নিউমোকক্কাস (স্ট্রেপটোকক্কাস নিউমোনি) ও হেমোফাইলাস ইনয়ুযেকি। এই দুই ভাইরাসকে ধরাশায়ী করতে টিকাদানের বিকল্প নেই। নিউমোনিয়া টিকার পাশাপাশি চাই হাম ও হুপিংকফের টিকাও।

উন্নয়নশীল দেশগুলোতে অসংখ্য শিশু এসব টিকার আওতায় নেই। নিউমোনিয়ার আগ্রাসন থেকে শিশুদেরকে বাঁচাতে এসব টিকা সুলভ করতে হবে।

গুরুতর নিউমোনিয়া চিকিৎসা করা যায় এন্টিবোয়োটিক দিয়ে। প্রতি মাত্রা এন্টিবোয়োটিকের খরচ এক ডলারের কম হলেও প্রতি পাঁচ জন আক্রান্ত শিশুর মাত্র একজন এই সেবা পেয়ে থাকে। এসব দরিদ্র শিশুদের জন্য দ্রুত কার্যকর চিকিৎসা গ্রহণের দায় আমরা এড়াতে পারি না। 


মানসিক স্বাস্থ্য: কমিউনিটি ক্লিনিককে সম্পৃক্ত করার পরামর্শ
মানসিক রোগের চিকিৎসার ক্ষেত্রে কমিউনিটি ক্লিনিককে সম্পৃক্ত করার পরামর্শ দিয়েছে বিশ্ব স্বাস্থ্য সংস্থা।

বিশ্ব স্বাস্থ্য সংস্থার মেন্টাল হেলথ অ্যান্ড সাবস্ট্যান্স অ্যাবিউজ ইউনিটের দক্ষিণপূর্ব এশিয়া বিষয়ক উপদেষ্টা ড. বিজয় চন্দ্র বলেন, “মানসিক স্বাস্থ্যের চিকিৎসার ক্ষেত্রে দুইভাবে এগোনো প্রয়োজন। আমাদের মানুষের কাছে পৌঁছাতে হবে এবং একইসঙ্গে তাদেরকে তৃতীয় পর্যায়ের সহায়তা দিতে হবে।”

“বঙ্গবন্ধু শেখ মুজিব মেডিক্যাল বিশ্ববিদ্যালয় ও জাতীয় মানসিক স্বাস্থ্য ইনস্টিটিউটের মতো তৃতীয় পর্যায়ের সেবাদাতা প্রতিষ্ঠান আছে বাংলাদেশে। এখন মানুষের কাছে পৌঁছাতে হবে।”

তিনি বলেন, “এক্ষেত্রে কমিউনিটি ক্লিনিক ভূমিকা রাখতে পারে।”

রাজধানীতে দক্ষিণপূর্ব এশিয়ার ১১টি দেশের প্রতিনিধিদের তিনদিনের এক বৈঠক শেষে শনিবার বিডিনিউজ টোয়েন্টিফোর ডটকমকের সঙ্গে কথা বলেন বিশ্ব স্বাস্থ্য সংস্থার উপদেষ্টা।

বাংলাদেশ সাইকিয়াট্রিস্ট অ্যাসোসিয়েশনের তথ্য মতে, দেশে মানসিক রোগীর তুলনায় মানসিক স্বাস্থ্য সেবাকেন্দ্রের সংখ্যা খুবই কম।

সরকারি তথ্যমতে, দেশের দশজন মানুষের মধ্যে অন্তত তিনজন কোনো না কোনো ধরনের মানসিক সমস্যায় ভুগছে।

নারায়ণগঞ্জের সোনারগাঁও উপজেলায় একটি পাইলট প্রকল্পে দেখা গেছে, দেশে মানসিক রোগীর তুলনায় প্রয়োজনীয় মানসিক স্বাস্থ্যসেবা কেন্দ্র প্রায় ৯২ শতাংশ কম রয়েছে।

জাতীয় মানসিক স্বাস্থ্য ইনস্টিটিউটের অধ্যাপক এম গোলাম রাব্বানী বলেন, “দেশের বাকি অংশের চিত্রও প্রায় একই রকম।”

“১৫ কোটির ওপর মানুষের জন্য মাত্র ১৯০ জন মানসিক স্বাস্থ্য চিকিৎসক আছেন। তাই কমিউনিটি ক্লিনিকের স্বাস্থ্যসেবা প্রদানকারীরা এ ব্যবধান কমিয়ে আনার ক্ষেত্রে ভূমিকা রাখতে পারে।”

বর্তমান ক্ষমতাসীন আওয়ামী লীগ সরকার গুরুত্ব বিবেচনা করে বিভিন্ন কমিউনিটি ক্লিনিকে স্বাস্থ্যকর্মী নিয়োগ করেছে। প্রতি ছয় হাজার পরিবারের জন্য একটি কমিউনিটি ক্লিনিক করা হচ্ছে।

বর্তমানে ১০ হাজার ৩২০টি কমিউনিটি ক্লিনিক সেবা দেওয়ার জন্য প্রস্তুত রয়েছে।

এদিকে স্বাস্থ্যমন্ত্রী বলেছেন, আগামী বছরের জুলাই নাগাদ আরো তিন হাজার কমিউনিটি ক্লিনিক ‘পুরোদমে কাজ শুরু করবে’।

এছাড়া ‘দীর্ঘদিন অবহেলিত’ মানসিক রোগী ও অটিজমের ক্ষেত্রে সচেতনতা সৃষ্টিতেও কাজ করছে সরকার।

অটিজম নিয়ে এ অঞ্চলে প্রথমবারের মতো একটি আন্তর্জাতিক সম্মেলন গত জুলাইয়ে ঢাকায় অনুষ্ঠিত হয়। প্রধানমন্ত্রী শেখ হাসিনা ও ভারতের ক্ষমতাসীন দল কংগ্রেসের সভানেত্রী সোনিয়া গান্ধী তাতে উপস্থিত ছিলেন।

এছাড়া ১৬ অক্টোবর রাজধানীতে মানসিক স্বাস্থ্য বিষয়ক ষষ্ঠ আন্তর্জাতিক সম্মেলন এবং বিশ্ব মানসিক স্বাস্থ্য দিবসের উদ্বোধন করেন প্রধানমন্ত্রী।

সরকার স্বাস্থ্য, জনসংখ্যা ও পুষ্টি খাতে পাঁচ বছর মেয়াদি উন্নয়ন পরিকল্পনায় (এইচপিএনএসডিপি) বিশেষ বরাদ্দ রাখার পাশাপাশি মানসিক স্বাস্থ্য বিষয়ক একটি আইন চূড়ান্ত করার প্রক্রিয়ায় আছে।

মানসিক স্বাস্থ্য নিয়ে সরকারের উদ্যোগের প্রশংসা করে বিশ্ব স্বাস্থ্য সংস্থার উপদেষ্টা বিজয় বলেন, “এর মাধ্যমে মানসিক স্বাস্থ্যসেবা পরিস্থিতির উন্নয়নে সরকারের পূর্ণ আন্তরিকতা প্রতিফলিত হয়েছে। এখন এতে আমাদের সহায়তা দেওয়া প্রয়োজন।”

মানসিক রোগী ও মানসিক স্বাস্থ্যসেবার মধ্যকার বিরাজমান ব্যবধান কমিয়ে আনতে বাংলাদেশ, থাইল্যান্ড, ভূটান ও পূর্ব তিমুরে বিশ্ব স্বাস্থ্য সংস্থার তত্ত্বাবধানে পাইলট প্রকল্প চলছে।

“একবার জাতীয় পর্যায়ে জোরালো উদ্যোগ নেওয়া হলে আমাদের ভূমিকা কমে আসবে” উল্লেখ করে ড. বিজয় বলেন, বিশ্বের যে কোনো জায়গায় অগ্রগতির জন্য প্রযুক্তিগত সহায়তার পাশাপাশি বিভিন্ন নতুন বিষয় নিয়ে হাজির হবে বিশ্ব স্বাস্থ্য সংস্থা।

পাইলট প্রকল্পের আওতায় তৃণমূল পর্যায়ে মৃগীরোগ, মনোরোগ, বিষন্নতা ও অটিজমের মতো নানা সমস্যার রোগনির্ণয় করা হচ্ছে।

জাতীয় মানসিক স্বাস্থ্য ইনস্টিটিউটের পরিচালক রাব্বানী বলেন, “এটা খুবই সম্ভব। আমাদের মনে হয়েছে তারা (কমিউনিটি স্বাস্থ্যসেবা দানকারীরা) এটা করতে পারে।”

“তারা কেবল রোগীর সঙ্গে কথা বলেই রোগ সনাক্ত করতে পারে। এক্ষেত্রে প্রশ্নমালা থাকবে।”

“তারপর তারা তাদের উপজেলা পর্যায়ে পাঠাবে যেখানে প্রশিক্ষিত চিকিৎসক থাকবেন। এসব চিকিৎসকরা বিশেষজ্ঞ চিকিৎসকদের সঙ্গেও ফোনে কথা বলতে পারেন।”

“পুরো প্রক্রিয়া একযোগে কাজ করবে। এর জন্য অতিরিক্ত বরাদ্দের প্রয়োজন পড়বে না।”

বিশ্ব স্বাস্থ্য সংস্থার আঞ্চলিক উপদেষ্টা বলেন, এ প্রক্রিয়ায় মানসিক রোগীদের প্রতি সমাজে মানুষের ভুল ধারণা ও খারাপ আচরণ দূর হবে।

“তারা আধুনিক চিকিৎসা পদ্ধতির হাসপাতালে না গিয়ে কবিরাজের কাছে যাবে না।

“আপনি হাসপাতালে কাউকে শিকলে বাধা বা অবরুদ্ধ অবস্থায় দেখবেন না। তারা স্বাধীনভাবে হাসপাতালে ঘুরে বেড়াবে এবং চিকিৎসা নেবে।”

মানসিক রোগীদের প্রতি ভুল ধারণা দূর করতে সবার প্রতি আহ্বান জানিয়ে তিনি বলেন, “মানুষ এখনো মনে করে যে, তারা মারমুখী। রাস্তায় দেখলে তাদের দিকে পাথর ছুড়ে মারে। কিন্তু তারা তার জবাব দিলে তাদেরকে মারমুখী মনে করা হয়।

“কেউ পাথর মারলে প্রত্যেকেই তার জবাব দেবে। এটা খুবই স্বাভাবিক।”

তিনদিনের এ বৈঠকে মানসিক স্বাস্থ্যের উন্নতি, প্রতিকার, চিকিৎসা ও পুনর্বাসন, কল্যাণ ও মানবাধিকার সমুন্নত রাখার বিষয়কে অন্তর্ভুক্ত করে মানসিক স্বাস্থ্য নীতি, পরিকল্পনা, কর্মসূচি ও আইন প্রণয়নের জন্য সব সদস্য দেশের প্রতি সুপারিশ করা হয়েছে।

এছাড়া দেশের স্বাস্থ্যসেবা ব্যবস্থার গুরুত্বপূর্ণ অংশ হিসেবে মানসিক স্বাস্থ্যসেবাকে অন্তর্ভুক্ত করারও আহ্বান জানানো হয়েছে।

এক্ষেত্রে প্রশিক্ষণ ও গবেষণার সুযোগ করে দিতে বিশ্ব স্বাস্থ্য সংস্থার প্রতিও এ বৈঠক থেকে আহ্বান জানানো হয়েছে। 


ভিটামিন ডি’র অভাবে হৃদরোগ, মৃত্যুঝুঁকি বাড়ে
রক্তে ভিটামিন ডি সঠিক মাত্রায় থাকলে মৃত্যু ঝুঁকি অর্ধেক কমে যায়। আর এর ঘাটতিতে হৃদরোগের ঝুঁকি বাড়ে। নতুন এক গবেষণায় একথা বলা হয়েছে।

১ হাজার রোগী নিয়ে পরীক্ষা-নিরীক্ষা চালিয়ে কানসাস বিশ্ববিদ্যালয়ের গবেষকরা এ তথ্য পেয়েছেন।

গবেষণায় দেখা গেছে, ৭০ শতাংশ রোগীই ভিটামিন ডি’য়ের অভাবে ভুগছে এবং তাদের ক্ষেত্রে নানারকম হৃদরোগের ঝুঁকিও বেশি।

ভিটামিন ডি’য়ের অভাবে মানুষের মৃত্যু ঝুঁকি বাড়ে প্রায় দ্বিগুণ। অন্যদিকে, দেহে প্রয়োজনীয় মাত্রায় ভিটামিন ডি থাকলে মৃত্যুঝুঁকি ৬০ শতাংশ কমে।

‘ইউনিভার্সিটি অব কানসাস হসপিটাল এন্ড মেডিক্যাল সেন্টার’ এর অধ্যাপক ডা. জেমস এল. ভাসিক বলেন, “ ভিটামিন ডি এর ঘাটতির কারণে হৃদরোগের ঝুঁকি থাকে কিনা তা গবেষণা করাটাই ছিলো আমাদের লক্ষ্য। কিন্তু গবেষণায় এ ঝুঁকি অনেকটাই বেশি প্রমাণিত হওয়ায় আমরা অবাক হয়েছি।” 


এক কোটি নারী পরোক্ষ ধূমপানের শিকার
বাংলাদেশে প্রতিবছর প্রায় এক কোটি নারী পরোক্ষ ধূমপানের শিকার হচ্ছে। মাদক বিরোধী সংগঠন মানস-এর প্রতিষ্ঠাতা সভাপতি ডা. অরূপ রতন চৌধুরী সোমবার এক সেমিনারে এ তথ্য জানান।

বিয়াম ফাউন্ডেশনে জাতীয় তামাক নিয়ন্ত্রণ সেলের উদ্যেগে সেমিনারে বলা হয়, নারীদের মধ্যে শতকরা ৩০ ভাগ কর্মস্থলে এবং ২১ ভাগ পাবলিক প্লেসে পরোক্ষ ধুমপানের শিকার হচ্ছেন।

মাদক নিয়ন্ত্রনে সংবাদ মাধ্যমের ভূমিকা শীর্ষক ওই সেমিনারে প্রধান অতিথি ছিলেন স্বাস্থ্য মন্ত্রণালয়ের অতিরিক্ত সচিব একেএম আমির হোসেন। সভাপতিত্ব করেন জাতীয় তামাক নিয়ন্ত্রণ সেলের সমন্বয়ক আজম-ই-সাদাত।

ডা. অরূপ রতন চৌধুরী জানান, প্রতিবছর তামাক ব্যবহারের কারণে ৫৭ হাজার মানুষ মারা যান এবং ৩ লাখ ৮২ হাজার মানুষ পঙ্গু হন।

এ সব তথ্য সংবাদ মাধ্যমে প্রচার- প্রকাশ হলে তামাক ব্যবহারে অনেকেই নিরুৎসাহিত হবে বলে মনে করেন তিনি।

মস্তিস্কে রক্তক্ষরণের ৮০ শতাংশই পূর্ব সংকেত ছাড়াই ঘটে উল্লেখ করে তিনি জানান, এর মূল কারণ ধুমপান। তাছাড়া ডায়াবেটিসের পেছনেও ধূমপানের কারণ রয়েছে।

অতিরিক্ত সচিব একেএম আমির হোসেন জানান, ধূমপান ও তামাকজাত দ্রব্য ব্যবহার (নিয়ন্ত্রণ) আইন ২০০৫ সংশোধন হচ্ছে। এতে অনেক কিছুই নতুন থাকছে।

সেমিনারে তামাক ব্যবহার নিয়ন্ত্রনে সংবাদ মাধ্যমের ভূমিকার বিষয়ে বক্তব্য রাখেন তামাক বিরোধী সংগঠন প্রজ্ঞা-এর প্রধান তাইফুর রহমান।

তিনি বলেন, বর্তমান বিদ্যমান আইন পরিবর্তন করা পাশাপাশি তামাকের ওপর প্রতিবছর কর বাড়ানো প্রয়োজন। 


সচেতনতার অভাবে নিউমোনিয়ায় শিশুমৃত্যু: স্বাস্থ্যমন্ত্রী
স্বাস্থ্যমন্ত্রী আ ফ ম রুহুল হক বলেছেন, শুধু সচেতনতার অভাবেই বাংলাদেশে প্রতি বছর হাজার হাজার শিশু নিউমোনিয়ায় মারা যাচ্ছে।

বিশ্ব নিউমোনিয়া দিবসের একদিন আগে শুক্রবার এক অনুষ্ঠানে মন্ত্রী বলেন, নিউমোনিয়া সম্পর্কে সচেতনতাই এসব শিশুদের বাঁচাতে পারে।

"শ্বাস-প্রশ্বাসের সমস্যা দেখা দিলে আপনার শিশুকে হাসপাতাল বা চিকিৎসকের কাছে নিন।"

'পরিপ্রেক্ষিত' নামে একটি বেসরকারি সংস্থা রাজধানীতে নিউমোনিয়ার ওপর গণমাধ্যমে প্রতিবেদনের জন্য সাংবাদিকদের পুরস্কার দিতে ওই অনুষ্ঠান আয়োজন করে।

নিউমোনিয়ায় শিশুরা তীব্র জ্বরের পাশাপাশি শ্বাসকষ্টে ভোগে। ব্যাকটেরিয়ার কারণেই সাধারণত এ রোগ হয়ে থাকে।

স্বাস্থ্যমন্ত্রী বলেন, "ফুসফুস সংক্রমণের জন্য প্রয়োজনীয় ওষুধ এখন সব জায়গায় পাওয়া যায় এবং সরকারি হাসপাতালগুলোতে তা বিনামূল্যে সরবরাহ করা হয়।"

"কিন্তু কখন শিশুকে হাসপাতালে নিয়ে যেতে হবে সে বিষয়ে সঠিক জ্ঞান রাখে না বাবা-মা।"

এ বিষয়ে সচেতনতা বাড়ানোর জন্য গণমাধ্যমের প্রতি আহ্বান জানান তিনি।

এছাড়া তৃণমূল পর্যায়ের মানুষ যারা সবচেয়ে বেশি সমস্যার মুখোমুখি হয় কিন্তু সংবাদপত্র পড়ে না তাদের কাছে পৌঁছানোর উপায় বের করার জন্য সংশ্লিষ্টদের প্রতি আহ্বান জানান তিনি।

স্বাস্থ্য বিশেষজ্ঞদের মতে বাংলাদেশে নিউমোনিয়ায় সবচেয়ে বেশি শিশুর মৃত্যু হয়। ব্যাপক মাত্রায় অপুষ্টি ও বিশুদ্ধ জীবনযাপনের অভাবে এ রোগ হয়ে থাকে।

স্বাস্থ্য মন্ত্রণালয়ের হিসাবে পাঁচ বছরের কম বয়সী শিশুমৃত্যুর ১৮ শতাংশই এ 'প্রাণঘাতী' ফুসফুস ব্যাধিতে হয়ে থাকে। এতে সহস্রাব্দ উন্নয়ন লক্ষ্যমাত্রা ৪ অর্জন বাধাগ্রস্ত হচ্ছে। সেখানে ২০১৫ সাল নাগাদ শিশু মৃত্যুর হার হাজারে ৪৮-এ নামিয়ে আনার কথা বলা হয়েছে। বর্তমানে এ হার হাজারে ৬০ আছে।

শিশু রোগ বিশেষজ্ঞরা বলেন, পরিমিত মাতৃ দুগ্ধ পানে শিশুর রোগ প্রতিরোধ ক্ষমতা বেড়ে নিউমোনিয়া সংক্রমণের হার ১৫ থেকে ২৩ শতাংশ পর্যন্ত কমে যেতে পারে।

এছাড়া নিউমোকোক্কাস টিকা এ ব্যকটেরিয়া সংক্রমণ থেকে শিশুকে দূরে রাখতে পারে। কিন্তু এ টিকা সরকারি শিশু টিকাদান কর্মসূচির মধ্যে নেই।

দীর্ঘদিন ধরে সারাদেশে এ টিকা দেওয়ার দাবি চলে আসলেও 'টিকার ওপর নির্ভর না করে বরং সচেতনতা সৃষ্টির' জন্য সবার প্রতি আহ্বান জানান স্বাস্থ্যমন্ত্রী। 


সময়মত ডায়বেটিস চিকিৎসায় কিডনি জটিলতা কমে
শুরুতেই টাইপ ১ ডায়বেটিসের উপযুক্ত চিকিৎসা করালে কিডনি রোগের ঝুঁকি অর্ধেক কমে যায়। যুক্তরাষ্ট্রের গবেষকরা শনিবার একথা জানিয়েছেন।

১৯৮০'র দশকে শুরু হওয়া এ গবেষণায় টাইপ-১ ডায়বেটিস আক্রান্তের প্রাথমিক অবস্থায় ১ হাজার ৪০০ জন রোগীর ওপর পরীক্ষা চালিয়ে দেখা গেছে, যারা দিনে তিনবার ইনসুলিন ইঞ্জেকশন নিয়ে কিংবা ইনসুলিন পাম্প ব্যবহার করে রোগের নিবিড় পরিচর্যা করেছে তাদের ক্ষেত্রে অন্যদের তুলনায় পরবর্তীতে কিডনির সমস্যা দেখা দেওয়ার ঝুঁকি কমে গেছে অর্ধেক।

'নিউ ইংলিশ জার্নাল অব মেডিসিন'- এ গবেষণা প্রতিবেদন প্রকাশ করেছে।

টাইপ ১ ডায়বেটিসকে আগে জুভেনিলে ডায়বেটিস বলা হতো। এটি টাইপ ২ ডায়বেটিসের মত ততটা পরিচিত নয়। ব্যায়ামের অভাব এবং মুটিয়ে যাওয়ার সঙ্গে এ রোগের সম্পর্ক আছে।

টাইপ ১ ডায়বেটিসের ক্ষেত্রে বড় ধরনের জটিলতা সৃষ্টি করে কিডনি রোগ। এ ডায়বেটিসে আক্রান্ত হলে দেহ ইনসুলিন তৈরি করার ক্ষমতা হারায় ফলে রোগ প্রতিরোধ ক্ষমতা কমে যায়। এর ফলে শরীরে শর্করা ভাঙার ক্ষমতা কমে যায়। ইনসুলিন শরীরে সুগারের পরিচলন নিয়ন্ত্রণ করে যা শরীরের মূল জ্বালনি।

গবেষকরা কেবল টাইপ-১ ডায়াবেটিসের ক্ষেত্রেই ওই ফলের কথা বলেছেন। যুক্তরাষ্ট্রে ২৬ মিলিয়ন মানুষের প্রায় ৫ থেকে ১০ শতাংশই এ রোগে আক্রান্ত। 
'সচেতনতাই নিউমোনিয়া নির্মূলে সবচেয়ে সহায়ক'
সচেতনতাই নিউমোনিয়া নির্মূলে সবচেয়ে সহায়ক ভূমিকা পালন করতে বলে মত প্রকাশ করেছেন বিশেষজ্ঞরা।

বিশ্ব নিউমোনিয়া দিবস ও নিউমোনিয়া রোগের মূল বৈশিষ্ট্য বিষয়ক এক সংলাপে রোববার জাতীয় প্রেস ক্লাবে এ মত দেন তারা।

'ফেসেস অব নিউমোনিয়া' শীর্ষক এ সংলাপে বাংলাদেশ ইন্সটিটিউট অব রিসার্চ অ্যান্ড রিহ্যাবিলিটেশন ইন ডায়াবেটিস, এন্ডোক্রাইন অ্যান্ড মেটাবোলিক ডিজঅর্ডার্সের (বারডেম) অতিরিক্ত পরিচালক অধ্যাপক নাজমুন নাহার বলেন, কোনো অসুখ হলে আমরা প্রথমে পারিবারিকভাবে চিকিৎসা দেওয়ার চেষ্টা করে পরে চিকিৎসকের কাছে রোগীকে নিয়ে যাই। কিন্তু নিউমোনিয়ায় আক্রান্ত শিশুদের মধ্যে দেরি করে চিকিৎসকের কাছে যারা আসে তাদের ক্ষেত্রেই সাধারণত মৃত্যুর ঘটনা ঘটে।

পরিবেশ দূষণের কারণেও শিশুদের মাঝে নিউমোনিয়া ছড়াতে পারে বলে সতর্ক করে তিনি বলেন, এক্ষেত্রে সুরক্ষার জন্য স্কুলের শিশুরা মাস্ক ব্যবহার করতে পারে।

বাংলাদেশ শিশু চিকিৎসক সমিতির সভাপতি অধ্যাপক ড. মোহাম্মদ হানিফ বলেন, সচেতনতা ও ব্যাপক প্রচারণার মাধ্যমে পোলিও ও হেপাটাইসিস বি এর মতো নিউমোনিয়াও নির্মূল করা সম্ভব। নিউমোনিয়াজনিত কারণে শিশু মৃত্যুর শতকরা ৯৮ ভাগই হয়ে থাকে বাংলাদেশসহ নাইজেরিয়া ও মালাউয়ির মতো উন্নয়নশীল দেশগুলোতে।

তিনি জানান, বাংলাদেশে মাত্র ৩৭ শতাংশ নিউমোনিয়া আক্রান্ত শিশুকে স্বাস্থ্যকেন্দ্রে নিয়ে আসা হয়।

জাতীয় অধ্যাপক ডা. এম আর খান বলেন, পারিবারের সদস্যরাই যাতে নিউমোনিয়া সনাক্ত করতে পারে সেজন্য আমরা কাজ করছি। বাসায় ধোঁয়ামুক্ত পরিবেশ সৃষ্টি, শিশুদের সামনে হাঁচি বা কাশি না দেওয়া ও ঘরে পর্যাপ্ত অক্সিজেনের প্রবাহ নিশ্চিত করে খুব সহজে এ রোগ নিয়ন্ত্রণে রাখা সম্ভব।

শুধু নিউমোনিয়ায় আক্রান্ত হয়ে বিশ্বে প্রতি বছর কয়েক লাখ শিশু মারা যায় উল্লেখ করে যুক্তরাজ্যের পার্লামেন্ট সদস্য জিম ডবিন বলেন, সরকারি ও ব্যক্তিগত উদ্যোগে একযোগে কাজ করলে এ রোগ থেকে মুক্তি লাভ সম্ভব।

ব্রিটিশ সরকার নিউমোনিয়া প্রতিরোধে ইউনিসেফের একটি প্রকল্পে অর্থায়ন করছে বলে জানান তিনি।

তিনি আশা প্রকাশ করেন, টীকা দেওয়ার মাধ্যমে ২০১১-১৫ সালে ২৫ কোটি শিশুকে নিউমোনিয়ার হাত থেকে রক্ষা করা সম্ভব হবে।

সংলাপে অন্যদের মধ্যে বেসরকারি সংস্থা সেভ দ্যা চিলড্রেনের স্বাস্থ্য ও পুষ্টি বিভাগের পরিচালক মাইকেল ফলি, বাংলাদেশ শিশু চিকিৎসক সমিতির সাধারণ সম্পাদক ডা. মেসবাহ উদ্দিন আহমেদ, অধ্যাপক ড. শামসুল হক প্রমুখ উপস্থিত ছিলেন।

এ সময় নিউমোনিয়া থেকে আরোগ্য লাভ করা কয়েকজন শিশু তাদের অভিজ্ঞতা বর্ণনা করে। দেশের বিভিন্ন প্রান্ত থেকে তাদের নির্বাচন করে সেভ দ্য চিলড্রেন। এর পর শিশুদের অংশগ্রহণে নিউমোনিয়া বিষয়ক সচেতনতামূলক একটি 'নাটিকা' প্রদর্শন হয়।

সেভ দ্য চিলড্রেন, বাংলাদেশ শিশু চিকিৎসক সমিতি, পরিপ্রেক্ষিত, আইসিডিডিআর'বি, স্মাইলিং সান ফ্যানসিস প্রোগ্রাম, শিশু স্বাস্থ্য গবেষণা ফাউন্ডেশন, বিশ্ব স্বাস্থ্য সংস্থা ও ইউনিসেফ যৌথভাবে এ অনুষ্ঠানের আয়োজন করে।

সারা বিশ্বে ১২ নভেম্বর বিশ্ব নিউমোনিয়া দিবস পালিত হলেও বাংলাদেশ শিশু চিকিৎসক সমিতির উদ্যোগে দেশের ১৯টি মেডিকেল কলেজে রোববার এ দিবস পালিত হয়। 


গবেষণা বন্ধ করলো বিশ্বের বৃহত্তম স্টেমসেল গবেষণা প্রতিষ্ঠান
 তহবিলের অভাবে স্টেমসেল গবেষণা বন্ধের ঘোষণা দিয়েছে বিশ্বের বৃহত্তম স্টেমসেল গবেষণা প্রতিষ্ঠান জেরন করপোরেশন। কোম্পনিটির এ সিদ্ধান্ত স্টেমসেল গবেষণায় বড় ধরনের আঘাত।

সোমবার যুক্তরাষ্ট্রের এ বায়োটেক প্রতিষ্ঠানটি জানায়, অর্থের অভাব ও নিয়ন্ত্রক সংস্থার অনুমোদন পাওয়ার জটিলতার কারণে এমব্রায়োনিক (ভ্রƒণজাত) স্টেমসেল নিয়ে গবেষণা বন্ধ করছে তারা।

জেরনের এ সিদ্ধান্তে স্টেমসেল নিয়ে গবেষণারত বিজ্ঞানীরা মর্মাহত হয়েছেন।

তবে ভ্র"ণজাত স্টেমসেল নিয়ে জেরনের গবেষণা বন্ধ হওয়ার ঠিক আগে আগেই অগ্রগতির খবর আসে প্রাপ্তবয়স্ক স্টেমসেল নিয়ে গবেষণায় নিয়োজিতদেও কাছ থেকে। প্রাপ্তবয়স্ক স্টেমসেল নিয়ে গবেষণায় নিয়োজিত বিজ্ঞানীরা তাদের গবেষণায় উল্লেখযোগ্য অগ্রগতি হয়েছে বলে জানিয়েছেন।

দেহের প্রাথমিক কোষ স্টেমসেল থেকে শরীরের হাড়. মাংস, রক্ত সবই তৈরি হয়।

ভ্র"ণজাত স্টেমসেলগুলো শরীরের যেকোনো ধরনের কোষে পরিণত হওয়ার ক্ষমতা রাখে। তবে প্রাপ্তবয়স্ক স্টেমসেলগুলোর অতোটা রূপান্তরশীল নয়।

জেরনের গবেষণা বন্ধের ঘোষণা স্টেমসেল নিয়ে গবেষণায়রত অন্যান্য প্রতিষ্ঠানের কার্যক্রমে তেমন প্রভাব ফেলবে না বলে মন্তব্য করেছেন গবেষকরা। বরং স্টেমসেল নিয়ে অপেক্ষাকৃত ছোট, কিন্তু গুরুত্বপূর্ণ কিছু গবেষণায় সাফল্য পেয়েছে অন্যান্য বেশকিছু প্রতিষ্ঠান।

লন্ডনের কিংস কলেজের স্টেমসেল সায়েন্স বিভাগের জেষ্ঠ্য প্রভাষক ডাসকো ইলিক বলেন, জেরনের সিদ্ধান্ত কোনো যুগের সমাপ্তি নয়।

হৃদরোগে আক্রান্ত হওয়াদের পরবর্তীতে আরো বেশি জটিলতায় আক্রান্ত হওয়া প্রতিরোধ করতে প্রাপ্তবয়স্ক স্টেমসেল নিয়ে গবেষণা করে অস্ট্রেলিয়ার প্রতিষ্ঠান মেসোব্লাস্ট লিমিটেড। জেরনের এ ঘোষণার কিছুদিন আগেই তারা তাদের গবেষণায় সাফল্যের কথা জানায়।

মার্চেন্ট সিকিউরিটিজের বায়োটেকনোলজি বিশ্লেষক নাভিদ মালিক বলেন, এ ঘটনায় স্টেমসেল বাজারের দুই বিপরীত ধারার চিত্র ফুটে উঠেছে। তবে আমি সবসময়ই মনে করি প্রাপ্তবয়স্ক স্টেমসেল নিয়ে গবেষণা অনেক বেশি আকর্ষণীয়।

হৃদরোগ, স্ট্রোক, পারকিনসন্স, পক্ষঘাত রোগের মতো যেসব রোগের কোনো প্রতিষেধক বা চিকিৎসা নেই, সেগুলোর চিকিৎসায় নতুন দুয়ার খুলে দিয়েছে স্টেমসেল গবেষণা।

ঘোড়া চালনার সময় আঘাত পেয়ে পক্ষাঘাতে আক্রান্ত হন হলিউডের সুপারম্যান চলচ্চিত্রের 'সুপারম্যান' ক্রিস্টোফার রিভ। মেরুদন্ডে আঘাত পান তিনি। তার চিকিৎসায় জেরনের ভ্র"ণজনিত স্টেমসেল গবেষণালব্ধ স্টেমসেল থেরাপি ব্যবহার করা হয়।

২০১০ সালের অক্টোবরে প্রথমবারের মতো জেরনের উৎপাদিত পণ্য 'জিআরএনওপিসি ওয়ান' দিয়ে প্রথম রোগীর চিকিৎসা করা হয়। 


'খারাপ' কোলেস্টেরল কমায় গ্রিন টি
ক্যাপসুলের মাধ্যমে হোক অথবা কাপে করেই হোক, গ্রিন টি সেবনে শরীরে খারাপ কোলেস্টোরলের পরিমাণ কিছুটা কমে বলে জানিয়েছেন গবেষকরা।

বুধবার যুক্তরাষ্ট্রের জার্নাল অব আমেরিকান ডায়াটেটিক অ্যাসোসিয়েশনে প্রকাশিত এক গবেষণা প্রতিবেদনে এ তথ্য জানানো হয়।

এতে বলা হয়, এক হাজারের বেশি মানুষের উপর গবেষণা করে দেখা গেছে অন্যান্য চিকিৎসার চেয়ে গ্রিন টি সেবনে শরীওে মোট কোলেস্টেরল ও 'খারাপ' এলডিএল কোলেস্টোরলের পরিমাণ ৫ থেকে ৬ পয়েন্ট কমে।

গবেষেণায় কাপে করে গ্রিন টি সেবনের পাশাপাশি গ্রিন টি'র নির্যাসসমৃদ্ধ ক্যাটেচিনস নামের ক্যাপসুলের সাহায্যে রোগীদের গ্রিন টি সেবন করানো হয়। উভয়ক্ষেত্রেই রক্তে কোলেস্টোরলের পরিমাণ কমে।

তবে ক্যাপসুলের তুলনায় কাপে পান করা গ্রিন টিয়ের ফলাফল বেশি স্থায়ীভাবে কার্যকর হতে দেখা যায়। তবে উভয়ক্ষেত্রেই দেহের মোট কোলেস্টেরলের তুলনায় কমার এ পরিমাণ তেমন উল্লেখযোগ্য নয়।

যুক্তরাষ্ট্রের পমোনার ওয়েস্টার্ন ইউনিভার্সিটি অব হেলথ সায়েন্সেস'র ফার্মেসি বিভাগের সহকারী অধ্যাপক অলিভিয়া ফুং বলেন, "কোলেস্টোরল কমানোর জন্য কেউ ইতিমধ্যে অন্য কোনো চিকিৎসা নিয়ে থাকলে তা বাদ দিয়ে গ্রিন টি সেবন শুরু করা উচিৎ হবে না। তবে ওই চিকিৎসার পাশাপাশি গ্রিন টি সেবন করলে তা চিকিৎসায় বাড়তি সাহায্য করবে।"

ফুংয়ের গবেষক দল ২০টি ক্লিনিকের ১ হাজার ১৪৫ জন রোগীকে গবেষণায় অন্তর্ভূক্ত করে। তাদের উপর তিন সপ্তাহ থেকে ছয় মাস পর্যন্ত গ্রিন টি পানীয় অথবা গ্রিন টি নির্যাসসমৃদ্ধ ক্যাটেচিনস সেবন করানো হয়।

তবে গ্রিন টি সেবনে ভালো 'এইচডিএল' কোলেস্টোরলের পরিমাণ বাড়ার কোনো প্রমাণ পাওয়া যায়নি। রক্তে মেদের পরিমাণ বাড়িয়ে দেওয়া ট্রাইগ্লিসারাইডস কমারও কোনো প্রমাণ পাওয়া যায়নি। 
‘কম ওজনের ব্যক্তিদের অস্ত্রোপচারপরবর্তী মৃত্যু ঝুঁকি বেশি’
অতিরিক্ত ওজনের ব্যক্তিদের তুলনায় স্বাভাবিকের চেয়ে কম ওজনের ব্যক্তির ক্ষেত্রে অস্ত্রোপচারের এক মাসের মধ্যে মৃত্যু ঝুঁকি ৪০ ভাগ বেশি।

সোমবার প্রকাশিত নতুন এক গবেষণা থেকে এ তথ্য জানা গেছে।

যুক্তরাষ্ট্রের গবেষকরা ‘আর্কাইভস অব সার্জারি’ নামক সাময়িকীতে প্রকাশিত প্রতিবেদনে জানিয়েছে, বডি ম্যাস ইনডেক্স বা বিএমআই থেকে ধারণা করা যেতে পারে অস্ত্রোপচারের পর সুস্থ্য হয়ে ওঠার সময় কোন রোগী সবচেয়ে বেশি ঝুঁকিতে থাকবে।

গবেষণাটির সঙ্গে জড়িত ভার্জিনিয়া বিশ্ববিদ্যালয়ের গবেষক স্টাকেনবর্গ টেলিফোন সাক্ষাৎকারে বলেন, “যেসব রোগীর ওজন কম তাদের ক্ষেত্রে অস্ত্রোপচারের পর ৩০ দিনের মধ্যে মৃত্যু ঝুঁকি অনেক বেশি।”

বিভিন্ন কারণে অস্ত্রোপচার করা হয়েছে এমন ১ লাখ ৯০ হাজার রোগীর তথ্য বিশ্লেষণ করে এ গবেষণা চালানো হয়েছে। ২০০৫ ও ২০০৬ সালে ১৮৩ টি হাসপাতাল থেকে এই তথ্য সংগ্রহ করা হয়। 
‘নির্দিষ্ট পরিমাণ লবণ গ্রহণ স্বাস্থ্যকর’
খুব কম বা খুব বেশি নয় বরং নির্দিষ্ট পরিমাণ লবণ গ্রহণ স্বাস্থ্যকর হতে পারে।

কানাডার ম্যাকমাস্টার বিশ্ববিদ্যালয়ের গবেষকদের পরিচালিত সা¤প্রতিক এক গবেষণায় একথা বলা হয়েছে।

মঙ্গলবার আমেরিকান মেডিকেল অ্যাসোসিয়েশনের জার্নালে গবেষণা প্রতিবেদনটি প্রকাশিত হয়।

বেশি মাত্রায় লবণ গ্রহণে উচ্চ রক্তচাপ ও হার্টের সমস্যা বাড়তে পারে বলে বেশ কয়েক বছর ধরে চিকিৎসকরা সতর্ক করে আসছেন। কিন্তু সা¤প্রতিক এ গবেষণা এ ধারণাটাই পাল্টে দিচ্ছে।

গবেষণায় বলা হয়, খাবার থেকে লবণ বাদ দিলে স্বাস্থ্যের উন্নয়ন হতে পারে না।

গবেষণায় দেখা যায়, উচ্চ মাত্রায় লবণযুক্ত খাদ্য গ্রহণে স্ট্রোক, হৃদরোগ ও অন্যান্য রোগের ঝুঁকি যেখানে বেশি থাকে সেখানে নির্দিষ্ট পরিমাণ লবণ গ্রহণে হার্টের সমস্যার ঝুঁকি কমতে পারে।

গবেষণায় অংশগ্রহণকারী যারা খুব কম লবণযুক্ত খাবার গ্রহণ করেছে তাদের হৃদরোগে মৃত্যুর ঝুঁকি ও অসুস্থ হয়ে হাসপাতালে ভর্তির ঝুঁকি বেড়ে গিয়েছিলো।

দু’টি ক্লিনিকের প্রায় ৩০ হাজার রোগীর ওপর এ গবেষণা চালানো হয়। গবেষকরা তাদের সকালের ইউরিন সংগ্রহ করে তাতে সোডিয়াম ও পটাসিয়ামের মাত্রা পরীক্ষা করেন।

চার বছর ধরে এ পরীক্ষা চালানোর পর গবেষণায় অংশগ্রহণকারী প্রায় ১৬ শতাংশের বিভিন্ন ধরনের হৃদরোগ ধরা পড়ে। এরপর গবেষকরা লবণ গ্রহণ ও হৃদরোগের মধ্যে সম্পর্ক বের করার চেষ্টা করেন।

আগের গবেষণাগুলোর মতো এটাতেও উচ্চ মাত্রায় লবণ গ্রহণ (দৈনিক ৭-৮ গ্রাম সোডিয়াম) হার্টের জন্য ক্ষতিকর প্রমাণিত হয়। কিন্তু খুব অল্প মাত্রার লবণ গ্রহণে (দৈনিক ৩ গ্রামেরও কম) হৃদরোগে মৃত্যুহার যে বাড়তে পারে সে তথ্যও পাওয়া গেছে এতে।

গবেষণার নেতৃত্বদানকারী ম্যাকমাস্টারের ড. সেলিম ইউসুফ এক বিবৃতিতে বলেন, “উচ্চ লবণযুক্ত খাদ্যগ্রহণকারীদের লবণ গ্রহণের মাত্রা কমানোর গুরুত্ব এবং প্রক্রিয়াজাতকৃত খাবারে সোডিয়ামের মাত্রা কমানোর প্রয়োজনীয়তা তুলে ধরেছে এ গবেষণাটি।”

গবেষকরা বলেন, এ গবেষণাটি যুক্তরাষ্ট্রের ডায়েটারি গাইডলাইনের প্রতি চ্যালেঞ্জ ছুঁড়ে দেবে। এ গাইডলাইন অনুযায়ী, আমেরিকার জনগণকে দৈনিক ২.৩ গ্রামের কম সোডিয়াম গ্রহণ করতে বলা হয়েছে। আর উচ্চ রক্তচাপ বা হৃদরোগীদের ক্ষেত্রে এ মাত্রা ১.৫ গ্রাম করতে বলা হয়েছে।

এক চা চামচ বা ৫ গ্রাম লবণে প্রায় ২.৩ গ্রাম সোডিয়াম থাকে। 


স্বাস্থ্যবিধি মানতে সচেতন করুন: প্রধানমন্ত্রী
 স্বাস্থ্যবিধি মানার বিষয়ে সবাইকে সচেতন করে তুলতে চিকিৎসকদের প্রতি পরামর্শ দিয়েছেন প্রধানমন্ত্রী শেখ হাসিনা।

শুক্রবার সোনারগাঁও হোটেলে এক আন্তর্জাতিক সম্মেলনের উদ্বোধনী অনুষ্ঠানে তিনি এ পরামর্শ দেন।

প্রধানমন্ত্রী মনে করেন, স্বাস্থ্যবিধি মেনে চলার মধ্য দিয়ে হৃদরোগের মতো রোগ এড়িয়ে চলা সম্ভব। আর এর ফলে চিকিৎসার জন্য সরকারের ওপর ব্যয়ের চাপও কমবে।

হৃদরোগের চিকিৎসায় ব্যয় কমানোর পাশাপাশি রোগ নিরূপণ নির্ভুল করতে আধুনিক প্রযুক্তি ব্যবহারের ওপরও জোর দেন শেখ হাসিনা।

হৃদরোগ বিষয়ক চতুর্থ সম্মেলন উদ্বোধন করেন প্রধানমন্ত্রী, যার আয়োজক ছিলো ল্যাবএইড কার্ডিয়াক হাসপাতাল।

তিনি অনুষ্ঠানস্থল সোনারগাঁও হোটেলে আসার সঙ্গে সঙ্গে ল্যাবএইড হাসপাতালে থেকে এক দল বিদেশি বিশেষজ্ঞের সঙ্গে ভিডিও কনফারেন্স করেন। সিঙ্গাপুর, থাইল্যান্ড ও ভারতের ওই চিকিৎসকরা শেখ হাসিনাকে স্বাগত জানান।

বিদেশি চিকিৎসকদের উদ্দেশে প্রধানমন্ত্রী বলেন, “আপনাদের মাধ্যমে আমাদের চিকিৎসকরাও উপকৃত হবে। তারা অনেক কিছু জানতে পারবে। পারস্পরিক এই সহযোগিতায় উপকৃত হবে রোগীরাও।”

বেসরকারি টেলিভিশন চ্যানেল আই উদ্বোধনী অনুষ্ঠানের পাশাপাশি ল্যাবএইড কার্ডিয়াক হাসপাতাল থেকে হৃদযন্ত্রে অস্ত্রোপচারের প্রক্রিয়া সরাসরি স¤প্রচার করে।

বিশেষজ্ঞদের মতে, প্রতিদিনই দেশে হৃদরোগীর সংখ্যা বাড়ছে।

প্রধানমন্ত্রী শেখ হাসিনা বলেন, এ রোগে এখন অনেকেই আক্রান্ত হয়।

“প্রতি পরিবারেই আপনি হৃদরোগী পাবেন।”

পুরো দক্ষিণ এশিয়ায় হৃদরোগ একটি ‘বড় সমস্যা’ হিসেবে দেখা দিয়েছে বলেও মন্তব্য করেন তিনি।

প্রধানমন্ত্রী বলেন, ২০০৯ সালে সারা বিশ্বে হৃদরোগে ১ কোটি ৮৭ লাখ মানুষের মৃত্যু হয়েছে। এ সংখ্যা মোট মৃতের সংখ্যার ৩৫ শতাংশ।

তিনি বলেন, “এসব মৃত্যুর অর্ধেকের বেশি উন্নয়নশীল দেশগুলোতে হয়েছে।”

এ রোগ সম্পর্কে ‘প্রতিরোধের চেয়ে প্রতিকারই শ্রেয়’-এ কথাকে সামনে নিয়ে সামাজিক সচেতনতার ওপর জোর দেন প্রধানমন্ত্রী।

তিনি বলেন, প্রাথমিক স্বাস্থ্যসেবায় হৃদরোগ প্রতিরোধের বিষয়গুলো অন্তর্ভুক্তির জন্য পদক্ষেপ নেওয়া হয়েছে।

দেশে বিশেষায়িত স্বাস্থ্যসেবা সহজপ্রাপ্য করতে এ খাতে বেসরকারি বিনিয়োগকে স্বাগত জানানো হবে বলেও জানান প্রধানমন্ত্রী।

১৯৯৬-০১ মেয়াদে আওয়ামী লীগ সরকার ক্ষমতায় থাকাকালে স্বাস্থ্য খাতে সরকারের নেওয়া নানা পদক্ষেপ তুলে ধরে প্রধানমন্ত্রী বলেন, সে সময় তারা চিকিৎসা সরঞ্জাম আমদানির ওপর থেকে শুল্ক প্রত্যাহার করে নেওয়া হয়, যা মানসম্পন্ন বেসরকারি হাসপাতাল ও ক্লিনিক প্রতিষ্ঠার পথ সহজ করে দেয়।

হৃদরোগের বিরুদ্ধে লড়াই চালিয়ে যাওয়ার প্রত্যয় ব্যক্ত করে প্রধানমন্ত্রী বলেন, “এর জন্য আধুনিক ওষুধ ও সরঞ্জাম প্রয়োজন। পাশাপাশি সবাইকে এ রোগ সম্পর্কে জানাশোনা থাকতে হবে।”

চিকিৎসা সেবাকে পুরোপুরি বাণিজ্যিক দৃষ্টিতে না দেখতে চিকিৎসকদের প্রতি আহ্বান জানান প্রধানমন্ত্রী।

তিনি বলেন, “যাদের বিশেষায়িত সেবা নেওয়ার সামর্থ্য নেই তারা যেন এ সেবা থেকে বঞ্চিত না হয়।”

এ সময় সপ্তাহে অন্তত একদিন নিজ গ্রামবাসীকে বিনামূল্যে চিকিৎসা দেওয়ার জন্য চিকিৎসকদের প্রতি আহ্বান জানান তিনি। 


রোগীদের আস্থা অর্জন জরুরি, মত বিদেশি বিশেষজ্ঞের
বাংলাদেশের প্রেক্ষাপটে চিকিৎসকের জন্য রোগীর আস্থা অর্জনই গুরুত্বপূর্ণ বলে মনে করেন ঢাকায় হৃদরোগ বিষয়ক আন্তর্জাতিক সম্মেলনে আসা বিদেশি বিশেষজ্ঞরা।

শনিবার বিডিনিউজ টোয়েন্টিফোর ডটকমকে দেওয়া সাক্ষাৎকারে এ মত প্রকাশ করেন সিঙ্গাপুরের ন্যাশনাল হার্ট সেন্টারের চিকিৎসক দিং জি পিন এবং লন্ডন সেইন্ট মেরি হাসপাতালের চিকিৎসক পিপিন কোজোদোজো।

হৃদরোগ বিষয়ক চতুর্থ সম্মেলনে যোগ দিতে ঢাকায় এসেছেন এ দুই বিশেষজ্ঞ চিকিৎসক। ল্যাবএইড কার্ডিয়াক হাসপাতাল এ সম্মেলন আয়োজন করে।

দিং জি পিন বলেন, “বাংলাদেশি চিকিৎসকদের সঙ্গে আমার মেলামেশা অনেক। সিঙ্গাপুরে আমি তাদের কয়েকজনকে প্রশিক্ষণও দিয়েছি। তারা জানতে বেশ আগ্রহী আর মনোযোগী।”

বাংলাদেশের চিকিৎসকদের সম্পর্কে অভিন্ন মূল্যায়ন কোজোদোজোরও। তিনি বলেন, “তারা (বাংলাদেশের চিকিৎসক) চিকিৎসাক্ষেত্রে নতুন প্রযুক্তির সমন্বয় ঘটাতে আগ্রহী।”

চিকিৎসা সেবায় বাংলাদেশে আধুনিক সরঞ্জাম সহজলভ্য হওয়ার পরও চিকিৎসকের ওপর রোগীদের পরিপূর্ণ আস্থা অর্জন সময়সাপেক্ষ বলে মনে করেন দুই বিশেষজ্ঞ।

বিদেশে বাংলাদেশিদের চিকিৎসা নেওয়ার প্রবণতার বিষয়ে তারা বলেন, সিঙ্গাপুরে রোগীদের আস্থা অর্জনে ২৫ থেকে ৩০ বছর সময় লেগেছে।

“সিঙ্গাপুরে এক সময় আধুনিক প্রযুক্তির ব্যবহার ছিল না। রোগীরা বিদেশি চিকিৎসকদের বেশি দক্ষ ভাবতেন। কিন্তু এখন পরিস্থিতি পাল্টে গেছে,” বলেন দিং।

তার মতে, হৃদরোগের চিকিৎসা সেবা আরো সহজলভ্য করতে হবে।

“হাসপাতালগুলোর উচিৎ নিজেদের সাফল্যের হার, হাসপাতালে কাটানোর সময়কাল এবং সংক্রমণের হার সম্পর্কে রোগীদের জানানো, যাতে তারা তুলনা করতে পারে,” বলেন দিং।

তার মতে, যদি মানুষ বুঝতে পারে হাসপাতালগুলো স্বচ্ছ, তাহলে তাদের মধ্যে আস্থা গড়ে উঠবে।

চিকিৎসক-রোগীর সম্পর্ককে জটিল অভিহিত করে কোজোদোজো বলেন, বিভিন্ন দেশের আর্থ-সামাজিক অবস্থার প্রেক্ষাপটে এই সম্পর্ক নির্ধারিত হয়ে থাকে।

রোগীদের আস্থা সৃষ্টি করতে বাংলাদেশে নার্সিং সেবা, টেকনেশিয়ান এবং হাসপাতালের সুযোগ-সুবিধার গুণগত মানোন্নয়নের পরামর্শ দেন তিনি।

“রোগীদের মধ্যে বিশ্বাস জন্মাতে সময় লাগলেও হারাতে সময় লাগে না,” সতর্ক করেন সেইন্ট মেরি হাসপাতালের চিকিৎসক।

বাংলাদেশে প্রথম একটি সম্মেলনে যোগ দেওয়ার অভিজ্ঞতা তুলে ধরে তিনি বলেন, এখানকার চিকিৎসকরা জানে ও বোঝে। সরকারের সহযোগিতায় তারা নতুন প্রযুক্তির ব্যবহার করতে চান।

বাংলাদেশের রোগীরা অনেক দেরিতে বিশেষজ্ঞ চিকিৎসকের শরণাপন্ন হন বলে কোজোদোজের পর্যবেক্ষণ।

বিশ্বজুড়ে হৃদযন্ত্রের জটিলতায় আক্রান্ত রোগীর সংখ্যা বৃদ্ধি পাওয়া এ হার কমাতে স্বাস্থ্যসম্মত জীবনযাপনের পরামর্শ দেন উভয় বিশেষজ্ঞ।

দিং বলেন, “কোন জীবন-যাপন পদ্ধতি স্বাস্থ্যসম্মত এবং কোনটি নয়, সে সম্পর্কে মানুষের সম্যক ধারণা থাকা প্রয়োজন। কেবল এ সচেতনতাই এ চিত্র পাল্টাতে পারে।”

হবু চিকিৎসকদের উদ্দেশে দিং বলেন, “শিখতে থাকুন এবং অনুসন্ধিৎসু হন, না হলে পিছিয়ে পড়বেন।”

“আমরা সারাজীবন ধরেই শিখছি। আপনারা না শিখলে রোগীরা কোনোদিনই নতুন প্রযুক্তির সুবিধা পাবে না,” পরামর্শ কোজোদোজোর। 


গোলাম আযমকে আপাতত হাসপাতালে রাখার সিদ্ধান্ত
বাংলাদেশ জামায়াতে ইসলামীর সাবেক আমির গোলাম আযমকে এখনই বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতাল থেকে না ছাড়ার সিদ্ধান্ত হয়েছে। তাঁর স্বাস্থ্য পরীক্ষার জন্য গঠিত তিন সদস্যের মেডিকেল বোর্ডের প্রধান মেডিসিন অনুষদের ডিন অধ্যাপক এ বি এম আবদুল্লাহ আজ রোববার দুপুর ১২টার দিকে প্রথম আলো অনলাইনকে এই তথ্য জানান।
অধ্যাপক এ বি এম আবদুল্লাহ বলেন, গোলাম আযমকে এখনই হাসপাতাল থেকে না ছাড়ার সিদ্ধান্ত হয়েছে। এর আগে বিএসএমএমইউ কর্তৃপক্ষ কারা কর্তৃপক্ষকে জানিয়ে চিঠি দিয়েছিল, গোলাম আযমের হাসপাতালে ভর্তি থাকার কোনো দরকার নেই। তিনি বলেন, এখন এই সিদ্ধান্ত বদলানো হয়েছে। কারণ, নতুন করে তাঁর স্বাস্থ্য পরীক্ষায় পিত্তথলিতে পাথর পাওয়া গেছে। এ ব্যাপারে এখন বিশ্ববিদ্যালয়ের সার্জারি বিশেষজ্ঞের মতামত নেওয়া হবে। এ ছাড়া নতুন করে গোলাম আযমের এমআরআই করা হবে। এর পরই তাঁকে হাসপাতাল থেকে ছাড়া বা না ছাড়ার ব্যাপারে সিদ্ধান্ত নেওয়া হবে।
মুক্তিযুদ্ধ চলাকালে মানবতাবিরোধী অপরাধের মামলায় ১১ জানুয়ারি জামিনের আবেদন নাকচ করে গোলাম আযমকে কারাগারে পাঠানোর নির্দেশ দেন আন্তর্জাতিক অপরাধ ট্রাইব্যুনাল। কারা কর্তৃপক্ষ ওই দিনই তাঁকে বিএসএমএমইউতে পাঠায়। বিএসএমএমইউকে লেখা চিঠিতে কারা কর্তৃপক্ষ বলেছিল, গোলাম আযমের উচ্চরক্তচাপ ও প্রস্রাবে কিছু সমস্যা আছে।
ওই দিনই হূদেরাগ বিভাগে স্বাস্থ্য পরীক্ষার পর কার্ডিওলজি বিভাগের ভারপ্রাপ্ত চেয়ারম্যান সজল কৃষ্ণ ব্যানার্জি বলেছিলেন, গোলাম আযমের হাসপাতালে থাকার দরকার নেই। তবে ওই দিন রাতে মেডিসিন অনুষদের ডিন অধ্যাপক এ বি এম আবদুল্লাহর অধীনে বিশ্ববিদ্যালয়ের প্রিজন সেলে তাঁকে ভর্তি করা হয়। গত শুক্রবার এ বি এম আবদুল্লাহকে প্রধান করে তিন সদস্যের মেডিকেল বোর্ড গঠন করে কর্তৃপক্ষ। সজল ব্যানার্জি ছাড়াও এই বোর্ডের অন্য সদস্য হলেন নেফ্রোলজি বিভাগের সহযোগী অধ্যাপক হাবিবুর রহমান।


পোশাকশ্রমিকদের জন্য বিনামূল্যে চিকিৎসা
সাভারের ঢাকা রপ্তানি প্রক্রিয়াজাতকরণ এলাকার (ডিইপিজেড) তিনটি পোশাক কারখানার ছয় শর বেশি শ্রমিককে গতকাল শনিবার বিনামূল্যে দাঁতের চিকিৎসা দিয়েছে সোসাইটি ফর এনভায়রনমেন্ট হেলথ এডুকেশন বাংলাদেশ। ১৪ জন চিকিৎসক দিনব্যাপী এই সেবা দেন। বিনামূল্যে দাঁতের চিকিৎসা দেওয়ার এই কর্মসূচি হাতে নিয়েছে সংস্থাটি।
গতকালের এই চিকিৎসা সেবা কার্যক্রমে অন্যান্যের মধ্যে উপস্থিত ছিলেন সোসাইটি ফর এনভায়রনমেন্ট হেলথ এডুকেশন বাংলাদেশের চেয়ারম্যান আহমেদুল হাসান, পরিচালক রাহুল মিত্র এবং এফসিআই গ্রুপের প্রধান নির্বাহী কর্মকর্তা মো. আবদুল হাদী।
যেসব পোশাক-কারখানা কর্তৃপক্ষ তাদের শ্রমিকদের জন্য এ সেবা নিতে ইচ্ছুক, তাদের ০১৭১৩৪৩৪৮৮৮ নম্বরে যোগাযোগ করার জন্য অনুরোধ করা হয়েছে সংস্থার পক্ষ থেকে।


মন্ত্রী আসবেন, তাই...
হবিগঞ্জ জেলা আধুনিক হাসপাতাল আজ রোববার সমাজকল্যাণমন্ত্রী এনামুল হক মোস্তফা শহীদ পরিদর্শন করবেন। তাই হাসপাতাল কর্তৃপক্ষ এক দিন আগেই গতকাল হাসপাতালে থাকা প্রায় অর্ধেক রোগীকে বাধ্যতামূলক ডিসচার্জ (ছাড়পত্র) দিয়ে বের করে দিয়েছে বলে অভিযোগ পাওয়া গেছে।
হাসপাতাল সূত্রে জানা গেছে, সমাজকল্যাণমন্ত্রী আজ রোববার হবিগঞ্জ জেলা আধুনিক হাসপাতালের স্বাস্থ্যসেবা কমিটির সভায় যোগ দেবেন এবং হাসপাতাল পরিদর্শন করবেন। এর প্রস্তুতি উপলক্ষে কর্তৃপক্ষ দুই দিন ধরে হাসপাতাল পরিষ্কার-পরিচ্ছন্নতা অভিযান শুরু করে।
গতকাল হাসপাতালে সরেজমিনে দেখা যায়, শিশু ওয়ার্ডে গতকাল পর্যন্ত রোগী ছিল ৮৪ জন। হাসপাতাল কর্তৃপক্ষ এক দিনেই ৪০ জন শিশুরোগীকে ছাড়পত্র দিয়েছে বলে জানান এ ওয়ার্ডের দায়িত্বরত সেবিকা জয়ন্তি দে। পুরুষ সার্জারি ও মেডিসিন বিভাগে গতকাল রোগী ছিল ৮৪ জন। দায়িত্বরত সেবিকা আভা বিশ্বাস ও রহিমা সুলতানা জানান, গতকাল তাদের ৩০ জন রোগীকে আবাসিক চিকিৎসক ছাড়পত্র দিয়েছেন। গাইনি বিভাগে ভর্তি রোগীর সংখ্যা পাওয়া যায় ৪৯। তবে গতকালই ৩১ জনকে ছাড়পত্র দেওয়া হয়েছে বলে জানান সেবিকা পারভিন খানম।
শিশু বিভাগে এক রোগীর অভিভাবক আয়শা আক্তার বলেন, তাঁর শিশুকে ঠান্ডাজনিত সমস্যায় দুই দিন আগে হাসপাতালে নিয়ে আসেন। তার চিকিৎসা শেষ হওয়ার আগেই হঠাৎ সেবিকা এসে একটি চিঠি ধরিয়ে বলেন হাসপাতাল ছাড়তে। মেডিসিন বিভাগের রোগী আফরোজ মিয়া জানান, দুই দিন আগে তিনিও হাসপাতালে ভর্তি হন। তাঁর চিকিৎসা শেষ হওয়ার আগেই গতকাল আবাসিক চিকিৎসা কর্মকর্তা স্বাক্ষরিত একটি ছাড়পত্র দিয়ে হাসপাতাল ত্যাগের নির্দেশ দেওয়া হয়।
গাইনি বিভাগের রোগী আসমা খানম ও পারুল বেগমের অভিভাবকেরা জানান, তাঁদের রোগীর অবস্থা ভালো নয়, বারবার খিঁচুনি উঠছে। চিকিৎসকেরা জেনেশুনেও তাঁদের ছাড়পত্র হাতে ধরিয়ে দেন।
হাসপাতালের জরুরি বিভাগে দায়িত্বরত চিকিৎসক মো. হায়দার আলী খন্দকার জানান, সমাজকল্যাণমন্ত্রী আসবেন, তাই পরিবেশ সুন্দর করা হয়েছে। চিকিৎসা শেষ হওয়ার আগেই রোগীদের জোর করে ছাড়পত্র দেওয়ার অভিযোগের বিষয়ে হবিগঞ্জ হাসপাতালের আবাসিক চিকিৎসা কর্মকর্তা মো. দেলোয়ার হোসেন বলেন, কাউকে জোর করে ছাড়পত্র দেওয়া হয়নি। যাঁরা গেছেন, তাঁরা স্বেচ্ছায় নিজ থেকেই গেছেন। মন্ত্রী হাসপাতালে আসার বিষয়টি আবাসিক চিকিৎসা কর্মকর্তা নিশ্চিত করেন।


ঢাকা শিশু হাসপাতাল
শিশু হূদেরাগকেন্দ্র চালাবেন বয়স্কদের চিকিৎসকেরা
পূর্ণাঙ্গ প্রস্তুতি ছাড়াই ঢাকা শিশু হাসপাতাল চালু করতে যাচ্ছে শিশু হূদেরাগকেন্দ্র। কথা আছে আগামীকাল সোমবার প্রধানমন্ত্রী শেখ হাসিনা কেন্দ্রটি উদ্বোধন করবেন। কেন্দ্রটি পরিচালনার ভার যাঁদের হাতে দেওয়া হয়েছে, তাঁদের বেশির ভাগই বয়স্কদের হূদেরাগের চিকিৎসক।
জাতীয় হূদেরাগ ইনস্টিটিউট ও হাসপাতালের শিশু হূদেরাগ বিভাগের চিকিৎসক শেখ আবদুর রাজ্জাক প্রথম আলোকে বলেন, প্রাপ্তবয়স্কদের সঙ্গে শিশু হূদেরাগীদের চিকিৎসার বিরাট পার্থক্য। দুনিয়াজুড়ে শিশু বিশেষজ্ঞরা হূদেরাগের চিকিৎসায় বিশেষ প্রশিক্ষণ নিয়ে শিশু হূদেরাগীদের চিকিৎসা দেন।
কেন্দ্রে কার্ডিয়াক সার্জন হিসেবে খলিফা মু. তারিক ও কাজী জাহিদুল হক, কার্ডিয়াক মেডিসিনে অরুণ কুমার শর্মা ও অবেদনবিদ মো. ইকবাল নিয়োগ পেয়েছেন। এঁদের প্রত্যেকে বিভিন্ন বেসরকারি হাসপাতালে প্রাপ্তবয়স্কদের চিকিৎসা দিতেন। এঁদের কারও শিশুদের হূদেরাগের বিষয়ে উচ্চতর ডিগ্রি নেই। পরিচালক ছাড়া অন্য কারও প্রশিক্ষণও নেই। শুধু চিকিৎসা কর্মকর্তা আবু সাঈদের ইকো-কার্ডিওগ্রাফি বিষয়ে প্রশিক্ষণ আছে।
ঢাকা শিশু হাসপাতাল কর্তৃপক্ষ শিশু হূদেরাগকেন্দ্র উদ্বোধন উপলক্ষে গতকাল শনিবার ‘হূদেরাগে আক্রান্ত শিশুদের নিরাপদ ভবিষ্যতের প্রত্যাশায়’ শীর্ষক মতবিনিময় সভার আয়োজন করে। সভার আয়োজকেরা দাবি করেন কেন্দ্রটি দেশে শিশুদের হূদেরাগ চিকিৎসার জন্য স্থাপিত প্রথম কেন্দ্র।
কেন্দ্রটির শয্যাসংখ্যা ১৭টি। বসানো হয়েছে অত্যাধুনিক যন্ত্রপাতি। কেন্দ্র প্রস্তুত করতে খরচ হয়েছে ১০ কোটি টাকা। কর্তৃপক্ষ বলছে, তারা সবচেয়ে কম খরচে সর্বোত্তম সেবা দিতে চায়। হূদ্যন্ত্রের অস্ত্রোপচারে ৮০ হাজার থেকে এক লাখ টাকা খরচ হবে।
প্রতিষ্ঠানটির পরিচালক মনজুর হোসেন সভায় বলেন, চিকিৎসকের সংকট প্রকট। কাজে যোগ দেওয়া সার্জনরা এখন থেকে শুধু শিশুদের জন্যই কাজ করবেন। ভবিষ্যতে ভালো ফল পাওয়া যাবে। শুরু করাটা প্রয়োজন।


শীতে স্কুলে উপস্থিতি কম ৫০ শিশু হাসপাতালে
পঞ্চগড়ে তীব্র শীতে জনজীবন বিপর্যস্ত হয়ে পড়েছে। ঘন কুয়াশায় গত দুই দিন সূর্যের মুখ দেখা যায়নি। প্রাথমিক বিদ্যালয়গুলোতে শিক্ষার্থীদের উপস্থিতি আশঙ্কাজনকভাবে কমেছে। শীতজনিত রোগে আক্রান্ত ৫০টি শিশুকে গত তিন দিনে সদর হাসপাতালে ভর্তি করা হয়েছে।
বিভিন্ন প্রাথমিক বিদ্যালয়ের প্রধান শিক্ষক ও অভিভাবকদের সঙ্গে কথা বলে জানা যায়, বছরের শুরুতে বই পাওয়ায় বিদ্যালয়গুলোতে উপস্থিতির হার ছিল ৯৫ থেকে ৯৮ শতাংশ। কিন্তু গতকাল শনিবার উপস্থিতির হার ৫০ শতাংশে নেমে আসে। অধিকাংশ শিশুর গরম কাপড় না থাকায় তীব্র শীতে তারা স্কুলে আসা বন্ধ করে দিয়েছে।
পঞ্চগড় আধুনিক সদর হাসপাতালের আবাসিক চিকিৎসক আবুল কাশেম বলেন, গত তিন দিনে শীতজনিত রোগে আক্রান্ত অসংখ্য শিশু চিকিৎসার জন্য হাসপাতালে আসে। এদের অধিকাংশই ডায়রিয়া ও নিউমোনিয়ায় আক্রান্ত। গত তিন দিনে হাসপাতালে এমন ৫০টি শিশুকে ভর্তি করা হয়েছে।
সদর উপজেলার শিংপাড়া প্রাথমিক বিদ্যালয়ের প্রধান শিক্ষক প্রহ্লাদ চন্দ্র বর্মণ বলেন, শৈত্যপ্রবাহ ও ঘন কুয়াশার কারণে অনেক শিক্ষার্থী স্কুলে আসা বন্ধ করে দিয়েছে। একই রকম কথা বলেন বোদা উপজেলার ময়দানদীঘি প্রাথমিক বিদ্যালয়ের প্রধান শিক্ষক এনামুল হক।
জেলা প্রাথমিক শিক্ষক সমিতির সাধারণ সম্পাদক মনির হোসেন বলেন, গ্রামাঞ্চলের অধিকাংশ শিশুর গরম কাপড়ের অভাব। তীব্র শীত ও ঘন কুয়াশার কারণে অনেক শিশু স্কুলে আসছে না।
জেলা প্রাথমিক শিক্ষা কর্মকর্তা জুলফিকার হারুন বিষয়টির সত্যতা নিশ্চিত করে বলেন, তীব্র শীত ছোট ছোট ছেলেমেয়ের সহ্যের বাইরে চলে গেছে।
এদিকে হাড়কাঁপানো শীতে এলাকার স্বাভাবিক জীবনযাত্রা অচল হয়ে পড়েছে। রাতে ঝিরিঝিরি বৃষ্টির মতো শিশির পড়ছে। দরিদ্র, ছিন্নমূল ও নিম্ন আয়ের মানুষের জীবনে নেমে এসেছে চরম দুর্ভোগ। দিনমজুর, শ্রমিক, রিকশাচালকেরা শীতবস্ত্রের অভাবে কাজে যেতে পারছেন না। রাস্তায় মানুষের উপস্থিতি ও যানবাহন চলাচল কমে গেছে। শহরের শীতবস্ত্রের দোকানগুলোতে ভিড় বেড়েছে। ঘন কুয়াশা ও শৈত্যপ্রবাহের কারণে বোরো ধানের বীজতলা নষ্ট হয়ে যাচ্ছে।
ঘন কুয়াশার কারণে জেলার আলুখেতে লেটব্রাইটসহ বিভিন্ন রোগ দেখা দিয়েছে বলে কৃষকেরা জানিয়েছেন। কৃষি সম্প্রসারণ অধিদপ্তরের উপপরিচালক মো. আলীমুজ্জামান জানান, কৃষি বিভাগ কৃষকদের এ ব্যাপারে পরামর্শ ও সহযোগিতা দিচ্ছে।
জেলা ত্রাণ ও পুনর্বাসন কর্মকর্তা আবু হাসনাত মো. আরেফিন বলেন, সরকারিভাবে পাঁচ হাজার ৮০০ কম্বল ও সাড়ে তিন লাখ টাকা এবং বেসরকারিভাবে পাওয়া নয় হাজার কম্বল বিতরণ করা হয়েছে।


হাসপাতাল থেকে শিশু চুরির সময় এক নারী গ্রেপ্তার
পুরান ঢাকার মিটফোর্ড হাসপাতাল থেকে তিন মাস বয়সী এক শিশুকে চুরি করে নিয়ে যাওয়ার সময় মর্জিনা বেগম (৪৫) নামের এক নারী ধরা পড়েছেন।
গতকাল শনিবার বিকেলে এ ঘটনা ঘটে।
পুলিশ ও হাসপাতাল সূত্র জানায়, তিন সপ্তাহ আগে সাজেদা বেগম নামের একজন রোগী মিটফোর্ড হাসপাতালের চতুর্থ তলায় গাইনি ওয়ার্ডে ভর্তি হন। হাসপাতালে তাঁর তিন মাসের শিশুসন্তান তামিমকে দেখাশোনা করতেন সাজেদার মা রাশিদা বেগম।
গতকাল বেলা তিনটার দিকে মর্জিনা বেগম বোরকা পরে হাসপাতালের গাইনি ওয়ার্ডে যান। শিশু তামিমকে রেখে তার নানি রাশিদা টয়লেটে গেলে ওই সুযোগে শিশুটিকে চুরি করে নিয়ে পালিয়ে যান মর্জিনা।
রাশিদা বেগম প্রথম আলোকে বলেন, তামিমকে বিছানায় না পেয়ে তিনি দ্রুত হাসপাতালের উপপরিচালক আবুল হাশেম খানকে জানান। সঙ্গে সঙ্গে উপপরিচালক শিশুটিকে উদ্ধারের জন্য দুই নিরাপত্তাকর্মীকে নির্দেশ দেন।
কোতোয়ালি থানার উপপরিদর্শক (এসআই) জহির রায়হান জানান, মিটফোর্ড হাসপাতালের দুই নিরাপত্তাকর্মী হাসপাতালের কাছে বাবুবাজারে মর্জিনাকে শিশুটিসহ আটক করেন। এরপর মর্জিনাকে কোতোয়ালি থানায় হস্তান্তর করা হয় এবং শিশু তামিমকে মায়ের কাছে ফিরিয়ে দেওয়া হয়।
এসআই জহির রায়হান বলেন, প্রাথমিক জিজ্ঞাসাবাদে মর্জিনা শিশুটি চুরি করার কথা স্বীকার করেছেন। এ ঘটনায় শিশুটির নানি রাশিদা বেগম বাদী হয়ে থানায় মামলা করেছেন।


ঢাকা মেডিকেলকে বিশ্ববিদ্যালয় ঘোষণার আগেই আন্দোলন!
ঢাকা মেডিকেল কলেজ হাসপাতালকে (ডিএমসিএইচ) মেডিকেল বিশ্ববিদ্যালয় করার বিরোধিতায় নেমেছেন প্রতিষ্ঠানটির নার্স ও কর্মচারীরা। এ ব্যাপারে সরকারের সিদ্ধান্ত ঘোষণার আগেই প্রস্তাব বাতিলের দাবিতে তাঁরা কর্মসূচির ডাক দিয়েছেন।
জানতে চাইলে হাসপাতালের পরিচালক ব্রিগেডিয়ার জেনারেল মো. মোস্তাফিজুর রহমান প্রথম আলোকে বলেন, হাসপাতাল বিশ্ববিদ্যালয় হবে, এমন কোনো নির্দেশনা তিনি পাননি। তার পরও কর্মচারীরা কর্মসূচি চালিয়ে যাচ্ছেন। তিনি বলেন, দাবি আদায়ের নামে চিকিৎসায় ব্যাঘাত ঘটাতে দেওয়া হবে না।
হাসপাতালের সাধারণ কর্মচারীদের সঙ্গে কথা বলে জানা গেছে, তাঁরা মনে করছেন, ডিএমসিএইচকে বিশ্ববিদ্যালয় করা হলে গরিব রোগী ভর্তির সুবিধা কমে যাবে। তাঁরা বিনা মূল্যে ওষুধও পাবেন না। এ কারণে তাঁরা চান না ঢাকা মেডিকেল বিশ্ববিদ্যালয় হোক। এর আগে গত বৃহস্পতিবার এসব দাবি আদায়ের নামে কর্মচারীরা বহির্বিভাগ অচল করে দেন। ওই দিন চিকিৎসা না পেয়ে অনেক নারী ও শিশু ফিরে যান।
কর্মচারীরা জানান, ডিএমসিএইচকে মেডিকেল বিশ্ববিদ্যালয় করার প্রস্তাব রোববারের মধ্যে প্রত্যাহার করা না হলে ১৬ থেকে ১৯ জানুয়ারি কালো ব্যাজ ধারণ, ২১ থেকে ২৪ জানুয়ারি বেলা ১১টা থেকে এক ঘণ্টা করে বিক্ষোভ করবেন নার্স ও কর্মচারীরা।
কর্মচারী সংগ্রাম পরিষদের আহ্বায়ক সাবিনা শারমীন প্রথম আলোকে বলেন, এক হাজার ৭০০ শয্যার এ হাসপাতালে এখন গড়ে প্রতিদিন তিন হাজার রোগী থাকেন। ডিএমসিএইচকে বিশ্ববিদ্যালয় করা হলে নির্ধারিত শয্যার বেশি রোগী ভর্তি করা হবে না। আবার রোগীকে ১০ টাকার বদলে ৩০ টাকায় টিকিট কিনতে হবে।
সংগ্রাম পরিষদের সদস্যসচিব আবদুল খালেক বলেন, বিশ্ববিদ্যালয়ে রূপান্তর হলেই প্রতিষ্ঠানটি স্বায়ত্তশাসিত হবে। কথায় কথায় কর্মচারীদের চাকরি হারাতে হবে। সরকারি কর্মচারী বলে তাঁদের এখানে থাকতেও দেবে না কর্তৃপক্ষ। তিনি বলেন, দাবি পূরণ না হলে সারা দেশে স্বাস্থ্য বিভাগীয় কর্মচারীদের বৃহত্তর কর্মসূচি ঘোষণা করা হবে।
ঢাকা মেডিকেল কলেজ অ্যালামনাই ট্রাস্টের চেয়ারম্যান মো. ফজলুল হক প্রথম আলোকে বলেন, এ নিয়ে কর্মচারীদের মধ্যে ভুল তথ্য ছড়ানো হচ্ছে। বিশ্ববিদ্যালয় হলেও প্রতিষ্ঠানটি সরকারের নিয়ন্ত্রণেই থাকবে। পিজি হাসপাতালকে বঙ্গবন্ধু শেখ মুজিব মেডিকেল বিশ্ববিদ্যালয় করার আগে কর্মচারীরা এভাবে আন্দোলনের ডাক দিয়েছিলেন। কিন্তু পরে তাঁরা ভুল বুঝতে পারেন। তিনি বলেন, এতে বিশেষজ্ঞ চিকিৎসক তৈরির পাশাপাশি চিকিৎসাসেবার মান উন্নয়ন হবে। আর বিশ্ববিদ্যালয়ের কোনো কর্মচারীকে বদলিও হতে হবে না। প্রধানমন্ত্রীর সম্মতির পর ঢাকা মেডিকেলকে বিশ্ববিদ্যালয় করার প্রাথমিক প্রক্রিয়া শুরু হয়েছে বলে তিনি জানান।
সূত্র জানায়, গত বছরের ২৭ ডিসেম্বর প্রধানমন্ত্রীর কার্যালয়ের পরিচালক বায়েজীদ খুরশীদ রিয়াজের সই করা চিঠিতে বলা হয়, গত ১২ নভেম্বর প্রধানমন্ত্রী ঢাকা মেডিকেল কলেজ অ্যালামনাই ট্রাস্ট ও কলেজের শিক্ষকদের সঙ্গে বৈঠক করেন।
বৈঠকে ঢাকা মেডিকেল কলেজকে বিশ্ববিদ্যালয় করার প্রস্তাব করা হয়। প্রধানমন্ত্রী এ প্রস্তাবে সম্মতি দেন। এরপর প্রধানমন্ত্রীর দপ্তর থেকে বিধি মোতাবেক ব্যবস্থা নিতে মন্ত্রণালয় ও সংশ্লিষ্ট কর্তৃপক্ষকে নির্দেশ দেওয়া হয়।


অবহেলিত কৈশোর প্রজননস্বাস্থ্য
কিশোর-কিশোরীদের কাছে পর্যাপ্ত তথ্য নেই। বয়ঃসন্ধিকালের শারীরিক ও মানসিক সমস্যা মোকাবিলায় তারা দিশেহারা হয়ে পড়ে। সচেতনতা তৈরি ও তথ্য সরবরাহ জরুরি
রাজধানীর নবদিগন্ত আদর্শ উচ্চবিদ্যালয়ের এসএসসি পরীক্ষার্থী আসমা আক্তার বলে, ‘শরীর খারাপ (্ঋতুস্রাব বা মাসিক) হলে খুব ভয় পাই। মুরব্বিরা বলেন, শরীরে খারাপ রক্ত থাকলে এভাবে বের হয়। রক্ত থেকে মাছের আঁশটে গন্ধ বের হবে, তাই মাছ-মাংস খাওয়াও বারণ।’
আসমা আরও বলে, মাসিক অপবিত্র এমন কথা বলে ঘরের কাজ, এমনকি বাইরেও যেতে দিত না। মাসিকের সময় ব্যবহার করা কাপড় যাতে অন্যরা দেখতে না পায়, সে জন্য আলনার পাশে স্যাঁতসেঁতে জায়গায় শুকাতে হতো। সাবান দিয়ে ধুতে দিত না। এই সমস্যা একা আসমার নয়।
বয়ঃসন্ধিকালের পরিবর্তন মোকাবিলায় হিমশিম খায় কিশোর-কিশোরীরা। তাদের শারীরিক সমস্যা, প্রজননস্বাস্থ্য নিয়ে দেশের মা-বাবা-অভিভাবকদের মধ্যে সচেতনতার অভাব আছে। এ সময় কিশোর-কিশোরীদের প্রয়োজন হয় নানা তথ্যের। তথ্য না পেয়ে অথবা ভুল তথ্য পেয়ে বিপদে পড়ে অনেকে। তাদের জন্য জাতীয় পর্যায়ে উদ্যোগ নেই বললেই চলে। কিছু এনজিও কাজ করে, কিন্তু প্রয়োজনের তুলনায় তা সামান্য।
এমনই একটি উদ্যোগ ব্র্যাকের কিশোর-কিশোরী উন্নয়ন কর্মসূচি। কর্মসূচিতে এসে আসমা এখন জানে, বয়ঃসন্ধিকালে কিশোরীদের মাসিক হওয়া স্বাভাবিক প্রক্রিয়া। মাছ-মাংস খেতে অসুবিধা নেই, বরং বেশি বেশি খেতে হয়। পরিষ্কার থাকাটাও জরুরি। সে বর্তমানে রাজধানীর আদাবরে ব্র্যাকের কিশোর-কিশোরী ক্লাবে সমবয়সীদের সঙ্গে এ প্রজননস্বাস্থ্য, এইচআইভি, পুষ্টি, পরিবার পরিকল্পনা, শিশু জন্মগ্রহণ, যৌন-সম্পর্ক, যৌন নির্যাতন, মাদক, জেন্ডার ধারণার বিষয় নিয়ে নিয়মিত কথা বলে।
আদাবরের এ ক্লাবের আরেক সদস্য নবম শ্রেণীর শিক্ষার্থী ওয়াহিদুল তার আগের অবস্থা উল্লেখ করে বলে, বয়ঃসন্ধিকালীন বিভিন্ন শারীরিক আচরণ নিয়ে সে বিব্রত হতো। সে ভয় পেত, ভাবত রোগ হলো কি না। লাজুক ছিল, কাউকে বলতে পারত না। সে বলে, ‘মন খারাপ লাগত। বন্ধুদের সঙ্গে মিশতামও না।’
পরিসংখ্যান বলছে, দেশের জনসংখ্যার ২৩ শতাংশ কিশোর-কিশোরী। এ সংখ্যা প্রায় চার কোটি। সরকারি ও বেসরকারি পর্যায়ে তাদের স্বাস্থ্য নিয়ে উদ্যোগ সীমিত।
সরকার কিশোর-কিশোরীদের প্রজননস্বাস্থ্য-বিষয়ক কৌশলপত্র ২০০৬ সালে চূড়ান্ত করেছে। কৌশলপত্রে ২০১০ সালের মধ্যে সব কিশোর-কিশোরীর কাছে তাদের উপযোগী সব ধরনের তথ্য পৌঁছানো নিশ্চিত করার লক্ষ্যমাত্রা নির্ধারণ করা হয়েছিল। তবে লক্ষ্য অর্জনের কর্মকৌশল এখনো তৈরি হয়নি।
বয়ঃসন্ধি: বিশ্ব স্বাস্থ্য সংস্থার মতে, ১০ থেকে ১৯ বছরের মধ্যবর্তী বয়সটা বয়ঃসন্ধিকাল বা কৈশোর। এই বয়সে শারীরিক ও মানসিক পরিবর্তন ঘটে।
চিকিৎসক ও সংশ্লিষ্ট ব্যক্তিদের মতে, বয়ঃসন্ধিকালে মনে নানা প্রশ্ন জাগে। বিপরীত লিঙ্গের প্রতি আকর্ষণ তৈরি হয়। মন ও মেজাজ ঘন ঘন পরিবর্তিত হয়। অল্পতেই রেগে যায়। কেউ একা থাকতে, কেউ বন্ধুদের সঙ্গে থাকতে পছন্দ করে। স্বাধীন ও স্বনির্ভর হওয়ার ইচ্ছা জাগে, নিজেকে প্রাপ্তবয়স্ক ভাবে এবং অন্যদের কাছ থেকে সে ধরনের আচরণ প্রত্যাশা করে। না পেলে অপমান ও লজ্জাবোধ তৈরি হয়। দ্বিধাদ্বন্দ্ব, চঞ্চলতা, কাল্পনিক অসুখ-বিসুখে পড়া ও যৌনচিন্তার প্রবণতা আসে।
তথ্য জানাতে হবে: মিরপুরের নাজমা আক্তার প্রথম আলোকে বলেন, ‘ছেলে সকালে ঘুম থেকে উঠে প্রায়ই দৌড়ে বাথরুমে ঢোকে। তারপর প্যান্ট পরিবর্তন করে। লজ্জা পায়। বলে, বাথরুমে যেতে যেতে প্রস্রাব হয়ে যাচ্ছে। বুঝতে পারছি তার সমস্যা হচ্ছে। কিন্তু কীভাবে তাকে কথাগুলো বলব, তা বুঝতে পারছি না।’
তবে রাজধানীর ওয়াইডব্লিউসিএ স্কুলের শিক্ষক রোখসানা চৌধুরী প্রথম আলোকে বলেন, ‘সন্তানদের সঙ্গে আড্ডায় যৌন-সম্পর্ক থেকে শুরু করে বিভিন্ন বিষয়েই খোলামেলা আলোচনা হয়।’
বাংলাদেশ পরিবার পরিকল্পনা সমিতির প্রেসিডেন্ট এবং মহিলা ও শিশুবিষয়ক মন্ত্রণালয়সংক্রান্ত সংসদীয় স্থায়ী কমিটির সভাপতি মেহের আফরোজ চুমকী প্রথম আলোকে বলেন, কিশোর-কিশোরীদের কাছে তথ্য নেই। কিন্তু বাল্যবিবাহ, সন্তানধারণ, অনাকাঙ্ক্ষিত সন্তান জন্ম দেওয়া, অনিরাপদ যৌন-সম্পর্কে তাদের জড়িয়ে পড়া থেমে নেই। তাদের কাছে তথ্য থাকলে হয়তো তারা কম বিপথগামী হবে, বিপদে পড়লেও করণীয়টা তাদের জানা থাকবে।
মনোরোগ চিকিৎসক মোহিত কামাল বলেন, আকাশসংস্কৃতির প্রভাব, ইন্টারনেটে পর্নোগ্রাফির হাতছানি, প্রাপ্তবয়স্কদের ওয়েবসাইটে ঢুঁ মারা, মুঠোফোনে যৌন-উত্তেজক কথা বলার সুযোগ, ইংরেজি মাধ্যমের শিক্ষাপ্রতিষ্ঠানে অবাধ মেলামেশা কিশোর-কিশোরীদের জগৎকে ওলটপালট করে দিচ্ছে। তাঁর মতে, সন্তানেরা কোন বয়সে মোবাইল বা দরজা বন্ধ করে কমপিউটার ব্যবহার করবে, তা অভিভাবকদেরই ঠিক করতে হবে।
ওদের অভিজ্ঞতা: ভিকারুননিসা নূন স্কুল অ্যান্ড কলেজের আফসানা, ফারহানা, জাহেন বিনতে হায়দারসহ কয়েকজন শিক্ষার্থী প্রথম আলোকে বলে, গার্হস্থ্যবিজ্ঞান, শারীরিক শিক্ষা বইতে কৈশোর প্রজননস্বাস্থ্যের কিছু বিষয় আছে। তবে তারা তা যথেষ্ট মনে করে না।
নগরের বেশ কয়েকটি শিক্ষাপ্রতিষ্ঠানের শিক্ষার্থীরা জানায়, শ্রেণীকক্ষে শিক্ষকেরা প্রজননস্বাস্থ্যের বিষয়গুলো পড়ান না। বাড়িতে পড়ে নিতে বলেন। বিদ্যালয়ে এ ধরনের আলোচনা কখনোই হয় না।
ব্র্যাকের কিশোর-কিশোরী উন্নয়ন কর্মসূচিতে কর্মরত সাবিনা ইয়াসমিন, রওশন আরাসহ অন্যরা জানালেন, নিজেকে জানো নামের বইতে যৌনরোগ, এইচআইভি ও কনডমের ব্যবহার বিষয়ে একটি অধ্যায় আছে। বইটি অভিভাবকদের হাতে গেলে অনেকের মনে ধারণা জন্মে যে, তাদের সন্তানদের বিপথে নেওয়া হচ্ছে। পরে বইয়ের কনডম ব্যবহারের সঠিক নিয়মের পৃষ্ঠা থেকে কনডমের ছবি বাদ দেওয়া হয়।
সরকারি উদ্যোগ: পরিবার পরিকল্পনা অধিদপ্তরের কিশোর-কিশোরীদের প্রজননস্বাস্থ্য কর্মসূচির ব্যবস্থাপক ইশরাত জাহান প্রথম আলোকে বলেন, স্বাস্থ্য ব্যবস্থাপনায় অবিবাহিত ছেলে বা মেয়ে কেন গেছে, তা জানার জন্য উৎসুক হয়ে ওঠে সবাই। তাই সরকারের স্বাস্থ্য অবকাঠামোতে কিশোর-কিশোরী কর্নার নামে একটি কর্নার করার উদ্যোগ নেওয়া হয়েছে।
স্বাস্থ্য অধিদপ্তরের স্কুল হেলথ ও কিশোর-কিশোরীদের স্বাস্থ্য কর্মসূচির উপকর্মসূচি ব্যবস্থাপক শফিউর রহমান বলেন, ঢাকাসহ বিভিন্ন জেলায় ২৩টি স্কুল হেলথ ক্লিনিক আছে। বর্তমানে স্কুল হেলথ কর্মসূচির সঙ্গে কিশোর-কিশোরীদের স্বাস্থ্য বিষয়টি যোগ করে নতুন কার্যক্রম হাতে নেওয়া হচ্ছে।
মহিলা ও শিশুবিষয়ক মন্ত্রণালয় ইউনিসেফের সহায়তায় সারা দেশে দুই হাজার ৮৬০টি কিশোর-কিশোরী ক্লাব পরিচালনা করছে। এসব ক্লাবে প্রজননস্বাস্থ্য, বাল্যবিবাহ, যৌতুক নির্যাতনসহ বিভিন্ন বিষয়ে প্রশিক্ষণ দেওয়া হয়। এসব ক্লাবে কিশোর-কিশোরীরা একসঙ্গে বই পড়া ও খেলাধুলার সুযোগ পায়।
স্থানীয় সরকার মন্ত্রণালয় দেশের একাধিক শহরে আরবান প্রাইমারি হেলথ কেয়ার প্রকল্প বাস্তবায়ন করছে। প্রকল্পের আওতায় স্বাস্থ্যকেন্দ্রে কিশোর-কিশোরী কর্নারে স্বাস্থ্য তথ্য জানানোর ব্যবস্থা আছে।
পরিবর্তন হচ্ছে: বেসরকারি আন্তর্জাতিক সংস্থা প্ল্যান বাংলাদেশের সহযোগিতায় সাতটি এনজিও দেশের ছয়টি বিভাগে ‘স্ট্রেনদেনিং এডোলেসেন্ট রিপ্রোডাকটিভ হেলথ ইন বাংলাদেশ’ নামে কিশোর-কিশোরীদের প্রজননস্বাস্থ্য বিষয়ে একটি প্রকল্প বাস্তবায়ন করছে। প্রকল্প ব্যবস্থাপক তাহমিনা মির্জা বলেন, প্রকল্প মূল্যায়নে দেখা গেছে, এক হাজার ২২ জন কিশোর-কিশোরীর মধ্যে মাসিকের সময় ন্যাপকিন ব্যবহারকারীর সংখ্যা ১৮ শতাংশ বেড়েছে। প্রকল্প শুরুর সময় ৩০ শতাংশ কিশোর শারীরিক পরিবর্তনকে রোগ ভাবত, মূল্যায়নে তা ১২ শতাংশে নেমে এসেছে।
একই প্রকল্পের আওতায় এনজিও মেরী স্টোপসের একটি কেন্দ্রে তিন দিন ছেলেদের ও তিন দিন মেয়েদের পরামর্শের ব্যবস্থা আছে। আছে টেলিফোন হেল্পলাইন। গত তিন মাসে ৩৮৬ জন কিশোর-কিশোরী সেবা নিয়েছে।


বেশি জানলে বেশি বাঁচবেন!
যাঁরা সাম্প্রতিক বিষয় সম্পর্কে নিয়মিত খোঁজখবর রাখেন, তাঁরা অনেক বেশি স্বাস্থ্য সচেতন হন। এ কারণে তাঁরা বেশিদিন বাঁচেন—এমনই দাবি করেছেন বিজ্ঞানীরা।
সম্প্রতি ইতালিতে একটি গবেষণায় দেখা গেছে, যেসব মানুষ বেশি বেশি সংবাদপত্র, টেলিভিশন ও ইন্টারনেটের সংস্পর্শে থাকেন, তাঁরা বেশি স্বাস্থ্যকর খাবার খান। অন্যদিকে গণমাধ্যম থেকে দূরে থাকা মানুষ স্বাস্থ্যকর খাবারের সন্ধান কম পান।
‘ক্যাথোলিক ইউনিভার্সিটি অব রোমে’র চিকিত্সক অ্যামেরিকো বোনানি ওই গবেষণায় নেতৃত্ব দেন। এতে দেখা যায়, গণমাধ্যমের সংস্পর্শে থাকলে মানুষ বেশি বেশি স্বাস্থ্য সচেতনতামূলক তথ্য পায়। এতে তারা বেশি স্বাস্থ্যসচেতন হয়ে ওঠে। গবেষকেরা এক হাজার প্রাপ্ত বয়ষ্ক মানুষের ওপর জরিপ করে দেখেন, বেশি তথ্য পাওয়ার সঙ্গে খাদ্যাভ্যাসের সম্পর্ক রয়েছে।
‘ইন্টারন্যাশনাল জার্নাল অব পাবলিক হেলথ’ সাময়িকীতে প্রকাশিত ওই গবেষণা প্রতিবেদনে দেখা যায়, গণমাধ্যমের নিবিড় সংস্পর্শে থাকা ব্যক্তিরা বেশি পরিমাণ স্বাস্থ্যকর খাবার, তাজা মাছ, ফলমূল, শাকসবজি খান। এ ধরনের খাবার হূদরোগ ও ক্যানসার ছাড়াও মুটিয়ে যাওয়ার ঝুঁকিও কমায়।
এর আগে পরিচালিত আরেকটি গবেষণায় দেখা যায়, মানুষের স্বাস্থ্যের ওপর গণমাধ্যমের ক্ষতিকর প্রভাব রয়েছে। সে সময় বলা হয়েছিল, ঘরে শুয়ে-বসে টেলিভিশন দেখতে দেখতে মানুষের শরীর অচল হয়ে পড়ে। টেলিভিশন দেখে মানুষ ফাস্ট ফুড খাবার গ্রহণে উত্সাহী হয়ে ওঠে, যা হূদরোগ বা স্থূলকায় হয়ে যাওয়ার অন্যতম কারণ। কিন্তু সাম্প্রতিক এই গবেষণায় দেখা গেছে, টেলিভিশনে প্রদর্শিত স্বাস্থ্যবিষয়ক অনুষ্ঠান দেখে মানুষ স্বাস্থ্যবিষয়ক নানা টিপস ও তথ্য পাচ্ছে। এতে দিন দিন তারা স্বাস্থ্য সচেতন হয়ে উঠছে।
জরিপে অংশ নেওয়া ব্যক্তিদের কাছে টেলিভিশন দেখা, সংবাদপত্র ও সাময়িকী পড়া এবং ইন্টারনেটে সংবাদভিত্তিক ওয়েবসাইট ব্যবহারবিষয়ক প্রশ্নের পাশাপাশি তাদের জীবনযাপন, খাদ্যাভ্যাস, চিকিত্সা-সম্পর্কিত তথ্য জানতে চাওয়া হয়। গবেষণায় দেখা যায়, যারা সাম্প্রতিক ইস্যুতে বেশি কৌতূহলী তাঁরা বেশি ভালো খাবার খান।
গবেষণায় আরও দেখা যায়, গণমাধ্যমে প্রতিনিয়ত এইচআইভি/এইডস, অ্যালকোহল, ধূমপান, মাদকের বিরুদ্ধে প্রচারাভিযান চালানোর ফলে মানুষের মধ্যে সচেতনতা বৃদ্ধি পাচ্ছে। বিশেষ করে ইন্টারনেটভিত্তিক সংবাদপত্রগুলোতে আজকাল প্রায়ই স্বাস্থ্যবিষয়ক নানা টিপস, তথ্য সরবরাহ করছে, যা ইন্টারনেট ব্যবহারকারীদের স্বাস্থ্য বিষয়ে আর সচেতন করছে।


থ্যালাসেমিয়ায় আক্রান্ত দুই ভাইবোনকে বাঁচাতে এগিয়ে আসুন
সামিয়া মাহমুদ ও তানিম মাহমুদ। দুই ভাইবোন। দুজনই থ্যালাসেমিয়ায় আক্রান্ত। মা-বাবার সঙ্গে মতিঝিলের খিলগাঁও বাগিচার ৪১ নম্বর বাড়িতে ভাড়া থাকে এরা। ঢাকা শিশু হাসপাতালের হেমাটো-অনকোলজি বিভাগের সহকারী অধ্যাপক মো. বেলায়েত হোসেনের তত্ত্বাবধানে এদের চিকিৎসা চলছে। সামিয়াকে (৬) শিগগির অস্ত্রোপচার ও তানিমকে (৪) বিদেশে নিয়ে উন্নত চিকিৎসা দেওয়ার পরামর্শ দিয়েছেন চিকিৎসক বেলায়েত। এতে অনেক টাকার প্রয়োজন। এই দুই শিশুর বাবা খায়ের মাহমুদ একটি বেসরকারি প্রতিষ্ঠানে সামান্য আয়ের চাকরি করেন। তাঁরও বাইপাস সার্জারি হয়েছে। তাঁর পক্ষে সহায়সম্বল বিক্রি করেও এত টাকা জোগাড় করা সম্ভব নয়। তাই সামিয়া ও তানিমের জীবন বাঁচাতে সমাজের সহূদয় ও বিত্তবান মানুষদের কাছে আর্থিক সাহায্যের জন্য অনুরোধ জানিয়েছেন তিনি। সাহায্য পাঠানোর ঠিকানা: খায়ের মাহমুদ মজুমদার, সঞ্চয়ী হিসাব নম্বর-০০২০৪২৭৭৮, সোনালী ব্যাংক, বনানী বাজার শাখা, ঢাকা।


বিনা মূল্যে চিকিৎসা
শেরপুরের নালিতাবাড়ী উপজেলার যোগানিয়া ইউনিয়ন পরিষদ চত্বরে আজ সোমবার সকালে গরিব, দুস্থ ও অসহায় মানুষদের বিনা মূল্যে চিকিৎসাসেবা দেবে ঘাটাইল ১৯ পদাতিক ডিভিশনের একটি চিকিৎসকদল। এ সময় ১৫০ জন গরিব মানুষকে শীতবস্ত্রও দেওয়া হবে। ১৯ পদাতিক ডিভিশনের জিওসি মেজর জেনারেল মাহবুব হায়দার খানের সার্বিক তত্ত্বাবধানে এই চিকিৎসকদলের নেতৃত্ব দেবেন কর্নেল তোজাম্মেল হক।


বার্ড ফ্লু
দুই সপ্তাহে ৩৮ হাজার মুরগি নিধন
শীতের তীব্রতা বৃদ্ধির সঙ্গে সঙ্গে সারা দেশে এভিয়ান ইনফ্লুয়েঞ্জার (বার্ড ফ্লু) প্রকোপ বাড়ছে। সরকারি হিসাবে, গত ১৫ দিনে বার্ড ফ্লুতে আক্রান্ত প্রায় ৩৮ হাজার মুরগি নিধন করা হয়েছে। তবে বেসরকারি হিসাবে নিধন করা মুরগির সংখ্যা লক্ষাধিক।
সরকারি হিসাবে, গত বছর (২০১১ সাল) বার্ড ফ্লুতে আক্রান্ত প্রায় ৫৮ লাখ মুরগি নিধন এবং ৫৭ লাখ মুরগির ডিম ধ্বংস করা হয়। বেসরকারি হিসাবে এমন মুরগির সংখ্যা প্রায় এক কোটি।
খামারিদের সূত্র জানায়, চলতি জানুয়ারি মাসে বগুড়া, জয়পুরহাট, ফরিদপুর, মানিকগঞ্জ, গাজীপুর, কিশোরগঞ্জ, টাঙ্গাইল ও ঢাকার আশপাশের ১৭২টি বড় খামার ও কয়েক হাজার ক্ষুদ্র খামারের মুরগি বার্ড ফ্লু ভাইরাসে আক্রান্ত হয়েছে। সরকারি হিসাবে, ১২ জানুয়ারি পর্যন্ত চলতি বছরে ৩৮ হাজার ৩৭০টি মুরগি নিধন এবং ১০ হাজার ৫২০টি ডিম ধ্বংস করা হয়েছে।
বাংলাদেশ পোলট্রি খামার রক্ষা জাতীয় পরিষদের হিসাবে, ডিসেম্বর মাসে বগুড়ার গাবতলীর সেতু পোলট্রির বার্ড ফ্লুতে আক্রান্ত ৩৫০টি মুরগি নিধন করা হয়। ওই মাসেই একই এলাকার প্রকৌশলী রোকনের খামারের সাড়ে ১৩ হাজার, টাঙ্গাইলের কালিহাতীর আলাউদ্দিনের খামারের পাঁচ হাজার, গাজীপুরের শ্রীপুরের বরমীতে হাসান পোলট্রির ২৯ হাজার, শ্রীপুর সদরের হ্যাপীর খামারে ১৭ হাজার, নওগাঁর আজিজুলের খামারের সাড়ে তিন হাজার মুরগি এ রোগে আক্রান্ত হয়।
প্রাণিসম্পদ অধিদপ্তরের মহাপরিচালক আশরাফ আলী এ ব্যাপারে প্রথম আলোকে বলেন, ‘এভিয়ান ইনফ্লুয়েঞ্জা ছড়িয়ে পড়ার বিষয়ে আমরা খোঁজখবর করছি। পরিস্থিতি বুঝে ব্যবস্থা নেওয়া হবে।’
নাম প্রকাশ না করার শর্তে কয়েকজন খামারি জানান, নিধন করা মুরগির জন্য সরকারি ক্ষতিপূরণ প্রায় বন্ধ থাকায় মুরগি আক্রান্ত হওয়ার তথ্য কোনো কোনো খামারি গোপন করছেন।
২০০৮, ২০০৯ ও ২০১০ সাল পর্যন্ত বার্ড ফ্লুতে আক্রান্ত মুরগি মাটিতে পুঁতে ফেলা, ছত্রাক ও জীবাণুনাশক ব্যবহারের জন্য সরকারিভাবে গণমাধ্যমে প্রচার চালানো হয়। মুরগির বাজারগুলোতে এ নিয়ে প্রাণিসম্পদ অধিদপ্তরের নানা কার্যক্রমও ছিল। বর্তমানে এসব কার্যক্রম প্রায় বন্ধ।
পরিস্থিতি মোকাবিলায় মৎস্য ও প্রাণিসম্পদ মন্ত্রণালয়ের ‘এভিয়ান ইনফ্লুয়েঞ্জা প্রস্তুতি প্রকল্প’ রয়েছে। এই প্রকল্পের আওতায় ক্ষতিগ্রস্ত খামারিদের ২০১১-১২ অর্থবছরে দুই কোটি টাকা ক্ষতিপূরণ হিসেবে দেওয়া হয়। তবে তহবিলের অভাবে আরও পাঁচ কোটি টাকার ক্ষতিপূরণের দাবি এখনো পরিশোধ করা হয়নি।
ওই প্রকল্পের পরিচালক নজরুল ইসলাম এ ব্যাপারে গতকাল সোমবার প্রথম আলোকে বলেন, ক্ষতিপূরণের দাবির টাকা মন্ত্রণালয়ের কাছে চাওয়া হয়েছে। টাকা এলেই খামারিদের দেওয়া হবে।
বাংলাদেশ পোলট্রি খামার রক্ষা জাতীয় পরিষদের মহাসচিব খোন্দকার মহসিন বলেন, ক্ষতিগ্রস্ত সব খামারিকে সরকারিভাবে তালিকাভুক্ত করা হয় না। ফলে অনেক খামারি ক্ষতিগ্রস্ত হওয়ার বিষয়টি প্রাণিসম্পদ অধিদপ্তরকে জানাচ্ছেন না।
প্রাণিসম্পদ অধিদপ্তর সূত্র জানায়, বাংলাদেশে প্রথম এভিয়ান ইনফ্লুয়েঞ্জা ভাইরাস ধরা পড়ে সাভারে বাংলাদেশ বিমানের হ্যাচারিতে ২০০৭ সালের ২২ মার্চ। সরকার আক্রান্ত মুরগি নিধনের ক্ষতিপূরণ হিসেবে ওজন ও জাতভেদে প্রতি কেজি মুরগির জন্য ৮০ থেকে ১৬০ টাকা দেওয়া শুরু করে।
মৎস্য ও প্রাণিসম্পদ মন্ত্রণালয়ের হিসাবে, ২০০৯ সালের জুনে দেশে খামারের সংখ্যা ছিল এক লাখ ১৪ হাজার ৭৬৩টি। ২০১০ সালে তা কমে দাঁড়ায় ৯৮ হাজার ৩২২টিতে। ২০১১ সালের ২০ মার্চ পর্যন্ত খামারের সংখ্যা দাঁড়ায় ৭২ হাজার ১৬৫টি। চলতি জানুয়ারিতে খামারের সংখ্যা ৬৫ হাজারে নেমে এসেছে। এর কারণ মূলত বার্ড ফ্লু।
দেশের বৃহত্তম মুরগির খামার কাজী ফার্মসের চেয়ারম্যান ও বাংলাদেশ ব্রিডার্স অ্যাসোসিয়েশনের সাবেক সভাপতি কাজী জাহিদুল হাসান প্রথম আলোকে বলেন, বিগত বছরগুলোর তুলনায় ২০১১ সালে বার্ড ফ্লুর কারণে পোলট্রিশিল্প বেশি ক্ষতিগ্রস্ত হয়েছে। এ রোগ থেকে রক্ষা করতে জৈব নিরাপত্তার জন্য নেওয়া প্রায় সব উদ্যোগ ব্যর্থ হয়েছে। অন্যদিকে এভিয়ান ইনফ্লুয়েঞ্জার প্রতিষেধক আমদানির অনুমতিও দেওয়া হচ্ছে না।
ডিম ও মুরগির বাজারে প্রভাব: মুরগির খামারের সংখ্যা ক্রমশ কমে যাওয়ায় মুরগির মাংস ও ডিমের জোগান কমছে। এতে এগুলোর দাম বাড়ছে। ট্রেডিং করপোরেশন অব বাংলাদেশের (টিসিবি) হিসাবে, গত এক মাসে মুরগির দাম ১৮ শতাংশ বেড়ে প্রতি কেজি ১৩৫ থেকে ১৪০ টাকা হয়েছে। ডিমের দামও ১৪ শতাংশ বেড়ে ২৮ থেকে ৩০ টাকা হালি দরে বিক্রি হচ্ছে।
বাংলাদেশ ব্রিডার্স অ্যাসোসিয়েশন সূত্র জানায়, ডিসেম্বর থেকে জানুয়ারি পর্যন্ত সারা দেশে বনভোজন, শিক্ষাপ্রতিষ্ঠানের বার্ষিক অনুষ্ঠান ও অন্যান্য উৎসবের কারণে মুরগি ও ডিমের চাহিদা বেশি থাকে। চলতি সপ্তাহে ২৪ লাখ কেজি মুরগির মাংসের চাহিদা থাকলেও উৎপাদিত হয়েছে ১২ লাখ কেজি। স্বাভাবিক সময়ে সপ্তাহে মুরগির মাংসের চাহিদা ১৯ লাখ কেজি।
দেশে প্রতিদিন ডিমের চাহিদা দুই কোটি ৬০ লাখ। এর মধ্যে ঢাকার চাহিদা এক কোটি ৩০ লাখ। চলতি সপ্তাহে প্রতিদিন গড়ে ডিম উৎপাদিত হয়েছে এক কোটি ১০ লাখ।


গোলটেবিল বৈঠক
কৈশোর প্রজননস্বাস্থ্য নিয়ে দরকার খোলামেলা আলাপ
প্রথম আলোর কার্যালয়ে গতকাল ‘কৈশোর প্রজননস্বাস্থ্য: অভিভাবকদের করণীয়’ শীর্ষক গোলটেবিল বৈঠকে আমন্ত্রিত আলোচকেরা
কিশোর-কিশোরীদের মনে অনেক প্রশ্ন থাকলেও নির্ভরযোগ্য সূত্র থেকে উত্তর জানার সুযোগ সীমিত। এ অবস্থা থেকে উত্তরণে বাড়ি ও শিক্ষাপ্রতিষ্ঠানে খোলামেলা আলোচনার পরিবেশ তৈরি করতে হবে। কিশোর-কিশোরীদের কাছে পৌঁছাতে হবে সঠিক তথ্য।
গতকাল সোমবার প্রথম আলো আয়োজিত ‘কৈশোর প্রজননস্বাস্থ্য: অভিভাবকদের করণীয়’ শীর্ষক গোলটেবিল বৈঠকে বক্তারা এ মত দেন।
বক্তারা বলেন, কিশোর-কিশোরীদের কাছে পর্যাপ্ত তথ্য থাকে না বলে তারা বিপদে পড়ে, অনেক সময় জীবনের ঝুঁকিও দেখা দেয়। খোলামেলা পরিবেশে তাদের পর্যাপ্ত তথ্য দিলে তা তাদের জীবনে মঙ্গল বয়ে আনে, ভবিষ্যতে তারা একেকজন শিক্ষিত বাবা-মা হতে পারবে।
প্রথম আলোর কার্যালয়ে অনুষ্ঠিত বৈঠকে বক্তারা বলেন, সন্তানের কোন বয়সে, কোন তথ্য কতটুকু দেবেন, কীভাবে দেবেন ইত্যাদি বিষয়ে অভিভাবকদের শিক্ষিত করা জরুরি। আবার প্রজননস্বাস্থ্যের বিষয়টি পাঠ্যপুস্তকে অন্তর্ভুক্ত করতে হবে, একই সঙ্গে বিষয়গুলো পড়ানোর জন্য শিক্ষকদেরও প্রশিক্ষণ দিতে হবে। এ কাজ সরকারের একার পক্ষে সম্ভব নয়। তাই সরকারি ও বেসরকারি পর্যায়ের সমন্বিত উদ্যোগ থাকতে হবে। গণমাধ্যমকেও এ বিষয়ে বিশেষ ভূমিকা পালন করতে হবে।
প্ল্যান বাংলাদেশ ও কানাডিয়ান ইন্টারন্যাশনাল ডেভেলপমেন্ট এজেন্সির সহযোগিতায় এ গোলটেবিল বৈঠক অনুষ্ঠিত হয়।
গোলটেবিল বৈঠকের প্রধান অতিথি স্বাস্থ্য অধিদপ্তরের মহাপরিচালক এম এম নিয়াজ উদ্দিন বলেন, কৈশোর প্রজননস্বাস্থ্যের বিষয়ে বিভিন্ন প্রকল্প আছে। অধিদপ্তরের মাঠকর্মীরাও কাজ করছেন, তবে তা পর্যাপ্ত নয়। তিনি বলেন, সব অভিভাবক এ বিষয়ে সব তথ্য জানেন, তা-ও নয়। সরকারের সচিব পর্যায়ের একজন নারী কর্মকর্তার উদাহরণ দিয়ে তিনি বলেন, শিক্ষিত এই অভিভাবকও প্রজননস্বাস্থ্য-বিষয়ক বই ছেলের টেবিলে গোপনে রেখে আসার কথা জানান। অর্থাৎ শিক্ষিত অভিভাবকেরাই এ বিষয়ে কথা বলতে বিব্রত বোধ করেন। এ ক্ষেত্রে স্বল্পশিক্ষিত গ্রামীণ অভিভাবকদের অবস্থা তো আরও শোচনীয়।
গোলটেবিল বৈঠকের সঞ্চালক প্রথম আলোর যুগ্ম সম্পাদক আব্দুল কাইয়ুম কিশোর-কিশোরীদের প্রজননস্বাস্থ্য-বিষয়ক তথ্যগুলোকে বিজ্ঞানসম্মতভাবে উপস্থাপন করার ওপর গুরুত্ব দেন।
ঢাকা বিশ্ববিদ্যালয়ের শিক্ষক মনোবিজ্ঞানী মেহতাব খানম ‘প্যারেন্টিং’ (সন্তান লালন-পালন) বিষয়ে যথাযথ জ্ঞান না থাকায় দেশের বেশির ভাগ অভিভাবক সন্তানকে ভুলভাবে বড় করছেন বলে উল্লেখ করেন। তিনি বলেন, অভিভাবকেরা ভাবেন, ও তো আমার সন্তান, আমি যা বলব তা-ই হবে। তাঁর মতে, অভিভাবকদের প্যারেন্টিং বিষয়ে শিক্ষিত করতে না পারলে সব চেষ্টাই বিফলে যাবে।
মেহতাব খানম ছেলে ও মেয়েদের জন্য গার্হস্থ্যশিক্ষাকে বাধ্যতামূলক করা, সঠিকভাবে তা পড়ানোর জন্য শিক্ষকদের প্রশিক্ষণ দেওয়ার সুপারিশ করেন।
মূল বক্তব্যে প্ল্যান বাংলাদেশের কিশোর-কিশোরীদের প্রজননস্বাস্থ্য-বিষয়ক প্রকল্পের প্রকল্প ব্যবস্থাপক তাহমিনা মির্জা বলেন, ১০ থেকে ১৯ বছর বয়সী দেশের প্রায় চার কোটি কিশোর-কিশোরীর ৪৭ ভাগই বিবাহিত। অর্থাৎ তাদের জীবনে প্রজনন-প্রক্রিয়া শুরু হয়ে গেছে। সন্তানের মাও হয়ে যাচ্ছে। তার পরও তাদের কাছে সঠিক তথ্যটি পৌঁছাচ্ছে না। বিভিন্ন গবেষণা অনুযায়ী, অভিভাবকেরা যেসব সন্তানের সঙ্গে এ বিষয়গুলো নিয়ে খোলামেলা আলোচনা করেন, সেসব সন্তান কম ঝুঁকিপূর্ণ আচরণ করে। যৌন সম্পর্কে দেরিতে জড়ায়।
বাংলাদেশ পরিবার পরিকল্পনা সমিতির (এফপিএবি) সাবেক মহাপরিচালক জহির উদ্দিন আহমেদ বলেন, অনেক অভিভাবক ভাবেন, সন্তানকে তথ্য জানালে তারা তাদের জীবনে তা নিয়ে পরীক্ষা-নিরীক্ষা করবে। এই আশঙ্কা থেকে যৌনতাসহ বিভিন্ন বিষয়ে তাদেরকে খণ্ডিত তথ্য দেওয়া হয়; যা আরও বেশি ক্ষতি ডেকে আনে। তিনি সরকারের স্বাস্থ্য অবকাঠামোগুলোকে কিশোর-কিশোরীবান্ধব করার সুপারিশ করেন।
ঢাকা বিশ্ববিদ্যালয়ের পপুলেশন সায়েন্স বিভাগের অধ্যাপক এ কে এম নূর-উন নবী নিজের কিশোর বয়সের অভিজ্ঞতার কথা উল্লেখ করে বলেন, ‘আমি যখন স্কুলে পড়ি, তখন শিক্ষক ক্লাসে আসতেন। প্রজননতন্ত্র নিয়ে যে অধ্যায়টি ছিল, তা নিজে আস্তে আস্তে পড়তেন। তারপর মুখ দিয়ে এসব কথা বের হবে না বলে বাড়িতে পড়ে নিতে বলতেন। বর্তমানের শিক্ষাপ্রতিষ্ঠানের চিত্রও একই। সময় অনেক পার হলেও মনমানসিকতার পরিবর্তন হয়নি।’
প্ল্যান বাংলাদেশের দেশীয় প্রকল্প ব্যবস্থাপক সেলিনা আমিন বলেন, কিশোর-কিশোরীদের প্রজননস্বাস্থ্য নিয়ে চুপ করে বসে থাকার আর সময় নেই। বর্তমানে অভিভাবকেরা সন্তানের টেবিলে গোপনে প্রজননস্বাস্থ্য-বিষয়ক বই রেখে আসছেন, বইয়ের এ-সংক্রান্ত পাতাটা ছিঁড়ে ফেলছেন না, এটিও সামনে এগিয়ে যাওয়ার একটি ধাপ।
বাংলাদেশ জাতীয় মহিলা আইনজীবী সমিতির নির্বাহী পরিচালক সালমা আলী কিশোর-কিশোরীদের প্রজননস্বাস্থ্যসহ বিভিন্ন অধিকার আদায়ে বাল্যবিবাহ, যৌন নির্যাতন, পাচার, পারিবারিক নির্যাতন, কাউন্সেলিং বা পরামর্শসেবাসহ বিভিন্ন বিষয়ের ওপর গুরুত্ব দেন।
পরিবার পরিকল্পনা অধিদপ্তরের পরিচালক (এমসিএইচ সার্ভিস) ও লাইন ডিরেক্টর মোহাম্মদ শরীফ বলেন, মাতৃমৃত্যুর বড় কারণ কিশোরী মাতৃত্ব। তাই সরকারের স্বাভাবিক প্রসব কার্যক্রমের আওতায় কিশোরী মায়েদের অন্তর্ভুক্ত করা জরুরি।
পরিবার পরিকল্পনা অধিদপ্তরের প্রজননস্বাস্থ্য-বিষয়ক কর্মসূচির ব্যবস্থাপক ইশরাত জাহান গণমাধ্যমও প্রজননস্বাস্থ্যের বিষয়টি অনেকটা এড়িয়ে যাচ্ছে বলে উল্লেখ করেন। এ ক্ষেত্রে তিনি প্রথম আলোকে সবার আগে এগিয়ে আসার আহ্বান জানান।
বিশ্ব স্বাস্থ্য সংস্থার কিশোর-কিশোরী স্বাস্থ্যবিষয়ক ন্যাশনাল প্রফেশনাল অফিসার রাবেয়া খাতুন অভিভাবকদের জন্য একটি গাইড বা নীতিমালা তৈরির ওপর গুরুত্ব দেন। পরিবার পরিকল্পনা ও স্বাস্থ্য অধিদপ্তরকে সমন্বিতভাবে কাজ করার জন্যও তিনি আহ্বান জানান।
আন্তর্জাতিক উদরাময় গবেষণা কেন্দ্র, বাংলাদেশের প্রজননস্বাস্থ্য-বিষয়ক গবেষক কামরুন নাহার বলেন, বর্তমানের কিশোর-কিশোরীরা ইন্টারনেটসহ বিভিন্ন মাধ্যম থেকে তথ্য পাচ্ছে। তবে অভিভাবকসহ সবাইকে দেশীয় সাংস্কৃতিক মূল্যবোধের কথা মাথায় রেখে এ বয়সীদের কাছে বিভিন্ন তথ্য পৌঁছাতে হবে।
পপুলেশন কাউন্সিলের সিনিয়র প্রোগ্রাম অফিসার লায়লা রহমান বলেন, অভিভাবকেরা কিশোর-কিশোরীদের প্রজননস্বাস্থ্য বিষয়টি নিয়ে স্পষ্ট ধারণা ও তথ্য পান না বলেই তাঁরা কথা বলতে পারেন না।
প্ল্যান বাংলাদেশের স্বাস্থ্য উপদেষ্টা ইফতেখার হাসান খান বলেন, কিশোর-কিশোরীদের বিভিন্ন তথ্য জানানোর জন্য সরকারি, বেসরকারি উদ্যোগে হটলাইন তৈরি, বিয়ে ও জন্মনিবন্ধন বাধ্যতামূলক করা এবং বিভিন্ন স্বাস্থ্যসেবাকেন্দ্রে কিশোর-কিশোরীদের সেবা নিশ্চিত করতে হবে।
এইচআইভি/এইডস অ্যান্ড এসটিডি অ্যালায়েন্স বাংলাদেশের টিম লিডার সৈয়দা সেলিনা পারভীন বলেন, ১৯৯৪ সালে কায়রোর জনসংখ্যা সম্মেলনে কিশোর-কিশোরীদের প্রজননস্বাস্থ্য নিয়ে কাজ করার অঙ্গীকার করে সরকার। অর্থাৎ প্রায় ১৭ বছর ধরে কাজ হচ্ছে। কিন্তু কাজগুলো প্রকল্পভিত্তিক হওয়ায় তা টেকসই হচ্ছে না। স্বাস্থ্য খাতের মূলধারায় বিষয়টি অন্তর্ভুক্ত করার কাজও সরকারকেই করতে হবে।


ব্যায়াম করুন, আয় বাড়ান
বলিউডের সালমান খান আর হলিউডের আরনল্ড শোয়ার্জনেগার মাসলম্যান শরীরের কথা আমরা জানি। এ ছাড়া হলিউডের সিলভেস্টার স্ট্যালন, ভ্যান ডেমসহ শোবিজ জগতের অনেকেরই শারীরিক গঠনের কারণ নিয়মিত ব্যায়াম। তাঁরা শরীর ঠিক রাখেন মূলত পর্দায় নিজেদের উপস্থাপনের জন্যই।
কিন্তু সম্প্রতি এক জরিপের খবর শুনলে আপনিও ব্যায়ামের ব্যাপারে উত্সাহী হবেন। ডেইলি মেইলের খবরে বলা হয়েছে, ব্যায়াম করলে আপনার আয় বা বেতন বাড়বে। যুক্তরাষ্ট্রের ওহাইও অঙ্গরাজ্যের ক্লিভল্যান্ড স্টেট ইউনিভার্সিটির চালানো এক জরিপে এ তথ্য বেরিয়ে এসেছে।
জরিপে দাবি করা হয়েছে, সপ্তাহে অন্তত তিন দিন জগিং, সাঁতার বা জিমে ভারোত্তলন-জাতীয় ব্যায়াম করলে আয় বাড়বে ৯ শতাংশ। কারণ হিসেবে বলা হয়েছে, হালকা ব্যায়াম করলে মানুষ কর্মচঞ্চল থাকে। আর এতেই কাজ করার স্পৃহা বাড়ে। ফলাফল মাস শেষে বাড়বে আপনার আয়।
ক্লিভল্যান্ড স্টেট ইউনিভার্সিটি আমেরিকার ১২ হাজার নাগরিকের দুই সেট প্রশ্ন দিয়েছিল। তারা সেখানে ব্যায়ামের সঙ্গে বেতন বাড়া-সম্পর্কিত প্রশ্নজুড়ে দিয়েছিলেন। গবেষকেরা দেখেছেন, ব্যায়াম করলে মানসিক স্বাস্থ্যর উন্নতি ও শারীরিক শক্তি বৃদ্ধি পায় আর এতেই বাড়ে আয়। যাঁরা ব্যায়াম করেন না, তাঁদের চেয়ে যাঁরা সপ্তাহে তিনবার ব্যায়াম করেন, তাঁদের ৬ থেকে ৯ শতাংশ বেতন বাড়ে। আর যাঁরা মাসে অন্তত এক থেকে তিনবার ব্যায়াম করেন, তাঁদের বেতন বাড়ে ৫ শতাংশ।
এর আগের গবেষণায় দেখা গেছে, মানসিক ও শারীরিকভাবে সুস্থ থাকতেই করা হয় ব্যায়াম। কিন্তু এই গবেষণায় প্রথম দেখা গেল যে ব্যায়াম করলে বাড়বে আয়।


ম্যালেরিয়ার নকল ওষুধে লাখ লাখ জীবন ঝুঁকিতে
নকল ও নিম্নমানের ম্যালেরিয়া-নাশক ওষুধের সর্বগ্রাসী বিস্তারে এ রোগ নিয়ন্ত্রণের উদ্যোগ হুমকির মুখে পড়েছে। একই কারণে আফ্রিকার লাখ লাখ মানুষের জীবন ঝুঁকির মধ্যে পড়তে পারে বলেও সতর্ক করেছেন বিশেষজ্ঞরা।
বিশেষজ্ঞরা বলছেন, এই নকল ওষুধ ম্যালেরিয়া আক্রান্ত রোগীর ক্ষতির কারণ এবং শরীরে ওষুধের কার্যকারিতা নষ্ট করে দিতে পারে। ম্যালেরিয়া-সংক্রান্ত সাময়িকীতে প্রকাশিত ওয়েলকাম ট্রাস্টের অর্থায়নে এক গবেষণায় এসব কথা বলা হয়েছে বলে বিবিসি অনলাইন জানিয়েছে।
গবেষকেরা ২০০২ সাল থেকে ২০১০ সাল পর্যন্ত আফ্রিকার ১১টি দেশে বিক্রি হয়েছে এমন নকল ও নিম্নমানের ম্যালেরিয়া-নাশক ওষুধ পরীক্ষা করেছেন। গবেষণায় দেখা গেছে, এই নকল ও নিম্নমানের ওষুধ প্রাথমিক অবস্থা ম্যালেরিয়ার লক্ষণ দূর করলেও এতে রোগ পুরোপুরি ভালো হয় না।
এর পরিপ্রেক্ষিতে গবেষণা দলের প্রধান পল নিউটন সতর্ক করে বলেছেন, ‘এটা প্রতিরোধে ব্যর্থ হলে, বিশেষ করে করে গর্ভবতী নারী ও শিশুসহ কয়েক লাখ মানুষের মানুষের জীবন ঝুঁকির মধ্যে পড়বে।’
ম্যালেরিয়া আক্রান্ত হয়ে বিশ্বে প্রতিবছর প্রায় আট লাখ মানুষের মারা যায়। চীনে এ রোগের নকল ও নিম্নমানের ওষুধ তৈরি হয়।


দায়িত্বে অবহেলা করলে ব্যবস্থা: প্রধানমন্ত্রী
প্রধানমন্ত্রী শেখ হাসিনা বলেছেন, যেসব চিকিত্সক দায়িত্বে অবহেলা করবেন, তাঁদের বিরুদ্ধে কঠোর ব্যবস্থা নেওয়া হবে। তিনি বলেন, জনগণকে সেবা দিতে সব চিকিত্সককে কর্মস্থলে উপস্থিত থাকতে হবে।
আজ মঙ্গলবার নবনির্মিত শহীদ সোহরাওয়ার্দী মেডিকেল কলেজের একাডেমিক ভবন উদ্বোধনকালে শেখ হাসিনা এসব কথা বলেন। প্রধানমন্ত্রী বলেন, তাঁর সরকার স্বাস্থ্যসেবা জনগণের দোরগোড়ায় পৌঁছে দিতে নিরলসভাবে কাজ করে যাচ্ছে। কারণ, এটা তাঁদের সাংবিধানিক অধিকার।
শেখ হাসিনা বলেন, ‘কে ক্ষমতায় যাবে, আর কে যাবে না—তা জনগণই নির্ধারণ করবে। তবে আমাদের দায়িত্ব হচ্ছে জনগণের সেবা করা।’


বরগুনার কোনো হাসপাতালে গাইনি চিকিৎসক নেই!
বরগুনা জেনারেল হাসপাতালে এক বছর ধরে গাইনি বিভাগে কোনো বিশেষজ্ঞ চিকিৎসক নেই। জেলার পাঁচটি উপজেলা স্বাস্থ্য কমপ্লেক্সে দীর্ঘদিন ধরে গাইনি চিকিৎসকের পদ শূন্য থাকায় জরুরি প্রসূতিসেবা থমকে আছে। ফলে অপচিকিৎসায় প্রায়ই প্রসূতি মৃত্যুর ঘটনা ঘটছে।
খোঁজ নিয়ে জানা গেছে, জেলার সর্বোচ্চ চিকিৎসালয় বরগুনা জেনারেল হাসপাতালের গাইনি বিশেষজ্ঞ আকবর হোসেন ২০১০ সালের ২৩ নভেম্বর বদলি হয়ে যাওয়ার পর পদটি শূন্য রয়েছে। ১০০ শয্যার এই হাসপাতালে গাইনি বিভাগে দুজন বিশেষজ্ঞ ও একজন অবেদনবিদের পদ থাকলেও তিনটি পদই শূন্য। হাসপাতালের চিকিৎসা কর্মকর্তা আবদুস সালাম বলেন, শুধু গাইনি নয়, বরগুনা জেনারেল হাসপাতালে নয়জন বিশেষজ্ঞসহ ২১ জন চিকিৎসকের পদ থাকলেও আছেন মাত্র নয়জন। এই নয়জন চিকিৎসকের ওপর নির্ভর করে পুরো হাসপাতালের কাজ চালাতে হচ্ছে এবং প্রতিদিন সামলাতে হচ্ছে ৭০০-৮০০ রোগীকে। তিনি বলেন, নতুন করে চিকিৎসক নিয়োগ হলেও এই হাসপাতালে পাওয়ার সম্ভাবনা কম। কারণ, সরকারি নিয়ম অনুযায়ী নতুন নিয়োগপ্রাপ্তদের প্রথম দুই বছর উপজেলা স্বাস্থ্য কমপ্লেক্সে চাকরি করার বাধ্যবাধকতা রয়েছে। সরকারের এ সিদ্ধান্তের কারণে দেশের জেলা সদরের প্রায় সব হাসপাতালেই চিকিৎসক-সংকট প্রকট। সরকারের এই সিদ্ধান্ত এখন পুনর্বিবেচনা করা উচিত বলে তিনি মন্তব্য করেন।
এ ছাড়া জেলার পাঁচটি উপজেলায় স্বাস্থ্য কমপ্লেক্সে জরুরি প্রসূতিসেবা নিশ্চিত করার জন্য আধুনিক সুযোগ-সুবিধা থাকলেও গাইনি চিকিৎসক ও অবেদনবিদের অভাবে প্রসূতিদের অস্ত্রোপচার করা সম্ভব হচ্ছে না। এসব হাসপাতালে এ পর্যন্ত কোনো সময়ই গাইনি বিভাগে পরামর্শক চিকিৎসক নিয়োগ দেওয়া হয়নি বলে জানান হাসপাতালগুলোর সংশ্লিষ্ট কর্মকর্তারা।
স্বাস্থ্যকেন্দ্রের কর্মকর্তারা জানান, জরুরি প্রসূতিসেবা নিশ্চিত করার জন্য ২০০৬ সালে বেতাগী উপজেলায় প্রায় চার কোটি টাকা ব্যয়ে জরুরি প্রসূতিসেবা কেন্দ্রে (ইউওসি) ভবন নির্মাণ ও যন্ত্রপাতি সরবরাহ করা হয়। উপজেলা স্বাস্থ্য ও পরিবার পরিকল্পনা কর্মকর্তা রুস্তম আলী বলেন, ‘গাইনি ও অবেদনবিদের অভাবে জরুরি প্রসূতিসেবা কেন্দ্রটি চালু করতে পারছি না।’
বরগুনার সিভিল সার্জন এ এইচ এম জহিরুল ইসলাম এ প্রসঙ্গে বলেন, জেলায় ছয়জন গাইনি ও পাঁচজন অবেদনবিদের সব পদ শূন্য। দীর্ঘদিন ধরে এসব বিভাগে চিকিৎসক চেয়েও পাওয়া যাচ্ছে না।
খোঁজ নিয়ে জানা গেছে, গাইনি বিষয়ে চিকিৎসক না থাকায় অপচিকিৎসায় বরগুনায় প্রসূতি মৃত্যুর সংখ্যা ক্রমশ বাড়ছে। গত বছরের ১৮ নভেম্বর পাথরঘাটা উপজেলার শাপলা ক্লিনিকে অস্ত্রোপচার করার পর আসমা বেগম নামে এক প্রসূতির মৃত্যু হয়। ওই ক্লিনিকের কথিত চিকিৎসক চিত্তরঞ্জন তাঁর অস্ত্রোপচার করেন। ভুল চিকিৎসায় মৃত্যুর অভিযোগ এনে আসমার স্বজনেরা কথিত ওই চিকিৎসকের বিরুদ্ধে পাথরঘাটা থানায় হত্যা মামলা করেছেন। গত বছরের ৫ সেপ্টেম্বর পাথরঘাটার অপর বেসরকারি ক্লিনিক পাথরঘাটা সার্জিক্যাল ক্লিনিকে অস্ত্রোপচারের পর তাজেনুর বেগম নামে অপর এক প্রসূতির মৃত্যু হয়। এ ঘটনায় মৃত গৃহবধূর স্বজনেরা চিকিৎসক তাহমিনা বেগমের বিরুদ্ধে পাথরঘাটা থানায় মামলা করেন।
পরামর্শক ও অন্যান্য চিকিৎসক সংকটের ব্যাপারে জানতে চাইলে স্বাস্থ্য বিভাগের বরিশাল বিভাগীয় কার্যালয়ের সহকারী পরিচালক মোস্তাক আল মেহেদী প্রথম আলোকে বলেন, বিশেষজ্ঞ ও অন্যান্য চিকিৎসক সংকটে বরিশাল বিভাগের, বিশেষ করে বরগুনা ও পটুয়াখালী জেনারেল হাসপাতাল দুটি নাজুক অবস্থায় আছে। তিনি বলেন, বিশেষজ্ঞ চিকিৎসকদের নিয়োগ দেয় সরাসরি মন্ত্রণালয়। সে কারণে তাঁরা তদবির করে ঢাকাসহ বড় বড় শহরে চলে যান। এ ক্ষেত্রে তাঁদের কিছুই করার থাকে না। আর চিকিৎসা কর্মকর্তাদের প্রথমে দুই বছর উপজেলা হাসপাতালে থাকতে হয়, এমন বাধ্যবাধকতার কারণে জেলা পর্যায়ের সর্বোচ্চ চিকিৎসালয়গুলোতে চিকিৎসক-সংকট চলছে এটা ঠিক।
১০০ শয্যার হাসপাতালে দুই চিকিৎসক
তীব্র শীতে ভোলা সদর হাসপাতালে ডায়রিয়া ও শ্বাসকষ্টে আক্রান্ত রোগীর সংখ্যা বাড়ছে। চলতি মাসে শ্বাসকষ্টজনিত কারণে আটটি শিশু মারা গেছে। রোগীদের অভিযোগ, কর্তব্যরত চিকিৎসকেরা দায়িত্ব সঠিকভাবে পালন করছেন না। গত রোববার ১০০ শয্যার এ হাসপাতালে কর্মরত সাতজন চিকিৎসকের জায়গায় দায়িত্ব পালন করেছেন মাত্র দুজন। বাকি পাঁচজনের মধ্যে শুধু একজন ছুটিতে আছেন।
রোববার সরেজমিনে দেখা গেছে, চিকিৎসা কর্মকর্তা মহিবুল্যাহ জরুরি বিভাগে রোগী দেখছেন। আবাসিক চিকিৎসা কর্মকর্তা শরীফ আহমেদ ওয়ার্ডে ওয়ার্ডে ঘুরে রোগীদের চিকিৎসাসেবা দিচ্ছেন। তিনি বেলা দেড়টার দিকে বাসায় চলে যান। হাসপাতালের জানালার কাচ ভাঙা। শৈত্যপ্রবাহ থেকে বাঁচার জন্য রোগীর স্বজনেরা জানালায় কাগজ ও কাপড় টাঙিয়ে রেখেছে।
আবাসিক চিকিৎসা কর্মকর্তা শরীফ আহাম্মেদ ও সিভিল সার্জন আতোয়ার রহমান প্রথম আলোকে বলেন, ভোলায় চিকিৎসকসংকট চরম আকার ধারণ করেছে। রোববার তিনজন চিকিৎসক দায়িত্ব পালন করেছেন বলে দাবি করেন তাঁরা। তাঁরা জানান, শিশুবিশেষজ্ঞ আবদুল কাদের ছুটিতে আছেন। বাকি তিনজন বাইরে গেছেন।
ভোলা সদর হাসপাতালে চিকিৎকের ২২টি পদের মধ্যে ১৩টি শূন্য। আবদুল কাদের দেড় মাস ধরে ছুটিতে আছেন। অন্য বিভাগগুলোয় রয়েছে জনবলস্বল্পতা। ভোলা কালীবাড়ি রোডের বাসিন্দা ও নাগরিক সমাজের সদস্যসচিব এস এম বাহাউদ্দিন অভিযোগ করেন, অবেদনবিদ ও বিশেষজ্ঞ চিকিৎসকসংকটে হাসপাতালে কোনো অস্ত্রোপচার হচ্ছে না; হচ্ছে না পরীক্ষা-নিরীক্ষা।
হাসপাতালেই পোড়ানো হচ্ছে ক্লিনিক্যাল বর্জ্য
ঠাকুরগাঁও সদর হাসপাতালের ইনসিনেটর (একটি বদ্ধ ঘরের মতো, ওপরে চিমনি থাকে, যার ভেতর বর্জ্য ধ্বংস করা হয়) সচল না থাকায় হাসপাতালের চত্বরেই পোড়ানো হচ্ছে ক্লিনিক্যাল বর্জ্য।
গত রোববার সকালে ঠাকুরগাঁও সদর হাসপাতালে গিয়ে দেখা যায়, হাসপাতালের মা ও নবজাতক সেবাকেন্দ্রের পেছনে কয়েক ফুট দূরে ইনসিনেটরের পাশের খোলা জায়গায় স্তূপ করে রাখা রক্তের ব্যাগ, ব্যবহার করা সিরিঞ্জ, ওষুধের খালি কৌটা, পলিথিন, রক্ত-পুঁজ, তুলা, গজ-ব্যান্ডেজ ও অস্ত্রোপচারে কাটা পড়া মানবদেহের অংশসহ নানা ক্লিনিক্যাল বর্জ্য পোড়ানো হচ্ছে। বর্জ্য পোড়ানোয় দুর্গন্ধ ছড়িয়ে পড়েছে হাসপাতাল এলাকায়।
ডায়রিয়ায় আক্রান্ত মেয়েকে নিয়ে হাসপাতালে চিকিৎসা নিতে আসা সদর উপজেলার পাহারভাঙ্গা গ্রামের সাফিয়া বেগম জানান, গত শনিবার এসে শয্যা না পেয়ে বারান্দায় বিছানা করতে বাধ্য হয়েছেন। কিন্তু ধোঁয়া ও পোড়া গন্ধে বারান্দায় টিকে থাকা কষ্টকর হয়ে পড়ে।
শ্বাসকষ্টের রোগী এক বছরের মেয়েকে নিয়ে চিকিৎসা নিতে আসা সদর উপজেলার বালিয়া গ্রামের রাধিকা রানী বলেন, ‘হাসপাতালের ময়লা-আবর্জনা পোড়ানোর ধোঁয়া ও দুর্গন্ধে মেয়ের শ্বাসকষ্ট আরও বেড়ে যায়। পরে ডাক্তারের পরামর্শে মেয়েকে অন্য জায়গায় নিয়ে যাই।’
হাসপাতালের পাশের সরকারপাড়ার বাসিন্দা আবদুল কাইয়ুম বলেন, মাঝেমধ্যে হাসপাতালের বর্জ্য পোড়ার গন্ধে বাড়িতে টেকা যায় না; দুর্ভোগে পড়ে হাসপাতালের পশ্চিম পাশের সড়কের পথচারীরা।
হাসপাতালের শিশুবিশেষজ্ঞ শাহজাহান নেওয়াজ জানান, ক্ষতিকর ও জীবাণুযুক্ত বর্জ্য পোড়ানোর গন্ধ শ্বাসকষ্টের রোগীদের ক্ষেত্রে অনেক সময় দুর্ঘটনা ঘটতে পারে।
ভারপ্রাপ্ত আবাসিক চিকিৎসা কর্মকর্তা (আরএমও) মির্জা আজগর আলী বলেন, হাসপাতালে প্রতিদিন যে বর্জ্য জমা হয়, তা শিশু ওয়ার্ডের পেছনের ডাস্টবিনে স্তূপ করে রাখা হয়। সেখান থেকে পৌরসভা ময়লার গাড়িতে করে তা সরিয়ে নেয়।
সিভিল সার্জন আফজাল হোসেন তরফদার বলেন, সদর হাসপাতালে বর্জ্য ধ্বংস করে ফেলার আধুনিক ব্যবস্থা প্রথম থেকেই কার্যকর নয়। চার-পাঁচ বছর ধরে ইনসিনেটরটি নষ্ট। যত দিন হাসপাতালের বর্জ্য-ব্যবস্থাপনার জন্য ইনসিনেটর পদ্ধতি চালু করা যাবে না, তত দিন পৌরসভাকে বর্জ্য সরিয়ে নেওয়ার দায়িত্ব নিতে হবে। হাসপাতালের বর্জ্য নিয়মিত না সরালে তা পচে দুর্গন্ধ ছড়ায়। এ কারণে সেগুলো অনেক সময় পুড়িয়ে ফেলা হয়। তবে তিনি দাবি করেন, হাসপাতালের খোলা স্থানে জীবাণুযুক্ত কোনো বর্জ্য পোড়ানো হয় না।
ঠাকুরগাঁও পৌরসভার মেয়র এস এম এ মঈন বলেন, পৌরসভা হাসপাতালের বর্জ্য নিয়মিত সরিয়ে ফেলছে। এর পরও হাসপাতাল কর্তৃপক্ষ কী কারণে হাসপাতালের চত্বরের খোলা জায়গায় সেগুলো পোড়াচ্ছে, তা তারাই বলতে পারবে।


নিরীক্ষা প্রতিবেদনে তথ্য
বগুড়ায় স্বাস্থ্য ও শিক্ষা খাতে জবাবদিহি নেই
বগুড়ায় স্বাস্থ্য ও শিক্ষা খাতে কোনো জবাবদিহি নেই। রয়েছে তদারকির অভাব। চিকিৎসার জন্য বেসরকারি ক্লিনিকে সাধারণ মানুষ যেতে বাধ্য হচ্ছে। বিদ্যালয়ের শিক্ষার্থী ভর্তি ও উপস্থিতি আগের চেয়ে বাড়লেও শিক্ষার গুণগত মান বৃদ্ধি পায়নি।
গতকাল সোমবার বগুড়ায় সুশাসনের জন্য প্রচারাভিযানের (সুপ্র) উদ্যোগে সরকারি শিক্ষা ও স্বাস্থ্যসেবা-পরিস্থিতির ওপর সামাজিক নিরীক্ষা প্রতিবেদন উপস্থাপন উপলক্ষে এক মতবিনিময় সভায় এসব তথ্য তুলে ধরা হয়। বগুড়া পৌরসভার সভাকক্ষে সুপ্রর সভাপতি প্রদীপ ভট্টাচার্য্যের সভাপতিত্বে সভায় প্রধান অতিথি ছিলেন স্বাস্থ্য মন্ত্রণালয়-সম্পর্কিত সংসদীয় স্থায়ী কমিটির সদস্য মোস্তফা আলী। সুপ্রর সম্পাদক কে জি এম ফারুকের সঞ্চালনায় সভায় অন্যান্যের মধ্যে বক্তব্য দেন বিএমএ জেলা সভাপতি মোস্তফা আলম, ডেপুটি সিভিল সার্জন শের মোস্তফা সাদিক খান, জেলা প্রাথমিক শিক্ষা কর্মকর্তা আবদুস সাত্তার সরকার, পরিবার পরিকল্পনা অধিদপ্তরের চিকিৎসা কর্মকর্তা জহুরুল ইসলাম প্রমুখ।
সভায় বগুড়া মোহাম্মদ আলী হাসপাতাল, সারিয়াকান্দি উপজেলা স্বাস্থ্য কমপ্লেক্স, হাটফুলবাড়ি ইউনিয়ন স্বাস্থ্যকেন্দ্র, কুতুবপুর ইউনিয়ন স্বাস্থ্য ও পরিবার কল্যাণকেন্দ্র এবং খুর্দ্দবলাইল কমিউনিটি ক্লিনিকের ওপর পরিচালিত সমীক্ষায় বলা হয়, সরকারি স্বাস্থ্যসেবাব্যবস্থায় জবাবদিহির অভাব রয়েছে, তদারকির তেমন কোনো ব্যবস্থা নেই। তাই তাঁরা সুচিকিৎসার জন্য বেসরকারি ক্লিনিক ও সরকারি চিকিৎসকদের পরিচালিত প্রাইভেট ক্লিনিকে সেবার জন্য যেতে বাধ্য হন। সরকারি স্বাস্থ্যসেবায় জনসাধারণ সন্তুষ্ট নয়। জেলা, উপজেলা, ইউনিয়ন, কমিউনিটি পর্যায়ের প্রতিটি স্বাস্থ্যসেবাদান কেন্দ্রে অনেক চিকিৎসক ও চিকিৎসাকর্মীর পদ শূন্য রয়েছে।
অন্যদিকে মানসম্মত প্রাথমিক শিক্ষার জন্য বিভিন্ন প্রকল্প, উদ্যোগ গ্রহণ করা হলেও আশানুরূপভাবে গুণগত মান বৃদ্ধি পায়নি। এখনো ছাত্রছাত্রীরা বাজারের গাইড বই বা নোট বই ব্যবহার করছে। অনেক ছেলেমেয়ে পঞ্চম শ্রেণী পাসের আগেই ঝরে পড়ছে।


নিকলীতে আর্সেনিক
তিন বছর আগে রোগী ছিল ২০, এখন ৮৫!
কিশোরগঞ্জের নিকলী উপজেলার কারপাশা ইউনিয়নের পুঁতিপাড়া গ্রামের তাসলিমা (২৮) আর্সেনিকোসিসে আক্রান্ত। তাঁর সাত বছরের ছেলে রুবেলও একই রোগে আক্রান্ত। চিকিৎসকেরা আতঙ্কিত না হওয়ার পরামর্শ দিলেও তাদের ভয় কাটছে না।
উপজেলা স্বাস্থ্য কমপ্লেক্স সূত্র জানায়, তিন বছর আগে এই উপজেলায় আর্সেনিকোসিসে আক্রান্ত রোগীর সংখ্যা ছিল ২০। এখন তা বেড়ে ৮৫ জনে দাঁড়িয়েছে। স্বাস্থ্যকর্মীদের কাছ থেকে পাওয়া প্রাথমিক জরিপে এ তথ্য জানা গেছে।
সহনীয় মাত্রার চেয়ে বেশি আর্সেনিক রয়েছে এমন নলকূপের পানি পান করায় লোকজন এই রোগে আক্রান্ত হচ্ছে। জানা গেছে, শুধু কারপাশা ইউনিয়নেই এই রোগে আক্রান্ত ২২ জন রোগী রয়েছে।
এসব রোগীর পরিবারের সদস্যদের সঙ্গে কথা বলে জানা গেছে, তারা ১৫টি নলকূপের পানি পান করে। ওই ১৫টি নলকূপের মধ্যে ১৪টিতেই মাত্রাতিরিক্ত আর্সেনিক ধরা পড়েছে।
কারপাশা ইউনিয়নের স্বাস্থ্য সহকারী মো. মশিউর রহমান ভূঞা ও সিংপুর ইউনিয়নের স্বাস্থ্য সহকারী ইমাম হোসেন বলেন, নলকূপে লাল চিহ্ন দেওয়ার কিছুদিনের মধ্যে রং মুছে যায়। এরপর মানুষ আগের মতোই ওই সব নলকূপের পানি পান করতে শুরু করে।
উপজেলা স্বাস্থ্য ও পরিবার পরিকল্পনা কর্মকর্তা এহসানুল হক বলেন, নিকলীতে আর্সেনিকোসিস রোগে আক্রান্ত রোগীর সংখ্যা বাড়ছে। তবে কারপাশা ও দামপাড়া ইউনিয়নে আর্সেনিকোসিসের ভয়াবহতা বেশি। তিনি জানান, সরকারিভাবে ওষুধের সরবরাহ না থাকায় এসব রোগীকে সেবা দেওয়া সম্ভব হচ্ছে না।
উপজেলা নির্বাহী কর্মকর্তা মো. হাবিবুর রহমান বলেন, এক ইউনিয়নের ২২ জন আর্সেনিকোসিসে আক্রান্ত হওয়ার খবরটি পীড়াদায়ক। প্রশাসনের পক্ষ থেকে আক্রান্ত রোগীদের চিকিৎসা দিয়ে সহযোগিতা করার ব্যাপারে চিন্তা করা হচ্ছে বলে তিনি জানান।


ঘাম ও দুর্গন্ধনাশক থেকে স্তন ক্যানসার হতে পারে?
ঘাম বন্ধ করা প্রসাধনসামগ্রী (অ্যান্টিপার্সপির‌্যান্ট) ও ডিওডোর‌্যান্টের দুই উপাদান প্যারাবেন ও অ্যালুমিনিয়াম থেকে স্তন ক্যানসার হতে পারে—এ রকম আশঙ্কা ছড়িয়ে পড়েছিল কয়েক বছর আগে। তখন চিকিৎসাবিজ্ঞানীরা আশ্বস্ত করে বলেছিলেন, এটি ১০০ শতাংশ নিশ্চিত নয়। এ নিয়ে সাম্প্রতিক গবেষণাও বিষয়টি সম্পর্কে দৃশ্যত একশভাগ নিশ্চিত হতে পারেনি।
অ্যান্টিপার্সপির‌্যান্ট ও ডিওডোর‌্যান্ট নিয়ে উদ্বেগের কারণটি হচ্ছে শরীরে এগুলো ব্যবহারের স্থান। প্রসাধনসামগ্রীগুলো বাহুমূল ও এর আশপাশে ব্যবহূত হয়, যার কাছেই থাকে লিম্ফ নোড। এসব জায়গা ক্যানসার কোষের প্রিয় স্থান। এর আশপাশেই স্তন ক্যানসারের বেশির ভাগ টিউমার জন্ম নেয়। মানুষের ত্বক সহজেই অ্যান্টিপার্সপির‌্যান্ট ও ডিওডোর‌্যান্টে ব্যবহূত প্যারাবেন ও অ্যালুমিনিয়াম শুষে নিয়ে শরীরে জমা করে। কিছু সমীক্ষায় দেখা গেছে, স্তনে সৃষ্টি হওয়া টিউমারে এই উপাদানগুলো থাকে।
এ নিয়ে সাম্প্রতিকতম গবেষণায় ব্রিটিশ বিজ্ঞানীরা দেখেছেন, স্তন ক্যানসারে আক্রান্ত প্রায় সব রোগীর টিস্যুতে প্যারাবেন পাওয়া গেছে। জার্নাল অব অ্যাপলায়েড টক্সিকোলজিতে এ গবেষণার বিবরণ প্রকাশিত হয়েছে। অস্ত্রোপচার করে স্তন অপসারণ করা হয়েছে, ইংল্যান্ডের এমন ৪০ জন নারীর স্তনের টিস্যুর ১৬০টি নমুনার মধ্যে ৯৯ শতাংশের মধ্যেই কোনো না কোনো এক ধরনের প্যারাবেন রয়েছে। তবে বাহুমূলে এ ধরনের প্রসাধনসামগ্রী ব্যবহার করেননি, এমন রোগীদের ক্ষেত্রেও স্তনের টিস্যুতে এ উপাদানটির চিহ্ন পাওয়া গেছে। সংশ্লিষ্ট গবেষকেরা বলছেন, এতে বিস্মিত হওয়ার কিছু নেই। কারণ, শ্যাম্পু, মেকআপ, ময়েশ্চারাইজার, ওষুধসামগ্রী এমনকি কিছু তৈরি খাদ্যেও (প্রিজারভেটিভ হিসেবে) প্যারাবেন থাকে। নিত্যব্যবহার্য পণ্যে এর নাম লেখা হয় মিথাইলপ্যারাবেন, ইথাইলপ্যারাবেন, প্রোপাইলপ্যারাবেন ও বুটাইলপ্যারাবেন হিসেবে।
টিস্যু নমুনাগুলোর ক্ষেত্রে অতি উচ্চ হারে প্যারাবেন থাকলেও নতুন গবেষণায় এ কথা বলা হয়নি যে এর জন্যই ক্যানসার হয়। গবেষকেরা বলছেন, এমন হয়ে থাকতে পারে যে ক্যানসার হয়নি এমন মানুষও প্যারাবেনের মতো রাসায়নিক উপাদানের সান্নিধ্যে আসছেন। এ কারণে ক্যানসারে আক্রান্ত নারীদের টিস্যুতে প্যারাবেনের মাত্রা ক্যানসার হয়নি এমন নারীদের টিস্যুর চেয়ে বেশি নয়। তবে এ গবেষণায় ক্যানসার হয়নি এমন নারীদের টিস্যুর বিশ্লেষণ করা হয়নি।
এর পরও লোকে এ ধরনের রাসায়নিক পদার্থ নিয়ে উদ্বিগ্ন। কারণ, শরীরে প্যারাবেন স্ত্রী যৌন হরমোন ইস্ট্রোজেনের মতোই কাজ করে। সারা জীবন ধরে ইস্ট্রোজেনের সংস্পর্শ যে ক্যানসারের ঝুঁকি বাড়ায়, তার পক্ষে যুক্তিসংগত প্রমাণ আছে। এ কারণে প্যারাবেনও ক্যানসারের ঝুঁকি বাড়ায় কি না, তা নিয়ে অনেকে গবেষণা করছেন। মার্কিন ফুড অ্যান্ড ড্রাগ অ্যাডমিনিস্ট্রেশন বলেছে, প্যারাবেনের ঝুঁকি নিম্নমাত্রার। কিন্তু ঘামনাশক ছাড়া আর কীভাবে, বিশেষ করে স্তনের টিস্যুতে প্যারাবেন জমা হতে পারে, তার জবাব না পেয়ে অনেক নারী নিশ্চিত হতে পারছেন না। টাইম সাময়িকী।


মস্তিষ্কে সোয়া তিন ইঞ্চি লম্বা পেরেক!
যুক্তরাষ্ট্রের ইলিনয় অঙ্গরাজ্যের এক ব্যক্তির মস্তিষ্কে অস্ত্রোপচার করে সোয়া তিন ইঞ্চি লম্বা একটি পেরেক অপসারণ করা হয়েছে। গত শুক্রবার ইলিনয়ের ওক লনে অবস্থিত অ্যাডভোকেট ক্রিস্ট মেডিকেল সেন্টারে এই অস্ত্রোপচার করা হয়।
অরল্যান্ড পার্কের বাসিন্দা ডানটে অটুল্লো (৩২) জানান, গত মঙ্গলবার তিনি একটি ছাউনি তৈরির কাজ করছিলেন। এ সময় হাতুড়ি দিয়ে পেরেক ঠোকার সময় একটি পেরেক হঠাৎ ছুটে যায়। অটুল্লো বলেন, ‘মনে হলো মাথায় কিছু একটা লেগে গেল। তবে তেমন কিছু মনে হয়নি। ভেবেছিলাম, পেরেকটি কান ঘেঁষে চলে গেছে। তার পরও কাজ চালিয়ে গেলাম।’ তিনি জানান, তাঁর দীর্ঘদিনের সঙ্গী গেইল গ্লায়েঞ্জার মাথার ক্ষতটুকু পরিষ্কার করে দেন। কিন্তু ভাবেননি আস্ত একটি পেরেক মাথায় ঢুকে গেছে।
পরদিন বমি বমি ভাব হলে অটুল্লোকে হাসপাতালে নেওয়া হয়। এক্স-রের পর দেখা গেল তাঁর মস্তিষ্কের ঠিক মাঝখানে সোয়া এক ইঞ্চি লম্বা একটি পেরেক! পরে অস্ত্রোপচারের জন্য অন্য একটি হাসপাতালে নেওয়া হয়।
অটুল্লো বলেন, ‘মস্তিষ্কে এত বড় পেরেক! প্রথমে আমার বিশ্বাসই হচ্ছিল না। এক্স-রে প্রতিবেদন এনে দেখালে আমি চিকিৎসককে বলেছিলাম, “আপনারা কী রসিকতা করছেন?” চিকিৎসক উত্তরে বলেন, ‘রসিকতা নয়, এটা আপনার মস্তিষ্কের এক্স-রে রিপোর্ট।’
গ্লায়েঞ্জার জানান, অস্ত্রোপচারের পর অটুল্লো সুস্থ আছেন, স্বাভাবিকভাবে কথা বলছেন এবং সবকিছু মনে করতে পারছেন। তিনি বলেন, ‘এটা বিস্ময়কর, অলৌকিক ব্যাপার!’ এনডিটিভি অনলাইন।


পশ্চিমবঙ্গের হাসপাতালে ২৬ শিশুর মৃত্যু
ভারতের পশ্চিমবঙ্গ রাজ্যের মালদহ জেলার একটি সরকারি হাসপাতালে গত পাঁচ দিনে অন্তত ২৬টি শিশুর মৃত্যু হয়েছে। কর্তৃপক্ষ গতকাল রোববার এ কথা জানিয়েছে।
শিশু মৃত্যুর এ ঘটনার পর ওই হাসপাতালের বিরুদ্ধে চিকিৎসাসেবা প্রদানে অবহেলার অভিযোগ উঠেছে। তবে রাজ্যের স্বাস্থ্য কর্মকর্তারা দাবি করেছেন, যেসব শিশু মারা গেছে তারা সবাই স্বাভাবিকের চেয়ে কম ওজনের এবং তাদের কারও কারও অবস্থা জীবনমৃত্যুর সন্ধিক্ষণে ছিল।
পশ্চিমবঙ্গ স্বাস্থ্যসেবা বিভাগের পরিচালক বিশ্বরঞ্জন শতপতি বার্তা সংস্থা এএফপিকে বলেন, ‘রোববার হাসপাতালটিতে আরও দুই শিশুর মৃত্যু হয়েছে। এ নিয়ে গত কয়দিনে মৃত শিশুর সংখ্যা বেড়ে দাঁড়ালো ২৬ এ। অধিকাংশ শিশুই ছিল স্বল্প ওজনের এবং তারা জন্মগতভাবে শ্বাসকষ্টে ভুগছিল।’
শতপথি জানান, এসব শিশুর অনেককে বিভিন্ন জেলা এবং প্রতিবেশি রাজ্য বিহার ও ঝাড়খন্ড থেকে মালদহের হাসপাতালটিতে নিয়ে আসা হয়। হাসপাতালে ৬০টি শয্যা থাকলেও তা রোগীর চাপ সামলাতে একেবারেই অপর্যাপ্ত ছিল। তিনি আরও জানান, গত তিনমাসে এ হাসপাতালে ১৪ হাজারের বেশি শিশুকে ভর্তি করা হয়েছে। কিন্তু এত শিশুর চিকিৎসা দেওয়ার মতো অবকাঠামোগত সুবিধা এখানে নেই।
প্রসঙ্গত, গত জুন মাসে কলকাতার আরেকটি সরকারি হাসপাতালে ৩৬ ঘন্টার মধ্যে কমপক্ষে ১৭টি শিশুর মৃত্যু হয়। এ ঘটনায় পশ্চিমবঙ্গ রাজ্যের স্বাস্থ্যসেবর বেহাল চিত্র ফুটে ওঠে।


বিশেষজ্ঞদের তথ্য
অভিবাসী শ্রমিকদের মধ্যে এইচআইভি সংক্রমণ বেশি
অভিবাসী শ্রমিকদের মধ্যে এইচআইভি সংক্রমণের হার বেশি। এক পরিসংখ্যানে দেখা গেছে, এইচআইভিতে সংক্রমিত ব্যক্তিদের ৬৪ শতাংশ একসময় বিদেশে কর্মরত ছিলেন।
বৃহত্তর সিলেট এলাকায় গর্ভবতী মায়েদের মধ্যে এইচআইভি, সিফিলিস ও হেপাটাইটিস-বির সংক্রমণ নিয়ে জরিপের উদ্বোধনী অনুষ্ঠানে বিশেষজ্ঞরা এ তথ্য দেন। গতকাল রোববার সরকারের রোগতত্ত্ব, রোগনিয়ন্ত্রণ ও গবেষণা ইনস্টিটিউট (আইইডিসিআর) এই অনুষ্ঠানের আয়োজন করে।
আইইডিসিআরের পরিচালক মাহমুদুর রহমান বলেন, এইচআইভি-সংক্রমিত অভিবাসী শ্রমিকের মাধ্যমে প্রধানত স্ত্রী (বা স্বামী) সংক্রমিত হয়। স্ত্রী বা শিশু সংক্রমিত হলে ধরে নেওয়া হয় যে অভিবাসী শ্রমিকের কারণে এ সংক্রমণ হয়েছে। আন্তর্জাতিক পরিমণ্ডলের তথ্য উপস্থাপনের সময় তিনি আরও বলেন, প্রতিদিন সারা বিশ্বে দুই হাজার শিশু এইডসে আক্রান্ত হচ্ছে।
অনুষ্ঠানে জানানো হয়, গর্ভবতী মায়েদের সংক্রমণ নিয়ে নতুন এ জরিপ হবে বৃহত্তর সিলেট অঞ্চলে। এক কোটি টাকার এ জরিপ শেষ হবে আগামী জুন মাসে। জাতীয় এইডস ও এসটিডি কর্মসূচি এ জরিপে অর্থায়ন করছে। জরিপে সহায়তা করছে জাতিসংঘ শিশু তহবিল (ইউনিসেফ)।
ইউনিসেফের এইচআইভি ও এইডস বিশেষজ্ঞ ব্রিজিত জব-জনসন বলেন, এ জরিপের সময় গর্ভবতী মায়েরা বিশেষ সেবা পাবে। এসব মায়ের সন্তানেরা এইচআইভি-সংক্রমণমুক্ত থাকবে।
মাহমুদুর রহমান বলেন, মহিলাদের প্রজননস্বাস্থ্যের ওপর এইচআইভির প্রভাব খুব তাৎপর্যপূর্ণ। নিজের সন্তানের সংক্রমণ ধরা পড়ার আগপর্যন্ত এইচআইভি সম্পর্কে অধিকাংশ মহিলা অজ্ঞ থাকেন।
এক প্রশ্নের জবাবে মাহমুদুর রহমান বলেন, সিলেট অঞ্চলের মানুষের সঙ্গে অভিবাসনের সম্পর্ক বেশি। তা ছাড়া এই অঞ্চলে এইচআইভির সংক্রমণও তুলনা-মূলকভাবে বেশি।


মেঘনার পুনঃ ময়নাতদন্ত
ঢাকা মেডিকেলের পরিচালককে তলব
আদালতের নির্দেশনা অনুসারে বেসরকারি উত্তরা বিশ্ববিদ্যালয়ের শিক্ষার্থী নুসরাত জাহান ওরফে মেঘনার লাশের দ্বিতীয় ময়নাতদন্ত সম্পন্ন না হওয়ায় ঢাকা মেডিকেল কলেজ হাসপাতালের পরিচালক ব্রিগেডিয়ার জেনারেল মোস্তাফিজুর রহমানকে হাইকোর্টে তলব করা হয়েছে। আজ সোমবার সকালে তাঁকে আদালতে হাজির হয়ে জবাব দিতে বলা হয়েছে।
গতকাল রোববার বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত হাইকোর্টের বেঞ্চ এ আদেশ দেন।
মেঘনা ৫ জানুয়ারি শ্বশুরবাড়িতে মারা যান। ময়নাতদন্তের পর ৬ জানুয়ারি তাঁর লাশ দাফন করা হয়। তবে তাঁকে হত্যার অভিযোগ ওঠায় মৃত্যুর কারণ নির্ণয়ের জন্য পুনঃ ময়নাতন্তের নির্দেশনা চেয়ে তাঁর মা ফুলবানু হাইকোর্টে রিট করেন। শুনানি নিয়ে ১৮ জানুয়ারি মেঘনার লাশ কবর থেকে তুলে দ্বিতীয় দফা ময়নাতদন্তের নির্দেশ দেন আদালত।
আদেশে কোনো বিলম্ব ছাড়া লাশ কবর থেকে তুলে ঢাকা মেডিকেল কলেজ হাসপাতালে পাঠাতে গাজীপুরের জেলা প্রশাসককে নির্দেশ দেওয়া হয়। দ্বিতীয় দফা ময়নাতদন্তের জন্য একজন ফরেনসিক চিকিৎসকসহ তিন সদস্যের কমিটি গঠন করতে ঢাকা মেডিকেল কলেজ হাসপাতালের পরিচালককে বলা হয়। এ ছাড়া ময়নাতদন্তের পর অন্য কোথাও পাঠানোর আগে এ-সংক্রান্ত প্রতিবেদন আদালতে জমা দিতে বলা হয়।
রিট আবেদনকারীর আইনজীবী মনজিল মোরসেদ গতকাল সন্ধ্যায় জানান, গত বৃহস্পতিবার মেঘনার লাশ ঢাকা মেডিকেল কলেজ হাসপাতালে পাঠানো হলেও এখন পর্যন্ত পুনঃ ময়নাতদন্ত হয়নি।


প্রধানমন্ত্রীর ঘোষণা বাস্তবায়নের দাবিতে নার্সদের সমাবেশ
নার্স নিয়োগে প্রধানমন্ত্রী শেখ হাসিনার ঘোষণা বিগত আড়াই বছরেও বাস্তবায়িত না হওয়ায় বাংলাদেশ ডিপ্লোমা বেকার নার্সেস অ্যাসোসিয়েশন আজ সোমবার সকালে কেন্দ্রীয় শহীদ মিনারে সমাবেশ করেছে। পরে সংগঠনটির একটি প্রতিনিধিদল প্রধানমন্ত্রীর সঙ্গে দেখা করতে তাঁর কার্যালয়ে যান।
শহীদ মিনারে সংক্ষিপ্ত সমাবেশ শেষে নার্সেরা প্রধানমন্ত্রীর কার্যালয়ের দিকে পদযাত্রা শুরু করেন। পদযাত্রাটি শাহবাগে এলে পুলিশ বাধা দেয়। পুলিশের সঙ্গে বাক-বিতণ্ডার পর সিদ্ধান্ত হয়, সবাই প্রধানমন্ত্রীর কার্যালয়ের দিকে যেতে পারবেন না। পরে পুলিশ অ্যাসোসিয়েশনের সভাপতি আজিজা হেনার সভাপতিত্বে ছয়জন প্রতিনিধি দুপুরে প্রধানমন্ত্রীর কার্যালয়ে যান।
প্রধানমন্ত্রীর ঘোষণার বাস্তবায়ন না হওয়া এবং পূর্বের প্রচলিত নিয়ম, ব্যাচ, মেধা ও জ্যেষ্ঠতার ভিত্তিতে অতিসত্ত্বর নিয়োগ বাস্তবায়নের দাবিতে পূর্ব ঘোষণা অনুযায়ী আজকের কর্মসূচি অনুষ্ঠিত হয়।
২০০৯ সালে প্রধানমন্ত্রী সব শূন্য পদে নিয়োগ দেওয়াসহ আরও ৫০০০ নতুন সৃষ্ট পদে ডিপ্লোমা পাস করা বেকার নার্সদের চাকরিতে নিয়োগ দেওয়ার ঘোষণা দিয়েছিলেন।
কাল মঙ্গলবার সকাল নয়টা থেকে বিকেল পাঁচটা পর্যন্ত শহীদ মিনারে প্রতীকী অনশন কর্মসূচি পালন করবে সংগঠনটি।


আসছে চিকিৎসক স্মার্টফোন!
আর নয় অপেক্ষার পালা। রোগীদের রোগ সম্পর্কে জানতে হাসপাতাল ও ডায়াগনস্টিক সেন্টারগুলোতে ঘণ্টার পর ঘণ্টা অপেক্ষায় থাকার ক্লান্তি ও বিরক্তি দূর করতে এবার আসছে ফোনে রোগ নির্ণয়ের ব্যবস্থা। দক্ষিণ কোরিয়ার গবেষকদের ধারণা সত্য হলে খুব শিগগিরই আপনার স্মার্টফোন মুহূর্তেই জানিয়ে দেবে, কী রোগে আপনি আক্রান্ত হয়েছেন। এমনকি ক্যানসারের মতো রোগও নির্ভুলভাবে শনাক্ত করতে পারবে এই স্মার্টফোন।
বার্তা সংস্থা রয়টার্সের খবরে বলা হয়, কোরিয়া অ্যাডভান্সড ইনস্টিটিউট অব টেকনোলজির (কেএআইএসটি) একদল গবেষক দেখেছে, জৈব আণবিক বস্তু শনাক্ত করার কাজে টাচ স্ক্রিন প্রযুক্তি ব্যবহার করা যেতে পারে।
গবেষণাদলে নেতৃত্বদানকারী দুই গবেষক হিয়ুন গিয়ু পার্ক ও বিয়ং ইয়ুন উন বলেন, আঙুলের স্পর্শ পাওয়ার সঙ্গে সঙ্গে ওই টাচ স্ক্রিন বৈদ্যুতিক কিছু সংকেত পায়। টাচ স্ক্রিনের মাধ্যমে ব্যক্তিভেদে সুনির্দিষ্ট প্রোটিন ও ডিএনএ শনাক্ত করা যাবে। স্মার্টফোনের টাচ স্ক্রিনে কোনো ব্যক্তির ছোঁয়া লাগলে তার শরীরের চার্জের মাধ্যমে তাকে শনাক্ত করা যায়। কারণ একেক মানুষের প্রোটিন ও ডিএনএ একেক রকমের হয়ে থাকে।
গবেষক পার্ক জানান, স্মার্টফোনের ওই টাচ স্ক্রিনের মাধ্যমে প্রায় শতভাগ ডিএনএ অণুকে সঠিকভাবে শনাক্ত করা সম্ভব। মানবদেহের প্রোটিন নির্ণয়েও একই প্রযুক্তি ব্যবহার করা যেতে পারে। আর লিভারের ক্যানসার নির্ণয়ের জন্য এই প্রোটিনকে কাজে লাগে। অথচ প্রচলিত প্রযুক্তিতে এই ফলাফল নির্ণয় করতে অনেক বড় বড় যন্ত্রপাতির প্রয়োজন হয়।
জার্মানির একটি বিজ্ঞান সাময়িকীতে প্রকাশিত ওই গবেষণা প্রতিবেদনে আরও বলা হয়, মানুষের রোগ নির্ণয়ের জন্য আরও বিভিন্ন জৈব আণবিক বস্তু শনাক্ত করতে গবেষকেরা একধরনের সংবেদনশীল ফিল্ম উদ্ভাবনের চেষ্টা করছেন। টাচ স্ক্রিনে রোগীর রক্ত বা মুত্রের নমুনা নেওয়া যাবে না। একটি কাপড়ে তা রেখে বিশেষ উপায়ে ফোনের সাথে সংযুক্ত করার ব্যবস্থা করা হবে। যাকে পার্ক বলেছেন, ‘প্রবেশমুখ’ (এন্ট্রান্স পয়েন্ট)।
অবশ্য কবে নাগাদ এই স্মার্ট ফোন তৈরি করা সম্ভব হবে, সে ব্যাপারে সঠিক কোনো ধারণা দেননি গবেষকেরা।


ভেজালবিরোধী অভিযান
সাতটি প্রতিষ্ঠানের জরিমানা এক লাখ ৫৫ হাজার টাকা
নোংরা ও অস্বাস্থ্যকর পরিবেশে খাদ্যদ্রব্য বিক্রি-বিতরণের দায়ে সাতটি প্রতিষ্ঠানের মোট এক লাখ ৫৫ হাজার টাকা জরিমানা হয়েছে। বিএসটিআই ও ভোক্তা অধিকার সংরক্ষণ অধিদপ্তরের ভ্রাম্যমাণ আদালত এই জরিমানা করেন।
রাস্তার পাশে নোংরা পরিবেশে খাদ্য তৈরি ও বিএসটিআইয়ের লাইসেন্স না থাকায় কাঁচা ছানা বিক্রমপুর মিষ্টান্ন ভান্ডারের ব্যবস্থাপক নূরে আলম এবং আদি বিক্রমপুর মিষ্টান্ন ভান্ডারের ব্যবস্থাপক লালন শেখকে ৩০ হাজার টাকা করে জরিমানাসহ তিন মাসের বিনাশ্রম কারাদণ্ড দেওয়া হয়।
খাবার খোলা অবস্থায় রেখে বিক্রির দায়ে সুরাইয়া হোটেল অ্যান্ড রেস্টুরেন্টের মালিক মো. স্বপনকে ১০ হাজার টাকা জরিমানা ও এক মাসের বিনাশ্রম কারাদণ্ড দেওয়া হয়। এই তিনটি প্রতিষ্ঠানই নবাবপুরের সিদ্দিকবাজার এলাকার।
একটি পণ্যের লাইসেন্স নিয়ে একাধিক পণ্য তৈরি এবং কোম্পানির ঠিকানা ব্যবহার না করার দায়ে কোতোয়ালির সাদিয়া কেব্লস কোম্পানির মালিক মো. সহিদুল ইসলামকে ২০ হাজার টাকা জরিমানা ও এক মাসের কারাদণ্ড দেওয়া হয়।
নির্বাহী ম্যাজিস্ট্রেট মো. সেলিম হোসেনের নেতৃত্বে এ অভিযান চালানো হয়। আদালতকে মহানগর পুলিশ এবং বিএসটিআই কর্মকর্তারা সহায়তা করেন।
ভোক্তা অধিকার সংরক্ষণে অধিদপ্তর: বাণিজ্য মন্ত্রণালয়ের অধীন এই সংস্থাটি বিভিন্ন অপরাধে তিনটি বাণিজ্যিক প্রতিষ্ঠানকে মোট ৬৫ হাজার টাকা জরিমানা করেছে। ভোক্তা অধিকার সংরক্ষণ আইন ২০০৯ লঙ্ঘনের দায়ে ওই প্রতিষ্ঠানগুলোকে জরিমানা করা হয়।
গতকাল সোমবার নগরের গ্রিন রোডের প্রাইম ফার্মা, স্বপ্ন ডিপার্টমেন্টাল স্টোর ও জিঞ্জিরা রেস্টুরেন্টে এই অভিযান চালানো হয়।


প্রধানমন্ত্রীর দৃষ্টি আকর্ষণ করে আবেদনপত্র
নার্স নিয়োগের ঘোষণা বাস্তবায়ন না হলে আমরণ অনশন কর্মসূচি
প্রধানমন্ত্রীর ঘোষণার বাস্তবায়ন ও দাবি মানা না হলে আমরণ অনশন কর্মসূচি পালনের ঘোষণা দিয়েছে বাংলাদেশ ডিপ্লোমা বেকার নার্সেস অ্যাসোসিয়েশন। অ্যাসোসিয়েশনের ছয়জন প্রতিনিধি গতকাল সোমবার দুপুরে প্রধানমন্ত্রীর কার্যালয়ে যান। তবে সেখানে ঘণ্টা খানেক অবস্থান করেও প্রধানমন্ত্রীর সঙ্গে তাঁরা দেখা করতে পারেননি।
অ্যাসোসিয়েশনের সভাপতি আজিজা হেনার সভাপতিত্বে প্রতিনিধিদল প্রধানমন্ত্রীর দৃষ্টি আকর্ষণ করে একটি আবেদনপত্র জমা দিয়ে এসেছে। ধারাবাহিক কর্মসূচির অংশ হিসেবে আজ মঙ্গলবার কেন্দ্রীয় শহীদ মিনারে সকাল নয়টা থেকে বিকেল পাঁচটা পর্যন্ত প্রতীকী অনশন কর্মসূচি পালন করবে এই সংগঠন। আজকের মধ্যে দাবি পূরণ না হলে কাল বুধবার সকাল ১০টা থেকে আমরণ অনশন কর্মসূচি পালন করবেন সংগঠনের প্রতিনিধিরা।
ডিপ্লোমা বেকার নার্সেস অ্যাসোসিয়েশনের প্রতিনিধিরা প্রধানমন্ত্রীর কার্যালয়ে যাওয়ার আগে গতকাল বেলা ১১টায় কেন্দ্রীয় শহীদ মিনারে সংক্ষিপ্ত সমাবেশ করেন। সমাবেশ শেষে অ্যাসোসিয়েশনের প্রতিনিধিরা পদযাত্রা শুরু করেন। শহীদ মিনার থেকে পদযাত্রাটি শাহবাগে এসে পুলিশের বাধার সম্মুখীন হয়। পুলিশের সঙ্গে বাগিবতণ্ডার একপর্যায়ে নার্সরা রাস্তায় বসে পড়েন। পরে পুলিশের অনুরোধে দুপুরে প্রতিনিধিরা রাস্তা ছেড়ে দেন।
স্বাস্থ্য প্রতিমন্ত্রী মুজিবুর রহমান ফকির টেলিফোনে প্রথম আলোকে বলেন, ‘প্রধানমন্ত্রী চান দীর্ঘদিন ধরে যাঁরা বেকার বসে আছেন, তাঁদের সবাইকে নিয়োগ দিতে। তবে এখন পর্যন্ত নতুন পদ সৃষ্টি হয়নি। বিভিন্ন মন্ত্রণালয়ের যাচাই-বাছাই শেষে পদ সৃষ্টি হয়ে গেলেই নার্সরা নিয়োগ পাবেন।’


ভুল অস্ত্রোপচারের অভিযোগ
অবনতি হওয়ায় রোগীকে দ্রুত পাঠানো হলো অন্যত্র
ময়মনসিংহের গৌরীপুরের পূর্ব দাপুনিয়া গ্রামের কৃষক বেনজির আহাম্মেদ (৫৫)। গত মাসে পেটের ব্যথা নিয়ে জেলা শহরের সায়েম ডায়াগনস্টিক কমপ্লেক্স অ্যান্ড হাসপাতালে ভর্তি হন তিনি। সেখানে পরীক্ষা-নিরীক্ষার পর জানানো হয়, রোগীর পিত্তথলি ও খাদ্যনালিতে পাথর হয়েছে।
গত ৩০ ডিসেম্বর রাতে সেখানে তাঁর অস্ত্রোপচার করা হয়। তিন দিন পর দেখা দেয় বিপত্তি। অস্ত্রোপচারের সময় রোগীর পেটে লাগানো নল দিয়ে দূষিত রক্তের পরিবর্তে মল আসা শুরু করে এবং ধীরে ধীরে রোগীর পেট ফুলে উঠতে থাকে। বিষয়টি হাসপাতাল কর্তৃপক্ষকে জানালেও তারা কোনো ব্যবস্থা নেয়নি।
সর্বশেষ গতকাল রোগীর অবস্থার আরও অবনতি হলে হাসপাতাল কর্তৃপক্ষ বকেয়া বিল না নিয়ে নিজেরাই অ্যাম্বুলেন্সের ব্যবস্থা করে রোগীকে ময়মনসিংহ মেডিকেল কলেজ হাসপাতালের সার্জারি বিভাগের ৮ নম্বর ওয়ার্ডে ভর্তি করে। রোগীর স্ত্রী রহিমা খাতুন অভিযোগ করেন, ভুল অস্ত্রোপচারের কারণে তাঁর স্বামীর আজ এই দশা।
অভিযোগের ব্যাপারে মুঠোফোনে রোগীর অস্ত্রোপচারকারী চিকিৎসক ঢাকা মেডিকেল কলেজ হাসপাতালের সার্জারি বিভাগের সাবেক বিভাগীয় প্রধান অধ্যাপক মুজিবর রহমানের সঙ্গে যোগাযোগ করা হলে তিনি বলেন, ভেতরে সেলাই ছিঁড়ে যাওয়ায় এমন বিপত্তি ঘটেছে। গত শুক্রবারও তিনি রোগীকে দেখে এসেছেন। তাঁরা সাধ্যমতো চেষ্টা করেছেন। বাকিটা ভাগ্য। সায়েম ডায়াগনস্টিক কমপ্লেক্স অ্যান্ড হাসপাতালের ব্যবস্থাপক রাকিবুল হাসান বলেন, ‘মুজিবর রহমান স্যারের পরামর্শেই রোগীকে ওই হাসপাতালে স্থানান্তর করা হয়েছে। অস্ত্রোপচারের পর স্যার জানতে পারেন ওই রোগীর খাদ্যনালি ও পিত্তথলি যুক্ত ছিল।
গতকাল রাত আটটার দিকে ময়মনসিংহ মেডিকেল কলেজ হাসপাতালের ৮ নম্বর ওয়ার্ডের সহকারী রেজিস্টার্ড (সিএ) ডা. আবু সাঈদ বলেন, অন্য জায়গায় অস্ত্রোপচার হওয়ায় ঠিক কী হয়েছে তা বলা মুশুকিল। রোগীকে সন্ধ্যায় আইসিইউতে নেওয়া হয়েছে।


ভেজালবিরোধী অভিযান, জরিমানা আদায়
নীলফামারীর সৈয়দপুরে গতকাল সোমবার ভেজালবিরোধী অভিযান পরিচালনা করা হয়েছে। জাতীয় ভোক্তা অধিকার সংরক্ষণ অধিদপ্তর রাজশাহী বিভাগীয় কার্যালয় কর্তৃক পরিচালিত এ অভিযানে শহরের নয়টি ব্যবসাপ্রতিষ্ঠান থেকে ৩৯ হাজার টাকা জারিমানা আদায় করা হয়।
দুপুরে শহরের শহীদ জিকরুল হক ও শহীদ সামসুল হক সড়কের রেলওয়ে বাজারে এ অভিযান পরিচালনা করা হয়েছে। অভিযানে মেসার্স সঞ্জিত স্টোর, মেসার্স বাচ্চু স্টোর, মেসার্স মোস্তাক স্টোর, সোহাগ সাজঘর, রাজু স্টোর, ওয়াহিদ স্টোর, রুমা ফার্মেসি ও নিউ পাঁচমাথা ফার্মেসি থেকে বিভিন্ন অভিযোগে জরিমানা আদায় করা হয়।
জাতীয় ভোক্তা অধিকার সংরক্ষণ অধিদপ্তরের রাজশাহী বিভাগীয় কার্যালয়ের উপপরিচালক সুকুমার চন্দ্র কুণ্ডুর নেতৃত্বে সৈয়দপুর উপজেলা প্রশাসনের পক্ষে উপজেলা মৎস্য কর্মকর্তা এ এস এম রাসেল, উপজেলা নির্বাহী কর্মকর্তার (ইউএনও) কার্যালয়ের ওএস মো. আমিরুজ্জমানসহ র‌্যাব-৫ রংপুর ও সৈয়দপুর থানা পুলিশের সদস্যরা অভিযানে উপস্থিত ছিলেন।


দুধ খান, ওজন কমান!
যাঁরা নিয়মিত দুধ পান করেন, তাঁদের জন্য সুখবর! একজন প্রাপ্তবয়স্ক ব্যক্তি প্রতিদিন দুই গ্লাস করে দুধ পান করলে ছয় মাসের মাথায় তাঁর শরীরে পর্যাপ্ত ভিটামিন ডি জমা হয়। এভাবে দুধ খাওয়া অব্যাহত রাখলে দুই বছর পর তিনি প্রায় ছয় কেজি ওজন কমাতে পারবেন। এমনটাই দাবি করেছেন ইসরায়েলের ‘বেন-গুরিওন ইউনিভার্সিটি অব দ্য নেজেবের একদল গবেষক।
আমেরিকান জার্নাল অব ক্লিনিক্যাল নিউট্রিশন নামের সাময়িকীতে সমীক্ষাটি প্রকাশিত হয়। এই সমীক্ষায় ইসরায়েলের তিন শতাধিক অতিরিক্ত ওজনের ৪০ থেকে ৬৫ বছর বয়স্ক নারী-পুরুষ অংশ নেন। তাঁরা দুই বছর ধরে কম চর্বিযুক্ত খাবার খেয়েছেন। এই ধরনের খাবার ছাড়া যেসব নারী-পুরুষ প্রতিদিন প্রায় দুই গ্লাস করে উচ্চ ক্যালসিয়ামযুক্ত দুধ পান করেছেন, তাঁদের ওজন দুই বছর পর ছয় কেজি কমে গেছে। অন্যদিকে, যাঁরা প্রতিদিন আধা গ্লাস করে কম ক্যালসিয়াম যুক্ত দুধ খেয়েছেন, তাঁদের ওজন দুই বছর পর কমেছে সাড়ে তিন কেজির মতো।
গবেষক দলের নেতা দানিত শাহার বলেছেন, ক্যালসিয়াম ছাড়াও শরীরে ভিটামিন ডির উপস্থিতিও ওজন কমাতে সহায়ক। দুধ ও দুধে তৈরি খাবারে প্রচুর পরিমাণ ভিটামিন ডি থাকে। তার পরও বহু মার্কিন নাগরিক নিয়মিত ভিটামিন ডি যুক্ত খাবার খাচ্ছেন না বলে জানানো হয় বার্তা সংস্থা আইএএনএসের খবরে।
শরীরের ত্বক থেকে মস্তিষ্কের কোষ!
মানুষের ত্বকের কোষ থেকে তৈরি হবে মস্তিষ্কের নানা উপাদান। ইঁদুরের ওপর গবেষণা করে যুক্তরাষ্ট্রের একদল গবেষক এ দাবি করেছেন। এতে মস্তিষ্কের বিভিন্ন চিকিত্সায় ত্বকের কোষ ব্যবহার করতে পারার সম্ভাবনা দেখা দিয়েছে।
যুক্তরাষ্ট্রের ক্যালিফোর্নিয়ার স্ট্যানফোর্ড ইউনিভার্সিটি স্কুল অব মেডিসিনের গবেষকেরা মানুষের ত্বকের কোষকে সরাসরি স্নায়ুতন্ত্রের কোষে (নিউরন) রূপান্তরিত করতে সক্ষম হচ্ছেন বলে দাবি করেছেন। তাঁরা এরই মধ্যে নিউরনের পূর্বাবস্থায় পৌঁছেছেন। এতে করে মস্তিষ্কের তিন ধরনের কোষ—নিউরন, অ্যাসট্রোসাইটস ও অলিগোডেনড্রোসাইটস তৈরি করা যাবে। এই কোষগুলোর বিশেষ বৈশিষ্ট্য হলো একবার এগুলো তৈরি করা সম্ভব হলে গবেষণাগারে বিপুল পরিমাণে উত্পাদন করা যাবে। মস্তিষ্ক ও ত্বকের কোষে একই ধরনের জেনেটিক বৈশিষ্ট্য থাকে। যদিও দুই ক্ষেত্রেই জেনেটিক কোড ভিন্ন।
গবেষক দলের নেতা অধ্যাপক ম্যারিয়াস ওয়ার্নিং বলেন, ‘আমরা রোমাঞ্চিত। কারণ ভবিষ্যতে চিকিত্সাক্ষেত্রে এই কোষগুলোর ব্যবহার করার সম্ভাবনা দেখা দিয়েছে। গবেষণায় আমরা দেখিয়েছি, ওই কোষগুলো একত্র করে একটি পরিপূর্ণ ইঁদুরের মস্তিষ্ক পাওয়া যায়। এ ছাড়া আমরা একটি হারিয়ে যাওয়া গুরুত্বপূর্ণ আমিষ উত্পাদন করেছি। যেটা নিউরনের বৈদ্যুতিক সংকেত পরিচালনায় সাহায্য করে।’ অবশ্য ম্যারিয়াস বলেন, ইঁদুরের মতো মানুষের ত্বক থেকেও মস্তিষ্কের অনুরূপ কোষ তৈরিতে আরও গবেষণার প্রয়োজন আছে।
আরেকজন গবেষক দীপক শ্রীবাস্তব ত্বকের কোষকে হূিপণ্ডের মাংসপেশিতে রূপান্তরের জন্য কাজ করছেন। তিনি বলেন, অধ্যাপক ম্যারিয়াসদের গবেষণা দেহের ক্ষতিগ্রস্ত অংশ থেকে পুনরায় নিউরন উত্পাদন করার পথ খুলে দিয়েছে। বিবিসি।


বিএসএমএমইউতে সামান্য আগুনে ব্যাপক আতঙ্ক
বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে (বিএসএমএমইউ) আজ মঙ্গলবার সন্ধ্যায় সামান্য আগুন লাগার ঘটনায় ব্যাপক আতঙ্ক ছড়িয়ে পড়ে। হাসপাতালের সি ব্লকের নিচতলায় আগুন লাগলে আতঙ্কে ১০ তলা ভবনটির কয়েক শত রোগী রাস্তায় নেমে আসে। কাউকে কোলে-পিঠে করে, আবার কাউকে টেনে-হিঁচড়ে নামিয়ে আনেন স্বজনেরা। হাসপাতাল কর্তৃপক্ষ জানিয়েছে, এ ঘটনায় কেউ হতাহত হয়নি।
হাসপাতালের কর্মী ও নিরাপত্তাকর্মীরা কয়েক মিনিটের মধ্যেই আগুন নেভানোর যন্ত্র (ফায়ার এক্সটিংগুইশার) দিয়ে আগুন নিভিয়ে ফেলেন। ঘটনাস্থলে গিয়ে দেখা গেছে, সি ব্লকের নিচতলায় নিউরো সার্জারির জরুরি বিভাগ-সংলগ্ন খাবার গরম করার রান্না ঘরের উল্টোদিকের অক্সিজেন পাইপে আগুন লাগে। পরে হাসপাতালের কর্মীরা আগুন নিভিয়ে ফেলেছেন।
ফায়ার সার্ভিসের ঢাকা বিভাগের উপপরিচালক শেখ মিজানুর রহমান বলেন, ‘অক্সিজেন পাইপের জোড়া ঢিলা হয়ে সেখান থেকে অক্সিজেন বের হতে শুরু করে। তবে অক্সিজেন নিজে জ্বলে না, আগুন জ্বলতে সাহায্য করে। তাই রান্না ঘরের আগুনের সংস্পর্শে এসে সেখানে একটা বড় শিখা তৈরি হয়। এটা তেমন কিছু নয়। তবে আতঙ্ক ছড়িয়েছে মারাত্মকভাবে।’
সন্ধ্যায় গিয়ে দেখা যায়, সি ব্লকের সামনের ফুটপাত ও রাস্তায় রোগী নিয়ে বসে রয়েছেন স্বজনরা। সেখানেই কথা হয় অনেক রোগী ও স্বজনের সঙ্গে। সদ্য অস্ত্রোপচার হওয়া কিডনি রোগী জাহাঙ্গীর আলমকে চার তলা থেকে টেনেহিঁচড়ে নামিয়েছেন তাঁর স্ত্রী। চার বছরের ছেলে শাহীনকে নিয়ে কক্ষের জানালা ভেঙে বের হয়েছেন মা শাহিনূর। গতকাল সোমবার শাহীনের মাথায় অস্ত্রোপচার করা হয়েছে। তিন তলা থেকে হামিদা বেগমকে একরকম কোলে করে নামিয়েছেন মেয়ে সাদিয়া লাইজু। মাথায় টিউমার নিয়ে হামিদা হাসপাতালে এসেছেন।
সাদিয়া প্রথম আলো অনলাইনকে বলেন, ‘হঠাত্ শুনি আগুন আগুন চিত্কার, আনসাররা সমানে হুইসেল বাজাচ্ছে। এমন সময় বিদ্যুত্ চলে যায়। চারদিক অন্ধকার। তখন শুধু দরজা খুঁজে বের করে মাকে নিয়ে নেমে যাই।’
এমন অনেক রোগী ছিলেন যাঁরা নড়তে চড়তে পারেন না। তাঁদের স্বজনেরা আঁঁকড়ে ধরে শুধু কেঁদেছেন। নিচতলায় ভর্তি জিন্নাতুন্নেসার শরীর ব্রেইন স্ট্রোকে অবশ হয়ে গেছে। ছেলে আবু তালেব মাকে ধরেই বসে ছিলেন।
বিএসএমএমইউর উপাচার্য প্রাণ গোপাল দত্ত বলেন, রোগীরা কেউ ক্ষতিগ্রস্ত হয়নি। সবাইকে আবার নিরাপদে বিছানায় ফিরিয়ে নেওয়া হয়েছে।
হাসপাতালের পরিচালক আবদুল মজিদ ভূঁইয়া বলেন, হাসপাতালের কর্মীরা যথাসময়ে আগুন নিভিয়ে ফেলেছেন। গত দেড় বছরে হাসপাতালে এ ধরনের তিনটি অগ্নিকাণ্ড ঘটল বলে তিনি জানান।


সাহায্যের আবেদন
লাবণী আক্তার
ফরিদপুরের সালথা উপজেলার ভাবুকদিয়া গ্রামের লাবণী আক্তারের (২২) দুটি কিডনিই বিকল হয়ে গেছে। তিনি এখন রাজধানীর ন্যাশনাল কিডনি ইনস্টিটিউটে এম এ সামাদের তত্ত্বাবধানে চিকিৎসা নিচ্ছেন। চিকিৎসক জানান, যত দ্রুত সম্ভব লাবণীর দুটি কিডনি প্রতিস্থাপন করতে হবে। উন্নত চিকিৎসা ও কিডনি প্রতিস্থাপনে ব্যয় হবে ১৫ লাখ টাকা। একটি বেসরকারি সংস্থায় কর্মরত স্বামী মাসুদুজ্জামানের পক্ষে এই বিশাল ব্যয়ভার বহন করা অসম্ভব। তাই স্ত্রীর চিকিৎসার জন্য তিনি সমাজের বিত্তবান ও সহূদয় ব্যক্তিদের কাছে সাহায্যের আবেদন জানিয়েছেন। সাহায্য পাঠানোর ঠিকানা: মো. মাসুদুজ্জামান, সঞ্চয়ী হিসাব নং ৩৪০৪৪০৯৩, সোনালী ব্যাংক, হাটকৃষ্ণপুর শাখা, সদরপুর, ফরিদপুর। যোগাযোগ: ০১৭৩০১৮১৬৬৯।
স্বাস্থ্য কমপ্লেক্সে তালা দিয়ে প্রতিবাদ
চিকিৎসক, সেবিকা, প্রয়োজনীয় লোকবল ও যন্ত্রপাতির সংকটে পাবনার ফরিদপুর উপজেলা স্বাস্থ্য কমপ্লেক্সে অচলাবস্থার সৃষ্টি হয়েছে। প্রয়োজনীয় সেবা না পেয়ে বিক্ষুব্ধ এলাকাবাসী রোববার রাতে স্বাস্থ্য কমপ্লেক্সের প্রধান ফটকে তালা ঝুলিয়ে দেয়। পরে সিভিল সার্জনের অনুরোধে তালা খুলে দেওয়া হয়।
স্বাস্থ্য কমপ্লেক্স সূত্রে জানা গেছে, ৫০ শয্যার উপজেলা স্বাস্থ্য কমপ্লেক্সে ২৬ জন চিকিৎসা কর্মকর্তার পদে কর্মরত আছেন মাত্র তিনজন। দীর্ঘ ১৫ বছর ধরে জ্যেষ্ঠ সেবিকার পদটি শূন্য, একমাত্র অ্যাম্বুলেন্সটি নষ্ট হয়ে পড়ে আছে দীর্ঘদিন, এক্স-রে মেশিন শুরু থেকেই বিকল। তাই হাসপাতালে আসা রোগীরা প্রয়োজনীয় সেবা থেকে বঞ্চিত হচ্ছে।
এলাকাবাসীর অভিযোগ, তিনজন চিকিৎসক বেশির ভাগ সময় হাসপাতালে থাকেন না। প্রতিদিন সকালে বহির্বিভাগে রোগীদের ঘণ্টার পর ঘণ্টা অপেক্ষা করতে হয়। সেবিকারা রোগীদের সেবা না দিয়ে খারাপ ব্যবহার করেন। কোনো রোগী তাঁদের কাছে সেবা প্রত্যাশা করলে গালিগালজ করেন।
প্রত্যক্ষদর্শীরা জানান, রোগীদের অভিযোগের পরিপ্রেক্ষিতে রোববার রাত আটটার দিকে উপজেলার বুনাইনগর ইউনিয়ন পরিষদের চেয়ারম্যান এস এম শহীদুল ইসলামের নেতৃত্বে এলাকাবাসী স্বাস্থ্য কমপ্লেক্সে যায়। তারা রাত ১০টা পর্যন্ত দায়িত্বপ্রাপ্ত চিকিৎসা কর্মকর্তা জয়নুল আবেদিনকে স্বাস্থ্য কমপ্লেক্সে না পেয়ে বিক্ষুব্ধ হয়ে ওঠে। একপর্যায়ে চেয়ারম্যান বিক্ষুব্ধ এলাকাবাসীকে সঙ্গে নিয়ে হাসপাতালের প্রধান ফটকে তালা ঝুলিয়ে দেন। বিষয়টি জানাজানি হলে সিভিল সার্জনের অনুরোধে এক ঘণ্টা পর তিনি তালা খুলে দেন।
ঘটনার সত্যতা নিশ্চিত করে ইউনিয়ন পরিষদের চেয়ারম্যান এস এম শহীদুল ইসলাম প্রথম আলোকে বলেন, হাসপাতালে সেবা না পেয়ে এলাকার সাধারণ মানুষ অতিষ্ঠ। চিকিৎসক ও সেবিকারা রোগীদের সঙ্গে খারাপ ব্যবহার করেন। তাঁরা ঠিকমতো দায়িত্ব পালন করেন না।
ফরিদপুর পৌরসভার মেয়র খ ম কামরুজ্জামান জানান, এলাকাবাসীর অভিযোগের পরিপ্রেক্ষিতে রোববার সকাল সাড়ে ১০টায় তিনি স্বাস্থ্য কমপ্লেক্স পরিদর্শনে গিয়েছিলেন। এ সময় তিনি তিনজন চিকিৎসকের মধ্যে শামসুল হক নামের একজনকে পান। অন্য দুজনের মধ্যে একজন ছুটিতে আছেন বলে জানতে পারেন। অপর চিকিৎসক কামরুজ্জমানের সঙ্গে মুঠোফোনে কথা বললে তিনি বাড়ি থেকে বেড় হচ্ছেন বলে জানান।
এ প্রসঙ্গে আবাসিক মেডিকেল কর্মকর্তা (ভারপ্রাপ্ত) শামসুল হক প্রথম আলোকে বলেন, চিকিৎসকের স্বল্পতার কারণে রোগীদের সেবা বিঘ্নিত হচ্ছে। কিন্তু দায়িত্ব পালনে অবহেলা করলে কাউকে ছাড় দেওয়া হয়নি। দায়িত্বে অবহেলার অভিযোগে একজন সেবিকা ও একজন চিকিৎসককে কারণ দর্শাতে বলা হয়েছে। সিভিল সার্জন গাজীউল আলম বলেন, কোনো চিকিৎসকই উপজেলা স্বাস্থ্য কমপ্লেক্সে থাকতে চান না। ফরিদপুর উপজেলা স্বাস্থ্য কমপ্লেক্সে আরও কয়েকজন চিকিৎসক দেওয়ার চেষ্টা চলছে। শিগগিরই সমস্যা কেটে যাবে বলে আশা করেন তিনি।


রামেক হাসপাতালে নিয়োগে সেই আবেদনগুলোর কী হবে?
রাজশাহী মেডিকেল কলেজ হাসপাতালের (রামেক) নিয়ন্ত্রণাধীন সংক্রামক ব্যাধি হাসপাতাল এবং পরিবার পরিকল্পনা মডেল ক্লিনিকে কর্মচারী নিয়োগ পরীক্ষার আবেদনপত্র যাচাই ও বাছাই কমিটির বৈঠক আজ মঙ্গলবার হওয়ার কথা রয়েছে। অভিযোগ রয়েছে, স্বাস্থ্যমন্ত্রীর এলাকার লোক হওয়ায় নির্ধারিত সময়ের পরেও বেশ কিছু আবেদনপত্র গ্রহণ করা হয়েছে।
হাসপাতাল সূত্রে জানা গেছে, স্বাস্থ্য ও পরিবারকল্যাণ মন্ত্রণালয় ওই তিনটি চিকিৎসাকেন্দ্রের বিভিন্ন পদে লোক নিয়োগের জন্য গত ১১ মে বিজ্ঞপ্তি দেয়। এর মধ্যে এমএলএসএস পদে সর্বোচ্চ ৭৭ জন নিয়োগ দেওয়া হবে। গত বছরের ৩০ জুন আবেদনপত্র জমা দেওয়ার শেষ তারিখ ছিল। কিন্তু ৩ জুলাই সাতক্ষীরার কালীগঞ্জ ও দেবহাটা উপজেলা থেকে আটটি আবেদনপত্র আসে। হাসপাতালের তৎকালীন পরিচালক ব্রিগেডিয়ার জেনারেল আশরাফুল আলম সিদ্দিকী আবেদনপত্রগুলো ফেরত পাঠান।
গত ৪ জুলাই ওই পরিচালক বদলি হলে পরবর্তী সময়ে তাঁর স্থলাভিষিক্ত হন ব্রিগেডিয়ার জেনারেল আবদুস ছবুর মিঞা। তাঁর সময়ে হাসপাতালের আলোকচিত্রী মোজাহার আলী খান ফেরত পাঠানো আটটি আবেদনপত্র হাতে হাতে আবার নিয়ে আসেন। মোজাহারের বাড়ি স্বাস্থ্য ও পরিবারকল্যাণমন্ত্রীর নিজ জেলা সাতক্ষীরায়। পরবর্তী সময়ে মোজাহার রামেক হাসপাতালের চিকিৎসক ও স্বাধীনতা চিকিৎসক পরিষদের এক নেতার মাধ্যমে এই আবদেনপত্রগুলো পরিচালকের কাছে পাঠান। পরিচালক আবদুস ছবুর মিঞা নির্ধারিত সময়ের পরেও এগুলো গ্রহণ করেন।
আবেদনকারীরা হচ্ছেন সাতক্ষীরার কালীগঞ্জ উপজেলার মাঘুরালী গ্রামের বশিরুজ্জামান ও শাহীনূর রহমান, নলতা শরীফ গ্রামের আজমির জামান ও মনিরুল ইসলাম, বসন্তপুর গ্রামের সিরাজুন্নাহার, মুরাগাছা গ্রামের আহম্মদ কবীর সিদ্দিক, দেবহাটা উপজেলার বেজোর আঁটি গ্রামের জাহাঙ্গীর হোসেন, আনারুল ইসলামসহ আরও তিনজন।
মোজাহার আলী আবেদনপত্রগুলো জমা দেওয়ার কথা স্বীকার করে বলেন, আবেদনপত্রগুলো নির্ধারিত সময়ের মধ্যেই ডাকে দিয়েছিলেন আবেদনকারীরা। কিন্তু এখানে পৌঁছাতে দেরি হয়েছে। অসদাচরণের জন্য মোজাহার বর্তমানে সাময়িকভাবে বরখাস্ত আছেন।
গত সেপ্টেম্বর মাসে পরিচালক আবদুস ছবুর মিঞা বদলি হয়ে চলে যান। যাওয়ার আগে এ সম্পর্কে জানতে চাইলে তিনি নির্ধারিত সময়ের পরে দরখাস্ত জমা নেওয়ার কথা স্বীকার করেন।
এ ব্যাপারে বক্তব্য জানতে হাসপাতালের বর্তমান পরিচালক ব্রিগেডিয়ার জেনারেল মঈন উদ্দীনকে ফোন করা হলে তিনি ফোন ধরেননি।


তিন সদস্যের তদন্ত কমিটি, পুলিশ কর্মকর্তা প্রত্যাহার
শিক্ষানবিশ চিকিৎসকদের কর্মবিরতি অব্যাহত
বগুড়ার শহীদ জিয়াউর রহমান মেডিকেল কলেজ (শজিমেক) হাসপাতালের শিক্ষানবিশ চিকিৎসকেরা কর্মবিরতি তৃতীয় দিনের মতো অব্যাহত রেখেছেন।
এই হাসপাতালে পরিবহন শ্রমিক নেতা বাবলু শেখের মৃত্যুকে কেন্দ্র করে শুক্রবার হামলা ও ভাঙচুরের ঘটনা ঘটে। শনিবার থেকে তাঁরা কর্মবিরতি পালন করে আসছেন। ওই এলাকার পুলিশ ফাঁড়ির দায়িত্বপ্রাপ্ত উপপরিদর্শককে প্রত্যাহার করে নেওয়া হয়েছে।
চিকিৎসাধীন রোগী ও হাসপাতাল সূত্রে জানা গেছে, বগুড়া মোটর শ্রমিক ইউনিয়নের সাবেক সভাপতি বাবলু শেখ অসুস্থ হয়ে পড়লে শুক্রবার দুপুরে তাঁকে শজিমেক হাসপাতালে নিয়ে যাওয়া হয়। সেখানে পরীক্ষা-নিরীক্ষা করে চতুর্থ তলায় মেডিসিন ওয়ার্ডের ইউনিট-১-এ ভর্তি করা হয়। রাত দেড়টার দিকে অবস্থার অবনতি হলে সেখানে চিকিৎসাসেবা দেওয়া হয়। একপর্যায়ে বাবলু শেখ মারা যান।
আত্মীয়স্বজন অবহেলায় বাবলু শেখের মারা যাওয়ার অভিযোগ তোলেন। একপর্যায়ে সেখানে শিক্ষানবিশ চিকিৎসকদের ওপর হামলা চালানো ও ভাঙচুর করা হয়। শিক্ষানবিশ চিকিৎসক পরিষদের সভাপতি সৌবর্ণ রায়, সাধারণ সম্পাদক এস এম রাসেলসহ আরও কয়েকজন চিকিৎসক সেখানে পৌঁছালে রোগীর লোকজন তাঁদেরও লাঞ্ছিত করেন। এ সময় সেখানে অন্য শিক্ষানবিশ চিকিৎসকেরা এসে পৌঁছালে দুই পক্ষের মধ্যে ধাওয়া-পাল্টা ধাওয়ার ঘটনা ঘটে। এ সময় তাঁরা কর্তব্যরত শিক্ষানবিশ চিকিৎসক পিয়াসকে মারধর করেন এবং তাঁর রুমে ভাঙচুর চালান।
খবর পেয়ে ছিলিমপুর পুলিশ ফাঁড়ির দায়িত্বপ্রাপ্ত কর্মকর্তা (ইনচার্জ) ঘটনাস্থলে গিয়ে পরিস্থিতি নিয়ন্ত্রণে আনতে ব্যর্থ হন। পরে অতিরিক্ত পুলিশ ঘটনাস্থলে পৌঁছে পরিস্থিতি নিয়ন্ত্রণে আনার চেষ্টা করে। একপর্যায়ে সেখানে চিকিৎসকেরা এ ঘটনার বিচার দাবি করে বিক্ষোভ শুরু করলে তাঁদের সঙ্গে পুলিশের বাগিবতণ্ডা হয়। শিক্ষানবিশ চিকিৎসকদের অভিযোগ, পুলিশ এ সময় রোগীর লোকজনের পক্ষ নিয়ে তাঁদের সঙ্গে দুর্ব্যবহার করে।
চিকিৎসক লাঞ্ছিত হওয়ার প্রতিবাদে শনিবার সকাল আটটা থেকে শিক্ষানবিশ চিকিৎসকেরা হাসপাতালে চার ঘণ্টা কর্মবিরতি পালন করে আসছেন। তাঁরা তিন দফা দাবিতে আজ মঙ্গলবার পর্যন্ত প্রতিদিন চার ঘণ্টার কর্মবিরতি পালনের সিদ্ধান্ত নেন। দাবিগুলো হচ্ছে হামলাকারীদের গ্রেপ্তার, দোষী পুলিশ কর্মকর্তার বিরুদ্ধে ব্যবস্থা নেওয়া এবং হাসপাতালের নিরাপত্তাব্যবস্থা জোরদার করা।
সুবর্ণ রায় জানান, রোগীর চিকিৎসায় কোনো অবহেলা করা হয়নি। রোগীর লোকজন হূদেরাগের কথা বলায় দুবার ইসিজি করা হয়েছে। রোগীর মস্তিষ্কে রক্তক্ষরণ হওয়ায় তাঁকে মেডিসিন বিভাগে ভর্তি করা হয়। রোগীর মৃত্যুকে কেন্দ্র করে তাঁর লোকজন চিকিৎসকদের মারধর করার বিষয়টি পুলিশকে জানানোর পরও পুলিশ উল্টো রোগীর লোকজনের পক্ষ নিয়ে চিকিৎসকদের সঙ্গে দুর্ব্যবহার করে। তিন দফা দাবি বাস্তবায়ন না হলে পরবর্তী কর্মসূচি ঘোষণা করা হবে।
হাসপাতালের পরিচালক ব্রিগেডিয়ার জেনারেল আফজালুর রহমান জানান, ঘটনা খতিয়ে দেখতে প্রধান সহকারী অধ্যাপক নজরুল ইসলামকে প্রধান করে তিন সদস্যবিশিষ্ট তদন্ত কমিটি গঠন করা হয়েছে। এদিকে হাসপাতালের এ ঘটনায় ছিলিমপুর পুলিশ ফাঁড়ির উপপরিদর্শক আজমল হোসেনকে সেখান থেকে প্রত্যাহার করা হয়েছে।


জেনারেল হাসপাতালকে ২৫০ শয্যায় উন্নীত করার অনুমোদন মিলেছে
চট্টগ্রাম জেনারেল হাসপাতালকে ১০০ শয্যা থেকে ২৫০ শয্যায় উন্নীত করার প্রশাসনিক অনুমোদন পাওয়া গেছে।
গত রোববার স্বাস্থ্য ও পরিবারকল্যাণ মন্ত্রণালয়ের উপসচিব এ এইচ এম সফিকুজ্জামান অনুমোদনপত্রে সই করেন। পরে তা চট্টগ্রাম সিভিল সার্জনের কার্যালয়সহ সংশ্লিষ্ট দপ্তরে পাঠানো হয়।
অনুমোদনপত্রে বলা হয়, ‘জনবল নিয়োগ না হওয়া পর্যন্ত আগের জনবল দিয়ে এবং এসএসআর, পথ্য ও খাদ্যের বরাদ্দসহ অন্যান্য পরিচালন ব্যয় রাজস্ব খাত থেকে প্রাপ্তি সাপেক্ষে চট্টগ্রাম জেনারেল হাসপাতালকে ২৫০ শয্যায় উন্নীতকরণের প্রশাসনিক অনুমোদন নির্দেশক্রমে প্রদান করা হলো।’
অনুমোদন পাওয়ার কথা নিশ্চিত করে সিভিল সার্জন মো. আবু তৈয়ব বলেন, এই অনুমোদন চট্টগ্রামে আরেকটি মেডিকেল কলেজ করার প্রাথমিক ধাপ। কারণ ২৫০ শয্যা ছাড়া কলেজ করা যায় না।
জানা গেছে, জেনারেল হাসপাতালে পর্যাপ্ত কক্ষ থাকলেও অনুমোদন ও জনবলের অভাবে তা ২৫০ শয্যায় চালু করা সম্ভব হচ্ছিল না।
সিভিল সার্জন কার্যালয় সূত্রে জানা গেছে, আজ মঙ্গলবার থেকে ২৫০ শয্যায় উন্নীতকরণের প্রাথমিক কাজ শুরু হয়ে যাবে।


রংপুর মেডিকেলে সাংসদের তাণ্ডব
এবার হাসপাতালের পরিচালককে আসামি করে মামলা
রংপুর মেডিকেল কলেজ হাসপাতালে সাংসদের তাণ্ডবের ঘটনায় এবার সাংসদের পক্ষে জেলা জাতীয় শ্রমিক পার্টির সভাপতি সামছুল আলম বাদী হয়ে মামলা করেছেন। গতকাল মঙ্গলবার রাতে দায়ের করা এই মামলায় হাসপাতালের পরিচালকসহ নয়জনকে আসামি করা হয়েছে।
এর আগে গত শনিবার রাতে সাংসদ হোসেন মকবুল শাহরিয়ারকে প্রধান আসামি করে হাসপাতালের কর্মচারী ইউনিয়নের সভাপতি ও সাধারণ সম্পাদক আনিছুল হক ও মশিউর রহমান বাদী হয়ে একটি মামলা করে।
এদিকে এ ঘটনায় পুলিশ আহত হওয়ায় তাদের পক্ষ থেকেও একটি মামলার প্রস্তুতি চলছে বলে পুলিশ জানায়। গত শনিবার দুপুরে হাসপাতালের ১৮১ জন কর্মচারী নিয়োগে ৪০ জনের চাকরি কোটা বরাদ্দের দাবিতে রংপুর-১ (গঙ্গাচড়া) আসনের জাতীয় পার্টির চেয়ারম্যান এইচ এম এরশাদের ভাতিজা ও তাঁর দলের সাংসদ হোসেন মকবুল শাহরিয়ারের (আসিফ শাহরিয়ার) নেতৃত্বে লাঠিসোঁটা নিয়ে কয়েকটি ট্রাকে করে কয়েক শ লোক হাসপাতালের পরিচালকের কার্যালয় ঘেরাও করতে গেলে সংঘর্ষ বেধে যায়। এতে সাংসদসহ আরও অনেকে আহত হন।
কোতোয়ালি থানার ভারপ্রাপ্ত কর্মকর্তা (ওসি) আলতাফ হোসেন জানান, পরিচালক ছাড়া এই মামলায় যাঁদের আসামি করা হয়েছে, তাঁদের মধ্যে কর্মচারী ইউনিয়নের সভাপতি ও সাধারণ সম্পাদক আনিছুল হক ও মশিউর রহমান, হাসপাতালের যন্ত্রপাতি সরবরাহের ঠিকাদার মিঠু রয়েছে।
হাসপাতালের পরিচালক তৌফিকুল ইসলাম ছুটিতে থাকায় ভারপ্রাপ্ত পরিচালক গোলাম মোস্তফা বলেন, ‘পরিচালককে আসামি করে মামলা হয়েছে, তা শুনেছি। লাঠিসোঁটা নিয়ে হামলা করার ঘটনায় এখনো কেউ গ্রেপ্তার হলো না।’ উপরন্তু ভয়ভীতি দেখানো হচ্ছে বলে তিনি অভিযোগ করেন।
পুলিশ সুপার সালেহ মোহাম্মদ প্রথম আলো অনলাইনকে বলেন, হাসপাতাল ও সাংসদের পক্ষ থেকে পৃথক দুটি মামলা হয়েছে। ওই দিনের ঘটনার পুরো ভিডিও চিত্র দেখা হচ্ছে। ছবি দেখে শনাক্ত করে গ্রেপ্তার অভিযান চালানো হবে।
রংপুর মেডিকেলে তাণ্ডব
মামলার তিন দিনেও কেউ গ্রেপ্তার হয়নি
রংপুর মেডিকেল কলেজ হাসপাতালে লাঠিসোঁটা নিয়ে সাংসদ আসিফ শাহরিয়ারের নেতৃত্বে হামলার ঘটনায় দায়ের করা মামলার পর তিন দিনেও কেউ গ্রেপ্তার হয়নি।
এ ব্যাপারে পুলিশ সুপার সালেহ মোহাম্মদ তানভীর গত সোমবার প্রথম আলোকে বলেন, সেদিনের ঘটনার সব ভিডিওচিত্র দেখা হচ্ছে। জড়িত ব্যক্তিদের শনাক্ত করে অবশ্যই তাদের গ্রেপ্তারের অভিযানে নামবে পুলিশ।
কোতোয়ালি থানার ওসি আলতাফ হোসেন বলেন, ‘ওপরের নির্দেশ ছাড়া আমি বিষয়টাতে সিদ্ধান্ত নিতে পারিনি। তবে ভিডিওচিত্র দেখে আমরা একটা ব্যবস্থা নেব।’ এদিকে রংপুর মেডিকেলে চিকিৎসাধীন সাংসদ সুস্থ হয়ে সোমবার বাড়ি ফিরে গেছেন। সাংসদের চিকিৎসকদলের প্রধান লুৎফর রহমান বলেন, সাংসদের শারীরিক অবস্থার উন্নতি হওয়ায় তাঁকে হাসপাতাল থেকে ছেড়ে দেওয়া হয়েছে।
সাংসদ কয়েকটি ট্রাকভর্তি কর্মী-সমর্থক নিয়ে শনিবার হাসপাতালের পরিচালককে ঘেরাও করতে যান। তাঁদের হাতে কাঁচা বাঁশের লাঠি ছিল। জাপার চেয়ারম্যান এইচ এম এরশাদের ভাতিজা সাংসদ শাহরিয়ার কর্মচারী নিয়োগে কোটা দাবি করে হাসপাতালে চড়াও হন। এ সময় সংঘর্ষে সাতজন সাংবাদিকসহ আরও অনেকে আহত হন।
এ ঘটনায় সাংসদকে প্রধান আসামি করে মামলা হয়।


গোলটেবিল বৈঠকে দাবি
২০১৫ সাল নাগাদ ম্যালেরিয়া নিয়ন্ত্রণ সম্ভব
চট্টগ্রামে গোলটেবিল বৈঠকে বক্তারা বলেছেন, জাতীয় ম্যালেরিয়া নিয়ন্ত্রণ কার্যক্রমে গণমাধ্যমের ভূমিকা অপরিসীম। বর্তমানে ম্যালেরিয়ার প্রকোপ অনেকাংশে কমে এসেছে। সরকার ও বিভিন্ন বেসরকারি সংস্থার নিরলস প্রচেষ্টায় ২০১৫ সাল নাগাদ দেশে ম্যালেরিয়া রোগ পুরোপুরি নিয়ন্ত্রণে আনা সম্ভব।
গতকাল মঙ্গলবার কাজীর দেউরির ব্র্যাক লার্নিং সেন্টারে ‘জাতীয় ম্যালেরিয়া নিয়ন্ত্রণ কর্মসূচি: গণমাধ্যমের সহায়তা’ শীর্ষক এ গোলটেবিল বৈঠক অনুষ্ঠিত হয়। স্বাস্থ্য অধিদপ্তর, চট্টগ্রাম প্রেসক্লাব ও ব্র্যাক যৌথভাবে এর আয়োজন করে। এতে মূল প্রবন্ধ পড়েন আবু সাঈদ।
চট্টগ্রামের সিভিল সার্জন মোহাম্মদ আবু তৈয়বের সভাপতিত্বে গোলটেবিল বৈঠকে প্রধান অতিথি ছিলেন স্বাস্থ্য বিভাগের বিভাগীয় পরিচালক মোহাম্মদ আবু তাহের।


শহীদ জিয়াউর রহমান মেডিকেল কলেজ
শিক্ষানবিশ চিকিৎসকদের পূর্ণদিবস কর্মবিরতি ঘোষণা
বগুড়ার শহীদ জিয়াউর রহমান মেডিকেল কলেজ (শজিমেক) হাসপাতালের শিক্ষানবিশ (ইন্টার্নি) চিকিৎসকেরা আজ বুধবার থেকে পূর্ণদিবস কর্মবিরতির ঘোষণা দিয়েছেন। তাঁদের দাবি পূরণ না হওয়ায় গতকাল মঙ্গলবার কর্মসূচির শেষ দিনে এ ঘোষণা দেওয়া হয়।
হাসপাতালে পরিবহন শ্রমিক নেতা বাবলু শেখের মৃত্যুকে কেন্দ্র করে শুক্রবার হামলা ও ভাঙচুরের ঘটনা ঘটে। এরই প্রতিবাদে ও হামলাকারীদের বিচারের দাবিতে শিক্ষানবিশ চিকিৎসকেরা কর্মবিরতির ডাক দেন।
ইন্টার্নি চিকিৎসক পরিষদের সভাপতি সুবর্ণ রায় বলেন, পূর্বঘোষণা অনুযায়ী মঙ্গলবারের মধ্যে দাবি মেনে না নেওয়ায় তাঁরা আজ বুধবার থেকে কর্মবিরতির ডাক দিয়েছেন।


বিনা মূল্যে সেবা
রাজবাড়ীতে সদর উপজেলার দাদশী ইউনিয়ন পরিষদ চত্বরে পরিবার পরিকল্পনা এবং মা ও শিশু স্বাস্থ্যবিষয়ক গণ-উদ্বুদ্ধকরণ সভা ও স্বাস্থ্যসেবা ক্যাম্প অনুষ্ঠিত হয়েছে। গতকাল মঙ্গলবার এসবের আয়োজন করা হয়। দাদশী ইউনিয়ন পরিষদের চেয়ারম্যান লুৎফর রহমানের সভাপতিত্বে আলোচনা সভায় প্রধান অতিথি হিসেবে উপস্থিত ছিলেন জেলা প্রশাসক সৈয়দা সাহানা বারী। এ ছাড়া অনুষ্ঠানে সদর উপজেলা পরিষদের চেয়ারম্যান ইমদাদুল হক বিশ্বাস, সিভিল সার্জন নূরুল আমিন প্রমুখ বক্তব্য দেন। আলোচনা শেষে প্রায় ৭০০ নারী, শিশু ও পুরুষ রোগীকে বিনা মূল্যে চিকিৎসাপত্র দেওয়া হয়।
 রাজবাড়ী প্রতিনিধি


কিশোরগঞ্জ
১২ লাখ মানুষের চিকিৎসক ১৭ জন
কিশোরগঞ্জের হাওরের ইটনা, নিকলী, অষ্টগ্রাম ও মিঠামইন উপজেলায় ১২ লাখ মানুষের বিপরীতে চিকিৎসক আছেন মাত্র ১৭ জন। তা-ও তাঁদের নিয়মিত পাওয়া যায় না বলে রোগীরা অভিযোগ করেছেন। চারটি স্বাস্থ্য কমপ্লেক্সে ৬৫ জন চিকিৎসক থাকার কথা।
হাওরপাড়ের কয়েকজন বাসিন্দার সঙ্গে কথা বলে জানা গেছে, সাধারণ অসুখ-বিসুখ, দুর্ঘটনা বা মারামারির ঘটনায় আহত হলে শুধু চিকিৎসকের অভাবে উপজেলা স্বাস্থ্য কমপ্লেক্সে ভর্তি না হয়ে জেলা সদর বা অন্যত্র চিকিৎসা নিতে হয় তাদের। জেলা সদর থেকে ইটনা ও অষ্টগ্রামের দূরত্ব ৩৫ কিলোমিটার, মিঠামইনের ৩০ ও নিকলীর দূরত্ব ১৮ কিলোমিটার। এই চার উপজেলা থেকে প্রথমে নৌকায় করে, পরে সড়কপথে জেলা সদরে আসতে হয়।
হাওরপাড়ের চিকিৎসাসেবার এই দশার কথা শোনে বিস্ময় প্রকাশ করেন কিশোরগঞ্জ টিআইবির সচেতন নাগরিক কমিটির স্বাস্থ্যবিষয়ক কমিটির আহ্বায়ক এম এ কাইয়ূম। তিনি বলেন, এ থেকেই বোঝা যায়, কিশোরগঞ্জের হাওরে কার্যত সরকারি চিকিৎসাসেবা বলতে কিছু নেই। ফলে হাওরের বিশাল জনগোষ্ঠী সুষ্ঠু চিকিৎসাসেবা থেকে বঞ্চিত হচ্ছে।
কিশোরগঞ্জের জেলা প্রশাসক সিদ্দিকুর রহমান বলেন, হাওরের দরিদ্র মানুষের চিকিৎসাসেবা নিশ্চিত করতে হলে প্রথমেই চিকিৎসকদের হাওরে পাঠানোর ব্যবস্থা করতে হবে।
সিভিল সার্জন কার্যালয় সূত্র আরও জানায়, অষ্টগ্রাম উপজেলা স্বাস্থ্য কমপ্লেক্সে ১৬ জন চিকিৎসকের বিপরীতে কর্মরত আছেন পাঁচজন। ইটনায় ১৮ জনের মধ্যে আছেন পাঁচজন, নিকলীতে ১৬ জনের বিপরীতে চারজন এবং মিঠামইনে ১৫ জনের বিপরীতে মাত্র তিনজন চিকিৎসক আছেন।
গত রোববার বেলা পউনে ১২টায় সরেজমিনে ইটনা উপজেলা স্বাস্থ্য কমপ্লেক্সে দেখা গেছে, পাঁচজন চিকিৎসকের স্থলে আছেন দুজন। বহির্বিভাগে দেড় শতাধিক রোগীকে এই দুজন চিকিৎসা দিচ্ছেন। ৩১ শয্যার স্বাস্থ্য কমপ্লেক্সটিতে ভর্তি আছেন ১৯ জন রোগী। এর মধ্যে নারী ওয়ার্ডে আছেন আটজন।
একই কথা বললেন ধনপুর গ্রামের রোগী আসমা বেগম। তিনি শুক্রবারে পেটের ব্যথা নিয়ে এখানে ভর্তি হন। একবার চিকিৎসক এসে দেখে গেছেন। তিনজন চিকিৎসক অনুপস্থিত থাকা প্রসঙ্গে জানতে চাইলে নাম প্রকাশ না করার শর্তে স্বাস্থ্য কমপ্লেক্সের একাধিক কর্মকর্তা-কর্মচারী জানান, রোববারে এ অবস্থাই থাকে। চিকিৎসকেরা পালা করে সপ্তাহের একেক দিন একেকজন উপস্থিত থাকেন।
ইটনার স্বাস্থ্য ও পরিবার পরিকল্পনা কর্মকর্তা ইসরাইল হোসেন জানান, হাসপাতালে চিকিৎসক সংকট প্রধান সমস্যা। চিকিৎসক না থাকার কারণে সার্বিক চিকিৎসাসেবা ব্যাহত হচ্ছে।
অষ্টগ্রাম উপজেলা স্বাস্থ্য কমপ্লেক্স সম্পর্কে স্থানীয় ব্যবসায়ী সাখাওয়াত হোসেন জানান, শুধু চিকিৎসক সংকটের কারণে এখানে সুষ্ঠু চিকিৎসাসেবা মারাত্মকভাবে বিঘ্নিত হচ্ছে। এখানেও চিকিৎসকেরা সপ্তাহে পালা করে দায়িত্ব পালন করেন বলে জানান ওই ব্যবসায়ী। কিশোরগঞ্জের সিভিল সার্জন হোসাইন সারোয়ার খান জানান, হাওরের চারটি উপজেলা স্বাস্থ্য কমপ্লেক্সে চিকিৎসক নেই। হাওরবাসী চিকিৎসা পাচ্ছে না। এ ব্যাপারে স্বাস্থ্য বিভাগের ঊর্ধ্বতন কর্তৃপক্ষের কাছে তিনি চিঠি পাঠিয়েছেন।


চট্টগ্রাম মেডিকেল কলেজ হাসপাতালের হিমঘর
নেপালের জগনারায়ণ দেড় বছর পড়ে আছেন
দেড় বছর ধরে চট্টগ্রাম মেডিকেল কলেজ হাসপাতালের হিমঘরে পড়ে আছে নেপালি নাগরিক জগনারায়ণের লাশ। একই হিমঘরে চার মাস ধরে পড়ে আছে সেনেগালের নাগরিক উতার কলিনের লাশ।
নেপাল সরকার জগনারায়ণকে বাংলাদেশে সৎকার করার অনুমতি দিলেও হিমঘরের বকেয়া টাকা পরিশোধ নিয়ে জটিলতার সৃষ্টি হয়। এ কারণে তাঁর লাশের সৎকার করা যাচ্ছে না। এ বিষয়ে গতকাল মঙ্গলবার কারাগারের জ্যেষ্ঠ তত্ত্বাবধায়কের সঙ্গে চট্টগ্রাম মেডিকেল কলেজ হাসপাতাল কর্তৃপক্ষের যোগাযোগ হয়েছে।
হাসপাতাল সূত্রে জানা গেছে, দেড় বছর ধরে জগনারায়ণের লাশের জন্য হিমঘরের ভাড়া বাবদ প্রায় পাঁচ লাখ টাকা বিল হয়েছে। কারা কর্তৃপক্ষ এখনই এই টাকা পরিশোধ করতে পারছে না। আগামী বাজেটে এটা সমন্বয় করা হবে বলে তারা হাসপাতাল কর্তৃপক্ষকে আশ্বাস দিয়েছে। চট্টগ্রাম কারাগারের জ্যেষ্ঠ তত্ত্বাবধায়ক মো. ছগির মিয়া এ প্রসঙ্গে প্রথম আলোকে বলেন, ‘দেড় বছরে ওই লাশের হিমঘরে রাখা বিল প্রায় পাঁচ লাখের কাছাকাছি এসেছে। হাসপাতাল কর্তৃপক্ষকে আমরা বলেছি, বাজেটে বরাদ্দপ্রাপ্তি সাপেক্ষে বিল পরিশোধ করা হবে। এই মুহূর্তে আমাদের কাছে বরাদ্দ নেই। কিন্তু তারা বলছে, পরে যদি বরাদ্দ অনুমোদন না হয়, তাহলে কী হবে? তবে আমরা এখনো চেষ্টা চালিয়ে যাচ্ছি।’
জানা গেছে, বিদেশি নাগরিক জগনারায়ণের মরদেহ নিয়ে সিদ্ধান্ত নিতে স্বরাষ্ট্র মন্ত্রণালয়ে এ পর্যন্ত ২৩টি চিঠি দিয়েছে চট্টগ্রাম কেন্দ্রীয় কারাগার কর্তৃপক্ষ। এরপর গত ১৯ জানুয়ারি স্বরাষ্ট্র্র মন্ত্রণালয় থেকে কারা কর্তৃপক্ষের কাছে একটি চিঠি আসে। মন্ত্রণালয়ের জ্যেষ্ঠ সহকারী সচিব রেজাউল ইসলামের সই করা ওই চিঠিতে জানানো হয়, লাশটি নেপাল সরকার নিতে আগ্রহী নয়। তাই ধর্মীয় বিধি অনুযায়ী সৎকার বা দাফন করা হোক।
চট্টগ্রাম কারাগার সূত্রে জানা গেছে, বাংলাদেশে অনুপ্রবেশের অভিযোগে ২০০৭ সালের ১৮ মার্চ নেপালের নাগরিক জগনারায়ণ (৪২) চট্টগ্রামের হাটহাজারীতে গ্রেপ্তার হন। তাঁর বিরুদ্ধে হাটহাজারী থানায় মামলা করে পুলিশ। এরপর জগনারায়ণ চট্টগ্রাম কেন্দ্রীয় কারাগারে বন্দী অবস্থায় ২০১০ সালের ২ আগস্ট মারা যান।
চট্টগ্রাম মেডিকেল কলেজের অধ্যক্ষ অধ্যাপক সেলিম মোহাম্মদ জাহাঙ্গীর বলেন, ‘আমাদের হিমঘর ব্যবহারের একটি নীতিমালা রয়েছে। ওই নীতিমালার কারণে বিল বকেয়া রেখে লাশটি হস্তান্তরে একটু জটিলতা রয়েছে। তবে আমরা বলেছি, যদি মন্ত্রণালয় থেকে বিল মওকুফের একটি অনুমোদন পাওয়া যায়, তাহলে আমরা লাশ হস্তান্তর করব। এ বিষয়ে আগামীকাল (আজ বুধবার) আবার কারা কর্তৃপক্ষের সঙ্গে বৈঠক হবে।’
এদিকে, কক্সবাজারের টেকনাফে অবৈধ অনুপ্রবেশ করে সন্দেহজনক কর্মকাণ্ডের অভিযোগে গত বছরের ২ মে গ্রেপ্তার হন সেনেগালের নাগরিক উতার কলিন। কক্সবাজার জেলা কারাগারে তিনি বন্দী ছিলেন। কারাগার সূত্রে জানা গেছে, গত ১৫ সেপ্টেম্বর কক্সবাজার কারাগারে উতার কলিন ‘পেইন এবডোমেন’ রোগে আক্রান্ত হন। ১৬ সেপ্টেম্বর তাঁকে চট্টগ্রাম মেডিকেল কলেজ হাসপাতালে চিকিৎসার জন্য আনার পথে সড়ক দুর্ঘটনায় মারা যান উতার কলিন। এরপর তাঁর মরদেহ এনে রাখা হয় চট্টগ্রাম মেডিকেল কলেজ হাসপাতালের মর্গে।
উতার কলিনের মরদেহ সৎকার বা হস্তান্তরের বিষয়ে করণীয় জানতে চেয়ে কক্সবাজার জেলা কারাগারের তত্ত্ববধায়ক মো. মোকাম্মেল হোসেন চট্টগ্রাম কেন্দ্রীয় কারাগার কর্তৃপক্ষের মাধ্যমে গত বছরের ২২ সেপ্টেম্বর থেকে ২৮ নভেম্বর পর্যন্ত মোট তিনটি চিঠি স্বরাষ্ট্র মন্ত্রণালয়ে পাঠান। কিন্তু জবাব এসেছে জগনারায়ণের মরদেহের মতোই।
ভুয়া চিকিৎসককে কারাদণ্ড দিয়েছেন র‌্যাবের ভ্রাম্যমাণ আদালত
প্রয়োজনীয় শিক্ষা-দীক্ষা ছাড়াই মানুষের শরীরে অস্ত্রোপচার করে আসছিলেন মোশারফ হোসেন (৫২)। র‌্যাবের ভ্রাম্যমাণ আদালত গতকাল বুধবার পুরান ঢাকার নবাবকাটারায় একটি ক্লিনিক থেকে তাঁকে গ্রেপ্তার করে সোয়া দুই বছরের কারাদণ্ড দিয়েছেন।
গতকাল বেলা ১১টার দিকে নির্বাহী ম্যাজিস্ট্রেট এ এইচ এম আনোয়ার পাশার নেতৃত্বে র‌্যাবের ভ্রাম্যমাণ আদালত ২০/১ নবাবকাটারায় পাইলস কেয়ার নামের ওই ক্লিনিকে অভিযান চালান। সঙ্গে ছিলেন র‌্যাব-৩-এর একটি দল ও বাংলাদেশ মেডিকেল অ্যান্ড ডেন্টাল কাউন্সিলের মো. আরমান হোসেন। ওই ক্লিনিকে মোশারফ পাইলস ও ফিস্টুলা রোগীর শরীরে অস্ত্রোপচার করছিলেন। আরও কিছু রোগী অপেক্ষমাণ ছিলেন। তাঁকে তখন হাতেনাতে ধরা হয়।
ম্যাজিস্ট্রেট আনোয়ার পাশা প্রথম আলোকে বলেন, ভুয়া চিকিৎসক মোশারফকে দুই বছরের কারাদণ্ড ও দুই লাখ টাকা জরিমানা করা হয়। জরিমানার টাকা দিতে না পারায় তাঁকে আরও তিন মাসের কারাদণ্ড দেওয়া হয়। তাঁকে ঢাকা কেন্দ্রীয় কারাগারে পাঠিয়ে দেওয়া হয়েছে।
আনোয়ার পাশা বলেন, ভুয়া চিকিৎসক মোশারফের ক্লিনিকের সব যন্ত্রপাতি বাজেয়াপ্ত ও সিলগালা করে দেওয়া হয়েছে। ২০ বছর ধরে তিনি ওই ক্লিনিকে অপচিকিৎসা দিয়ে আসছিলেন। ২০০৮ সালেও তাঁকে গ্রেপ্তার করা হয়েছিল।
ভুয়া চিকিৎসক মোশারফের বাংলাদেশ মেডিকেল অ্যান্ড ডেন্টাল কাউন্সিলের (বিএমডিসি) নিবন্ধন নেই। তাঁর ব্যক্তিগত ছাপানো ভিজিটিং কার্ডে ‘পাইলস ও অ্যানালফিসার ফিস্টুলা বিশেষজ্ঞ’ উল্লেখ করা হয়েছে।
রাজধানীর অনেক নামকরা রোগ নির্ণয় কেন্দ্র ও বেসরকারি হাসপাতালে চিকিৎসক নন এমন অনেক ব্যক্তি চিকিৎসা দিয়ে আসছেন বলে সরকারি বিভিন্ন সংস্থার কাছে তথ্য রয়েছে। র‌্যাবের ভ্রাম্যমাণ অদালত পর্যায়ক্রমে তাঁদের বিরুদ্ধে অভিযান চালাবেন।


রংপুর মেডিকেলে তাণ্ডব
পরিচালককে আসামি করে এবার সাংসদের পক্ষে মামলা
রংপুর মেডিকেল কলেজ হাসপাতালে সাংসদের তাণ্ডবের ঘটনায় এবার সাংসদের পক্ষে জেলা জাতীয় শ্রমিক পার্টির সভাপতি সামছুল আলম বাদী হয়ে কোতোয়ালি থানায় মামলা করেছেন। গত মঙ্গলবার রাতে দায়ের করা এই মামলার আসামি করা হয়েছে হাসপাতালের পরিচালক তৌফিকুল ইসলামসহ নয়জনকে।
এর আগে গত শনিবার রাতে সাংসদ হোসেন মকবুল শাহরিয়ারকে (আসিফ শাহরিয়ার) প্রধান আসামি করে হাসপাতালের কর্মচারী ইউনিয়নের সভাপতি ও সাধারণ সম্পাদক বাদী হয়ে একটি মামলা করেন।
এদিকে এ ঘটনায় পুলিশ আহত হওয়ায় তাদের পক্ষ থেকে আরও একটি মামলার প্রস্তুতি চলছে বলে পুলিশ জানায়।
মামলায় অন্যদের মধ্যে উল্লেখযোগ্য আসামিরা হলেন কর্মচারী ইউনিয়নের সভাপতি আনিছুল হক, সাধারণ সম্পাদক মশিউর রহমান ও হাসপাতালের যন্ত্রপাতি সরবরাহের ঠিকাদার মিঠু।
সাংসদ কয়েকটি ট্রাকভর্তি কর্মী-সমর্থক নিয়ে গত শনিবার হাসপাতালের পরিচালককে ঘেরাও করতে যান। তাঁদের হাতে কাঁচা বাঁশের লাঠি ছিল। জাতীয় পার্টির (জাপা) চেয়ারম্যান এইচ এম এরশাদের ভাতিজা সাংসদ আসিফ শাহরিয়ার কর্মচারী নিয়োগে কোটা দাবি করে হাসপাতালে চড়াও হন। এ সময় সংঘর্ষে সাত সাংবাদিকসহ আরও অনেকে আহত হয়।
কোতোয়ালি থানার ভারপ্রাপ্ত কর্মকর্তা (ওসি) আলতাফ হোসেন জানান, মামলার এজাহারে বলা হয়েছে, রংপুর মেডিকেল কলেজ হাসপাতালে কর্মচারী নিয়োগে অনিয়মের প্রতিবাদে সাংসদ শাহরিয়ারের নেতৃত্বে লোকজন পরিচালকের কাছে স্মারকলিপি দিতে যান। তখন হাসপাতালের কর্মচারীরা সাংসদসহ তাঁর লোকজনের ওপর হামলা চালান। এতে সাংসদ গুরুতর আহত হন।
এ ব্যাপারে জানতে চাইলে মামলার বাদী সামছুল আলম সাংবাদিকদের বলেন, ‘কী জানতে চান, তা মামলায় বলেছি।’
হাসপাতালের পরিচালক ছুটিতে থাকায় ভারপ্রাপ্ত পরিচালক গোলাম মোস্তফা বলেন, ‘পরিচালককে আসামি করে মামলা হয়েছে বলে শুনেছি। লাঠিসোঁটা নিয়ে হামলা করার ঘটনায় এখনো কেউ গ্রেপ্তার হলো না। উপরন্তু ভয়ভীতি দেখানো হচ্ছে।’
কর্মচারী ইউনিয়নের সভাপতি আনিছুল হক বলেন, ‘লাঠিসোঁটা নিয়ে হাসপাতালে এসে তারা হামলা চালাল, এর কি কোনো বিচার হবে না?’
পুলিশ সুপার সালেহ মোহাম্মদ তানভীর বলেন, এ ঘটনায় পৃথক দুটি মামলা হয়েছে। ওই দিনের ঘটনার পুরো ভিডিওচিত্র দেখা হচ্ছে। ছবি দেখে শনাক্ত করে গ্রেপ্তার অভিযান চালানো হবে। তবে সাংসদের বিষয়টি অত্যন্ত সংবেদনশীল বলে তিনি মন্তব্য করেন।


২০২০ সাল নাগাদ ১০টি রোগ নির্মূলে অঙ্গীকার
২০২০ সাল নাগাদ বিশ্ব থেকে ১০টি রোগ নির্মূল বা নিয়ন্ত্রণের অঙ্গীকার করেছে যুক্তরাষ্ট্র, যুক্তরাজ্য, আরব আমিরাত, বিল অ্যান্ড মেলিন্ডা গেটস ফাউন্ডেশনসহ বিশ্বের ১৩টি শীর্ষ ওষুধ উৎপাদনকারী প্রতিষ্ঠান।
লন্ডনের রয়্যাল কলেজ অব ফিজিশিয়ানসে গত মঙ্গলবার আয়োজিত এক সম্মেলনে বিশ্বনেতারা কলেরা, ডেঙ্গু, ফাইলেরিয়া, কুষ্ঠ, ম্যালেরিয়া, কালাজ্বরসহ মোট ১০টি ‘ট্রপিকাল ডিজিজ’ নির্মূলে ‘লন্ডন ঘোষণা’য় স্বাক্ষর করেন। প্রতিবছর বিশ্বের ১৪০ কোটি মানুষ এসব রোগে আক্রান্ত হয়। এদের বেশির ভাগেরই বাস দরিদ্র দেশগুলোতে।
এই উদ্যোগে বিশ্বনেতারা সাড়ে ছয় হাজার কোটি টাকার বেশি অনুদান দেবেন। এ ছাড়া বিশ্বের শীর্ষ ওষুধ উৎপাদনকারী ১৩টি প্রতিষ্ঠান প্রয়োজনীয় ওষুধের উৎপাদন অব্যাহত রাখবে। এসব রোগ নিয়ে দ্বিপক্ষীয় বা বহুপক্ষীয় গবেষণা চালানো হবে।
রয়্যাল কলেজ অব ফিজিশিয়ানসে আয়োজিত ওই সম্মেলনে বিশ্ব স্বাস্থ্য সংস্থার মহাপরিচালক মার্গারেট চ্যাং বলেন, এ উদ্যোগ সফল হলে সবচেয়ে উপকৃত হবে নারী ও শিশুরা।
অনুষ্ঠানে বিল অ্যান্ড মেলিন্ডা গেটস ফাউন্ডেশনের চেয়ারম্যান বিল গেটস রোগ নির্মূলে বিশ্বনেতাদের এই ঐকমত্যকে একটি মাইলফলক বলে মন্তব্য করেছেন। অনুষ্ঠানে স্বাস্থ্যমন্ত্রী আ ফ ম রুহুল হক উপস্থিত ছিলেন।


মানিকগঞ্জের একটি খামারে বার্ড ফ্লুর সংক্রমণ
প্রায় ১৩ হাজার মুরগি ও ১০ হাজার ডিম ধ্বংস
মানিকগঞ্জ সদর উপজেলায় গত মঙ্গলবার রাত থেকে গতকাল বুধবার ভোর পর্যন্ত একটি খামারের কমপক্ষে ১৩ হাজার মুরগি নিধন এবং ১০ হাজার ডিম ধ্বংস করা হয়েছে। বার্ড ফ্লুতে আক্রান্ত হওয়ায় ডিম ও মুরগিগুলো ধ্বংস করা হয়েছে।
সদর উপজেলা প্রাণিসম্পদ কর্মকর্তার কার্যালয় সূত্র জানায়, গত এক সপ্তাহে উপজেলার জাগীর ইউনিয়নের জয়রা এলাকায় অবস্থিত ‘এম এস পোলট্রি অ্যান্ড হ্যাচারি’র তিন শতাধিক মুরগি মারা যায়। বিষয়টি খামারের পক্ষ থেকে উপজেলা প্রাণিসম্পদ কর্মকর্তাকে জানানো হয়। পরে মানিকগঞ্জ আঞ্চলিক পশুরোগ অনুসন্ধান গবেষণাগারে নমুনা পরীক্ষা করা হয়। এতে ওই খামারে বার্ড ফ্লু আক্রান্তের বিষয়টি নিশ্চিত হওয়া যায়।
সদর উপজেলা নির্বাহী কর্মকর্তা (ইউএনও) এস এম মোস্তফা কামালের উপস্থিতিতে গত মঙ্গলবার রাত নয়টার দিকে উপজেলা প্রাণিসম্পদ কার্যালয়ের কর্মকর্তা-কর্মচারীরা মুরগি নিধনকার্যক্রম শুরু করেন। গতকাল ভোর পাঁচটা পর্যন্ত ওই খামারের ১২ হাজার ৭১৪টি মুরগি নিধন ও ১০ হাজার ৩৬৫টি ডিম ধ্বংস করা হয়। এরপর সেগুলো খামারের পাশেই গর্ত করে মাটিতে পুঁতে ফেলা হয়।
এম এস পোলট্রি অ্যান্ড হ্যাচারির মালিকানা অংশীদার হাবিবুল মমিন বলেন, পরীক্ষামূলকভাবে খামারে তিন মাসের জন্য কয়েক শ মুরগি রাখা হবে। বার্ড ফ্লুর জীবাণু না পেলে খামারের কার্যক্রম আবার চালু করা হবে। তাঁর দাবি, বার্ড ফ্লু আক্রান্ত হওয়ায় এসব মুরগি নিধন ও ডিম ধ্বংসে তাঁদের এক কোটিরও বেশি টাকা ক্ষতি হয়েছে।
সদর উপজেলা প্রাণিসম্পদ কর্মকর্তা বিনয় কুমার নাগ প্রথম আলোকে বলেন, ওই খামারে বার্ড ফ্লুর বিষয়টি নিশ্চিত হওয়ার পর মুরগি নিধন ও ডিম ধ্বংস করে মাটিতে পুঁতে ফেলা হয়েছে।
বগুড়ায় শিক্ষানবিশ চিকিৎসকদের কর্মবিরতি প্রত্যাহার
বগুড়ার শহীদ জিয়াউর রহমান মেডিকেল কলেজ (শজিমেক) হাসপাতালের শিক্ষানবিশ চিকিৎসকেরা কর্মবিরতি প্রত্যাহার করে কাজে যোগ দিয়েছেন। গতকাল বুধবার কলেজ কর্তৃপক্ষ, পুলিশ প্রশাসন ও আন্দোলনরত চিকিৎসকদের সঙ্গে বৈঠকে এই সিদ্ধান্ত নেওয়া হয়।
ইন্টার্নি চিকিৎসক পরিষদ শজিমেক শাখার সভাপতি সুবর্ণ রায় জানান, এক পুলিশ কর্মকর্তা প্রত্যাহার, নিরাপত্তার আশ্বাস ও হামলাকারী আদালতে আত্মসমর্পণ করায় তাঁরা কর্মবিরতি প্রত্যাহার করে বুধবার দুপুর থেকে কাজে যোগ দিয়েছেন।


রূপসা উপজেলা স্বাস্থ্য কমপ্লেক্স
গাইনিসহ চার চিকিৎসক প্রেষণে, মিলছে না সেবা
চিকিৎসক-সংকটে ব্যাহত হচ্ছে খুলনার রূপসা উপজেলা স্বাস্থ্য কমপ্লেক্সের সেবা কার্যক্রম। এখানে চিকিৎসকের ১৪টি পদ থাকলেও কাজ করেন দুজন। তাঁদের মধ্যে অধিকাংশই প্রেষণে শহরের হাসপাতালে আছেন। কেউ আছেন প্রশিক্ষণে, কেউ বা অনিয়মত। এসব কারণে এখানে এসে রোগীরা সেবা না পেয়েই চলে যাচ্ছেন।
এখানে দীর্ঘ চার বছর ধরে গাইনি চিকিৎসক না থাকায় নারী রোগীদের বেশি সমস্যা হচ্ছে। ১৮ জানুয়ারি এই হাসপাতালে চিকিৎসা নিতে আসা কয়েকজন রোগী অভিযোগ করেন, দীর্ঘদিন ধরে গাইনি চিকিৎসক না থাকায় চরম ভোগান্তি পোহাতে হচ্ছে এলাকার নারীদের। কোনো ধরনের সমস্যা দেখা দিলে বেশি খরচ করে খুলনা শহরে হাসপাতালে গিয়ে চিকিৎসা নিতে হয়। এতে তাঁদের ১০০-১৫০ টাকা বেশি খরচ হয়।
আলাইপুর গ্রামের রহিমা বেগম বলেন, ‘আমার মাইয়েরে দেহাব, কিন্তু শুনলাম এহেনে মাইয়ের দাক্তার নেই। তাই খুলনে যাচ্ছি।’
পিঠেভোগ গ্রামের সাবিনা বেগম বলেন, ‘উপজেলা হাসপাতালে মাইয়েগে জন্য ডাক্তার নেই। পুরুষ ডাক্তারের কাছে সব কতি লজ্জা করে। তাহলে এ উপজেলার মহিলারা কোহানে যাবে ডাক্তার দেহাতি।’
১৮ জানুয়ারি সকাল পৌনে নয়টায় সরেজমিনে গিয়ে দেখা যায় বহির্বিভাগে রোগীদের দীর্ঘ লাইন। এ সময় সেখানে ৭০-৭৫ জন রোগী দাঁড়িয়ে ছিল। একজন চিকিৎসক রোগী দেখছেন। ওই দিন ২০ জনের মতো রোগী সেখানে অন্তর্বিভাগে ভর্তি ছিল।
উপজেলা স্বাস্থ্য কমপ্লেক্স সূত্রে জানা গেছে, এখানে চিকিৎসকের ১৪টি পদ রয়েছে। এর মধ্যে দন্ত চিকিৎসক তানিয়া সুলতানা ও অবেদনবিদ এ টি এম আবদুল্লাহ নিয়মিত অফিস করেন না। জুনিয়র কলসালটেন্ট (গাইনি) সাহানা রাজ্জাক আলী প্রায় চার বছর ধরে ও জুনিয়র কনসালটেন্ট (মেডিসিন) তাসনুভা আলম গত জুলাই মাস থেকে খুলনা মেডিকেল কলেজ হাসপাতালে প্রেষণে আছেন। আবাসিক চিকিৎসা কর্মকর্তা ও জুনিয়র কনসালট্যান্টের (সার্জারি) পদ শূন্য। চিকিৎসা কর্মকর্তার দুটি পদ আছে। এর মধ্যে এ কে এম এনায়েত এখানে কর্মরত আছেন, আরেকজন খুলনার শেখ আবু নাছের হাসপাতালে প্রেষণে আছেন। সহকারী সার্জনের পাঁচটি পদের মধ্যে দুটি শূন্য। বাকি তিনটি পদে কর্মরত আবদুল্লাহ-আল-মামুন গত বছরের ৮ মার্চ খুলনা বিভাগীয় পুলিশ হাসপাতালে প্রেষণে, দীপা দাস রনি মাতৃত্বকালীন ছুটিতে এবং আই ভি নাসরিন জানুয়ারি মাস থেকে প্রশিক্ষণে আছেন।
চিকিৎসা কর্মকর্তা এ কে এম এনায়েত বলেন, একজনের পক্ষে এত বড় দায়িত্ব পালন করা কঠিন। তার পরও করতে হচ্ছে।
উপজেলা স্বাস্থ্য ও পরিবার পরিকল্পনা কর্মকর্তা সুশাস্ত কুমার রায় প্রথম আলোকে বলেন, ‘এখানে মাত্র একজন চিকিৎসক সেবা দেন। আমি তো প্রশাসনিক কাজ নিয়ে বেশি ব্যস্ত থাকি। চিকিৎসক-সংকটের বিষয়টি আমি ঊর্ধ্বতন কর্তৃপক্ষকে জানিয়েছি।’


অ্যালকোহল ও তামাকের মতো ক্ষতিকর চিনি!
যুক্তরাষ্ট্রের স্বাস্থ্য বিশেষজ্ঞরা দাবি করেছেন, চিনি স্বাস্থ্যের জন্য অ্যালকোহল (মদ) বা তামাকের মতোই ক্ষতিকর।
শরীরের ভেতরে অ্যালকোহল বা তামাকের মতোই আসক্তি সৃষ্টি করে চিনি। সুস্বাস্থ্যের জন্য চিনির ব্যবহার নিয়ন্ত্রণে এর ওপর করারোপ করা উচিত বলে মনে করেন বিশেষজ্ঞরা।
গবেষকদের দেওয়া তথ্যমতে, গত ৫০ বছরে বিশ্বজুড়ে চিনির ব্যবহার তিন গুণ বেড়েছে। এতে বাড়ছে দেহের স্থূলতা, উচ্চ রক্তচাপ ও বহুমূত্র রোগ (ডায়াবেটিস)। যুক্তরাষ্ট্রের ক্যালিফোর্নিয়া বিশ্ববিদ্যালয়ের গবেষকেরা চিনি ও মিষ্টিজাতীয় খাবারের প্রতি মানুষের অতি আগ্রহ রোধে নতুন নীতি প্রণয়নের কথা বলেছেন। এ জন্য তাঁরা প্রয়োজনে চিনি থেকে তৈরি খাদ্যপণ্যে করারোপ করার পরামর্শ দিয়েছেন।
স্বাস্থ্য বিশেষজ্ঞরা জানান, বিশ্বের অনেক দেশেই অস্বাস্থ্যকর খাদ্যের ওপর কর আরোপ করা হয়েছে। ডেনমার্ক ও হাঙ্গেরি স্যাচুরেটেডে ফ্যাট (চর্বিজাতীয় খাবার) খাদ্যের ওপর কর বসিয়েছে। ফ্রান্সও মৃদু পানীয়ের ওপর কর বসিয়েছে। প্রতিদিনকার খাদ্য তালিকা থেকে চিনি ও মিষ্টিজাতীয় খাবারের পরিমাণ কমাতে এখন যুক্তরাষ্ট্রের গবেষকেরাও নিজ দেশে একই ধরনের নীতি প্রয়োগের দাবি তুলেছেন।’ 


ঢাকা মেডিকেল কলেজ
কর্মচারীদের আন্দোলনে বিপর্যস্ত স্বাস্থ্যসেবা
বেলা সোয়া ১১টা। ঢাকা মেডিকেল কলেজ হাসপাতালের জরুরি বিভাগের ফটকের সামনে পড়ে আছেন মুমূর্ষু এক তরুণ। চট্টগ্রাম থেকে ঢাকায় আসার পথে একটি ট্রাক তাঁর মাইক্রোবাসটিকে ধাক্কা দেয়। তিনি জীবন-মৃত্যুর সন্ধিক্ষণে। কিন্তু তাঁর সাহায্যে কোনো নার্স, তৃতীয় বা চতুর্থ শ্রেণীর কর্মচারী এগিয়ে আসছেন না। তাঁদের কর্মবিরতি চলছে।
জানা যায়, ১৬ জানুয়ারি থেকে প্রতিদিন বেলা ১১টা থেকে ১২টা পর্যন্ত নার্স, তৃতীয় ও চতুর্থ শ্রেণীর কর্মচারীরা কর্মবিরতি পালন করছেন। ঢাকা মেডিকেল কলেজকে বিশ্ববিদ্যালয়ে রূপান্তরের যে প্রক্রিয়া চলছে, তার বিরোধিতা করে মিছিল-মিটিং ও কর্মবিরতি পালন করা হচ্ছে। নার্স, তৃতীয় ও চতুর্থ শ্রেণী কর্মচারী সম্মিলিত সংগ্রাম পরিষদের ব্যানারে প্রতিদিন কর্মবিরতি পালন এবং এর প্রস্তুতিতে দেড় থেকে দুই ঘণ্টা ব্যয় হচ্ছে। জরুরি বিভাগ, বহির্বিভাগ ও আন্তবিভাগে রোগীরা সীমাহীন দুর্ভোগে পড়েছে।
ঢাকা মেডিকেল কলেজ হাসপাতালের পরিচালক মোস্তাফিজুর রহমান প্রথম আলোকে বলেন, ‘কর্মচারীরা আমাকে কথা দিয়েছিল, যাঁরা সন্ধ্যা ও রাতের পালায় কাজ করছেন, কেবল তাঁরাই আন্দোলন করবেন। কিন্তু তাঁরা কথা রাখেননি।’
সংগ্রাম পরিষদের নেতা আবদুল হান্নান প্রথম আলোকে জানান, ৭ ফেব্রুয়ারি তাঁরা প্রধানমন্ত্রী শেখ হাসিনাকে স্মারকলিপি দেবেন। কলেজকে বিশ্ববিদ্যালয়ে রূপান্তরের ঘোষণা থেকে সরে না এলে কঠোর কর্মসূচি দেওয়া হবে।
গতকাল ১১টা থেকে ১২টার মধ্যে কমপক্ষে ১০ জন রোগীকে জরুরি বিভাগে সেবা নিতে দেখা যায়। ওয়ার্ড বয়ের পরিবর্তে রোগীর স্বজনেরা কিংবা কর্তব্যরত পুলিশ সদস্য ট্রলি ঠেলে হাসপাতালে নিয়েছেন রোগীদের। চিকিৎসকেরা রোগী নিয়ে হিমশিম খেয়েছেন। একপর্যায়ে জরুরি বিভাগের চিকিৎসকেরা পরিচালকের কাছে সাহায্য চান।
নাম প্রকাশে অনিচ্ছুক একজন নার্স প্রথম আলোকে বলেন, দিনের পর দিন রোগীরা কষ্ট করছে। জরুরি বিভাগে দায়িত্ব পালন করেন পাঁচজন ওয়ার্ড বয় ও ছয়জন নার্স। আজ দুজন ওয়ার্ড বয় ও একজন নার্স আছেন। এভাবে কাজ চালানো যায় না।
দুপুর সোয়া ১২টায় মেডিসিন বহির্বিভাগের টিকিট কাউন্টারের সামনে বেশ বড় লম্বা লাইন দেখা যায়। রাজধানীর আলুবাজার থেকে আসা আঁখি বেগম বলেন, ঘণ্টা খানেক ধরে কাউন্টারে কেউ ছিল না।
টিকিট কাউন্টারে কর্মরত মো. মফিজুল ইসলাম বলেন, রোগীদের অসুবিধা হয়নি। তাঁর পরিবর্তে আরেকজন ছিলেন। কিন্তু কে ছিলেন, তা তিনি বলতে পারেননি।
দায়িত্বশীল সূত্রগুলো বলছে, নার্স, তৃতীয় ও চতুর্থ শ্রেণীর কর্মচারীরা বেকার হয়ে যাওয়ার আশঙ্কায় আন্দোলন করছেন। সরকার তাঁদের আশ্বস্ত করেছে, বিশ্ববিদ্যালয় হলে কর্মচারীরা পছন্দমতো হাসপাতালে সরকারি চাকরিতে থাকতে পারবেন, বিশ্ববিদ্যালয়েও যোগ দিতে পারবেন।


সরকারের কাছে ক্যানসার গুরুত্ব পাচ্ছে না
দেশে ক্যানসারের প্রকোপ বাড়ছে। তবে সরকার একে বাড়তি গুরুত্ব না দিয়ে অন্যান্য অসংক্রামক রোগের সঙ্গে ক্যানসার প্রতিরোধের উদ্যোগ নিয়েছে। বিশেষজ্ঞরা বলছেন, ক্যানসারের ভয়াবহতার তুলনায় এই উদ্যোগ সামান্য।
ক্যানসার বিষয়ে সরকারের কৌশলপত্রে বলা হয়েছে, প্রতিবছর দেশে দুই লাখ মানুষ নতুন করে ক্যানসারে আক্রান্ত হয়, এক লাখ ৫০ হাজার রোগী মারা যায়। অন্যদিকে বিশ্ব স্বাস্থ্য সংস্থা বলছে, বাংলাদেশে জনসংখ্যার ঘনত্ব ও প্রবীণদের সংখ্যা বেড়ে যাওয়ায় ক্যানসারের প্রকোপ বাড়ছে।
সরকার বিশ্ব স্বাস্থ্য সংস্থার কারিগরি সহায়তায় ২০০৮ সালে ক্যানসার নিয়ন্ত্রণে কৌশলপত্র প্রণয়ন করে। ২০১৫ সালের মধ্যে কী কী করা হবে, সেই কর্মপরিকল্পনাও ওই কৌশলপত্রে ছিল।
ক্যানসার-বিশেষজ্ঞ এ বি এম এফ করীম বলেন, বিশ্ব স্বাস্থ্য সংস্থা চেয়েছিল বলে কৌশলপত্র তৈরি করেছিল সরকার। তবে বাস্তবায়নে কিছুই করা হয়নি।
কৌশলপত্রে প্রতিরোধমূলক ব্যবস্থা জোরদার করে ক্যানসারের রোগীর সংখ্যা কমানো, সরকারি ও বেসরকারি উদ্যোগের সমন্বয় বাড়ানো, কার্যক্রমে মানুষকে সম্পৃক্ত করাসহ ধনী-দরিদ্র সবার চিকিৎসার ওপর গুরুত্ব দেওয়া হয়।
তামাক নিয়ন্ত্রণ, খাদ্যাভাস ও আচরণ পরিবর্তনের ফলে কীভাবে ক্যানসার প্রতিরোধ করা সম্ভব, তা নিয়ে প্রচারণার বিষয়টিও কৌশলপত্রে গুরুত্ব পায়। ‘ন্যাশনাল ক্যানসার কন্ট্রোল ট্রাস্ট ফান্ড’ নামের তহবিল তৈরি এবং স্বাস্থ্যবিমা চালু করার কথাও তাতে বলা হয়। কথা ছিল ‘ন্যাশনাল ক্যানসার কন্ট্রোল স্ট্র্যাটেজি অ্যান্ড প্ল্যান অব অ্যাকশন ২০০৯-২০১৫’ শিরোনামের কৌশলপত্র বাস্তবায়ন করবে স্বাস্থ্য অধিদপ্তর।
স্বাস্থ্য অধিদপ্তরের কর্মকর্তাদের সঙ্গে কথা বলে জানা গেছে, তত্ত্বাবধায়ক সরকারের করা কৌশলপত্রটি বর্তমান সরকার বাস্তবায়ন করতে চাচ্ছে না। তারা বলছে, বিশ্ব স্বাস্থ্য সংস্থার কারিগরি সহায়তায় সরকার অসংক্রামক রোগের (ক্যানসার, ডায়াবেটিস, হূদেরাগ ও দীর্ঘমেয়াদি শ্বাসকষ্ট) জন্য কৌশলপত্র করেছে। ক্যানসারের জন্য করা কৌশলপত্র বাস্তবায়নে যে অর্থ দরকার, তা তাদের নেই।
অধিদপ্তরের অসংক্রামক রোগ বিভাগের উপকর্মসূচি ব্যবস্থাপক এ কে এম জাফরউল্লাহ বলেন, অসংক্রামক রোগ প্রতিরোধ স্বাস্থ্য, জনসংখ্যা, পুষ্টি খাত উন্নয়ন কর্মসূচিতে (২০১১-১৬) অন্তর্ভুক্ত করা হয়েছে। সাতক্ষীরার দুটি উপজেলায় এই চারটি রোগের ওপর স্বাস্থ্যকর্মীদের প্রশিক্ষণ, সচেতনতা সৃষ্টির একটি দিশারি প্রকল্প শেষ হয়েছে। ওই অভিজ্ঞতার আলোকে আগামী মাসে ১০০টি উপজেলায় কার্যক্রম শুরু হবে।
নীতিনির্ধারণী সভা হয় না: জাতীয় পর্যায়ে ক্যানসার নিয়ন্ত্রণে ন্যাশনাল ক্যানসার কন্ট্রোল কাউন্সিল আছে। এই কাউন্সিলে নীতিগত সিদ্ধান্ত নেওয়ার কথা। স্বাস্থ্যমন্ত্রীর সভাপতিত্বে এর সভা হওয়ার কথা। বর্তমান সরকার ক্ষমতায় আসার পর এর কোনো সভা হয়নি।
স্বাস্থ্য অধিদপ্তরের মহাপরিচালকের নেতৃত্বে ক্যানসার নিয়ন্ত্রণ টাস্কফোর্স আছে। এ ছাড়া জেলা পর্যায়েও কমিটি আছে। এই টাস্কফোর্সসহ অন্য কমিটিগুলোর কোনো সভা হয় না বলে সংশ্লিষ্টরা জানিয়েছেন।
সেবা পরিস্থিতি: বিশ্ব স্বাস্থ্য সংস্থা বলছে, উন্নয়নশীল দেশগুলোতে প্রতি ১০ লাখ মানুষের জন্য একটি রেডিওথেরাপি যন্ত্রের সুবিধাসহ একটি ক্যানসার কেন্দ্র থাকতে হবে। দেশে সরকারি ও বেসরকারি পর্যায়ে এ রকম কেন্দ্র ২০টিও নেই। যেগুলো আছে তার অধিকাংশ ঢাকায়।
সূত্র বলছে, সরকারি ও বেসরকারি হাসপাতালে এই রোগীদের জন্য শয্যা আছে ৫০০টিরও কম। মহাখালীর জাতীয় ক্যানসার গবেষণা ইনস্টিটিউট ও হাসপাতালে প্রতিদিন রোগীর দীর্ঘ সারি চোখে পড়ে। এই হাসপাতালের চিকিৎসকেরা বলেছেন, প্রয়োজনের তুলনায় কম মানুষকে তাঁরা সেবা দিতে পারেন।
বিশেষজ্ঞরা বলছেন, প্রাথমিক পর্যায়ে রোগ শনাক্ত হলে সম্পূর্ণ নিরাময় সম্ভব। কিন্তু সারা দেশে রোগ নির্ণয়কেন্দ্র যেমন নেই, তেমনি মানুষের মধ্যে সচেতনতার অভাব রয়েছে। ৮০ শতাংশ রোগী হাসপাতালে আসে পরিস্থিতি খুব খারাপ হওয়ার পর।
এ বি এম এফ করীম বলেন, মানুষকে সচেতন করার কোনো বিকল্প নেই। মানুষ সচেতন হলে কম মানুষ আক্রান্ত হবে, হাসপাতালের ওপর চাপ কম পড়বে। তিনি বলেন, প্রতিরোধ ও নিরাময়ের মূল দায়িত্ব সরকারকেই নিতে হবে। তবে আরও বেশি ব্যক্তি ও বেসরকারি প্রতিষ্ঠানের সহযোগিতা বাড়াতে হবে।
বিশ্ব ক্যানসার দিবস আজ
আজ শনিবার বিশ্ব ক্যানসার দিবস। অন্যান্য দেশের মতো বাংলাদেশেও দিবসটি পালন করবে বিভিন্ন বেসরকারি সংগঠন।
এবার দিবসের প্রতিপাদ্য নির্ধারণ করা হয়েছে, ‘টুগেদার ইট ইজ পসিবল’। বিশ্বের ১২০টি দেশের ক্যানসার নিয়ে কর্মরত ৪৭০টি সংগঠনের গ্লোবাল মোর্চা ‘ইউনিয়ন ফর ইন্টারন্যাশনাল ক্যানসার কন্ট্রোল’ প্রতিবছর ৪ ফেব্রুয়ারি ক্যানসার দিবস পালন করে।


রংপুর মেডিকেলে সংঘর্ষ
নিরপেক্ষ তদন্তের দাবি এরশাদের
কর্মচারী নিয়োগ স্থগিত রেখে রংপুর মেডিকেলের বিশৃঙ্খলার ঘটনা নিরপেক্ষ তদন্তের দাবি জানিয়েছেন জাতীয় পার্টির চেয়ারম্যান ও সাবেক রাষ্ট্রপতি হুসেইন মুহম্মদ এরশাদ। গতকাল শুক্রবার এক বিবৃতিতে তিনি এ দাবি জানান।
বিবৃতিতে এরশাদ বলেন, রংপুর মেডিকেলে কর্মচারী নিয়োগকে কেন্দ্র করে যা ঘটেছে, তা নিন্দনীয়। এ ঘটনায় জনমনে এটা প্রতীয়মান হয়েছে যে নিয়োগ-প্রক্রিয়ায় দুর্নীতির আশ্রয় নেওয়া হয়েছে। দুর্নীতির মাধ্যমে মেডিকেলে একটি বিশেষ মহলকে নিয়োগের কোটা দেওয়ার যে প্রক্রিয়া চলছে, নিরপেক্ষ তদন্তের মাধ্যমে দুর্নীতিবাজদের চিহ্নিত করে কঠোর শাস্তিমূলক ব্যবস্থা নিতে হবে।


গোলাপগঞ্জে শিক্ষামন্ত্রী
শিক্ষার সঙ্গে স্বাস্থ্যসেবাকে গুরুত্ব দিচ্ছে সরকার
শিক্ষামন্ত্রী নুরুল ইসলাম নাহিদ বলেছেন, ‘শিক্ষার পরই স্বাস্থ্যসেবা গুরুত্বপূর্ণ। বর্তমান সরকার এ দুটোকে সবচেয়ে বেশি গুরুত্ব দিচ্ছে। সমাজের সর্বক্ষেত্রে পরিবর্তন আনতে হলে শিক্ষা ও স্বাস্থ্যকে গুরুত্ব দিয়ে এগোতে হবে। শিক্ষাকে যুগোপযোগী ও স্বাস্থ্যসেবাকে আধুনিক করে তোলার মাধ্যমে ডিজিটাল সরকারের পরিপূর্ণতা পাবে।’
গতকাল শুক্রবার সিলেটে শিক্ষামন্ত্রীর নির্বাচনী এলাকা গোলাপগঞ্জ উপজেলার ইউনিয়ন পর্যায়ে একটি কমিউনিটি ক্লিনিকের ও সাব-রেজিস্ট্রারের কার্যালয়ের নতুন ভবন উদ্বোধনকালে তিনি এ কথা বলেন।
বিকেল তিনটায় গোলাপগঞ্জের ভাদেশ্বর ইউনিয়নে প্রায় ১২ লাখ টাকা ব্যয়ে গুগারকুল কমিউনিটি ক্লিনিক উদ্বোধন করেন শিক্ষামন্ত্রী। পরে ঢাকা দক্ষিণ ইউনিয়নে সাব-রেজিস্ট্রারের কার্যালয়ের নতুন ভবন উদ্বোধন করা হয়। সাব-রেজিস্ট্রারের ভবন নির্মাণে ব্যয় হয় এক কোটি ৪০ লাখ টাকা।
আওয়ামী লীগের নেতা আমিরউদ্দিনের সভাপতিত্বে উদ্বোধনী অনুষ্ঠানে গোলাপগঞ্জ উপজেলা ভাইস চেয়াম্যান হুমায়ূন ইসলাম কামাল, নারী ভাইস চেয়ারম্যান নাজিয়া বেগম, ভাদেশ্বর ইউপি চেয়ারম্যান এস এ সালিক বক্তব্য দেন।


হাসপাতালে চিকিৎসক ধর্মঘট
মৌলভীবাজারে সরকারি হাসপাতালগুলোতে চিকিৎসকেরা গতকাল শুক্রবার থেকে ধর্মঘট শুরু করেছেন। একজন চিকিৎসককে ভ্রাম্যমাণ আদালত কারাদণ্ড প্রদান করায় ওই চিকিৎসকের মুক্তিসহ অন্যান্য দাবিতে বাংলাদেশ মেডিকেল অ্যাসোসিয়েশন (বিএমএ) মৌলভীবাজার জেলা শাখা এই ধর্মঘটের ডাক দিয়েছে। ধর্মঘট চলাকালে শুধু জরুরি চিকিৎসা প্রদান করা হবে।
চিকিৎসকেরা ধর্মঘট শুরু করায় রোগীদের মধ্যে আতঙ্ক সৃষ্টি হয়েছে। জরুরি অস্ত্রোপচারের রোগীরা হাসপাতাল ছেড়ে যেতে বাধ্য হচ্ছে। গতকাল বিকেলে মৌলভীবাজার সদর হাসপাতালে গিয়ে দেখা গেছে, জরুরি বিভাগে একজন চিকিৎসক রোগী দেখছেন।
চিকিৎসক সূত্রে জানা গেছে, গতকাল সকাল থেকে মৌলভীবাজার জেলার ছয়টি উপজেলা স্বাস্থ্য কমপ্লেক্স, মাতৃমঙ্গল, বক্ষব্যাধি ও মৌলভীবাজার ২৫০ শয্যার হাসপাতালে চিকিৎসকেরা অনির্দিষ্টকালের জন্য ধর্মঘট শুরু করেছেন।
রোগীরা জানান, গতকাল দৈনন্দিন নিয়ম অনুযায়ী কোনো চিকিৎসক তাঁদের দেখতে যাননি। শুধু নার্সরা দেখাশোনা করছেন। বেলা সাড়ে তিনটার দিকে গর্ভবতী লাকী পালকে (২২) তাঁর আত্মীয়স্বজন মৌলভীবাজার ২৫০ শয্যার হাসপাতাল থেকে নিয়ে যান। তাঁর বাড়ি মৌলভীবাজার জেলার কমলগঞ্জ উপজেলার মুন্সীবাজার ইউনিয়নের মির্জানগরে। বৃহস্পতিবার তাঁকে হাসপাতালে ভর্তি করা হয়েছিল। তাঁর অস্ত্রোপচার হওয়ার কথা। লাকী পালের মা মঞ্জু পাল (৪০) প্রথম আলোকে বলেন, ‘গতকাল আমার মেয়েকে হাসপাতালে ভর্তি করেছিলাম। এখানেই কাল (আজ) পরশুর মাঝে অপারেশন করবার কথা ছিল। ডাক্তারদের ধর্মঘট শুরু হওয়ায় আমাদের বলা হয়েছে, এখানে কিছু করা যাবে না। রোগীকে সিলেট নিয়ে যেতে।’
গত বৃহস্পতিবার দুপুর সাড়ে ১২টার দিকে ভ্রাম্যমাণ আদালত সরকারি কাজের সময় মনসুরনগর ইউনিয়ন স্বাস্থ্য ও পরিবারকল্যাণ কেন্দ্রের সহকারী সার্জন মাহমুদুল আহমেদকে মৌলভীবাজার শহরের শ্রীমঙ্গল সড়কের দি ল্যাবএইড ডায়াগনস্টিক সেন্টারে দায়িত্ব পালন করার অভিযোগে এক মাসের কারাদণ্ড ও পাঁচ হাজার টাকা জরিমানা করেন।
বিএমএ মৌলভীবাজার শাখার সভাপতি শাব্বির হোসেন খান বলেন, ‘চিকিৎসকের মুক্তি, ডিসি, এসি ল্যান্ড ও ম্যাজিস্ট্রেটের অপসারণের দাবিতে সারা জেলায় বিএমএর পক্ষ থেকে ধর্মঘট ডাকা হয়েছে।’
সিভিল সার্জন মো. গোলাম রাজ্জাক চৌধুরী বলেন, ‘একই কমিউনিটির লোক। তাই ডাক্তারদের সেন্টিমেন্টে লেগেছে। কোনো সরকারি ডাক্তারকে গ্রেপ্তার করতে স্বাস্থ্য মন্ত্রণালয়ের অনুমোদন লাগে। তাঁর ব্যাপারে কোনো অনুমোদন নেওয়া হয়নি।’ জেলা প্রশাসক মো. মোস্তাফিজুর রহমান গতকাল বলেন, ‘মোবাইল কোর্ট তার নিয়মে চলে। এখানে কারও হাত নেই। আমরা চাইব, শুভবুদ্ধির উদয় হোক।’


'ডাক্তার' মাসুদের ডিগ্রি নেই
তবে আছে চেম্বার, ক্লিনিকপ্রতারিত রাজধানীর কুতুবখালীর মানুষ ওমর ফারুক
ব্যবস্থাপত্রে তিনি লেখেন 'ডা. এম লোকমান হেকিম (মাসুদ), ফ্যামিলি ফিজিশিয়ান, স্পেশালি ট্রেইন্ড ইন মেডিসিন, চাইল্ড এন্ড ভি. ডি'। কখনো বা যোগ করেন 'এমবিবিএস, আইসিএএম (ইন্ডিয়া)'। অথচ তাঁর নেই কোনো এমবিবিএস ডিগ্রি, নেই বিএমডিসি নিবন্ধন। তাঁর নাম মাসুদ। ওষুধ বিক্রি করতে করতে হাতুড়ে ডাক্তার থেকে হয়ে উঠেছেন ডা. মাসুদ। গড়ে তুলেছেন ক্লিনিক। সেখানে তিনি নিজে অস্ত্রোপচার করেন বলেও অভিযোগ রয়েছে। ফলে সাধারণ ও দরিদ্র শ্রেণীর মানুষ প্রতিনিয়ত প্রতারিত হচ্ছে, অনেকে শিকার হচ্ছে ভোগান্তিরও। ভুয়া চিকিৎসক মাসুদের চেম্বার রাজধানীর যাত্রাবাড়ী থানার কুতুবখালীতে ও ক্লিনিক কদমতলী থানার জনতাবাগ এলাকায়।
২২ বছরের তরুণ আবু হানিফ। হঠাৎ পেটে তীব্র ব্যথা শুরু হলে তিনি বাসার কাছেই কুতুবখালী বাজারে ডাক্তার এম লোকমান হেকিম (মাসুদ) ওরফে ডা. মাসুদের চেম্বারে যান। মাসুদ তাঁকে জানিয়ে দেন এটি অ্যাপেন্ডিসাইটিসের ব্যথা। জরুরি অপারেশন করতে হবে। তিনি তাঁকে কদমতলী এলাকার ইউনিক হসপিটাল অ্যান্ড ডায়াগনস্টিক সেন্টার লিমিটেডে পাঠিয়ে দেন। এ ক্লিনিকের ব্যবস্থাপনা পরিচালকও (এমডি) মাসুদ। সেখানে আবু হানিফকে অস্ত্রোপচার করার পর দেখা যায়, আসলে ব্যথাটি অ্যাপেন্ডিসাইটিসের ছিল না। পরে বিষয়টি জানতে পেরে ক্ষিপ্ত হয় আবু হানিফের পরিবার। মাসুদ অস্ত্রোপচারের জন্য নেওয়া ৯ হাজার টাকা ফিরিয়ে দিয়ে ক্ষমা প্রার্থনা করেন। ক্ষতিগ্রস্ত পরিবারটি তাতেও শান্ত না হওয়ায় এলাকার গণ্যমান্যদের ধরে বিষয়টি মীমাংসা করেন মাসুদ।
ডাক্তার মাসুদ একজন ভুয়া ডাক্তার- এ তথ্য পাওয়ার পর কালের কণ্ঠের পক্ষ থেকে অনুসন্ধান শুরু করা হয়। ২১ দিন অনুসন্ধান করে তাঁর বিরুদ্ধে অনেক অভিযোগ পাওয়া যায়। জানা যায়, তিনি আশির দশকের মাঝামাঝিতে এসএসসি পাস করার পর একটি কলেজে ইন্টারমিডিয়েটে ভর্তি হন। পাশাপাশি কতুবখালী বাজারে একটি ফার্মেসি চালাতেন। কালক্রমে নিজের ফার্মেসিতেই চেম্বার খুলে রোগী দেখতে শুরু করেন। ১৫-২০ বছর ধরে তিনি এ কাজ করে চলেছেন। এই সুযোগে জুটে গেছে ডাক্তার পরিচিতিও।
অনুসন্ধানে জানা গেছে, মাসুদ দুই ধরনের প্রেসক্রিপশন ব্যবহার করেন। একটিতে লেখা থাকে ডা. এম লোকমান হেকিম (মাসুদ), ফ্যামিলি ফিজিশিয়ান, স্পেশালি ট্রেইন্ড ইন মেডিসিন, চাইল্ড এন্ড ভি. ডি। আর যেসব প্রেসক্রিপশনে কাউকে পরীক্ষা-নীরিক্ষা করাতে পাঠান সেখানে এমবিবিএস, আইসিএএম (ইন্ডিয়া) লেখেন। উত্তর যাত্রাবাড়ীর শহীদ ফারুক সড়কের ৪০ নম্বর ভবনের আল-বারাকা ডায়াগনস্টিক কমপ্লেঙ্ লিমিটেড নামের একটি প্যাথলজিক্যাল প্রতিষ্ঠান থেকে হেমোটলজি পরীক্ষা করে আসা এক রোগীর কাছ থেকে পাওয়া রিপোর্টে দেখা যায় তাতে লেখা রয়েছে- রেফার্ড বাই ডা. মাসুদ মো. লোকমান হেকিম, এমবিবিএস, আইসিএম (ইন্ডিয়া)।
শুধু তা-ই নয়, ভুয়া এই চিকিৎসক মাসুদ একটি ক্লিনিকও গড়ে তুলেছেন। নাম ইউনিক হসপিটাল অ্যান্ড ডায়াগনস্টিক সেন্টার লিমিটেড। ক্লিনিকের স্টাফরা জানান, লোকমান হেকিম মাসুদ এ ক্লিনিকের এমডি। এই ক্লিনিক ব্যবসায় আরো পাঁচজন পরিচালক রয়েছেন। এ ছাড়া মাসুদ যাত্রাবাড়ীতে আরো একটি ক্লিনিকের ব্যবসায়িক অংশীদার।
গত সোমবার দুপুর ২টার দিকে কদমতলী থানার জনতাবাগের জোড়া খাম্বার ১২৯৭ রানী ভবনের দ্বিতীয় তলায় ইউনিক হসপিটাল অ্যান্ড ডায়গনস্টিক সেন্টারে গিয়ে দেখা যায়, নার্সের পোশাক পরা দুজন বসে আছেন। পুরো ক্লিনিক ফাঁকা। অভ্যর্থনা কক্ষে কম্পিউটারে কাজ করছেন বি এম নজরুল ইসলাম। পরিচয় জানতে চাইলে তিনি নিজেকে ক্লিনিকের ম্যানেজার বলে পরিচয় দেন। তবে ভিজিটিং কার্ড চেয়ে নেওয়ার পর দেখা যায় তাঁর পদবি অ্যাকাউন্ট্যান্ট ও রেডিওগ্রাফার।
নজরুল ইসলাম জানান, ক্লিনিকে মহিলা ডাক্তাররা সিজার করে থাকেন। অন্য ধরনের রোগীদের ক্ষেত্রে ডা. মাসুদ ও অন্য ডাক্তাররা অপারেশন করেন। তিনি আরো জানান, এ প্রতিষ্ঠানের মালিকদের মধ্যে ডা. মাসুদ ছাড়া আরো একজন ডাক্তার রয়েছেন। তবে ওই ডাক্তার ভুয়া কি না তা কালের কণ্ঠ নিশ্চিত হতে পারেনি।
কুতুবখালী এলাকায় খোঁজ জানা যায়, মাসুদ প্রভাবশালী হওয়ায় কেউ প্রতিবাদ করার সাহস করে না। এলাকা সূত্রে জানা যায়, হানিফের অপারেশন করার পরই তারা জানতে পারে মাসুদ ভুয়া ডাক্তার।
গত সোমবার দুপুরে যাত্রাবাড়ীর দক্ষিণ কুতুবখালীর ২৩২ নম্বর বাড়ির দ্বিতীয় তলায় গিয়ে কথা হয় হানিফের সঙ্গে। এ সময় ঘরে হানিফের বোনও ছিলেন। দুজনই বলেন, 'ঘটনা সত্যি; কিন্তু আমরা কিছু বলতে চাচ্ছি না।' হানিফের কোথায় অস্ত্রোপচার করা হয়েছে দেখতে চাইলে তিনি গেঞ্জি উঠিয়ে দেখান পেটের ডান দিকে কাটা দাগ রয়েছে। হানিফের বোন বলেন, 'মাসুদের বাড়ি কাছেই। এলাকার মানুষ। তাঁর বিরুদ্ধে কোনো অভিযোগ করতে চাই না।'
এলাকায় খোঁজ নিয়ে জানা যায়, যাত্রাবাড়ীর কুতুবখালী বাজারে 'মাসুদ মেডিকেল হল' নামের ফার্মেসির চেম্বারে সকাল ১০টা থেকে দুপুর ১টা ও সন্ধ্যা ৬টা থেকে রাত সাড়ে ১০টা পর্যন্ত বসেন মাসুদ। কুতুবখালী এলাকার দরিদ্র শ্রেণীর লোকজন সন্ধ্যার দিকে লাইন দিয়ে তাঁর কাছ থেকে চিকিৎসা নিতে আসে।
গত ৮ জানুয়ারি এই প্রতিবেদক রোগী হিসেবে মাসুদের কাছে ব্যথার চিকিৎসার জন্য গেলে প্রেসক্রিপশন প্যাডে চারটি ওষুদের নাম লিখে দেন এবং তাঁর ফার্মেসি থেকে ওষুধ কেনার পরামর্শ দেন। পরে ফার্মেসিতে বসা এক যুবকের কাছে গেলে তিনি ডাক্তারের ভিজিট ১০০ টাকা ও ওষুধের দাম ১২৫ টাকা চান। এ প্রতিবেদক ওষুধ না কিনে শুধু ভিজিট দিয়ে চলে আসেন।
কতুবখালী বাজারের এক ব্যবসায়ী কালের কণ্ঠকে বলেন, 'মাসুদকে চিনি ২০-২৫ বছর ধরে। আমরা জানতাম সে হাতুড়ে ডাক্তার। পরে একদিন শুনলাম সে নাকি এমবিবিএস ডাক্তার হয়েছে। তবে আমরা শুনেছি সে পল্লী চিকিৎসক হওয়ার ট্রেনিং নিয়ে রোগীর চিকিৎসা দিচ্ছে।'
এ প্রসঙ্গে বাংলাদেশ মেডিক্যাল অ্যান্ড ডেন্টাল কাউন্সিলের (বিএমডিসি) ডেপুটি রেজিস্ট্রার ডা. মো. আরমান হোসাইনের কাছে জানতে চাইলে তিনি জানান, চিকিৎসা ক্ষেত্রে 'ফ্যামিলি ফিজিশিয়ান' বলে কোনো পদ নেই। একজন এমবিবিএস পাস ব্যক্তিও বিএমডিসির রেজিস্ট্রেশন না থাকলে চিকিৎসা দিতে পারেন না।
বিএমডিসির ডেপুটি রেজিস্ট্রার আরো জানান, পল্লী চিকিৎসকের একটি ছয় মাসের ট্রেনিং কোর্স চালু হয়েছিল, যেটি ১৯৮২ সালে বন্ধ হয়ে গেছে। ওই কোর্স করে একজন শুধু প্রাথমিক চিকিৎসা দিতে পারতেন, ব্যবস্থাপত্র লিখতে পারতেন না। তিনি বলেন, বিএমডিসি আইন ২০১০-এর ২২ ধারায় স্পষ্ট উল্লেখ রয়েছে, বিএমডিসির রেজিস্ট্রেশন ছাড়া কেউই অ্যালোপ্যাথিক চিকিৎসা করতে পারবেন না। নিজেকে ডাক্তার বলেও পরিচয় দিতে পারবেন না। পরিচয় দিলে দুই বছরের জেলের বিধান রয়েছে। এ ছাড়া জরিমানার বিধানও আছে।
কুতুবখালী এলাকার অনেকে কালের কণ্ঠকে জানায়, এমন কোনো চিকিৎসা নেই যা মাসুদ করেন না। শিশুদের খৎনা থেকে শুরু করে অস্ত্রোপচারসহ সব রোগেরই চিকিৎসা আছে তাঁর কাছে। তারা জানায়, নিজেকে জনপ্রিয় করে তুলতে মাসুদ ভিজিট বাকি রেখেও চিকিৎসা দিয়ে থাকেন। ফলে দরিদ্র শ্রেণীর লোকজন তাঁর প্রতি আস্থাভাজন থাকে।
তিন মাস আগে আবু হানিফের মতোই উত্তর কুতুবখালীর এক কলেজছাত্রী গিয়েছিলেন মাসুদের কাছে। তাঁর অস্ত্রোপচারও করা হয় ইউনিক হসপিটালে। মেয়েটির মামা কালের কণ্ঠকে জানান, অস্ত্রোপচারের পর দুই মাস পর্যন্ত কাটা জায়গা দিয়ে পুঁজ বের হয়েছে তাঁর ভাগি্নর। পরে ঢাকা মেডিক্যাল কলেজ হাসপাতালে নিয়ে ফের অস্ত্রোপচার করানোর পর তিনি সুস্থ হন।
কুতুবখালী এলাকার গৃহকর্মী সেতারা বেগম দুই বছর আগে গিয়েছিলেন মাসুদের কাছে। পিত্তথলিতে পাথর হয়েছে বলে মাসুদ তাঁকে জোর করে ইউনিকে পাঠান অস্ত্রোপচার করার জন্য। ১৫ হাজার টাকার চুক্তিতে অস্ত্রোপাচার করানোর পর দরিদ্র পরিবারটি টাকা দিতে পারছিল না। এরপর কয়েক দিন সেতারাকে ছাড়পত্র দেওয়া হয়নি। দরিদ্র পরিবারের কান্নাও মাসুদের মন গলাতে পারেনি। অবশেষে টাকা দিয়ে সেতারা বেগম ২০১০ সালের ২ জুন ছাড় নিয়ে বাড়ি ফেরেন।
সেতারা বেগম কালের কণ্ঠকে জানান, অস্ত্রোপচার করার সময় তিনি ডা. মাসুদসহ তিন-চারজনকে কক্ষে উপস্থিত দেখেন। অজ্ঞান করার পর কে বা কারা তাঁর অস্ত্রোপচার করেছেন তা তিনি জানেন না।
মাসুদ যা বললেন : অভিযোগ প্রসঙ্গে জানতে গতকাল শুক্রবার বিকেলে মাসুদের সঙ্গে ফোনে কথা হয়। তিনি কালের কণ্ঠকে বলেন, 'আমি দেশের সর্বোচ্চ ডিগ্রিধারী একজন মানুষ। ২৫ বছর ধরে চিকিৎসা পেশার সঙ্গে জড়িত।' বিএমডিসির নিবন্ধন না থাকলেই বোঝা যায় এমবিবিএস সনদ নেই- এ বক্তব্যের জবাবে মাসুদ বলেন, 'আমি বিএমডিসির আইন সম্পর্কে ভালোই জানি। আমাকে জানাতে হবে না। আমি নিজে কখনো অস্ত্রোপচার করি না, সার্জন করে।' মাসুদ গর্বের ভঙ্গিতে বলেন, 'আমি কিছু না জানলে এত প্রতিষ্ঠানের মালিক হতে পারতাম না। কারো হয়তো স্বার্থে আঘাত লেগেছে, তাই আমার বিরুদ্ধে আপনাদের কাছে কমপ্লেইন করেছে। আর নিশ্চয়ই আমার কিছু ডিগ্রি আছে, তা না হলে তো চিকিৎসা করি না।' কী কী ডিগ্রি আছে জানতে চাইলে তিনি এড়িয়ে যান।
বিএমডিসির আইন অনুযায়ী আপনি প্রেসক্রিপশন লিখতে পারেন কি না এমন প্রশ্ন করা হলে জবাব না দিয়ে মাসুদ বলেন, 'আমি একটি প্রোগ্রামে আছি। আপনার কিছু জানার থাকলে সরাসরি যোগাযোগ করুন।' আরেক প্রশ্নের জবাবে তিনি বলেন, 'অ্যাপেন্ডিসাইটিস বিষয়ে কারো সঙ্গে কোনো ঝামেলা তৈরি হয়নি আমার।' তিনি পরামর্শ দিয়ে বলেন, এমন কিছু করবেন না যাতে একজনকে অযথা হয়রানির শিকার হতে হয়।
না.গঞ্জে রোগীর মৃত্যু, ডাক্তার নার্স পলাতক নারায়ণগঞ্জ প্রতিনিধি
নারায়ণগঞ্জের প্রাইভেট ক্লিনিক ফতুল্লা জেনারেল হাসপাতালে চিকিৎসকের অবহেলায় সেলিম কাজী (৫৫) নামে এক ঠেলাগাড়িচালকের মৃত্যুর অভিযোগ পাওয়া গেছে। মৃতের পরিবারের অভিযোগ, গতকাল শুক্রবার রাতে ওই হাসপাতালে চিকিৎসাধীন অবস্থায় ডাক্তারের দেওয়া একটি ভুল ইঞ্জেকশনের ফলে সেলিমের মৃত্যু হয়। ঘটনার পর থেকে হাসপাতালের গার্ড ছাড়া অন্য কাউকে খুঁজে পায় যায়নি। নিহত সেলিম কাজী ফতুল্লার দাপা ইদ্রাকপুরের বাসিন্দা। তাঁর গ্রামের বাড়ি বরিশাল জেলার মুলাদীতে।
নিহতের স্ত্রী কাঞ্চু বিবি জানান, পায়ের সমস্যার কারণে সেলিম কাজীকে গতকাল সকাল ৮টায় ফতুল্লা থানার অদূরে ঢাকা-মুন্সীগঞ্জ মোস্তাফিজ সেন্টারে অবস্থিত ফতুল্লা জেনারেল হাসপাতালে ভর্তি করা হয়। চিকিৎসকরা সারা দিন তাঁর নানা পরীক্ষা-নিরীক্ষা করেন। তাঁদের লিখে দেওয়া ব্যবস্থাপত্র অনুযায়ী সব ওষুধ জোগাড় করে দেয় রোগীর পরিবার। এ সময় সিজারের জন্য অন্য এক সন্তানসম্ভবা রোগী আসায় ডাক্তাররা তাঁকে নিয়ে ব্যস্ত হয়ে পড়েন। সেলিম কাজীর ছেলে ইব্রাহীম (২০) জানায়, এ সময় অনেকবার বলেও ডাক্তারদের তাঁর বাবার সামনে আনা যায়নি। পরে রাতে সেলিম কাজীকে একটি ইঞ্জেকশন পুশ করা হয়। সঙ্গে সঙ্গে তাঁর দেহ নিথর হয়ে যায়। এ সময় রোগী মারা গেছে টের পেয়ে হাসপাতালের সব ডাক্তার, নার্সসহ অন্যরা পালিয়ে যায়। বাবার মৃত্যুতে সে, তার পরিবার ও স্বজনদের আহাজারিতে ভিড় করে আশপাশের লোকজন। খবর পেয়ে ফতুল্লা থানা পুলিশের এএসআই আবুল বাশার ঘটনাস্থল পরিদর্শন করেন।
ঘটনার পর থেকে পুলিশ, সংবাদকর্মী এবং রোগীর স্বজনরা এসে হাসপাতালের একজন গার্ড ছাড়া অন্য কাউকে খুঁজে পায়নি। উপস্থিত একমাত্র গার্ডকে এ ব্যাপারে জিজ্ঞেসা করা হলে সে জানায়, 'তারা কোথায় গেছে আমি জানি না।'
স্থানীয় ব্যক্তিরা জানায়, ফতুল্লা জেনারেল হাসপাতালের বিরুদ্ধে এর আগেও ভুল চিকিৎসায় রোগীর মৃত্যুসহ নানা অভিযোগ রয়েছে। হাসপাতালটির মালিক ডা. মোস্তাফিজসহ আরো কয়েকজন। ডা. মোস্তাফিজ বর্তমানে দেশের বাইরে আছেন। গতকাল রাত ১০টায় এ রিপোর্ট লেখা পর্যন্ত এ ব্যাপারে থানায় কোনো মামলা হয়নি।


আজ বিশ্ব ক্যান্সার দিবসচিকিৎসায় অনিয়মের ক্যান্সার সারাবে কে তৌফিক মারুফ
দুরারোগ্য ব্যাধির মতোই ভয়াবহ সংকটে পড়ে আছে দেশের ক্যান্সার চিকিৎসা ব্যবস্থাপনা। পরিস্থিতি নিয়ে উদ্বিগ্ন বিশেষজ্ঞরা। সুদক্ষ চিকিৎসক ও নার্সের অভাবে দেশে এখনো ক্যান্সার চিকিৎসা নামমাত্র বলেই মনে করা হচ্ছে। এর সঙ্গে রয়েছে উন্নত যন্ত্রপাতির অভাব। পাশাপাশি সরকারি পর্যায়ে ক্যান্সার পরীক্ষা-নিরীক্ষার যন্ত্রপাতি কেনাকাটায় দুর্নীতির অভিযোগ রয়েছে দীর্ঘদিন ধরে। একইভাবে বেসরকারি হাসপাতাল ও ক্লিনিকগুলোতে এ রোগের চিকিৎসা নিয়ে নীতিহীন ব্যবসার অভিযোগ রয়েছে। চিকিৎসাবিদদের মতে, সরকারের পক্ষ থেকে যথেষ্ট উদ্যোগ নেওয়া হলে ক্যান্সার চিকিৎসায় দেশকে অনেক উন্নত পর্যায়ে নিয়ে যাওয়ার সুযোগ রয়েছে। এদিকে প্রতিবছরের মতো আজ শনিবার সারা বিশ্বের মতো বাংলাদেশে পালিত হচ্ছে ক্যান্সার দিবস। এ উপলক্ষে দেশব্যাপী নানা কর্মসূচি নেওয়া হয়েছে।
বাংলাদেশ ক্যান্সার সোসাইটির সভাপতি অধ্যাপক ডা. ওবায়েদুল্লাহ বাকী জানান, ক্যান্সারে প্রতিবছর দেশে প্রায় দুই লাখ লোকের মৃত্যু ঘটে। বছরে আক্রান্ত হয় প্রায় তিন লাখ মানুষ। দেশে বর্তমানে ক্যান্সার রোগীর সংখ্যা প্রায় ১২ লাখ। এই রোগীদের মধ্যে ফুসফুস, মুখগহ্বর, স্বরনালি, জরায়ু ও স্তনে ক্যান্সার আক্রান্তের সংখ্যা বেশি। মহিলা রোগীদের মধ্যে শতকরা ৩০ ভাগ জরায়ু-মুখ ক্যান্সারে আক্রান্ত।
অধ্যাপক ডা. ওবায়েদুল্লাহ বাকী বলেন, বিশ্বস্বাস্থ্য সংস্থার হিসাব অনুসারে মোট জনসংখ্যার দিক থেকে দেশে ক্যান্সার চিকিৎসার ব্যবস্থাসম্পন্ন কমপক্ষে দেড় শ (১০ লাখে একটি ধরে) সেন্টার থাকা অপরিহার্য। সেখানে আছে মাত্র ১৮টি। তাও স্বয়ংসম্পূর্ণ নয়। ক্যান্সার চিকিৎসা ব্যবস্থাপনা একেবারেই নাজুক পর্যায়ে রয়ে গেছে। বেশির ভাগ সেন্টারে যেসব যন্ত্রপাতি ব্যবহৃত হচ্ছে তা এখন আর কার্যকর নয়। পুরনো কোবাল্ট মেশিনের চেয়ে এখন অনেক আধুনিক প্রযুক্তির ব্যবহার হচ্ছে বিশ্বে।
ক্যান্সার নিয়ে কাজ করে এমন সরকারি ও বেসরকারি সূত্রগুলো থেকে পাওয়া তথ্য অনুযায়ী, সারা দেশে ক্যান্সার বিশেষজ্ঞ ডাক্তার রয়েছেন ১১০ জনের মতো। অনকোলজিস্ট নার্স নেই। সরকারিভাবে সারা দেশে ক্যান্সার রোগীদের চিকিৎসার জন্য পাঁচ শর মতো বেড রয়েছে। কমপক্ষে ৩০০টি যন্ত্র অপরিহার্য হলেও দেশে এমন যন্ত্র রয়েছে মাত্র ১৫টি (অকার্যকর কোবাল্টসহ)। এর মধ্যে আধুনিক লাইন্যাক মেশিন আছে মাত্র পাঁচটি (তিনটি ঢাকায় ক্যান্সার হাসপাতালে এবং একটি করে বগুড়া ও ঢাকা মেডিক্যাল কলেজ হাসপাতালে)। পাশাপাশি বেসরকারি প্রতিষ্ঠানগুলোর দু-একটিতে অত্যাধুনিক কিছু যন্ত্রপাতি ও চিকিৎসার ব্যবস্থা থাকলেও তা প্রয়োজনের তুলনায় খুবই সামান্য।
ক্যান্সার শনাক্ত ও চিকিৎসার কাজে ব্যবহৃত যন্ত্রপাতি সরবরাহের সঙ্গে সংশ্লিষ্ট একজন ব্যবসায়ী নাম প্রকাশ না করার শর্তে বলেন, দীর্ঘদিন ধরে স্বাস্থ্য খাতে যন্ত্রপাতি সরবরাহের কাজে ভালো ব্যবসায়ীদের পাশাপাশি একটি শক্তিশালী অসাধুচক্র তৎপর রয়েছে। চক্রটি মন্ত্রণালয় ও স্বাস্থ্য অধিদপ্তরের কিছু লোকজনের যোগসাজশে ক্যান্সার চিকিৎসার যন্ত্রপাতির নামে এমন কিছু যন্ত্রপাতি সরবরাহ করে থাকে, যেগুলো বাস্তবে কাজে লাগানো যায় না। বরং আন্তর্জাতিক বাজারের প্রকৃত মূল্যের চেয়ে অনেক বেশি দাম দেখিয়ে ওই যন্ত্র কেনার নামে সরকার ও দাতা সংস্থার অর্থ হাতিয়ে নেওয়া হচ্ছে।
একইভাবে ক্যান্সারের বিভিন্ন মূল্যবান ওষুধের নামে নিরীহ ও বিপদগ্রস্ত রোগীদের কাছ থেকে প্রকৃত দামের চেয়ে অনেক বেশি দাম নেওয়া হয় বলেও জানান নাম প্রকাশে অনিচ্ছুক একজন বিদেশি ওষুধ আমদানিকারক।
স্বাস্থ্য অধিদপ্তরের মহাপরিচালক অধ্যাপক ডা. শিফায়েত উল্লাহ বলেন, সংকট থাকলেও অবস্থার অনেক উন্নতি হয়েছে। প্রতিটি মেডিক্যাল কলেজ হাসপাতালে এখন ক্যান্সার চিকিৎসার ব্যবস্থা রয়েছে। আরো নতুন নতুন উদ্যোগ নেওয়া হচ্ছে। এ ছাড়া বিকল যন্ত্রগুলো মেরামতের পদক্ষেপ নেওয়া হয়েছে। তিনি বলেন, ক্যান্সারের যন্ত্রপাতি কেনার নামে আগে অনেক অনিয়ম ও অপচয় হয়েছে। অনেক ক্ষেত্রে শুধু যন্ত্রপাতি সরবরাহ করে সরবরাহকারী প্রতিষ্ঠান উধাও হয়ে গেছে। আবার অবকাঠামো তৈরি না করেও মেশিন এনে ফেলে রাখা হয়েছে। এ রকম আরো অনেক অভিযোগ রয়েছে। এমনকি জাতীয় ক্যান্সার ইনস্টিটিউট হাসপাতালেও অনিয়ম হয়েছে। এখন এসব অনিয়ম খুঁজে দেখা হবে এবং প্রয়োজনীয় ব্যবস্থাও নেওয়া হবে।
মেডিক্যাল অ্যাসোসিয়েশন অব বাংলাদেশের সাবেক সভাপতি অধ্যাপক ডা. রশিদ ই মাহবুব কালের কণ্ঠকে বলেন, ক্যান্সার চিকিৎসা ব্যবস্থাপনাকে উন্নত ও যুগোপযোগী করার ক্ষেত্রে সরকারের নীতিনির্ধারণী পর্যায়ের দৃষ্টিভঙ্গি খুবই দুর্বল। ক্যান্সার কোনো একটি রোগকেন্দ্রিক নয়, এটা চিকিৎসার বিভিন্ন ক্ষেত্রের সঙ্গে যুক্ত। অথচ ক্যান্সার চিকিৎসা বলতে এখন পর্যন্ত রেডিও থেরাপির মধ্যেই মূলত আটকে আছে দেশ।
ডা. রশিদ বলেন, 'ক্যান্সারের চিকিৎসক বলতেও রেডিও থেরাপির সঙ্গে যুক্ত চিকিৎসকদেরই বোঝানো হয়। ক্যান্সার চিকিৎসায় এখন তাঁদের পাশাপাশি সার্জিক্যাল ও মেডিক্যাল অনকোলজিস্ট একেবারেই অপরিহার্য, কিন্তু আমাদের দেশে এমন কোনো বিষয়ই নেই।' এ ছাড়া তিনি অভিযোগ করেন, ক্যান্সার চিকিৎসার নামে এমন অনেক যন্ত্রপাতি কেনা হয়েছে, যাতে কেবল অর্থের গচ্চা দেওয়া ছাড়া আর কিছু হয়নি। বেশির ভাগই বিকল হয়ে পড়ে আছে।
মেডিক্যাল অ্যাসোসিয়েশন অব বাংলাদেশের মহাসচিব অধ্যাপক ডা. সরফুদ্দিন আহম্মেদ বলেন, দেশে ক্যান্সার চিকিৎসায় আগের চেয়ে অনেকটা উন্নতি হলেও প্রয়োজনের তুলনায় তা অপর্যাপ্তই রয়ে গেছে। সরকারের উচিত এ ক্ষেত্রে গুরুত্ব আরো বাড়ানো। একই সঙ্গে দেশেই বিভিন্ন ধরনের ক্যান্সারের বিশেষজ্ঞ চিকিৎসক তৈরির জন্য প্রয়োজনীয় কোর্স চালু করা প্রয়োজন। এতে ক্যান্সার চিকিৎসার জন্য মানুষের বিদেশে যাওয়ার বাধ্যবাধকতা কমে যাবে।
জাতীয় ক্যান্সার ইনস্টিটিউট হাসপাতালের পরিচালক (বাংলাদেশ ক্যান্সার সোসাইটির সভাপতি) অধ্যাপক ডা. ওবায়েদুল্লাহ বাকী বলেন, বর্তমান সরকার ক্যান্সার চিকিৎসায় গত তিন বছরে অনেক পদক্ষেপ নিয়েছে। জাতীয় ক্যান্সার ইনস্টিটিউটে আধুনিক লাইন্যাক মেশিন স্থাপন করা হয়েছে। পাশাপাশি দেশে প্রথমবারের মতো বিনামূল্যে ধনী-গরিব সব ক্যান্সার রোগীকে প্রয়োজনীয় ওষুধ দেওয়া হচ্ছে। প্রয়োজনীয় জনবল ও যন্ত্রপাতি পেলে দেশের ক্যান্সার চিকিৎসা ব্যবস্থাপনা অনেক উন্নত করা সম্ভব হবে।
বিশেষজ্ঞ চিকিৎসক তৈরির বিষয়ে তিনি বলেন, জাতীয় ক্যান্সার ইনস্টিটিউটে সব মিলিয়ে ক্যান্সার চিকিৎসায় বিভাগ ও তিনটি কোর্স রয়েছে। তাই প্রশিক্ষিত জনবল তৈরির ক্ষেত্রে সমস্যা কেটে যাবে। তিনি বলেন, ক্যান্সার প্রতিরোধে অবশ্যই জনসচেতনতা বাড়াতে হবে। দৈনন্দিন জীবনের কিছু অভ্যাসেও পরিবর্তন আনতে হবে।
বঙ্গবন্ধু শেখ মুজিব মেডিক্যাল বিশ্ববিদ্যালয় (বিএসএমএমইউ) ক্যান্সার বিভাগ সূত্র থেকে জানা গেছে, হিউম্যান প্যাপিলোমাই ভাইরাসের (এইচপিভি) দীর্ঘমেয়াদি সংক্রমণ জরায়ু-ক্যান্সারের প্রধান কারণ। জরায়ু-মুখ ক্যান্সার চিকিৎসায় বিশেষ একটি ভ্যাকসিনের কার্যকারিতা নিরূপণে বিএসএমএমইউ একটি গবেষণা টিম গঠন করেছে। এ ছাড়া এ হাসপাতালে একটি প্যালিলেটিভ ইউনিট চালু করা হয়েছে।
বাংলাদেশ ক্যান্সার সোসাইটির সভাপতি বলেন, বিশ্বস্বাস্থ্য সংস্থার উদ্যোগে সীমিত আকারে হাসপাতালভিত্তিক ক্যান্সার রেজিস্ট্রি প্রোগ্রাম চালু থাকলেও বাংলাদেশে এখনো ন্যাশনাল ক্যান্সার রেজিস্ট্রি প্রোগ্রাম চালু হয়নি। ফলে এখনো প্রকৃত ক্যান্সার আক্রান্ত রোগীর পরিসংখ্যান ধরা হয় কেবলই পারিপাশ্বর্িক ধারণাগত দিক থেকে। রেজিস্ট্রেশন হলে সঠিক চিত্রটি আরো ভালোভাবে ফুটে উঠবে। তখন চিকিৎসার ক্ষেত্রেও অনেক ইতিবাচক পরিবর্তন আসবে।
ক্যান্সারে আক্রান্ত প্রবীণ আইনজ্ঞ ব্যারিস্টার রফিক উল হক বলেন, ক্যান্সার চিকিৎসা খুবই ব্যয়বহুল হওয়ায় দরিদ্র মানুষ এই রোগে আক্রান্ত হলে তাদের চিকিৎসা খুবই দুরূহ হয়ে পড়ে। তাই সরকারের পাশাপাশি বেসরকারি উদ্যোক্তাদেরও এ ক্ষেত্রে এগিয়ে আসা দরকার।


শুক্রবার হাসপাতাল ভয়ঙ্কর* চিকিৎসা না পেয়ে অগি্নদগ্ধ রোগীর মৃত্যু
* মৃত্যুসনদ দেওয়ার চিকিৎসকও নেই নিজস্ব প্রতিবেদক
শুক্রবার সাপ্তাহিক ছুটি। তবে সেবামূলক প্রতিষ্ঠানগুলো বাদে। আর এসবের মধ্যে অন্যতম হলো চিকিৎসাসেবা প্রতিষ্ঠান। কিন্তু অবস্থা এমন দাঁড়িয়েছে, শুক্রবার কেউ অসুস্থ হতে পারবে না। কারণ, এ দিন অসুস্থ হলে চিকিৎসাসেবা মিলবে না। খোদ রাজধানী ঢাকায় দেশের সবচেয়ে বড় চিকিৎসাকেন্দ্র ঢাকা মেডিক্যাল কলেজ হাসপাতালেই এমন অবস্থা চলছে। ছুটির দিনে বিনা চিকিৎসায় মারা যাচ্ছে রোগী। আর পরিবারের সানি্নধ্যে সাপ্তাহিক ছুটি কাটাচ্ছেন চিকিৎসকরা। ব্যতিক্রম নয় অন্যান্য হাসপাতাল-ক্লিনিকও।
রাজধানীর বনশ্রীর বাসিন্দা ফাতেমা বেগম বৃহস্পতিবার দুপুরে বাসায় রান্নাঘরের চুলা থেকে অসাবধানতাবশত শরীরে আগুন লাগায় গুরুতর দগ্ধ হন। দ্রুত তাঁকে নিয়ে যাওয়া হয় ঢাকা মেডিক্যাল কলেজ হাসপাতালে। ভর্তি করা হয় বার্ন ইউনিটে।
চিকিৎসকরা জানান, রোগীর শরীরের ৪০ শতাংশ পুড়ে গেছে। শুরু হয় চিকিৎসা। রাতে রোগীর অবস্থার অবনতি ঘটে। কর্তব্যরত চিকিৎসকরা নানা পরীক্ষা-নিরীক্ষা শেষে তাৎক্ষণিক আরো কিছু চিকিৎসার ব্যবস্থা করেন। গতকাল শুক্রবার সকাল থেকে ফাতেমা বেগমের অবস্থার আরো অবনতি ঘটে। কিন্তু এবার আর ঊর্ধ্বতন চিকিৎসকদের পাওয়া যায় না। কারণ তাঁরা সাপ্তাহিক ছুটিতে। এমন পরিস্থিতিতে কর্তব্যরত অপেক্ষাকৃত জুনিয়র চিকিৎসকরা সাধ্যমতো চেষ্টা করেন। কিন্তু বিশেষজ্ঞ চিকিৎসকের পরামর্শের অভাবে একসময় তাঁরা যেন কিছুটা খেই হারিয়ে ফেলেন। একপর্যায়ে তাঁরা অনেকটাই হাল ছেড়ে দেন।
রোগীর স্বজনদের জানানো হয়, রোগীকে আইসিইউ (নিবিড় পরিচর্যা কেন্দ্র) সাপোর্ট দেওয়া জরুরি। চিকিৎসকরা একই সঙ্গে এটাও জানিয়ে দেন, তাঁদের বার্ন ইউনিটের আইসিইউ এখনো পুরোপুরি কার্যকর নয়। ওদিকে রোগীর অবস্থা ক্রমেই আরো খারাপের দিকে যাচ্ছে। উদ্বিগ্ন স্বজনরা ছোটাছুটি শুরু করেন। তাঁরা হাসপাতালের ওই ইউনিটের আবাসিক সার্জনের সঙ্গে যোগাযোগের চেষ্টা করেও ব্যর্থ হন। কারণ, তিনি হাসপাতালে নেই, তাঁর কক্ষও বন্ধ।
অন্য ওয়ার্ডে কর্তব্যরত জুনিয়র চিকিৎসকরা বলেন, 'ডা. পার্থ শুক্রবার আসেন না।' তাঁরা বার্ন ইউনিটের ৪১৪ নম্বর কক্ষে ডিউটি ডাক্তারের সঙ্গে কথা বলার পরামর্শ দেন। স্বজনরা বারবার ছুটে যান সেই কক্ষে। কিন্তু প্রতিবারই তাঁরা সেটি তালাবদ্ধ দেখতে পান।
এদিকে খবর পেয়ে নিচতলার ১১৫ নম্বর কক্ষে দায়িত্ব পালনকারী অন্য ওয়ার্ডের চিকিৎসকরা এগিয়ে আসেন জরুরি ব্যবস্থা নিতে। একপর্যায়ে সংশ্লিষ্ট ওয়ার্ডের (ব্লু ইউনিট) এক চিকিৎসক এসে রোগীর কিছু পরীক্ষা-নিরীক্ষা ও ওষুধের পরামর্শ দেন এবং তিনিও রোগীকে লাইফ সাপোর্ট দেওয়ার প্রয়োজনীয়তার কথা বলেন।
এ অবস্থায় যোগাযোগ করা হয় বার্ন ইউনিটের পরিচালক অধ্যাপক ডা. সামন্ত লাল সেনের সঙ্গে। তিনিও তাঁদের আইসিইউর সীমাবদ্ধতার কথা জানিয়ে অনেকটা অসহায়ত্ব প্রকাশ করেন। রোগীর স্বজনরা চাইলে বাইরের কোনো প্রাইভেট হাসপাতালে নিতে পারেন বলেও পরামর্শ দেন তিনি।
ততক্ষণে অগি্নদগ্ধ ফাতেমা বেগমের অবস্থার আরো অবনতি ঘটে। স্বজনরা তার পরও হাল ছাড়েন না। তাঁরা ছুটে যান লালমাটিয়ার সিটি হাসপাতালে। ওই হাসপাতালের অভ্যর্থনা ও ভর্তি বিভাগে যোগাযোগ করা হলে জানানো হয়, এখানে বার্ন ইউনিটের এইচডিইউ বিভাগে রোগী ভর্তি করতে হলে ওই বিভাগের প্রধান অধ্যাপক শহিদুল বারীর অনুমতি লাগবে। সঙ্গে এটাও স্মরণ করিয়ে দেওয়া হয়, 'আজ শুক্রবার। তাই স্যারের সঙ্গে এখন কথা বলা যাবে না।' কিন্তু মরিয়া রোগীর স্বজনরা। প্রিয়জনকে এভাবে চিকিৎসার অভাবে মরতে দেবেন না। তাঁরা ডা. বারীর ফোন নম্বর চান। এবার অভ্যর্থনা বিভাগ ও বার্ন ইউনিটের চিকিৎসকরা বলেন, 'স্যারের নিষেধ আছে, তাঁর ফোন নম্বর দেওয়া যাবে না।' পরে ভিন্ন উপায়ে ডা. বারীর মোবাইল ফোন নম্বর সংগ্রহ করেও লাভ হয়নি। অসংখ্যবার ফোন করা হলেও ডা. বারী ফোন ধরেননি। ডা. বারীর সঙ্গে যোগাযোগের জন্য তখনো রোগীর স্বজনরা নানা কায়দায় চেষ্টা করে যাচ্ছেন।
এমন অবস্থায় বিকেল ৩টার দিকে একটি ফোন আসে। ও প্রান্ত থেকে কথা বলেন ফাতেমা বেগমের ছেলে আলী রেজা মানিক। ঢাকা মেডিক্যালের বার্ন ইউনিটে মায়ের লাশের কাছে বসে বিলাপ করতে করতে মানিক বলেন, 'ওই ডাক্তারের আর ফোন ধরার দরকার নেই। রোগী ভর্তির অনুমতিও আর লাগবে না। ডাক্তাররা শুক্রবারের সাপ্তাহিক ছুটি ভালো করে উপভোগ করুন। আমার মা মারা গেছেন।'
এদিকে চিকিৎসার অভাবে প্রিয়জনকে হারিয়েও নিস্তার নেই। এবার আরেক ধরনের ভোগান্তি। বিকেল ৩টায় রোগীর মৃত্যু হলেও গত রাত ৯টায়ও লাশ নিয়ে ঢাকা মেডিক্যালের বার্ন ইউনিট থেকে বের হতে পারেননি স্বজনরা। ভুক্তভোগীদের একজন কালের কণ্ঠকে বলেন, 'কাগজপত্রই নাকি ঠিক করা শেষ হচ্ছে না। ডেথ সার্টিফিকেট কে দেবেন সেই ডাক্তার খুঁজে পাওয়া যাচ্ছে না।'
এসব বিষয়ে অধ্যাপক ডা. সামন্ত লাল সেন কালের কণ্ঠকে বলেন, 'পুরো বিষয়টিই দুঃখজনক। শুক্রবার বলে চিকিৎসকরা যার যার সেবার দায়িত্বটুকু পালন করবেন না- এটা ঠিক নয়।' বার্ন ইউনিটের আবাসিক সার্জন শুক্রবার থাকেন না কেন- এমন প্রশ্নের মুখে তিনি বলেন, 'বিষয়টি দেখা হবে।'
রোগীর মৃত্যুর ব্যাপারে ডা. সেন বলেন, রোগীর অবস্থা এমনিতেই সংকটাপন্ন ছিল। চিকিৎসা যেখানেই হোক না কেন, তার বাঁচার সম্ভাবনা কম ছিল। তবে আইসিইউতে লাইফ সাপোর্ট দিতে পারলে তিনি আরো কিছু সময় বাঁচলেও বাঁচতে পারতেন।


ক্যান্সারের বিরুদ্ধে লড়াই পরিকল্পনাতেই
নুরুল ইসলাম হাসিব
বিডিনিউজ টোয়েন্টিফোর ডটকম জ্যেষ্ঠ প্রতিবেদক
ক্যান্সার নিয়ন্ত্রণে জাতীয় কর্মপরিকল্পনা গ্রহণের পর চার বছর পেরিয়ে গেলেও তা এখনো বাস্তবায়ন পর্যায়ে গড়ায়নি।

পরিসংখ্যান বলছে, প্রতিরোধ ও নিরাময়যোগ্য কয়েক ধরনের ক্যান্সারের ব্যাপারে এখনই সতর্ক না হলে ২০৩০ সাল নাগাদ বাংলাদেশে এ রোগে মৃত্যুর হার দাঁড়াবে মোট মৃত্যুর ১২.৭ শতাংশ।

প্রতিরোধ এবং সংক্রমণের শুরুতেই সনাক্ত করার ওপর গুরুত্ব দিয়ে ২০০৯ থেকে ৬ বছর মেয়াদী যে জাতীয় ক্যান্সার নিয়ন্ত্রণ কর্মপরিকল্পনাটি প্রণয়ন করা হয়েছিল, তার মূল লক্ষ্য ছিল এ রোগে প্রাণহানী কমিয়ে আনা এবং ক্যান্সার রোগীদের একটু ভালো থাকার ব্যবস্থা করা।

যে সময় এই কর্মপরিকল্পনা প্রণয়ন করা হয়, তখন বাংলাদেশে প্রতিবছর ক্যান্সারে মৃত্যুর সংখ্যা ছিল দেড় লাখের মতো, যা বছরে মোট মৃত্যুর প্রায় সাড়ে ৭ শতাংশ। পরিসংখ্যান বলছে, বাংলাদেশে প্রতি বছর প্রায় ২ লাখ লোক এ রোগে আক্রান্ত হচ্ছে।

এমনই এক পরিস্থিতিতে অন্যান্য দেশের মতো বাংলাদেশেও শনিবার পালিত হচ্ছে বিশ্ব ক্যান্সার দিবস।

ক্যান্সার বিশেষজ্ঞ ডা. মো. হাবিবুল্লাহ তালুকদার বিডিনিউজ টোয়েন্টিফোর ডটকমকে বলেন, “কর্মপরিকল্পনাটি আশার আলো দেখিয়েছিল। কিন্তু তার বাস্তবায়ন হয়নি।”

জাতীয় ক্যান্সার নিয়ন্ত্রণ কর্মপরিকল্পনার বাস্তবায়ন কেন শুরু হয়নি তা স্পষ্ট না হলেও ডা. তালুকদার বলছেন, বিষয়টিতে যথাযথ গুরুত্বই দেওয়া হয়নি।

“ক্যান্সার হঠাৎ করে অনেক লোকের শরীরে ছড়িয়ে পড়ে না। এ কারণে এ রোগের ব্যাপারে গুরুত্ব দেওয়া হয়েছে কম। অধিকাংশ ক্যান্সারে প্রাথমিক পর্যায়ে রোগী কোনো ব্যথা অনুভব করেন না। ফলে তিনি যখন ডাক্তারের কাছে যান, তখন পরিস্থিতি অনেকটাই খারাপের দিকে চলে গেছে।”

ওই কর্মপরিকল্পনা অনুযায়ী স্বাস্থ্যমন্ত্রীকে প্রধান করে ‘জাতীয় ক্যান্সার নিয়ন্ত্রণ কাউন্সিল’ গঠন করা হলেও কখনোই এর কোনো সভা হয়নি।

এ বিষয়ে কথা বলতে স্বাস্থ্যমন্ত্রীর সঙ্গে যোগাযোগের চেষ্টা করা হলেও তাকে পাওয়া যায়নি। আর কাউন্সিলের সদস্য সচিব ডা. মোল্লা ওবায়দুল্লা বাকি বলেছেন, বৈঠক ডাকার সুযোগ তার নেই।

ডা. তালুকদার বলেন, বাংলাদেশে ক্যান্সার রোগীদের প্রায় অর্ধেকই মুখ গহ্বর, জরায়ু বা স্তন ক্যান্সারে ভুগছেন, একটু সচেতন হলেই যা প্রতিরোধ এবং পূর্ণ নিরাময় সম্ভব।

ক্যান্সারের সঙ্গে লড়াইয়ে বিজয়ী এমনই একজন হলেন জিন্নাত আরা, যার বয়স এখন আশির বেশি। ২৫ বছর আগে স্তন ক্যান্সার ধরা পড়লেও এখন তিনি এ রোগ থেকে পুরোপুরি মুক্ত।

নাম প্রকাশ না করার অনুরোধ জানিয়ে তার ছেলে বিডিনিউজ টোয়েন্টিফোর ডটকমকে, “বয়স হয়ে গেছে বলে কিছু শারীরিক জটিলতা আছে। সেগুলো বাদ দিলে পুরোপুরি সুস্থ আছেন মা। ২৫ বছর আগে তার যখন ক্যান্সার ধরা পড়ে, তখন আজকের মতো এতো চিকিৎসা সুবিধা ছিল না। তারপরও প্রাথমিক পর্যায়ে রোগ সনাক্ত হওয়ায় তিনি সেরে উঠতে পেরেছেন।”

বাংলাদেশে ক্যান্সার রোগীদের ৬৬ শতাংশের বয়স ৩০ থেকে ৬৫ বছরের মধ্যে- এ বিষয়টির উল্লেখ করে জাতীয় কর্মপরিকল্পনায় বলা হয়েছে, প্রাথমিক পর্যায়ে ক্যান্সার সনাক্ত করে দ্রুত নিরাময় সম্ভব না হলে এ রোগের কারণে দেশের অর্থনীতি মারাত্মকভাবে ক্ষতিগ্রস্ত হতে পারে। এ কারণে ক্যান্সর নিয়ে গবেষণা ও সেবা বৃদ্ধির ওপরও জোর দেওয়া হয় ওই কর্মপরিকল্পনায়।

“অথচ সারা দেশে ক্যান্সার রোগীদের নাম ও তথ্য সংগ্রহের একটি ব্যবস্থা এখনো আমরা গড়ে তুলতে পারিনি। কোন ধরনের ক্যান্সার কতো দ্রুত ছড়াচ্ছে তা বুঝতে হলে এ ব্যবস্থা খুবই জরুরি। কর্ম পরিকল্পনাতেও এ বিষযটির উল্লেখ ছিল”, বলেন ডা. তালুকদার।

জাতীয় ক্যান্সার গবেষণা ইনস্টিটিউট ও হাসপাতালের (এনআইসিএইচআর) তথ্য অনুযায়ী, দেশে ক্যান্সার আক্রান্তের সংখ্যা প্রতি বছরই বাড়ছে। কিন্তু সারা দেশের তথ্য নিয়ে নির্ভরযোগ্য কোনো পরিসংখ্যান না থাকায় এ দেশের গবেষকদের নির্ভর করতে হয় আন্তর্জাতিক মাধ্যমে পাওয়া পরিসংখ্যানের ওপর।

এ বিষয়ে ক্যান্সার হাসপাতালের পরিচালক ডা. ওবায়দুল্লা বাকি বলেন, “ক্যান্সার নিয়ন্ত্রণের বিষয়টি দীর্ঘদিন সঠিক গুরুত্ব পায়নি। তবে এখন আমরা মানুষকে সচেতন করতে বিভিন্ন উদ্যোগ নিয়েছি।” 


‘উপেক্ষিত’ ১০ রোগ নির্মূলে সমন্বিত উদ্যোগ
উষ্ণমণ্ডলীয় অঞ্চল থেকে ১০টি ‘উপেক্ষিত’ রোগ চলতি দশকের শেষ নাগাদ নিমূর্ল বা নিয়ন্ত্রণের লক্ষ্যে নতুন একটি সমন্বিত উদ্যোগের ঘোষণা এসেছে।

যুক্তরাষ্ট্র, যুক্তরাজ্য, বিল-মেলিন্ডা গেটস ফাউন্ডেশন, ওষুধ প্রস্তুতকারক কোম্পানি ও বিশ্ব ব্যাংকসহ অন্যান্য বৈশ্বিক স্বাস্থ্য বিষয়ক বেশ কয়েকটি প্রতিষ্ঠান সোমবার লন্ডনে রয়াল কলেজ অব ফিজিশিয়ান্সে এক অনুষ্ঠানে এ ঘোষণা দেয় বলে গ্লোবাল হেলথ স্ট্র্যাটেজির এক বিজ্ঞপ্তিতে বলা হয়।

বিশ্বব্যাপী এ ধরনের ‘অবহেলিত’ রোগে আক্রান্ত এক হাজার চারশ কোটি মানুষের জীবনে এ উদ্যোগ ইতিবাচক প্রভাব ফেলবে।

এ কর্মসূচিতে পাঁচ বছরে গেটস ফাউন্ডেশনের পক্ষ থেকে ৩৬ কোটি ৩০ লাখ ডলার দেওয়ার ঘোষণা দেন বিল গেটস। এ অর্থ উৎপাদন ও গবেষণা- উভয় খাতে ব্যয় হবে।

বিল বলেন, “এ উদ্ভাবনী উদ্যোগটি অবশ্যই অন্যান্য বৈশ্বিক উন্নয়ন চ্যালেঞ্জ মোকাবেলায় দৃষ্টান্ত হিসেবে কাজ করবে। এর মাধ্যমে কোটি মানুষ স্বনির্ভরতা অর্জনে সহায়তা পাবে।”

যেসব রোগকে ‘অবহেলিত’ বলে বিবেচনা করা হচ্ছে তার মধ্যে বাংলাদেশে ফাইলেরিয়াসিস ও কালাজ্বরের প্রাদুর্ভাব রয়েছে।

‘অবহেলিত’ নানা রোগ মোকাবেলায় এ উদ্যোগের আওতায় ওষুধ সরবরাহে ‘বাধা’ দূর হবে। একই সঙ্গে গবেষণা ত্বরান্বিত করা ও নতুন নতুন মোকাবেলা কৌশলও উদ্ভাবন দ্রুততর হবে।

অর্থায়নের নতুন ঘোষণা বাংলাদেশের মতো দেশগুলোকে এ ধরনের রোগ মোকাবেলায় সক্ষম করে তুলবে।

সমন্বিত এ উদ্যোগ ঘোষণার সময় বাংলাদেশের স্বাস্থ্যমন্ত্রী আফম রুহুল হকও উপস্থিত ছিলেন।

তিনি বলেন, “উপেক্ষিত রোগ নির্মূলের লক্ষ্য অর্জনে বাংলাদেশ তার পূর্ণ ভূমিকা রাখতে অঙ্গীকারবদ্ধ।”

অনুষ্ঠানে বিশ্ব স্বাস্থ্য সংস্থার মহাপরিচালক মার্গারেট চান এবং ১৩টি ফার্মাসিউটিক্যালস কোম্পানির প্রধান নির্বাহী কর্মকর্তাসহ বিভিন্ন দেশের সরকারের জ্যেষ্ঠ কর্মকর্তারা উপস্থিত ছিলেন। 
‘সংক্রামক ব্যাধি মোকাবেলায় সমন্বিত পদক্ষেপ’
সংক্রামক ব্যাধি নিয়ন্ত্রণে একটি ‘ওয়ান হেলথ’ প্রণয়নে রাজধানীতে বিশেষজ্ঞরা বৈঠক করেছেন।

মানুষসহ বিভিন্ন প্রাণী এভিয়ান ও প্যানডেমিক ইনফ্লুয়েঞ্জা, সার্স, অ্যানথ্রাক্স ও নিপাহ’র মতো সংক্রামক ব্যাধির হুমকিতে থাকে। তাই এ নীতিমালা প্রণয়ন করতে পারলে বিশ্বে কোনো দেশের ক্ষেত্রে তা প্রথম হবে।

জাতীয় এ নীতিমালা প্রণয়নে স্বাস্থ্য, মৎস্য ও প্রাণী সম্পদ এবং পরিবেশ মন্ত্রণালয়ের পাশাপাশি বিশ্ব খাদ্য সংস্থা (এফএও), বিশ্ব স্বাস্থ্য সংস্থা (ডব্লিউএইচও) ও ইউনিসেফের মতো জাতিসংঘের সংস্থাগুলো পাঁচ দিনের এ সম্মেলনে অংশ নিচ্ছে।

‘ওয়ান হেলথ’ বাংলাদেশের সমন্বয়ক অধ্যাপক নিতিশ সি দেবনাথ বলেন, “এটা (ওয়ান হেলথ) একটি উপলব্ধি যে, মানুষ, প্রাণী ও পরিবেশের অন্যান্য উপাদান ওতোপ্রোতভাবে সম্পর্কিত।”

বিশেষ কোনো ব্যাধি বা ডিসিপ্লিনের ক্ষেত্রে পুরো প্রাণীজগতের ওপর গুরুত্ব দেওয়ার বিষয়ে পরিবর্তন আনাটাই তাদের লক্ষ্য বলে উল্লেখ করেন তিনি।

বাংলাদেশে ইতোমধ্যে বেশ কয়েকবার বার্ড ফ্লু নামে পরিচিত এভিয়েন ইনফ্লুয়েঞ্জা, নিপাহ ও অ্যানথ্রাক্সের প্রাদুর্ভাব হয়েছে।

পোল্ট্রি খামারে এর প্রভাব সবচেয়ে বেশি পড়েছে এবং দেশের ৬৪টি জেলার মধ্যে ৫২টিতে এখনো বার্ড ফ্লুর সংক্রমণ রয়েছে।

২০১০ সালে ১৫টি জেলায় গরুর অ্যানথ্রাক্স রোগ দেখা দেয় এবং ছয়শ’র বেশি মানুষ এতে আক্রান্ত হয়।

বর্তমানে বাংলাদেশে আবারো নিপা ভাইরাসের সংক্রমণ শুরু হয়েছে। এর মধ্যে জয়পুরহাট জেলায় খেজুরের রসের মাধ্যমে ছড়ানো এ রোগে বেশ কয়েকজনের মৃত্যু হয়েছে।

অধ্যাপক নীতিশ বলেন, গত ২৫ বছরে নতুন ৩৫টি রোগ শনাক্ত হয়েছে যার ৭৫ শতাংশই এক প্রাণী থেকে অন্য প্রাণীতে সংক্রমিত হয়।

তিনি বলেন, ১৯৯৭ সালে বিশ্বে প্রথম বার্ড ফ্লু, ১৯৯৯ সালে নিপা, ১৯৯৩ সালে হান্টাভাইরাস, ২০০২ সালে সার্স এবং ১৯৮০-এর দশকে প্রিয়ন ও এইচআইভি ভাইরাসের সংক্রমণ দেখা দেয়।

এর ওপর ভিত্তি করে আমরা বলতে পারি যে, প্রতি আট মাস অন্তর আমরা একটি নতুন ব্যধি পেয়েছি- এ মন্তব্য করে ‘ওয়ান গেলথ’ বাংলাদেশের সমন্বয়ক বলেন, এ কারণেই ওয়ান হেলথ অ্যাপ্রোচ গুরুত্বপূণ।

ইউনিসেফের স্বাস্থ্য বিষয়ক প্রধান ড. লিয়ানে কুপেনস বলেন, সংক্রামক ব্যধির প্রাদুর্ভাব ও পুনর্প্রাদুর্ভাব নিয়ন্ত্রণে একটি শক্তিশালী সম্মিলিত প্রচেষ্টা প্রয়োজন।

স্বাস্থ্য সচিব মো. হুমায়ুন কবির বিডিনিউজ টোয়েন্টিফোর ডটকমকে বলেন, এ নীতিমালার আলোকে বিভিন্ন মন্ত্রণালয়ের কার্যক্রম নির্ধারিত হবে।

“কোনো রোগের প্রাদুর্ভাব হলে সে সময় কোন মন্ত্রণালয়ের কোন কাজ করতে হবে সে বিষয়ে স্পষ্ট নির্দেশনা দেওয়া থাকবে।” 


শাড়ি ক্যান্সার
বছরের পর বছর একই স্থানে শাড়ির গিঁট বাঁধা নারীস্বাস্থ্যের জন্য ঝুঁকি নিয়ে আসছে বলে সতর্ক করেছেন ভারতীয় চিকিৎসকরা। তারা ত্বকের এই সমস্যার নাম দিয়েছেন শাড়ি ক্যান্সার।

ইনডিয়ান মেডিকেল অ্যাসোসিয়েশনের সাময়িকীর নভেম্বরের সংখ্যায় এই নিয়ে একটি লেখা ছাপা হয়েছে, যা নিয়ে সোমবার প্রতিবেদন প্রকাশ করেছে টাইমস অফ ইন্ডিয়া।

শাড়ি ক্যান্সার নিয়ে গবেষণারত মুম্বাইয়ের গ্রান্ড মেডিক্যাল কলেজের সহযোগী অধ্যাপক জি ডি বকশী জানান, গত দুই বছরে তিনি তিন জন কোমরের ত্বকের ক্যান্সারের রোগী পেয়েছেন।

তিনি এর নাম শাড়ি ক্যান্সার দিয়েছেন। তবে এই বিষয়টি নিয়ে এখনো তেমন সচেতনতা গড়ে না ওঠেনি বলে মনে করেন তিনি।

শাড়ি কীভাবে ক্যান্সারের কারণ হতে পারে, তা জানিয়ে ডা. বকশী বলেন, শাড়ি পরা হয় পেটিকোটের ওপর। পেটিকোটটি সাধারণত সরু একটি সুতা দিয়ে বাঁধা হয়। তার ওপর পড়ে শাড়ির গিট। দীর্ঘদিন ধরে একইভাবে পরার ফলে কোমরের ছোট একটি জায়গার ওপর ব্যাপক চাপ পড়ে এবং ত্বক স্বাভাবিক রঙ হারাতে থাকে।

“সমস্যাটি জটিল না হওয়া পর্যন্ত কেউ চিকিৎসকের কাছে আসেন না,” বলেন তিনি।

শাড়ির ক্ষেত্রে এই ধরনের স্বাস্থ্য ঝুঁকি দেখা দিলেও প্যান্ট কিংবা বেল্ট পরলে তা হয় না কেন- জানতে চাইলে বকশী বলেন, “প্যান্টের ক্ষেত্রে বেল্টের প্রস্থ বেশি হয়, ফলে কোমরের বড় অংশ জুড়ে চাপ ভাগ হয়ে যায়। কিন্তু পেটিকোটের রশিটি হয় অত্যন্ত সরু।”

যারা শাড়ি পরেন, ঝুঁকি এড়াতে তাদের গিঁট খুব টাইট না করতে এবং রশির প্রস্থ বাড়ানোর পরামর্শ দিয়েছেন চিকিৎসকরা।

তারা বলছেন, অভ্যাস বদলালেই যেহেতু ঝুঁকি এড়ানো যায়, তাই সহজেই এই ধরনের স্বাস্থ্যসমস্যা প্রতিরোধ করা সম্ভব। আর সমস্যা হলে প্রয়োজন দ্রুত চিকিৎসকের পরামর্শ নেওয়া। 


অটিস্টিক শিশুদের জন্য বিশেষ যত্নের পরামর্শ
অটিজম নিয়ে ঢাকায় দুই দিনের প্রশিক্ষণ কর্মশালার উদ্বোধনী অনুষ্ঠানে চিকিৎসকদের প্রতি এই আহ্বান জানানো হয়েছে, যেন তারা অটিস্টিক শিশুদের প্রতি বিশেষ যতœ নেন।

শুক্রবার বঙ্গবন্ধু শেখ মুজিব মেডিকেল বিশ্ববিদ্যালয়ে অটিজমের ওপর চিকিৎসকদের এই কর্মশালা শুরু হয়।

সাংবাদিক ও সংসদ সদস্য বেবী মওদুদ কর্মশালা উদ্বোধন করে চিকিৎসকদের প্রতি বলেন, “তাদের সঙ্গে অন্য রোগীদের মতো আচরণ করবেন না। তাদের সময় দিন, তাদের সঙ্গে কথা বলুন, তাদের বাবা-মার সঙ্গে কথা বলুন এবং কীভাবে এসব শিশুকে সামলাতে হয়, সে বিষয়ে তাদের শিক্ষা দিন।”

শৈশবের কোনো পর্যায়ে বুদ্ধিমত্তার স্বাভাবিক বিকাশ বাধাগ্রস্ত হলে চিকিৎসা বিজ্ঞানের ভাষায় তাকে বলা হয় অটিজম। এ ধরনের শিশুদের মস্তিষ্কের গঠন হয় অন্যদের চেয়ে আলাদা। ফলে তারা অন্যদের মতো করে নিজের যতœ নিতে বা নিজেকে প্রকাশ করতে পারে না।

বেবী মওদুদ বলেন, “অটিস্টিক শিশুদের নিয়ে বাবা-মার পক্ষে চেম্বারে অপেক্ষা করা কঠিন। অনুগ্রহ করে আসার সঙ্গে সঙ্গেই তাদের দেখুন।”

নিজে ব্যবস্থাপত্র দিতে সক্ষম না হলে এসব রোগীকে সঠিক জায়গায় পাঠানোর জন্যও চিকিৎসকদের প্রতি পরামর্শ দেন তিনি।

দুই দিনের এ প্রশিক্ষণে ভারতের অ্যাকশন ফর অটিজম-এর বিশেষজ্ঞদের কাছে অন্তত ৭০ জন চিকিৎসক অটিস্টিক শিশুদের পরীক্ষা ও অটিজম সামলানোর পদ্ধতি নিয়ে জ্ঞান লাভ করবেন।

অ্যাকশন ফর অটিজমের পরিচালক মেরি বড়–য়া বিডিনিউজ টোয়েন্টিফোর ডটকমকে বলেন, অটিজমের বিভিন্ন ধরন নিয়ে চিকিৎসকদের মধ্যে এখনো জ্ঞানের ঘাটতি রয়েছে।

“একটি শিশু ভালোভাবে কথা বলতে পারলেও তার মধ্যে অটিজমের সঙ্গে সম্পৃক্ত কিছু অদৃশ্য সামাজিক বিষয়াবলী থাকতে পারে। অনেক চিকিৎসক এ ধরনের পরীক্ষা বাদ দিয়ে যান। আমরা তাদের সমস্যা ধরতে পারলে তাদের সহায়তা করতে পারবো।”

অটিজম নিয়ে সচেতনতা সৃষ্টির ক্ষেত্রে বাংলাদেশের অগ্রগতির অর্জনের প্রশংসা করে মেরি বড়–য়া বলেন, গত বছর ঢাকায় আন্তর্জাতিক সম্মেলন করে বাংলাদেশ প্রতিবেশী ভারতকেও নড়েচড়ে ওঠার বার্তা পাঠিয়েছে।

প্রধানমন্ত্রীর কন্যা ও যুক্তরাষ্ট্রের লাইসেন্সধারী মনস্তত্ত্ববিদ শেখ সায়মা হোসেনের উদ্যোগে গত জুলাইয়ে ঢাকায় অটিজম নিয়ে প্রথম দক্ষিণপূর্ব এশীয় আঞ্চলিক সম্মেলন হয়। অটিজমের ওপর জাতীয় উপদেষ্টা কমিটির সভাপতির দায়িত্বও পালন করছেন তিনি।

সরকারি হিসাব মতে, বাংলাদেশে দেড় লাখ অটিস্টিক শিশু আছে।

বঙ্গবন্ধু শেখ মুজিব মেডিক্যাল বিশ্ববিদ্যালয়ের উপাচার্য অধ্যাপক প্রাণ গোপাল দত্ত বলেন, সরকারের সহায়তার একটি অটিজম ফাউন্ডেশন গড়ে তুলবেন তারা।

“এই ফাউন্ডেশনের মাধ্যমে অটিস্টিক শিশুদের জন্য একটি আশ্রয় কেন্দ্র নির্মাণ করা হবে যেখানে যেসব অটিস্টিক শিশুকে দেখার কেউ নেই তারা আশ্রয় নেবে,” বলেন তিনি।

অটিজমের লক্ষণ ব্যাখ্যা করতে গিয়ে বিএসএমএমইউ-এর সেন্টার ফর নিউরোডেভলপমেন্ট অ্যান্ড অটিজম ইন চিলড্রেনের সমন্বয়ক ড. শাহীন আখতার বিডিনিউজ টোয়েন্টিফোর ডটকমকে বলেন, কোনো শিশু প্রথম বছরে দাদা, বাবা বলতে না পারলে, এক বছর চার মাসের মধ্যে কোনো শব্দ বুঝে তা বলতে না পারলে এবং দুই বছর বয়স নাগাদ অন্তত দুই শব্দের একটি বাক্য গঠন করতে না পারলে দেরি না করেই তাকে চিকিৎসকের কাছে নিয়ে যাওয়া উচিত।

এছাড়া অনেক অটিস্টিক শিশু দুই বছর বয়সের আগ পর্যন্ত স্বাভাবিক থেকে হঠাৎ করে তার মধ্যে অটিজমের লক্ষণ দেখা দিতে পারে এবং এর আগে শেখা কথা ও সামাজিক যোগাযোগের দক্ষতা সে হারিয়ে ফেলতে পারে বলে উল্লেখ করেন তিনি।
বাবা-মা অনেক সময় এগুলোকে গুরুতর কোনো সমস্যা মনে করেন না- মন্তব্য করে এই অধ্যাপক বলেন, ব্যবস্থা নিতে দেরি করায় পরিস্থিতি অবনতির দিকে যেতে পারে। 


শ্বাসকষ্টে প্রাণ ওষ্ঠেশ্বাসকষ্ট মানে কিন্তু শুধুই শ্বাস নিতে কষ্ট হওয়া নয়। এর মানে হলো, শরীরের কোষগুলো পর্যাপ্ত পরিমাণে অক্সিজেন পাচ্ছে না- তার লক্ষণ। লিখেছেন বঙ্গবন্ধু শেখ মুজিব মেডিক্যাল বিশ্ববিদ্যালয়ের রেসিডেন্ট ডা. সাবরিনা শারমিন
অনেক কারণে শ্বাসকষ্ট হতে পারে। যখন নিচের লক্ষণগুলো দেখা যাবে তখনই একে শ্বাসকষ্ট হিসেবে বিবেচনা করতে হবে এবং যথেষ্ট গুরুত্ব দিয়ে চিকিৎসা করাতে হবে।
* শ্বাস-প্রশ্বাস দ্রুততর হবে। ব্রিদিং রেট অর্থাৎ শ্বাসের হার মিনিটে ২০ বারের বেশি হওয়াটা অস্বাভাবিক।
* মুখ, ঠোঁট, নখ নীলচে হয়ে গেলে বুঝতে হবে কোষগুলো অক্সিজেনের স্বল্পতায় ভুগছে।
* শ্বাস নেওয়ার সময় শব্দ হলে।
* প্রতিবার শ্বাস টানার সময় বুকের পাঁজরের মধ্যবর্তী স্থান ভেতরে ঢুকে গেলে বুঝতে হবে ফুসফুসকে অতিরিক্ত বাতাস টেনে নেওয়ার জন্য অতিরিক্ত কাজ করতে হচ্ছে।
* শ্বাস নেওয়ার সময় নাসারন্ধ্র (নাকের দুই পাশ) ফুলে উঠলে ও গলার মাংসপেশিগুলো শক্ত হয়ে গেলে।
* প্রতিবার শ্বাসের সঙ্গে বাঁশির মতো তীক্ষ্ন শব্দ হলে। সাধারণত শ্বাসনালি বা এর শাখা-প্রশাখা সরু হলে বা সঙ্কুচিত হলে এমনটি হয়।
অনেক সময় শ্বাসকষ্ট লক্ষণ দেখেই নির্ণয় করা হয়। যেমন_শিশু এবং বৃদ্ধরা অনেক সময় শ্বাসকষ্টের কথা বলতে পারে না। তাদের ক্ষেত্রে সঙ্গে থাকা বা সেবাদানকারীকে শ্বাসকষ্টের লক্ষণ খেয়াল করতে হবে। প্রয়োজনে লক্ষণ দেখেই তাদের দ্রুত চিকিৎসার ব্যবস্থা করতে হবে।
শ্বাসকষ্ট একটি গুরুত্বপূর্ণ শারীরিক অবস্থা (ক্লিনিক্যাল কন্ডিশন), যা প্রায় সব ক্ষেত্রেই ভয়ের কারণ। দ্রুত কারণ নির্ণয় করে ব্যবস্থা না নিলে বেশির ভাগ সময়ই বিপজ্জনক রূপ ধারণ করতে পারে।
আকস্মিক শ্বাসকষ্ট
যে আকস্মিক শ্বাসকষ্টে মৃত্যুর হার ৪০ থেকে ৫০ শতাংশ তা হলো অ্যাকিউট রেসপিরেটরি ডিসট্রেস সিনড্রম বা এআরডিএস। কিছু বিশেষ অবস্থার পরিপ্রেক্ষিতে ১২ থেকে ৪৮ ঘণ্টার মধ্যে এই শ্বাসকষ্ট শুরু হয়। অবস্থাগুলো হলো_
* সড়ক দুর্ঘটনায় গুরুতর আঘাত পেলে।
* স্পেসিস বা রক্তে ক্ষতিকর জীবাণুর অপ্রতিরোধ্য সংক্রমণ হলে।
* গভীরভাবে পুড়ে গেলে।
* ম্যাসিভ ব্লাড লস বা অতিরিক্ত রক্তক্ষরণ। অর্থাৎ ২৪ ঘণ্টার কম সময়ে শরীরের মোট রক্তের ৫০ ভাগ বা তারও বেশি রক্ত ঝরে গেলে।
* অগ্ন্যাশয়ের প্রদাহ হলে।
অ্যাজমা রোগীর শ্বাসকষ্ট
যাঁরা অ্যাজমাতে ভুগছেন হঠাৎ করে তাঁদের
শ্বাসকষ্ট বেশি বেড়ে গেলে ভয়ের কারণ হতে পারে। ওষুধে অনিয়ম করলে, শ্বসনতন্ত্রে জীবাণু সংক্রমণ
হলে অথবা অ্যালার্জিক কোনো বস্তুর সংস্পর্শে এলে অ্যাজমা রোগীর শ্বাসকষ্ট বেড়ে যায়। লক্ষণগুলো হলো_
* শ্বাসের সময় বাঁশির মতো শব্দ হওয়া।
* বুকে চাপ লাগা অনুভূতি হওয়া।
* ঘন ঘন ছোট ছোট শ্বাস নেওয়া।
* শ্বাস ফেলতেও প্রচণ্ড কষ্ট হওয়া।
* শিশুদের ক্ষেত্রে দুধ টেনে খেতে না পারা।
এসব ক্ষেত্রে ইনহেলার ব্যবহার করুন। বাসায় নেবুলাইজার থাকলে তা ব্যবহার করতে হবে। যদি শ্বাসকষ্ট বেশি বেড়ে যায় তবে রোগীকে হাসপাতালে নেওয়ার ব্যবস্থা করতে হবে।
জ্বর ও কাশির পর শ্বাসকষ্ট
এটি সাধারণত শিশু ও বয়স্ক (বিশেষ করে ৬৫ বছর বয়সের উর্ধে) ব্যক্তিদের জন্য খুবই বিপজ্জনক। যাঁরা কোনো ক্রনিক অসুখে দীর্ঘদিন ধরে ভুগছেন, কেমোথেরাপি নেন, যাঁদের রোগ প্রতিরোধ ক্ষমতা কম ও কিডনি প্রতিস্থাপনের ইমিউনোসাপরেসিভ ওষুধ খান তাঁদের ক্ষেত্রে জ্বর ও কাশির পর হঠাৎ শ্বাসকষ্ট শুরু হলে তা ঝুঁকির কারণ হতে পারে।
ঠাণ্ডার সময় বা আবহাওয়ার হঠাৎ তারতম্যের পর অনেকেই ফ্লু বা এর মতো লক্ষণে আক্রান্ত হন। এই সময় ফুসফুস দুর্বল থাকে ও নিউমোনিয়ার জীবাণু ব্যাকটেরিয়া বা ভাইরাসের বিরুদ্ধে প্রতিরোধ তৈরি করতে পারে না। ফলে নিউমোনিয়ায় আক্রান্ত হয়। সঠিক সময়ে প্রয়োজনীয় ব্যবস্থা না নিলে ফুসফুস ক্ষতিগ্রস্ত হয় ও অক্সিজেনের সরবরাহ ব্যাহত হয়। ফলে রোগী শ্বাসকষ্টে ভোগেন।
নিউমোনিয়া রোগীর শ্বাসকষ্ট শুরু হলে বাসায় রেখে চিকিৎসা সম্ভব নয়। অতি দ্রুত হাসপাতালে স্থানান্তরের ব্যবস্থা নিতে হবে।
হার্টের রোগীর শ্বাসকষ্ট
শ্বাসকষ্ট শুধু ফুসফুসের সমস্যার কারণে হয় না। হার্টে সমস্যার কারণেও শ্বাসকষ্ট হতে পারে। হার্ট ফেইলিউরের রোগীদের হাসপাতালে নেওয়ার সবচেয়ে গুরুত্বপূর্ণ কারণ হলো শ্বাসকষ্ট। এ ক্ষেত্রে রোগী ঘুমন্ত অবস্থা থেকে হঠাৎ শ্বাসকষ্টের কারণে জেগে উঠতে পারে। কখনো আবার শুয়ে থাকা অবস্থায়ও শ্বাসকষ্ট হতে পারে।
কখন সতর্ক হবেন?
নিম্নবর্ণিত ব্যক্তির হঠাৎ শ্বাসকষ্ট শুরু হলে তা ভয়ের কারণ_
* যাঁরা দীর্ঘদিন ধরে হাইপারটেনশন বা উচ্চ রক্তচাপে ভুগছেন।
* যাঁদের রক্তচাপ অনিয়ন্ত্রিত।
* যাঁদের আগে হার্ট অ্যাটাক হয়েছে।
* যাঁরা অল্প পরিশ্রমে হাঁপিয়ে ওঠেন।
* যাঁদের হৃৎপিণ্ডের রক্ত সরবরাহকারী ধমনিতে ব্লক রয়েছে।
* যাঁদের রক্তে চর্বির পরিমাণ বেশি।
* যাঁরা হার্টের ভাল্বের সমস্যায় ভুগছেন।
এসব ক্ষেত্রে হৃৎপিণ্ড সঠিকভাবে শরীরে রক্ত সরবরাহ করতে না পারায় ফুসফুসে পানি জমা হয় এবং রোগী অক্সিজেনের স্বল্পতায় ভোগেন।
নবজাতকের শ্বাসকষ্ট
নবজাতকেরও শ্বাসকষ্ট হতে পারে। তাই যদি নবজাতক_
* জন্মের সময় না কাঁদে।
* নবজাতকের গায়ের রং লালচে না হয়ে নীলবর্ণ হয়।
* শ্বাস টানার সময় শব্দ হয়, তবে বুঝতে হবে শিশুটি শ্বাসকষ্টে আছে।
কখন হতে পারে?
* প্রিম্যাচিউর বাচ্চা, অর্থাৎ নির্দিষ্ট সময়ের অনেক আগেই বাচ্চা হলে।
* নির্দিষ্ট সময়ের দুই সপ্তাহ পরে বাচ্চা হলে।
* বাচ্চা প্রসবে দীর্ঘ সময় লাগলে।
* জন্মগত ত্রুটি, যেমন হার্টের পর্দায় ফুটো থাকলে।
এ ক্ষেত্রে বাচ্চার পিঠে হালকা চাপড়, নাক ও মুখ পরিষ্কার করা, শিশুর মুখে কৃত্রিম শ্বাস দেওয়ার পরও শিশু শ্বাস নিতে না পারলে অক্সিজেন দিতে হবে। সেই সঙ্গে শিশুকে দ্রুত হাসপাতালে নেওয়ার ব্যবস্থা করতে হবে। সাধারণত ১০ শতাংশ বাচ্চার ক্ষেত্রেই শ্বাস-প্রশ্বাস সচল করার জন্য এসব ব্যবস্থা নিতে হয়।
ক্যান্সারের কারণে শ্বাসকষ্ট
ফুসফুসের ক্যান্সারে আক্রান্ত রোগীর ৮০ শতাংশের ক্ষেত্রেই কাশি থাকে। এদের মধ্যে ৭০ শতাংশ রোগীর কাশির সঙ্গে রক্ত যায় এবং ৬০ শতাংশই শ্বাসকষ্টে ভোগেন। পুরুষের ক্ষেত্রে দ্বিতীয় প্রধান ক্যান্সার হলো ফুসফুসের ক্যান্সার। এ ধরনের ক্যান্সারে শ্বাসতন্ত্রের বাতাস পরিবহনকারী শাখা ক্যান্সার দ্বারা বাধাগ্রস্ত হয়ে শ্বাসকষ্ট তৈরি করে। অথবা ফুসফুসের আবরণে পানি জমেও শ্বাসকষ্ট হয়।
* যাঁরা দীর্ঘদিন ধরে ধূমপান করেন।
* যাঁদের কাশির সঙ্গে হঠাৎ হঠাৎ রক্ত যায়।
* যাঁদের হঠাৎ খাওয়ার রুচি ও ওজন কমে যাচ্ছে তাঁদের হঠাৎ শ্বাসকষ্ট শুরু হলে অবশ্যই ফুসফুস বিশেষজ্ঞের পরামর্শ নিন।
রক্তশূন্যতা ও শ্বাসকষ্ট
রক্তশূন্যতায় যাঁরা ভুগছেন শ্বাসকষ্ট তাঁদেরও হতে পারে। দেশের অধিকাংশ মহিলাই রক্তশূন্যতায় ভোগেন। কিন্তু হিমোগ্লোবিনের অক্সিজেনের প্রতি স্বাভাবিক আকর্ষণের কারণে এই অ্যানিমিয়াতে দুর্বলতা বা ক্লান্তি থাকলেও রোগী সাধারণত অক্সিজেনের স্বল্পতায় ভোগেন না। তাই এই অ্যানিমিয়াতে রোগীর শ্বাসকষ্ট হয় না। যদি রক্তশূন্যতা বেশি হয়ে রোগী শ্বাসকষ্টে ভোগেন তবে ধরে নিতে হবে রক্তস্বল্পতাজনিত হার্ট ফেইলিউর হয়েছে। সে ক্ষেত্রে দ্রুত হাসপাতালে নিয়ে রক্তস্বল্পতার কারণ অনুসন্ধান করতে হবে।
যখন শ্বাসকষ্ট ভয়ের নয়
* গর্ভাবস্থায় শ্বাসকষ্ট হতে পারে। তবে শ্বাসকষ্ট হলে প্রথমেই স্বাভাবিক ধরে না নেওয়াই ভালো। অনেক সময় গর্ভবতী মায়ের হার্টের ভাল্বেও সমস্যা থাকে, যা গর্ভাবস্থায়ই প্রথম ধরা পড়ে।
* আবার অনেক সময় মায়েরা হার্টেও মাংসপেশির সংকোচন ও প্রসারণের সমস্যায় বা কার্ডিও মায়োপ্যাথিতে ভোগেন। যার ফলে হার্ট ফেইলিউর বা শ্বাসকষ্ট হয়ে থাকে। তাই গর্ভবতী মায়েদের শ্বাসকষ্ট হলে প্রথমেই বিশেষজ্ঞ চিকিৎসকের পরামর্শ অনুযায়ী প্রয়োজনীয় পরীক্ষার মাধ্যমে নিশ্চিত হতে হবে যে শ্বাসকষ্টে অন্য কোনো কারণ নেই।
* দীর্ঘ সময় ধরে অতিরিক্ত পরিশ্রম করলে শ্বাসকষ্ট হতে পারে। যাঁরা দীর্ঘদিন ধরে পরিশ্রমসাধ্য কাজ বা ব্যায়াম করে অভ্যস্ত তাঁদের ক্ষেত্রে সাধারণত এমন হয় না। হঠাৎ করে করলে এ ধরনের সমস্যা হওয়া স্বাভাবিক।
* আকস্মিক কোনো টেনশন করলে। কোনো দুর্ঘটনার খবর পেলে বা উত্তেজিত হলে শ্বাসকষ্ট হতে পারে।
* ওজন বেশি হলেও শ্বাসকষ্ট হতে পারে।
এই সময়ের অসুখনিপাহ ভাইরাসে আতঙ্ক নয়
নিপাহ ভাইরাসের সংক্রমণে অসুস্থ হয়ে সম্প্রতি দেশজুড়ে কয়েকজন মানুষের মৃত্যুর খবরে আতঙ্ক ছড়িয়ে পড়েছে দেশে। ফলখেকো বাদুড় এই ভাইরাসের প্রাকৃতিক বাহক। এর সংক্রমণে মস্তিষ্কে প্রদাহ তৈরি হয়। প্রথম দিকে ইনফ্লুয়েঞ্জার মতো জ্বর, মাথাব্যথা, বমি ভাব ও ঘাড় শক্ত হয়ে যাওয়া ইত্যাদি লক্ষণ দেখা যায়। পরবর্তী সময়ে এনকেফালাইটিসে রূপান্তরিত হলে যেসব লক্ষণ দেখা যায় তার মধ্যে রয়েছে_মাথা ঝিম ঝিম ভাব, বুদ্ধি লোপ পাওয়া, হাত-পা অবশ বা দুর্বলতা, অজ্ঞান হয়ে যাওয়া ইত্যাদি। কারো কারো ক্ষেত্রে শ্বাসনালির প্রদাহ থেকে নিউমোনিয়াও হতে পারে। এরপর খিঁচুনি হয় এবং ২৪ থেকে ৪৮ ঘণ্টার মধ্যে অজ্ঞান হয়ে রোগীর মৃত্যু হতে পারে।
যেভাবে ছড়ায়
* বাদুড় থেকে শূকর আক্রান্ত হতে পারে; আবার শূকর থেকেও মানুষ আক্রান্ত হতে পারে। এ পর্যন্ত এভাবেই সবচেয়ে বেশিবার সংক্রমণ দেখা গেছে।
* বাদুড় থেকে অন্যান্য প্রাণী যেমন-ছাগল, ভেড়া, ঘোড়া, বিড়াল, কুকুর আক্রান্ত হয়। এসব প্রাণী থেকে মানুষ আক্রান্ত হতে পারে। তবে এসব প্রাণী থেকে মানুষের আক্রান্ত হওয়ার ঘটনা কম ঘটেছে।
* আক্রান্ত মানুষের হাঁচি, কাশি, থুথু, মলমূত্র থেকে অন্য মানুষ আক্রান্ত হতে পারে বলে মনে করা হয়।
* আক্রান্ত পশুর মাধ্যম ছাড়াও সরাসরি মানুষ নিপাহ ভাইরাসে আক্রান্ত হয় বলে এখন মনে করা হচ্ছে।
নিপাহ আক্রান্ত হলে পরিণতি
* ৪০-৭৫ শতাংশ ক্ষেত্রে রোগীর মৃত্যু হতে পারে।
* ২০ শতাংশ ক্ষেত্রে বেঁচে যাওয়া রোগীর শারীরিক ত্রুটি থেকে যেতে পারে।
* ১৫ শতাংশ ক্ষেত্রে বেঁচে যাওয়া রোগীর স্নায়ুতন্ত্রের কার্যক্রমে অস্বাভাবিকতা দেখা দিতে পারে।
প্রতিরোধ
নিপাহ এনকেফলাইটিসের চিকিৎসা আছে। তবে প্রতিষেধক নেই। আক্রান্ত রোগীর সমস্যা অনুযায়ী চিকিৎসা নিতে হবে। এ ভাইরাস নির্মূল করার জন্য কোনো সুনির্দিষ্ট অ্যান্টিভাইরাল ওষুধ এখনো তৈরি হয়নি। তাই প্রতিরোধই এখন পর্যন্ত রোগটি প্রতিকারের মূলমন্ত্র।
* বাদুড়ে খাওয়া ফল, কাঁচা খেজুর রস খাওয়া থেকে বিরত থাকুন।
* যেকোনো ফল খাওয়ার আগে ভালোভাবে ধুয়ে, খোসা ছাড়িয়ে খেতে হবে। অর্ধ খাওয়া ফল খাবেন না।
* আক্রান্ত মানুষের হাঁচি, কাশি, থুথু, মলমূত্রের সংক্রমণ পরিহার করে চলুন।
* প্রতিবার হাত ভালোভাবে ধুয়ে নিন।
* আক্রান্ত প্রাণী বা মানুষের মলমূত্র নিরাপদ স্থানে ফেলুন এবং পরিষ্কার করার সময় প্রতিরোধমূলক ব্যবস্থা (মুখে মাস্ক, হাতে গ্লাভস) নিতে হবে।
* খেজুরের রস সংগ্রহের ক্ষেত্রে সাবধানতা (কাপড় বা জাল) অবলম্বন করুন।
মনে রাখতে হবে, প্রতিরোধমূলক ব্যবস্থা মেনে চললে এ রোগটি সংক্রমণের ভয়াবহতা এড়ানো সম্ভব। তাই আতঙ্কিত না হয়ে সচেতন হতে হবে।
ডা. ফারহানা পারভীন ফ্লোরা, স্কয়ার হাসপাতাল, ঢাকা।
আপনার প্রশ্ন বিশেষজ্ঞের উত্তরমেডিসিন-বিষয়ক কয়েকটি প্রশ্নের উত্তর দিয়েছেন সাহাব উদ্দিন মেডিক্যাল কলেজ হাসপাতাল, গুলশান-২, ঢাকার মেডিসিন বিভাগের প্রধান ও অধ্যাপক ডা. মো. জুলহাস উদ্দিন (এফআরসিপি)
হৃদরোগবিষয়ক কয়েকটি বাছাই করা প্রশ্নের উত্তর দিয়েছেন বঙ্গবন্ধু শেখ মুজিব মেডিক্যাল বিশ্ববিদ্যালয়ের কার্ডিওভাস্কুলার ও থোরাসিক সার্জারি বিভাগের সহকারী অধ্যাপক ডা. রেজওয়ানুল হক বুলবুল (এফসিপিএস, এফআরসিএস)
বয়স ২২। শীত এলেই আমার অ্যালার্জি শুরু হয়। শরীরে সূর্যের আলো লাগলেই মুখ থেকে পা পর্যন্ত চুলকাতে শুরু করে। অ্যালার্জির ওষুধ খেয়েও কোনো কাজ হয়নি।
শহিদ 
আপনার অ্যালার্জিক ব্যাকগ্রাউন্ড, অর্থাৎ পারিবারিক ইতিহাসের সঙ্গে এই রোগের যোগাযোগ থাকতে পারে। তা ছাড়া চামড়ার রং কেমন তা জানানো দরকার ছিল। অনেক সময় ত্বক অতিরিক্ত ফর্সা হলে তা মেলানিনের স্বল্পতা নির্দেশ করে, যা এ ধরনের সমস্যা তৈরি করতে পারে। শীত শুষ্ক মৌসুম। এ সময় তাই গি্লসারিন কিংবা আপনার ত্বকের উপযোগী কোনো ক্রিম ব্যবহার করতে পারেন। প্রয়োজনে একজন চর্মরোগ বিশেষজ্ঞের সঙ্গে সরাসরি সাক্ষাৎ করে পরামর্শ নিতে পারেন।
বয়স ২৪। আমার শরীরে হেপাটাইটিস বি-র মাত্রা ০.৯/১। অর্থাৎ পজিটিভ। কিন্তু যৎসামান্য। শরীর থেকে এই ভাইরাস পুরোপুরি দূর করার কোনো উপায় আছে কি? কোথায় পাব এর চিকিৎসা?
শাওলিন সুমন, খুলনা।
হেপাটাইটিস বি নানাভাবে শরীরে প্রবেশ করতে পারে। জন্ডিস হলে, ব্লাড ট্রান্সমিশন বা যৌন মিলনের মাধ্যমেও হতে পারে। অনেক সময় খাবারের মাধ্যমেও এই ভাইরাস সংক্রমিত হয়। আপনার শরীরের এই ভাইরাসের ক্ষতিকর প্রভাব কতটুকু, তা নির্ধারণ করতে লিভার ফাংশন ও আল্ট্রাসনোগ্রাম টেস্ট করুন। যদি ক্ষতিকর প্রভাব না থাকে তবে এ অবস্থায় আপনি সারা জীবন থাকতে পারবেন। এর জন্য ছয় মাস পর পর চেকআপ করান। অবশ্যই একজন লিভার বিশেষজ্ঞের পরামর্শ নিন।
দিনে আমার দুই-তিনবার প্রস্রাব হয়। কিন্তু রাতে খাওয়ার পর থেকে আট-দশবার প্রস্রাব হয়। এটা কি ডায়াবেটিসের লক্ষণ?
ইয়াসিন আরাফাত
আপনি বয়স ও ওজন উল্লেখ করেননি। আপনার প্রোস্টেট গ্লান্ড বড় হয়ে গেছে কিনা তা জানতে আল্ট্রাসনোগ্রাম টেস্ট করা দরকার। এ ছাড়া ইউরিন ইনফেকশন এবং রক্তে গ্লুকোজের মাত্রা পরীক্ষা করতে হবে। রিপোর্টসহ একজন মেডিসিন বিশেষজ্ঞের সঙ্গে সরাসরি সাক্ষাৎ করুন। সঠিক রোগ নির্ণয় করে সে অনুযায়ী আপনার চিকিৎসা করতে হবে।
বয়স ২৬। ওজন ৫৮ কেজি। এক বছর আগে হঠাৎ করেই জ্বর ওঠে এবং অণ্ডকোষে ব্যথা শুরু হয়। বিশেষজ্ঞ ডাক্তারের পরামর্শ অনুযায়ী ওষুধ খেয়ে জ্বর সারলেও অণ্ডকোষের ব্যথা পুরো সারেনি। তুলনামূলকভাবে ডান দিকের অণ্ডকোষ ছোট, বেশি ব্যথা করে, ব্যথার জন্য বসতে অস্বস্তি বোধ হয়। ঠাণ্ডায় ব্যথা কমে এবং গরমে বাড়ে। শরীরে অস্বস্তিবোধের কারণে দুর্বল হয়ে পড়ি। ডান দিকের কোমরেও ব্যথা আছে। আমার লিঙ্গের মাথার চামড়ার কাছে সাদা ময়লা জমে। নাকের ভেতর ঘন ঘন চুলকায় ও হাঁচি আসে। মাঝেমধ্যে বুকের বাম পাশে ব্যথা করে।
শশঙ্কর, আগ্রাবাদ, চট্টগ্রাম।
ব্যথার বিশেষজ্ঞ ডাক্তারের ওষুধ এবং পরামর্শের কথা কিছুই উল্লেখ করেননি। তবে ব্যাপারটি যেহেতু আস্তে আস্তে কোমরে ছড়িয়েছে, পাশাপাশি আরো কিছু সমস্যা যেমন অণ্ডকোষ ছোট, তাপমাত্রার সঙ্গে আকৃতি বদলানো ইত্যাদি ব্যাপার জড়িত আছে, সেহেতু আপনি আবারও একজন মেডিসিন বিশেষজ্ঞ ডাক্তারের পরামর্শ নিন। লিঙ্গের অগ্রভাগে ময়লার জন্য সারকামসেশন (মুসলমানি) করানো দরকার হতে পারে। হাঁচি-কাশি ও বুকের বাঁ পাশে ব্যথার জন্য বেশি চিন্তিত না হলেও চলবে। কারণ এ বয়সে এগুলো একটু থাকতেই পারে।
বয়স ২২। ওজন ৪৭ কেজি। অনেক চিকিৎসক বলেন, ওষুধ খেলে উচ্চতা বাড়ে। এ মতের সঙ্গে কি আপনি একমত? আমার উচ্চতা পাঁচ ফুট দুই ইঞ্চি। আমি আরো দুই-তিন ইঞ্চি লম্বা হতে চাই।
মো. মামুনুর রশিদ
সরকারপাড়া, পার্বতীপুর, দিনাজপুর।


উচ্চতার ব্যাপারটি পরিমাপক ব্যাপার। মা-বাবা অথবা পরিবারের কেউ কম উচ্চতার হলে সেটির জন্য আপনার উচ্চতা কম হতে পারে। তবে ২৫ বছর বয়স পর্যন্ত আরো এক-দুই ইঞ্চি বাড়তে পারেন। কোনো ওষুধ উচ্চতা বাড়ায় না।
বয়স ২৮। ওজন ৭০ কেজি। আমি প্রায় দুই বছর হলো ইপডিডামাইটিস রোগে আক্রান্ত, সঙ্গে বাম পাশে একটা সিস্ট দেখা দিয়েছে। ডাক্তারের পরামর্শে ওষুধ সেবন করলে ব্যথা ও অন্যান্য উপসর্গ থেকে মুক্ত থাকি। প্রস্রাবের ইউরোফ্লোমেট্রি রিপোর্ট ভালো। ইনফেকশন নেই। এতে কী কোনো ক্যান্সার হতে পারে?
নেওয়াজ শরিফ, ওয়ারী, ঢাকা।
এপিডিডাইমাইটিস রোগে আক্রান্ত হওয়ার পর পাশে যদি সিস্ট হয়ে থাকে সেটি ক্যান্সারে পরিণত হওয়ার আশঙ্কা খুবই ক্ষীণ। তবে আপনি এত চিন্তিত না হয়ে একজন ইউরোলজি বিশেষজ্ঞ ডাক্তারের পরামর্শ নিন।
বয়স ৩৩। ওজন ৫৬ কেজি। দুই মাস আগেও আমার ওজন ৬১ কেজি ছিল। ইদানীং অনেক দুর্বল বোধ করি। প্রতিদিন এ জন্য এক থেকে তিনটি ওরস্যালাইন খাচ্ছি। অন্যথায় সারা শরীরে কাঁপুনি আসে। ছয় মাস আগেও টেস্ট করিয়েছি, কোনো রোগ-বালাই ছিল না শরীরে। এ সমস্যার কারণ ও প্রতিকার কী?
মো. সামিউল আজাদ, রামপুরা, ঢাকা।
কী কী টেস্ট করিয়েছিলেন তা উল্লেখ করেননি। আপনার প্রেসার কেমন তাও জানা দরকার। ডায়াবেটিস ও থাইরয়েড হরমোন পরীক্ষা করান। সেই সঙ্গে রক্তে চর্বির পরিমাণ জানতে লিপিড প্রোফাইল টেস্ট করুন। হার্টের টেস্ট করাও জরুরি। সব রিপোর্টসহ একজন মেডিসিন বিশেষজ্ঞের সঙ্গে সরাসরি যোগাযোগ করুন।
বয়স ২১। আমি কোনো পরিশ্রম করতে পারি না। সামান্য পরিশ্রমেই কিডনির উপরের দিকে ব্যথা করে। এর কারণ কী হতে পারে?
মো. মাহমুদ, ফুলগাজী, ফেনী।
আপনি আল্ট্রাসনোগ্রাম ও প্রস্রাবের পরীক্ষা করান। স্পন্ডিওলাইটিস কিংবা মাসল স্পাজম আছে কিনা তা নিশ্চিত হওয়া দরকার। এর জন্য কোমরের প্লেইন এঙ্-রে করান এবং বিশেষজ্ঞের পরামর্শ নিন।
একটি মেয়ের সঙ্গে আমার বিয়ে ঠিক হয়েছে। ওর বয়স ২০। সম্প্রতি জানতে পারি, মেয়েটির হার্টে ফুটোর কারণে ৯ বছর বয়সে অপারেশন হয়েছে। আমি কি তাকে বিয়ে করতে পারি? বিবাহিত জীবনে কোনো সমস্যা হবে কি?
মইনুল হোসেন, সরিষাবাড়ী, জামালপুর।
সাধারণত অপারেশন করলে এ ধরনের রোগ ভালো হয়ে যায়। এখন যদি মেয়েটির মধ্যে হার্টের অসুখের লক্ষণ, যেমন_সহজেই ক্লান্তি, শ্বাসকষ্ট, রক্তস্বল্পতা, হাঁপ ধরে যাওয়া ইত্যাদি না থাকে তবে ধরে নেওয়া যায় সে সুস্থ। তাই স্বাভাবিক জীবন যাপনে তার কোনো অসুবিধা নেই। তবে গর্ভধারণের আগে হার্টের পরীক্ষা করে তার হার্টের বর্তমান অবস্থা সম্পর্কে জেনে ডাক্তারের পরামর্শ নেওয়াটা ভালো হবে। হার্টের অবস্থা ভালো থাকলে বিবাহিত জীবন ও সন্তান ধারণে কোনো ধরনের সমস্যা হওয়ার কথা নয়।
আমার বাচ্চার বয়স ৮ মাস। বাচ্চার ঘন ঘন শ্বাসতন্ত্রের ইনফেকশন হয়। পরীক্ষা করে জানতে পারি তার হার্টে ফুটো (ভিএসডি) রয়েছে। অনেকে বলছে, এখন অপারেশন করাতে হবে। অপারেশন ছাড়া কি কোনো উপায় নেই?
আমরিনা তাসনিম, লালপুর, নাটোর।
কোনো কোনো ভিএসডি (মাংশপেশির অংশ) জন্মের পর এক থেকে দুই বছরের মধ্যে আপনা থেকেই বন্ধ হয়ে যায়। এ ক্ষেত্রে অপারেশনের কোনো প্রয়োজনই নেই। আবার দুই বছরের মধ্যে যেসব ভিএসডি আপনা থেকে বন্ধ হয় না, সেগুলো আপনা থেকেই আর ভবিষ্যতেও বন্ধ হয় না।
বাচ্চার যদি শ্বাসকষ্ট হয়, হার্ট ফেইলিউরের ঝুঁকি দেখা দেয়; ঘন ঘন শ্বাসতন্ত্রের ইনফেকশন হলে দেরি না করে অপারেশন করে নেওয়াই ভালো সমাধান। তবে এর আগে বিশেষজ্ঞ চিকিৎসক দেখিয়ে যথাযথ পরীক্ষা করে নিতে হবে।
হার্টে ব্লক ধরা পরার পর পার্শ্ববর্তী একটি দেশ থেকে পাঁচ বছর আগে অপারেশন করেছি। ইদানীং কোনো পরিশ্রমের কাজ করলে বা সিঁড়ি বেয়ে উঠলে বুক ব্যথা করে। একবার অপারেশন করলেও কি আবার ব্লক হতে পারে? হলে কী করতে হবে? আমি বর্তমানে অ্যাটোভা, ইকোস্প্রিন ও কার্ভিডোলল খাচ্ছি।
মুন্সী সুফিয়ান, বহদ্দারহাট, চট্টগ্রাম।
অপারেশন করালেও আবার ব্লক হতে পারে। বিশেষ করে যদি ধূমপান করা হয়, রক্তে লিপিডের মাত্রা বেড়ে যায়, উচ্চ রক্তচাপ থাকে, রক্তে সুগারের মাত্রা অনিয়ন্ত্রিত থাকে_এসব ক্ষেত্রে। আদৌ ব্লক হয়েছে কি না জানতে ইসিজি, ইটিটি ও এনজিওগ্রাম করে জানতে হবে। যদি ব্লক ধরা পড়ে তবে তার ধরন ও মাত্রা বিবেচনা করে ওষুধ পরিবর্তন করতে হবে বা স্টেনটিং করে রিং পরাতে হবে। প্রয়োজনে আবারও অপারেশন করা যেতে পারে। মনে রাখবেন, বাইপাস সার্জারি করা হলো মানেই হার্টের সমস্যা থেকে একেবারে মুক্ত হয়ে গেলেন তা নয়। তাই নিয়ন্ত্রিত জীবন যাপন, যথাসময়ে ওষুধ সেবন ও ডাক্তারের ফলোআপে থাকা খুব জরুরি।
আমার স্ত্রীর বয়স ২৭। আমাদের দুটি বাচ্চা আছে। প্রতি ক্ষেত্রেই নরমাল ডেলিভারি হয়েছে। বর্তমানে সে ৬ মাসের গর্ভবতী। হঠাৎ করে ১৫ দিন আগে শ্বাসকষ্ট দেখা দিলে গাইনি ডাক্তার পরীক্ষা-নিরীক্ষা করে জানান, তার হার্টের একটি ভাল্ব নষ্ট। আগের বাচ্চাগুলোর সময় কোনো সমস্যাই ছিল না_এটাও কি সম্ভব? এখন আমাদের কী করণীয় আছে?
আবদুল্লাহিল কাফি, রাজৈর, মাদারীপুর।
আগের প্রেগন্যান্সিগুলোতে সমস্যা না হলেও এখন যেহেতু সমস্যা দেখা দিয়েছে তাই ভালো করে পরীক্ষা করে জানা জরুরি যে তার আদৌ হার্ট ফেইলিউর হয়েছে কি না। প্রেগন্যান্সির শেষদিকে এ ঝুঁকি অনেক বাড়ে। প্রেগন্যান্সির আট মাসের সময় হার্টের চিকিৎসা করার সুবিধা আছে এমন হাসপাতালে তাকে ভর্তি করাতে হবে এবং সেখানে ডাক্তারের পরামর্শে ডেলিভারি (নরমাল বা সিজারিয়ান) করাতে হবে।
বয়স ৫০। বাবা ও বড় ভাইয়ের হার্টের সমস্যা আছে। আমার নিজেরও ২০ বছর ধরে উচ্চ রক্তচাপের সমস্যা রয়েছে। কিছুদিন আগে এনজিওগ্রাম করে জানতে পারি, একটি ধমনিতে (এলএডি) ৬০ শতাংশ ব্লক আছে। আমার কি অপারেশন লাগবে?
শামিম হোসেন সাবি্বর, মুক্তারপুর, মুন্সীগঞ্জ।
শুধু এলএডিতে ৬০ শতাংশ ব্লক থাকলে অপারেশন না করে স্টেনটিং বা রিং পরিয়েও সমাধান করা যেতে পারে। তবে কিছু ক্ষেত্রে (অ্যাকসেনট্রিক ব্লক, ক্যালসিফাইড ব্লক) ছোট একটি সার্জারি লাগতে পারে। এর সঙ্গে নিয়মিত ওষুধ খেতে হবে। ধূমপান ছাড়তে হবে, চর্বি এড়িয়ে চলতে হবে।
