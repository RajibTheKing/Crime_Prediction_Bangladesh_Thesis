
পরামর্শ
রিভিশন দাও ১০ দিনের ছুটিতে
করুণাময় গোস্বামী, অধ্যক্ষ ক্যামব্রিয়ান স্কুল অ্যান্ড কলেজ, ঢাকা | 
প্রিয় জেএসসি শিক্ষার্থী বাংলা প্রথম ও দ্বিতীয় পত্রের পরীক্ষা শেষ হয়েছে। পরের পরীক্ষা হবে আগামী ১৩ নভেম্বর। ইংরেজি ১ম পত্র পরীক্ষার আগে টানা ১০ দিন সময় হাতে পাবে। এ ১০ দিন কীভাবে কোন বিষয় রিভিশন দেবে তার একটা রুটিন করে নাও।
# ইংরেজি প্রথম ও দ্বিতীয় পত্রটি ভালো করে রিভিশন দাও। প্রতিদিন পড়ো, সমস্যাগুলো ঠিক করে নাও। সমাধানের জন্য উত্তরগুলো খাতায় লেখো।
# মনে রেখো ঈদের পর (১৩, ১৪, ১৫, ১৬, ১৭ নভেম্বর) টানা পাঁচ দিন পরীক্ষা হবে। পরীক্ষার মাঝে কোনো বন্ধ নেই। তাই ঈদের ১০ দিনের বন্ধে বাকি বিষয়গুলো ভালো করে রিভিশন দিবে।
# গণিত ও গার্হস্থ্য অর্থনীতি/কৃষি শিক্ষার আগে দুদিন (১৮, ১৯ নভেম্বর) বন্ধ আছে। সে দুদিন গণিত ও একটি বিষয়ে রিভিশন দিতে পারবে।
# আজ বৃহস্পতিবার (৩ নভেম্বর) থেকে বাকি ১০ দিন প্রতিদিন অবশ্যই গণিতের অধ্যায়গুলো ধারাবাহিকভাবে সমস্যা সমাধান করবে।
# বন্ধের দিনকে কাজে লাগাও। পড়ো এবং রিভিশন দাও প্রতিদিন।


সমাজ
সুন্দরবন হলো পৃথিবীর বৃহৎ ম্যানগ্রোভ বনভূমি
সঠিক উত্তর লেখো  অংশ-১০
প্রিয় শিক্ষার্থীরা, গতকালের পর আজ পরিবেশ পরিচিতি সমাজ বিষয় থেকে নির্বাচিত ‘সঠিক উত্তরটি লেখো’ দেওয়া হলো।
অধ্যায়-৮
৭. পাহাড়ি বনভূমির প্রধান বৃক্ষ কোনটি?
ক. গর্জন খ. শাল বা গজারি
গ. সুন্দরী ও গেওয়া ঘ. নাগেশ্বর
৮. নিচের কোনটি পত্রপতনশীল বৃক্ষ নয়?
ক. চাপালিশ খ. ময়না গ. মেহগনি ঘ. সবগুলো
৯. পৃথিবীর বৃহৎ ম্যানগ্রোভ বনভূমি কোনটি?
ক. পাহাড়ি বনভূমি খ. শালবৃক্ষের বনভূমি
গ. সুন্দরবন ঘ. ভাওয়ালের গড়
১০. কোন শিল্পটি বিদেশি কাঁচামালের ওপর সম্পূর্ণভাবে নির্ভরশীল? ক. পোশাকশিল্প খ. পাটশিল্প গ. লোহা ও ইস্পাত শিল্প ঘ. খাদ্য প্রক্রিয়াজাতকরণ শিল্প
১১. বর্তমানে দেশের প্রধান বৈদেশিক মুদ্রা অর্জনকারী শিল্প কোনটি?
ক. সারশিল্প খ. কাগজশিল্প
গ. খাদ্য প্রক্রিয়াজাতকরণ শিল্প ঘ. পোশাকশিল্প
১২. সমুদ্র স্রোতের জোয়ার-ভাটার প্রভাবে কোন বনভূমি গড়ে উঠেছে? ক. সুন্দরবন খ. শারবৃক্ষের বনভূমি গ. পাহাড়ি বনভূমি
ঘ. মধুপুর ও ভাওয়াল গড়ের বনভূমি
১৩. ছকবর্গ যদি বড় হয় মানচিত্রটি কী হবে?
ক. ছোট হবে খ. বড় হবে
গ. মধ্যম হবে ঘ. নিখুঁত হবে
১৪. বাংলাদেশে কয় ধরনের প্রধান ধান জন্মে?
ক. ৭ খ. ৫ গ. ৩ ঘ. ৬
১৫. বাংলাদেশের প্রধান মাছের ক্ষেত্র কয়টি?
ক. ৪টি খ. ৫টি গ. ৬টি ঘ. ৮টি
১৬. দেশের প্রধান বৈদেশিক মুদ্রা অর্জনকারী শিল্প কোনটি? ক. চা-শিল্প খ. কুটিরশিল্প
গ. পোশাকশিল্প ঘ. পাটশিল্প
১৭. বাংলাদেশের বনভূমি কয় ভাগে ভাগ করা যায়?
ক. ৬ খ. ৭ গ. ৩ ঘ. ৫
১৮. কোনটি সামুদ্রিক মাছ?
ক. রূপচাঁদা খ. রুই গ. পাঙাশ ঘ. বোয়াল ।
অধ্যায়-৯
১. পরিবেশ দূষণের কারণে কোনটি হচ্ছে?
ক. বিশ্বের সর্বত্র তাপমাত্রা বাড়ছে
খ. মরুকরণ হচ্ছে
গ. বিশুদ্ধ খাবার পানির সংকট দেখা দিচ্ছে
ঘ. ওপরের সবগুলো
২. নিচের কোনোটি সামাজিক পরিবেশগত সমস্যা?
ক. পানি দূষণ খ. তাপমাত্রা বৃদ্ধি
গ. মরুকরণ ঘ. ঘনবসতি
৩. নিচের কোনটি প্রাকৃতিক পরিবেশগত সমস্যা?
ক. অপরিচ্ছন্ন রাস্তাঘাট খ. যানজট
গ. প্লাবন ও বন্যা খ. স্বাস্থ্য সমস্যা
৪. নিচের কোনটি প্রাকৃতিক পরিবেশগত সমস্যা?
ক. বিশুদ্ধ খাবার পানির অভাব
খ. প্রাকৃতিক সম্পদের পরিমাণ হ্রাস
গ. যানবাহনে ভিড় ঘ. বস্তি সমস্যা
৫. কোনটির মাধ্যমে পরিবেশম দূষিত হয়?
ক. পাহাড় কেটে সমভূমি গড়ে
খ. উচ্চ শব্দে মাইক বাজালে
গ. যেখানে-সেখানে গাড়ির হর্ন দিলে
ঘ. ওপরের সবগুলোর মাধ্যমে
৬. নিচের কোনটি সামাজিক পরিবেশগত সমস্যা?
ক. যানবাহনে ভিড় খ. জলাবদ্ধতা
গ. মরুকরণ ঘ. মাটির লবণাক্ততা বৃদ্ধি
৭. দেশ এবং পৃথিবীকে আমাদের বসবাসের উপযোগী রাখতে হলে পরিবেশ কী রূপ হতে হবে?
ক. দূষণমুক্ত খ. নির্মল গ. সুন্দর ঘ. সবগুলো
৮. বিশ্ব পরিবেশ দিবস উপলক্ষে কোনটির আয়োজন করা হয়? ক. আলোচনা সভা খ. বিতর্ক গ. রচনা প্রতিযোগিতা ঘ. সবগুলো
৯. কত সালে পলিথিনের ব্যবহার নিষিদ্ধ করে আইন প্রণয়ন করা হয়েছে?
ক. ২০০৩ সালে খ. ২০০২ সালে
গ. ২০০১ সালে ঘ. ২০০০ সালে।
# পরবর্তী অংশ ছাপা হবে আগামীকাল
সঠিক উত্তর: অধ্যায়-৮: ৭. ক ৮. ঘ ৯. গ ১০. গ ১১. ঘ ১২. ক ১৩. খ ১৪. গ ১৫. খ ১৬. গ ১৭. গ ১৮. ক।
অধ্যায়-৯: ১. ঘ ২. ঘ ৩. গ ৪. খ ৫. ঘ ৬. ক ৭. ঘ ৮. ঘ ৯. খ।﻿


পরামর্শ
জুনিয়র স্কুল সার্টিফিকেট পরীক্ষা-২০১১: বিশেষ প্রস্তুতি-৩৭উত্তরপত্র মূল্যায়ন ও দরকারি তথ্য: শিক্ষক ও শিক্ষার্থীদের জন্য
রবিউল কবীর চৌধুরী | 
বিশেষজ্ঞ (পরীক্ষা ও মূল্যায়ন) বাংলাদেশ পরীক্ষা উন্নয়ন ইউনিট ও সমন্বয়ক, সৃজনশীল প্রশ্নপদ্ধতিবিষয়ক মাস্টার ট্রেইনার প্রশিক্ষণ কর্মসূচি
জেএসসি পরীক্ষার্থীদের মনে রাখতে হবে, সৃজনশীল পদ্ধতিতে ভালো করার একমাত্র উপায় হলো পাঠ্যপুস্তকের বিষয়বস্তুকে খুব ভালো করে বুঝে পড়া। কেননা কোনো প্রশ্নের উত্তরের মধ্য দিয়েই পাঠ্যবইবহির্ভূত কোনো তথ্য জানতে চাওয়া হবে না। পাঠ্যবইয়ের বিষয়বস্তু পরীক্ষার্থী ভালো করে বুঝে থাকলে খুব সহজেই সে একটি প্রশ্নের চারটি অংশের উত্তর দিতে পারবে। এ পদ্ধতিতে শিক্ষার্থীকে পৃষ্ঠার পর পৃষ্ঠা মুখস্থ করতে হয় না। এ পদ্ধতিতে শিক্ষার্থীকে চিন্তা করতে হবে বেশি এবং লিখতে হবে কম।
পরীক্ষার ফলাফল ভালো করার জন্য পাঠ্যবইয়ের বিষয়বস্তু ভালো করে পড়ার বিকল্প নেই। প্রশ্নের উত্তর দেওয়ার ক্ষেত্রে (বিশেষ করে ‘গ’ এবং ‘ঘ’ অংশে) কোনো গাইড শিক্ষার্থীর কোনো সাহায্যে আসবে না। এখন একজন শিক্ষার্থীকে পাঠ্যবইয়ের তথ্যের আলোকে নিজ মেধার প্রয়োগ ঘটিয়ে নিজস্ব শব্দচয়ন ও বাক্যগঠনের মাধ্যমে প্রশ্নগুলোর উত্তর দেবে।
সৃজনশীল প্রশ্নপদ্ধতির অন্যতম গুরুত্বপূর্ণ বিষয় হচ্ছে উত্তরপত্র যথাযথভাবে মূল্যায়ন। তাই জেএসসির সৃজনশীল প্রশ্নের উত্তরপত্র মূল্যায়নে পরীক্ষকগণকে নিচের বিষয়গুলো বিবেচনায় আনা খুবই জরুরি। যা শিক্ষার্থীদের জানা দরকার।
# উত্তরপত্র মূল্যায়নের সময় ইতিবাচক মানসিকতার পরিচয় দেবেন।
# সৃজনশীল প্রশ্নের উত্তর সংক্ষিপ্ত হওয়া উচিত।
# কেউ যদি কোনো প্রশ্নের ‘গ’ ও ‘ঘ’ অংশের উত্তর দেওয়ার ক্ষেত্রে কম পরিসরে চিন্তন দক্ষতার সব স্তরই ব্যাখ্যা করতে পারে, তাহলে সে পূর্ণ নম্বর পাবে। সেক্ষেত্রে উত্তর কত পৃষ্ঠা হলো বা কে কত বড় করে লিখল সেটা বিবেচ্য বিষয় নয়।
# চিন্তন দক্ষতার প্রত্যেকটি স্তরের জন্য পৃথক অনুচ্ছেদ বা প্যারা দিতেই হবে এমন কোনো কথা নেই। কেউ এক প্যারাতেই যদি দক্ষতার সব স্তর ব্যাখ্যা করতে পারে, তাহলেও সে পরীক্ষার্থী পূর্ণ নম্বর পাবে। আর যে প্যারা প্যারা করে লিখল, সে-ও পূর্ণ নম্বর পাবে।
# প্রতিটি প্রশ্নের একটি নমুনা উত্তর বোর্ড থেকে দেওয়া আছে। পরীক্ষার্থীর উত্তর হুবহু নমুনা উত্তরের মতো চাওয়া প্রত্যাশিত নয়। পরীক্ষার্থীর উত্তর নমুনা উত্তরের চেয়ে ভালো, সমমানের বা খারাপ হতে পারে। অধিকন্তু পরীক্ষার্থীর উত্তর লেখার ক্ষেত্রে শব্দচয়ন, বাক্যগঠন ও উপস্থাপন কৌশল সরবরাহকৃত নমুনা উত্তর থেকে ভিন্ন হওয়াই স্বাভাবিক।
# দক্ষতার স্তরের (জ্ঞান, অনুধাবন, প্রয়োগ ও উচ্চতর দক্ষতা) ওপর ভিত্তি করে নম্বর দিতে হবে। পরীক্ষার্থী প্রত্যাশিত দক্ষতা স্তর অনুযায়ী লিখতে পারলে ওই দক্ষতা স্তরের জন্য বরাদ্দকৃত পূর্ণ নম্বর পাবে। কখনো ভগ্নাংশ বা ১/২ (অর্ধেক) নম্বর দেওয়া যাবে না।
# সরবরাহকৃত নমুনা উত্তরের যেকোনো বিকল্প সঠিক উত্তরও থাকতে পারে। উত্তরপত্র মূল্যায়নকারীকে পরীক্ষার্থীর সঠিক বিকল্প উত্তর বিবেচনায় এনে নম্বর দিতে হবে।
# প্রয়োজনে প্রধান পরীক্ষক বা পরীক্ষকগণ সব সময় ব্যক্তিগত যোগাযোগের মাধ্যমে সমন্বিত সিদ্ধান্ত গ্রহণ করবেন যেন উত্তরপত্র মূল্যায়নে পরীক্ষক নির্ভরশীলতা যথাসম্ভব হ্রাস পায়। পরীক্ষক বিচ্যুতি ১০%-এর বেশি গ্রহণযোগ্য নয়।
জেনে রাখুন দরকারি তথ্য:
‘ক’ প্রশ্নের নম্বর বরাদ্দ ১ এবং ‘ক’ প্রশ্নের উত্তর দেওয়ার জন্য এক-দুটি শব্দ বা বাক্যই যথেষ্ট।
‘খ’ প্রশ্নের নম্বর বরাদ্দ ২ এবং সর্বোচ্চ ৪-৫টি বাক্যের মাধ্যমে উত্তর দেওয়াটা দিলেই চলবে।
‘গ’ প্রশ্নের জন্য নম্বর বরাদ্দ ৩ এবং উত্তর সর্বোচ্চ ৯-১০ বাক্যে হলে ভালো হয়।
‘ঘ’ প্রশ্নের নম্বর ৪ এবং উত্তর সর্বোচ্চ ১২-১৩ বাক্যে সমাপ্ত হলে ভালো হয়।


# প্রশ্নের উত্তরের চাহিদা অনুসারে উত্তরের বাক্য বা লাইন কমও হতে পারে, বেশি হতে পারে।
﻿
বাংলা
প্রাথমিক শিক্ষা সমাপনী পরীক্ষা: বিশেষ প্রস্তুতি-৪৯বনভূমি বায়ুমণ্ডলকে বিশুদ্ধ ও শীতল রাখতে সাহায্য করে

মো. জহিরুল ইসলাম সাবিত, শিক্ষক, মনিপুর হাইস্কুল, ঢাকা | 

যতি ও ছেদ চিহ্ন  অংশ-১২
প্রিয় শিক্ষার্থীরা, গতকালের ধারাবাহিকতায় আজ ‘বিরামচিহ্ন বসাও’ প্রশ্নের উত্তর ছাপা হলো।
৪৩
পাখি চায় ওড়ার আনন্দ তাকে যত যত্নেই রাখা হোক যতই পোষ মানানো হোক এতে তার মন পাওয়া যায় না খোকা পাখিটি এনেছিল অনেক দূর থেকে কষ্ট করে যত্ন করে লালনপালনও করেছিল কিন্তু যেই একদিন খাঁচার মুখ খোলা পেল পাখিটি চলে গেল সে আর ফিরে এল না কারণ সব প্রাণীর মতো পাখিও চায় মুক্তির স্বাদ পাখি চায় স্বাধীনতা
উত্তর: পাখি চায় ওড়ার আনন্দ। তাকে যত যত্নেই রাখা হোক, যতই পোষ মানানো হোক, এতে তার মন পাওয়া যায় না। খোকা পাখিটি এনেছিল অনেক দূর থেকে কষ্ট করে, যত্ন করে লালন-পালনও করেছিল। কিন্তু যেই একদিন খাঁচার মুখ খোলা পেল, পাখিটি চলে গেল। সে আর ফিরে এল না। কারণ, সব প্রাণীর মতো পাখিও চায় মুক্তির স্বাদ। পাখি চায় স্বাধীনতা।
৪৪
কেবল সৌন্দর্যের পরিবেশ নয় মানুষের অস্তিত্ব রক্ষার অনুকূল পরিবেশ তৈরিতেও গাছের জুড়ি নেই গাছপালা একদিকে নিসর্গের শোভা বৃদ্ধি অন্যদিকে প্রকৃতির ভারসাম্য রক্ষায়ও পালন করে অসাধারণ ভূমিকা বৃক্ষ ও বনভূমি বায়ুমণ্ডলকে বিশুদ্ধ ও শীতল রাখতে সাহায্য করে যেখানে গাছপালা ও বনভূমি বেশি সেখানে ভালো বৃষ্টি হয় ফলে ভূমিতে পানির পরিমাণ বাড়ে চাষাবাদ ও ফসল ভালো হয়
উত্তর: কেবল সৌন্দর্যের পরিবেশ নয়, মানুষের অস্তিত্ব রক্ষার অনুকূল পরিবেশ তৈরিতেও গাছের জুড়ি নেই। গাছপালা একদিকে নিসর্গের শোভা বৃদ্ধি, অন্যদিকে প্রকৃতির ভারসাম্য রক্ষায়ও পালন করে অসাধারণ ভূমিকা। বৃক্ষ ও বনভূমি বায়ুমণ্ডলকে বিশুদ্ধ ও শীতল রাখতে সাহায্য করে। যেখানে গাছপালা ও বনভূমি বেশি, সেখানে ভালো বৃষ্টি হয়। ফলে ভূমিতে পানির পরিমাণ বাড়ে, চাষাবাদ ও ফসল ভালো হয়।
৪৫
মওলানা ভাসানী নিজে প্রাতিষ্ঠানিক লেখাপড়া করতে পারেননি কিন্তু এ দেশের মানুষের জন্য শিক্ষা জ্ঞান বিস্তার ও প্রসারে ছিল তাঁর অনেক অবদান তিনি সন্তোষে ইসলামি বিশ্ববিদ্যালয় মহীপুরে হাজী মোহাম্মদ মুহসীন কলেজ ঢাকায় আবুজর গিফারি কলেজ ও টাঙ্গাইলে মাওলানা মোহাম্মদ আলী কলেজ প্রতিষ্ঠা করেন
উত্তর: মওলানা ভাসানী নিজে প্রাতিষ্ঠানিক লেখাপড়া করতে পারেননি। কিন্তু এ দেশের মানুষের জন্য শিক্ষা, জ্ঞান-বিস্তার ও প্রসারে ছিল তাঁর অনেক অবদান। তিনি সন্তোষে ইসলামি বিশ্ববিদ্যালয়, মহীপুরে হাজী মোহাম্মদ মুহসীন কলেজ, ঢাকায় আবুজর গিফারি কলেজ ও টাঙ্গাইলে মাওলানা মোহাম্মদ আলী কলেজ প্রতিষ্ঠা করেন।
৪৬
গঙ্গা নদীর ওপর ভারত কর্তৃক ফারাক্কা বাঁধ নির্মাণের ফলে বাংলাদেশে মরুকরণ প্রক্রিয়া শুরু হয় এর প্রতিবাদে মওলানা ভাসানী ১৯৭৬ সালের ১৬ মে লাখ লাখ জনতাকে সঙ্গে নিয়ে ঢাকা থেকে রাজশাহী পর্যন্ত এক ঐতিহাসিক লং মার্চ পরিচালনা করেন
উত্তর: গঙ্গা নদীর ওপর ভারত কর্তৃক ফারাক্কা বাঁধ নির্মাণের ফলে বাংলাদেশে মরুকরণ প্রক্রিয়া শুরু হয়। এর প্রতিবাদে মওলানা ভাসানী ১৯৭৬ সালের ১৬ মে লাখ লাখ জনতাকে সঙ্গে নিয়ে ঢাকা থেকে রাজশাহী পর্যন্ত এক ঐতিহাসিক ‘লং মার্চ’ পরিচালনা করেন।
# পরবর্তী অংশ ছাপা হবে আগামীকাল
﻿

ঢাকা বিশ্ববিদ্যালয়ে লাইব্রেরি সায়েন্সে মাস্টার্স ভর্তি

অনলাইন প্রতিবেদক | 

ঢাকা বিশ্ববিদ্যালয়ের তথ্যবিজ্ঞান ও গ্রন্থাগার বিজ্ঞান ব্যবস্থাপনা বিভাগে মাস্টার্স কোর্সে ২০১১-১২ শিক্ষা বর্ষে শিক্ষার্থী ভর্তি করা হবে। আবেদন করতে হবে ১৫ নভেম্বর থেকে ১৫ ডিসেম্বরের মধ্যে। স্বীকৃত যেকোনো বিশ্ববিদ্যালয় থেকে ব্যাচেলর বা সমমানের ডিগ্রিধারী শিক্ষার্থীরা ভর্তির জন্য আবেদন করতে পারবেন। আবেদনপত্র ৪০০ টাকা দিয়ে বিভাগীয় অফিস থেকে সংগ্রহ করা যাবে। আবেদনপত্র শিক্ষার্থীর চার কপি ছবি এবং সব শিক্ষাগত যোগ্যতার সনদপত্রসহ বিভাগীয় অফিসে জমা দিতে হবে। এই কোর্সের ভর্তি পরীক্ষা অনুষ্ঠিত হবে ২৩ ডিসেম্বর সকাল ১০টায়। ভর্তি-সম্পর্কিত আরও বিস্তারিত তথ্যে বিশ্ববিদ্যালয়ের ওয়েবসাইটে (www.univdhaka.edu) পাওয়া যাবে।
﻿
ঢাকা বিশ্ববিদ্যালয়ে এমবিএতে ভর্তি

ঢাকা বিশ্ববিদ্যালয়ের বাণিজ্য অনুষদের অধীনে ২০১১-১২ শিক্ষাবর্ষে ইভিনিং এমবিএ কোর্সে শিক্ষার্থী ভর্তি করা হবে। আবেদন করতে হবে ১ নভেম্বর থেকে ২০ নভেম্বরের মধ্যে। যেকোনো স্বীকৃত বিশ্ববিদ্যালয় থেকে স্নাতক ডিগ্রিধারী শিক্ষার্থীরা এই কোর্সে ভর্তির জন্য আবেদন করতে পারবেন। শিক্ষার্থীর শিক্ষাজীবনের মেয়াদ এবং চাকরির অভিজ্ঞতা শিক্ষার্থীর বাড়তি যোগ্যতা বলে গণ্য হবে।
ভর্তির আবেদনপত্র সোনালী ব্যাংকের ঢাকা বিশ্ববিদ্যালয় ক্যাম্পাস শাখা থেকে ৭৫০ টাকা দিয়ে সংগ্রহ করা যাবে। আবেদনপত্র পূরণ করে শিক্ষার্থীরা বাণিজ্য অনুষদের ডিন অফিসে জমা দেবেন। কোর্সের ভর্তি পরীক্ষা অনুষ্ঠিত হবে ২৫ নভেম্বর সকাল ১০টায়। ইভিনিং এমবিএ কোর্স-সম্পর্কিত আরও তথ্য বিশ্ববিদ্যালয়ের ওয়েবসাইট (www.univdhaka.edu) থেকে সংগ্রহ করা যাবে।
﻿
রুয়েটে প্রাথমিক নির্বাচিতদের তালিকা প্রকাশ ১৯ অক্টোবর

রাজশাহী প্রকৌশল ও প্রযুক্তি বিশ্ববিদ্যালয় (রুয়েট) ২০১১-১২ শিক্ষাবর্ষে বিএসসি ইঞ্জিনিয়ারিং স্নাতক (সম্মান) শ্রেণীতে প্রথম বর্ষ ভর্তির আবেদন শেষ হয়েছে ১২ অক্টোবর। বিশ্ববিদ্যালয়ের নিয়ম অনুযায়ী সর্বমোট তিন হাজার ৮০০ জন পরীক্ষার্থীকে পরীক্ষায় অংশগ্রহণ করতে দেওয়া হবে। প্রাথমিকভাবে ভর্তি পরীক্ষার জন্য নির্বাচিত পরীক্ষার্থীদের তালিকা ১৯ অক্টোবর প্রকাশ করা হবে এবং ভর্তি পরীক্ষা অনুষ্ঠিত হবে ২৬ অক্টোবর। পরীক্ষার্থীদের তালিকা বিশ্ববিদ্যালয়ের নোটিশ বোর্ড ও ওয়েবসাইটে (www.ruet.ac.bd) প্রকাশ করা হবে। এ ছাড়া ভর্তি-সংক্রান্ত যেকোনো তথ্যের জন্য আগ্রহীরা ০১৫৫৫৫৫৫০২১ অথবা ০১৫৫৫৫৫৫০২২ নম্বর মোবাইল ফোনে যোগাযোগ করতে পারবেন।
﻿
বৃত্তি দিচ্ছে ফরিদপুর জেলা পরিষদ

ফরিদপুর জেলা পরিষদ ফরিদপুর জেলার স্থায়ী অধিবাসী গরিব মেধাবী শিক্ষার্থীদের জন্য বৃত্তির ঘোষণা দিয়েছে। জেলার ও দেশের বিভিন্ন বিশ্ববিদ্যালয়ে অধ্যয়নরত শিক্ষার্থীদের মধ্যে এই বৃত্তি দেওয়া হবে। আবেদন করতে হবে ৩০ নভেম্বরের মধ্যে। মাধ্যমিক, উচ্চমাধ্যমিক, স্নাতক ও স্নাতকোত্তর পর্যায়ের শিক্ষার্থীদের ফলাফলের ভিত্তিতে এই বৃত্তি দেওয়া হবে। আবেদনকারীকে অবশ্যই শিক্ষাপ্রতিষ্ঠানের প্রধান, অনুষদ অথবা বিভাগীয় প্রধানের সুপারিশসহ আবেদন করতে হবে।
আবেদনপত্র জেলা পরিষদ কার্যালয় (কবি জসীমউদদীন হল, তৃতীয় তলা) এবং সংশ্লিষ্ট উপজেলা নির্বাহী কর্মকর্তার কার্যালয় থেকে সংগ্রহ করা যাবে। এই বৃত্তি সম্পর্কে বিস্তারিত তথ্যের জন্য যোগাযোগ করা যেতে পারে: আবদুল্লাহ আল মামুন, প্রধান নির্বাহী কর্মকর্তা, জেলা পরিষদ, ফরিদপুর, ফোন নং: ৬১০৩০ ই-মেইল: ceo@zpfaridpur.org এবং ওয়েবসাইট: www.zpfaridpur.org
﻿
আন্ডার গ্রাজুয়েট পর্যায়ে বৃত্তি দেবে কোরিয়া সরকার

কোরিয়ার সরকার ২০১২ সালের জন্য আন্ডার গ্রাজুয়েট পর্যায়ে বৃত্তি দেওয়ার ঘোষণা দিয়েছে। কোরিয়ার মোট ৪১টি বিশ্ববিদ্যালয়ে বাংলাদেশি শিক্ষার্থীদের জন্য তিনটি বৃত্তি প্রদান করা হবে। আবেদন করতে হবে ১০ অক্টোবরের মধ্যে। ন্যাশনাল ইনস্টিটিউট ফর ইন্টারন্যাশনাল এডুকেশনের (এনআইইডি) অধীনে কোরিয়ান গভর্নমেন্ট স্কলারশিপ প্রোগ্রাম (কেজিএসপি) ২০১২ বৃত্তি প্রদান করা হবে। এই বৃত্তি পেতে আগ্রহী প্রার্থীদের প্রয়োজনীয় কাগজপত্রসহ ঢাকার কোরিয়া দূতাবাসে যোগাযোগ করতে হবে। বিস্তারিত তথ্যের জন্য প্রার্থীরা শিক্ষা মন্ত্রণালয়ের ওয়েবসাইট www.moedu.gov.bd এবং কোরিয়া দূতাবাসের ওয়েবসাইট http://bgd.mofat.go.kr ভিজিট করতে পারেন।
﻿
জাপানে গ্রাজুয়েট পর্যায়ে বৃত্তি

জাপানের একটি বিশ্ববিদ্যালয় গ্রাজুয়েট ও পিএইচডি পর্যায়ে বৃত্তি প্রদান করবে। আবেদন করতে হবে আগামী ২ ডিসেম্বরের মধ্যে। ন্যাশনাল গ্রাজুয়েট ইনস্টিটিউট ফর পাবলিক পলিসি স্টাডিজ কর্তৃপক্ষ আন্তর্জাতিকভাবে গ্রাজুয়েট ও পিএইচডি পর্যায়ে এই বৃত্তি প্রদান করবে। আবেদন করা যাবে অনলাইনে বা সরাসরি। বৃত্তি-সম্পর্কিত বিস্তারিত তথ্য http://www.grips.ac.jp/pstudents/admissions/index.html—এই ওয়েবসাইটে পাওয়া যাবে।
﻿

আইন পেশায় স্বাগত

তানজিম আল ইসলাম | তারিখ: ০২-১১-২০১১

স্বপ্ন নিয়ের আয়োজনে ব্যারিস্টার ফারজানা সাত্তার ও ব্যারিস্টার মাহিন রহমান

সম্মান এবং সুনিশ্চিত ভবিষ্যতের জন্য বর্তমান সময়ে আইন পেশার প্রতি সবার আগ্রহ আরও বাড়ছে। আইন পেশার সুযোগ এখন নতুন নতুন মাত্রা ও সম্ভাবনা যোগ করছে। প্রাচীন আমল থেকেই আইনজীবীদের দেখা হয় মর্যাদার চোখে। আগে এ পেশায় ছেলেরাই আসতেন। সময়ের সঙ্গে সঙ্গে মেয়েরাও এ পেশায় আসছেন।
স্বাধীন বিচার বিভাগ প্রতিষ্ঠা হওয়ার ফলে বিচার অঙ্গনে বেড়েছে আইন পেশার কদর। নিম্ন আদালতে বিচারক ও আইনজীবী হিসেবে তো কাজের সুযোগ আছেই, সর্বোচ্চ আদালতের একজন বিজ্ঞ আইনজীবী কিংবা বিচারপতি হওয়ার সম্ভাবনাও রয়েছে। নিম্ন ও উচ্চ আদালতে সরকার-নিয়োজিত আইনজীবী হিসেবেও কাজের সুযোগ রয়েছে। আছে নোটারি আইনজীবী হওয়ার সুযোগ। বিচার বিভাগ ছাড়াও নির্বাহী আদালতগুলোতে আইনজীবীরা মামলা পরিচালনা করতে পারেন। তবে আইনজীবী হতে হলে আইনের ওপর স্নাতক ডিগ্রি নেওয়ার পর বার কাউন্সিল থেকে প্রতিযোগিতামূলক পরীক্ষায় উত্তীর্ণ হতে হয়। সুপ্রিম কোর্টে আইনজীবী হতে হলে নির্দিষ্ট মেয়াদ পর্যন্ত নিম্ন আদালতে কাজের অভিজ্ঞতা নিয়ে আবার বার কাউন্সিলের পরীক্ষায় উত্তীর্ণ হতে হয়। বিচারক হতে হলে জুডিশিয়াল সার্ভিস কমিশনের সহকারী জজ নিয়োগের পরীক্ষায় পাস করতে হয়। বর্তমানে সহকারী জজ নিয়োগ পরীক্ষায় অংশগ্রহণ করতে হলে আইনজীবী হিসেবে তাঁর সনদ থাকতে হবে। বিচারক আর আইনজীবী হিসেবে কমপক্ষে ১০ বছরের অভিজ্ঞতা থাকলে নেওয়া যায় বিচারপতি হওয়ার সুযোগ। বর্তমান সময়ে আইনজীবীরা আদালতে ও বাইরে বিভিন্ন আইন চেম্বার ও ফার্মে ইন হাউস আইনজীবী হিসেবেও কাজ করতে পারেন।
আইন পেশায় বিভিন্ন বিষয়ে অভিজ্ঞ হয়ে ওঠা যায়; পারিবারিক, জমিজমা, ফৌজদারি, রিট, কোম্পানিবিষয়ক, অ্যাডমিরালিটি, শ্রম আইন কিংবা আয়কর প্রভৃতি বিষয় নিয়ে কাজ করা যায়। কোম্পানি রেজিস্ট্রেশন, ট্রেড লাইসেন্স রেজিস্ট্রেশন, বিনিয়োগ বোর্ডে বিনিয়োগকারীদের কাজের অনুমতি প্রভৃতি বিষয় এখন আইনজীবীদেরই পরিচালনা করতে হয়। সাধারণত একেকজনকে একদিকে ঝুঁকতে হয়। তবেই কাজের দক্ষতা আসে, সহজেই প্রতিষ্ঠা পাওয়া যায়। এসব ছাড়াও বর্তমানে আরও নতুন কয়েকটি ক্ষেত্র বেড়েছে আইন পেশায়। যেমন বুদ্ধিবৃত্তিক ও মেধাস্বত্ব, ট্রেডমার্কস, পেটেন্ট ও ডিজাইন বিষয়ে কাজের সুযোগ বাড়ছে। পরিবেশ আইন নিয়েও কাজের পরিধি বিস্তৃত হয়েছে সারা দেশে। অর্থঋণসংক্রান্ত মামলার পরিচালনাও বেড়েছে। এ ছাড়া প্রেস কাউন্সিলে সাংবাদিকদের মামলা পরিচালনা, কাস্টমস ও ভ্যাট-সংক্রান্ত মামলা পরিচালনার ক্ষেত্রও বাড়ছে। বিদ্যুৎ ও পল্লী বিদ্যুৎ আদালত হয়েছে। এখানে আইনজীবীদের সংখ্যা কম, তাই এ বিষয়গুলো নিয়ে কাজ করলে প্রতিষ্ঠা পাওয়া যায় সহজেই। আমাদের দেশে করপোরেট প্রতিষ্ঠানগুলোর মামলা ও অভ্যন্তরীণ আইনি বিষয়গুলো নিয়ে কাজ করার সুযোগ বেড়েছে। আমাদের দেশে অনেক ল ফার্ম করপোরেট বিষয়গুলো নিয়েই কাজ করে।
বর্তমানে আমাদের দেশে বেশির ভাগ সরকারি বিশ্ববিদ্যালয়, বেশ কটি বেসরকারি বিশ্ববিদ্যালয় এবং অনেক কলেজে আইন বিষয়ে উচ্চশিক্ষা গ্রহণের সুযোগ রয়েছে।
এ ছাড়া দেশে বসে দূরশিক্ষণ পদ্ধতিতে যুক্তরাজ্যের বিশ্ববিদ্যালয়গুলোর আইনের ডিগ্রিও নেওয়া যায়। ডিগ্রি নেওয়ার পর বার-অ্যাট-ল করা যেতে পারে যুক্তরাজ্য থেকে।
মানবাধিকারকর্মী হিসেবে বিভিন্ন সরকারি ও বেসরকারি মানবাধিকার সংস্থায় কাজের ব্যাপক সুযোগ রয়েছে। বর্তমানে আমাদের দেশের বিভিন্ন সরকারি-বেসরকারি ব্যাংক-বিমা প্রতিষ্ঠানে আইন কর্মকর্তা নিয়োগ দেওয়া হচ্ছে। প্রতিরক্ষাসংক্রান্ত বিচারক ও আইনজীবী হিসেবে কাজেরও সুযোগ আছে।
দেশে আইন সাংবাদিকতার সুযোগ এখন বেড়েছে। বিভিন্ন প্রিন্ট ও ইলেকট্রনিক গণমাধ্যমে আদালত প্রতিবেদক হিসেবে আইনজীবীদের নিয়োগ দিয়ে থাকে।
আইন হচ্ছে মুক্ত পেশা। এখানে নিজের স্বাধীনতা থাকে। নিজের পছন্দ অনুযায়ী ক্ষেত্র নিয়ে কাজ করা যায়। এ পেশায় সামাজিক দায়বদ্ধতা অনেক বেশি। তবে একজন আইনজীবীকে বার কাউন্সিল থেকে প্রণীত আচরণবিধি মেনে চলতে হবে। নইলে বার কাউন্সিল সনদ বাতিল করতে পারে।
আইন পেশায় যাঁরা আসতে চান এবং যাঁদের স্বপ্ন এ পেশাকে ঘিরে, তাঁদের এখন থেকেই মানসিক প্রস্তুতি নিতে হবে। কারণ, এ পেশা অন্য সেবামূলক পেশা থেকে একটু ভিন্ন। এ পেশার শুরুটা একটু চ্যালেঞ্জের, একটু দুর্গম। তাই শুরু থেকে কঠিন পরিশ্রম এবং একাগ্রতা নিয়ে কাজ করার প্রস্তুতি নিতে হবে। বিচারপ্রার্থীদের সমস্যার কথা মন দিয়ে শোনার মানসিকতা থাকতে হবে। এ পেশার শুরুটা হয় একজন জ্যেষ্ঠ আইনজীবীর সঙ্গে কাজ করে। প্রথমে আয়-রোজগারের দিকে না তাকিয়ে কাজের প্রতি মনোযোগী হতে হয়। এখানে একাডেমিক ফলের চেয়ে পেশাজীবনে তাঁর মেধা, পরিশ্রম ও ধৈর্যই তাঁকে এনে দেবে এক উজ্জ্বল ভবিষ্যৎ। এ পেশার সম্ভাবনাকে উপলব্ধি করেই এগিয়ে যেতে হবে আগামীর সাফল্য পেতে।

﻿
সফলদের স্বপ্নগাথা
নিজের হাতেই গড়ো নিজের গল্প: অমিতাভ বচ্চন

অমিতাভ বচ্চন

প্রখ্যাত ভারতীয় চলচ্চিত্রশিল্পী অমিতাভ বচ্চনের জন্ম ১৯৪২ সালের ১১ অক্টোবর। যুক্তরাজ্যের মন্টফোর্ট বিশ্ববিদ্যালয়ের ২০০৬ সালের সমাবর্তন অনুষ্ঠানে সম্মানসূচক ডক্টরেট ডিগ্রি গ্রহণের সময় তিনি এই বক্তব্য দেন।

শুভ সন্ধ্যা জানাই মঞ্চের সামনে উপবিষ্ট সবাইকে। সেই সঙ্গে মঞ্চে রয়েছেন যাঁরা তাঁদেরও। ডি মন্টফোর্ট ইউনিভার্সিটিতে আসতে পেরে আমি নিজেকে খুব ভাগ্যবান মনে করছি। আমাকে এখানে সম্মানসূচক ডক্টরেট ডিগ্রিতে ভূষিত করতে আমন্ত্রণ জানানোর জন্য প্রথমেই আমি ধন্যবাদ জানাই এই বিশ্ববিদ্যালয়ের উপাচার্য ও সহ-উপাচার্যকে। তাঁরা যখন আমাকে এই সম্মানসূচক ডক্টরেট ডিগ্রি পাওয়ার কথা জানালেন, তখন তা শুনেই আমার মনে সর্বপ্রথম যে প্রশ্নের উদয় হয়েছিল তা হলো, ‘আমি কি ডিগ্রি পাওয়ার যোগ্য?’ প্রথমে আমার মনে হলো, ‘হ্যাঁ, এটা আমার প্রাপ্য।’ কিন্তু পরক্ষণেই মনে হলো, ‘আমি তো দিনের পর দিন কোনো গবেষণাকাজের সঙ্গে যুক্ত ছিলাম না। তাহলে?’ এমন ‘হ্যাঁ’ আর ‘না’-এর মধ্যেই আটকে গিয়েছিলাম আমি।
যা-ই হোক, এখন আমি আমার একান্ত ব্যক্তিগত কিছু অনুভূতি ভাগাভাগি করে নেব সবার সঙ্গে। ডি মন্টফোর্ট বিশ্ববিদ্যালয়ে থেকে এই ডক্টরেট ডিগ্রি পাওয়াটা আমার জন্য আসলে অনেক বড় কিছু। কারণ, এই বিশ্ববিদ্যালয় তার অনবদ্য শিক্ষাপদ্ধতি ও শিক্ষার্থীদের জন্য সুপরিচিত। এটা এমন এক বিশ্ববিদ্যালয়, যেখানে ঐতিহ্য আর নতুনের মেলবন্ধন ঘটেছে। পুরোনোর সঙ্গে আধুনিকতার মিশেল ঘটেছে এখানে। এটি যুক্তরাজ্যের গর্ব। এখান থেকে সৃষ্টিশীল শিক্ষার্থী তৈরি হয়।
যত ধরনের সৃষ্টিশীল মাধ্যম আছে, তার মধ্যে সিনেমার মাধ্যমেই কোনো দেশের বা মানুষের সংস্কৃতি সবচেয়ে ভালোভাবে প্রকাশ পায় বলে আমি মনে করি। আমাদের দেশে সিনেমার স্থানটা অনেক উঁচুতে। সিনেমার মাধ্যমে সারা বিশ্ব আমাদের দেশের সংস্কৃতি সম্পর্কে জানতে পারে। আমাদের দেশে একসময় সিনেমা মানে সবাই বুঝত যে এটা শুধু বিনোদনের মাধ্যম। কিন্তু আজ সিনেমা আর শুধু বিনোদনের মাধ্যমই নয়, ভারতীয় সিনেমা ভারতের ঐতিহ্যের কথা বলে, মানুষের কথা বলে।
যা হোক, আজ আমার সামনে যারা বসে আছে, তারা সবাই তাদের জীবনের সবচেয়ে সুন্দর একটা দিন পার করবে আজকে। সবাই তাদের পরিশ্রমলব্ধ ডিগ্রি অর্জন করবে আজকে। পাঁচ-ছয় বছরের পরিশ্রমের ফল আজ তোমরা পাবে। অনেক বছর আগের কথা, আমি তখন দিল্লি বিশ্ববিদ্যালয় থেকে আমার গ্র্যাজুয়েশন শেষ করছিলাম। আমি তখন বুঝতে পারছিলাম না, সামনের দিনগুলোতে আমি কী করব। সিনেমাতে আসার অনেক ইচ্ছে ছিল আমার। কিন্তু সে সময় এটা আসলে চিন্তা করাও আমার জন্য অনেক কঠিন ছিল। কিন্তু আমার প্রতি আমার পরিবারের অকুণ্ঠ সমর্থন, আর মহান স্রষ্টার ইচ্ছায় সবকিছু অন্য রকমভাবে হয়েছিল। আমি আমার জীবনের বড় সিদ্ধান্তগুলো নেওয়ার সময় আমার বাবার সমর্থন পেয়েছি সব সময়। তিনি অনেক জ্ঞানী একজন মানুষ ছিলেন। পরিবারের সমর্থনের চেয়ে বড় কিছু আর হতে পারে না। আর আমি অনেক ভাগ্যবান যে আজও আমার পরিবার সব সময় আমার পাশে থাকে।
আমার মনে হয়, আমরা বাস করি অদ্ভুত এক জগতে, যেখানে সব সময় প্রতিযোগিতা লেগেই রয়েছে। আর এমন একটা পৃথিবীতেই তোমাদের বাস করতে হবে। এই পৃথিবীকেই নেতৃত্ব দেবে তোমরা। নেতৃত্ব দিতে গিয়ে অনেক বাধাবিপত্তি আসবে, এটা নিশ্চিত। কিন্তু কোনোভাবেই স্বার্থপরতার পথ বেছে নেওয়া যাবে না। কখনোই অপেক্ষা করে থেকো না যে নেতারা কখন পরিবর্তন নিয়ে আসবে। কারণ, এখন থেকে তোমরাই নেতা। পরিবর্তন আনার দায়িত্ব তোমাদেরই। তোমরা তরুণসমাজই নিয়ে আসবে পরিবর্তন। যেখানেই যাও না কেন, যেভাবেই থাকো না কেন—সব সময় সৃষ্টিশীল চিন্তাচেতনার মধ্যে থাকতে হবে। আমি তোমাদের উপদেশ দেব সব সময় চিন্তা করার জন্য। ভালো কিছু করার চিন্তাভাবনার মধ্যে থাকার জন্য। কারণ, এই ভালো চিন্তাই নিয়ে আসবে পরিবর্তন। কখনো সাহস হারাবে না। কখনো নিজের সংকল্প থেকে সরে আসবে না। নিজের কাছে যেটা ভালো মনে হয়, সেটার জন্য চেষ্টা করতে হবে সব সময়। নিজের যা নিয়ে পড়াশোনা করতে ইচ্ছে করে, সেটাকেই বেছে নিতে হবে। যখন নিজে সফলতার দেখা পাবে, তখন ভেবে দেখবে, যে ছোট ছোট কাজ সময়ের অভাবে করতে পারনি একসময়, সেগুলো তখন করা যায় কি না। আজ এখানে বসে অনেক কিছুকেই অবাস্তব বা অসম্ভব মনে হতে পারে; কিন্তু মনে রেখো, পৃথিবীতে তোমার নিজের জায়গা তোমাকেই করে নিতে হবে। তুমি নিজের জীবনকে এখন থেকে মনে করবে একটা সাদা কাগজ, যে কাগজে লেখার সুযোগ রয়েছে একমাত্র তোমারই এবং কী লিখবে, সেই সিদ্ধান্তটিও কিন্তু তুমিই নিতে পারো। অনেক স্বপ্ন, অনেক লক্ষ্য রয়েছে তোমার এবং এগুলোকে সফল, বাস্তব করতে পারো একমাত্র তুমিই। সাদা কাগজটিতে নিজের জীবনের গল্প নিজেই লেখো, জীবনটাকে সবচেয়ে সুন্দরভাবে লেখার সুযোগ কিন্তু তোমার হাতেই—সবার চেয়ে সেরা হওয়ার সুযোগটাও তোমার কাছেই আছে। ধন্যবাদ সবাইকে।
সূত্র: ওয়েবসাইট। ইংরেজি থেকে সংক্ষেপিত অনুবাদ: ফয়সাল হাসান
﻿

গণযোগাযোগ ও সাংবাদিকতা বিভাগ, ঢাকা বিশ্ববিদ্যালয়
এক দিন স্বপ্নের দিন

ফারিবা তাবাসসুম | 

অনুষ্ঠানের একটি দৃশ্যে দুই শিক্ষার্থী

‘আমরা করি নতুনের সন্ধান/ নতুন কিছু দেখব বলে/ নতুন কিছু দেখাব বলে।’ তারুণ্যের এই জয়গানকে গানের মাধ্যমে উপস্থাপন করেন ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের শিক্ষার্থীরা।
২৭ অক্টোবর ২০১১। বিভাগের বরণ, অগ্রায়ণ ও পুরস্কার বিতরণী অনুষ্ঠান উপলক্ষে সকাল থেকেই নবীন, বিদায়ী ও বর্তমান শিক্ষার্থীদের পদচারণে মুখর হয়ে ওঠে টিএসসির প্রাঙ্গণ।
‘বড় সাংবাদিক হওয়ার ইচ্ছা নিয়েই আমি ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগে ভর্তি হয়েছি।’ বলছিলেন বিভাগের নবীন সদস্য প্রথম বর্ষের শিক্ষার্থী সাহস মুস্তাফিজ।
বিদায়ী শিক্ষার্থী এ এস এম আতিক বলেন, ‘বিভাগ থেকে বিদায় নিলেও বিভাগের সঙ্গে আমাদের সম্পর্ক অবিচ্ছিন্ন থাকবে বলে আশা করি। আমরা পেশাজীবনেও বিভাগের সুনাম অক্ষুণ্ন রাখার চেষ্টা করব।’
সারা দিনই ছিল উৎসবমুখর আমেজ। গল্প, আড্ডা, গান-নাচ এবং অভিনয়ের মূর্ছনায় হারিয়ে যান শিক্ষার্থীরা। বিভাগের শিক্ষক ও শিক্ষার্থীদের অংশগ্রহণে সকাল ১০টায় শোভাযাত্রার মধ্য দিয়ে অনুষ্ঠানের সূচনা হয়। অনুষ্ঠানটি দুটি পর্বে বিভক্ত ছিল। শোভাযাত্রার পর প্রথম পর্ব শুরু হয় সকাল ১০টায়। প্রথম পর্বের অনুষ্ঠানের উপস্থাপনা করেন বিভাগের অষ্টম সেমিস্টারের শিক্ষার্থী দিনা ও তানভীর। বরণ ও অগ্রায়ণের পর বিভাগের সাংস্কৃতিক প্রতিযোগিতা ও খেলাধুলায় অংশ নেওয়া কৃতী শিক্ষার্থীদের মধ্যে পুরস্কার বিতরণ করা হয়।
অনুষ্ঠানে প্রধান অতিথি ছিলেন বিশ্ববিদ্যালয়ের উপাচার্য আ আ ম স আরেফিন সিদ্দিক। সম্মানিত অতিথি ছিলেন সামাজিক বিজ্ঞান অনুষদের ডিন ফরিদ উদ্দিন আহমেদ ও বিভাগীয় চেয়ারপারসন গীতি আরা নাসরীন।
দ্বিতীয় পর্ব শুরু হয় মধ্যাহ্নভোজের পর। অষ্টম সেমিস্টারের শিক্ষার্থী শম্পা ও তারেকের উপস্থাপনায় শুরু হয় দ্বিতীয় পর্ব।
সূচনাসংগীতের পরেই ছিল দলীয় সংগীত। দলীয় সংগীতে অংশ নেন শাখি, ফরচুন, সাহস, পিন্টু, দ্বিতীয়া, ত্রিবেণী। সাহস ও মনিরের একক সংগীত পরিবেশনায় সুরের মূর্ছনায় হারিয়ে যান দর্শকেরা।
অতঃপর নাটকের মধ্য দিয়ে গণমাধ্যমের বিভিন্ন ত্রুটিকে অত্যন্ত সুন্দরভাবে উপস্থাপন করেন চতুর্থ সেমিস্টারের রাজু, সোহান, রিংকি, দ্বিতীয়া, জাকির, এনামুল, সজল, রাফাত। এখানেই শেষ নয়, বিকেল চারটায় শুরু হয় অনুষ্ঠানের অন্যতম আকর্ষণ ‘যাত্রা’। বিভাগের ষষ্ঠ সেমিস্টারের শিক্ষার্থীদের অংশগ্রহণে পরিবেশিত হয় যাত্রা মদনকুমার। যাত্রায় অভিনয় করেন সাব্বির, নিশি, যুথি, কারিশমা, শ্যামল, ফাল্গুনী ও ইমন।
নৃত্য পরিবেশন করে বিভাগের শিক্ষার্থী জিতু, নিরা ও শাহিন।
চমক যেন এখানেই শেষ নয়; এরপর পরিবেশিত হয় ‘বাংলা সিনেমা’। সিনেমায় অভিনয় করেন মনির, তানভীর, দিনা, আল আমিন, শাহিন, ইম্পা, তারেক, ফাহাদ ও সোয়েব। সবশেষে ডিজের নাচের তালে হারিয়ে যান শিক্ষার্থীরা। ততক্ষণে সন্ধ্যা নেমে এসেছে চারদিকে। সবাইকেই ঘরে ফিরতে হবে। ব্যস্ত দিনের কথা মনে করতেই সব আনন্দ ম্লান হয়ে যেতে চায়; তার পরও মনের মাঝে সেই সূচনাসংগীতটি নতুন প্রেরণা জাগায়। ‘আমাদের বুকে আছে দেশকে গড়ার অঙ্গীকার
আমরা নির্ভীক, আমরা দুর্বার
﻿
সাংবাদিক যখন শিক্ষার্থী

আসজাদুল কিবরিয়া | 

কানসাস ইউনিভার্সিটির সাংবাদিকতা বিভাগের সামনে অন্যদের সঙ্গে লেখক

আমাদের ছয়জনের সবাই গড়ে অন্তত দেড় যুগ আগে বিশ্ববিদ্যালয়ের পাট চুকিয়েছি। আর তাই শ্রেণীকক্ষে ছাত্রছাত্রীদের পাশাপাশি যখন বসলাম, তখন কারও কারও মনে হচ্ছিল, ফিরে গেছি বিশ্ববিদ্যালয়ের সেই দিনগুলোয়। আমার জন্য এটাই দেশের বাইরে কোনো বিশ্ববিদ্যালয়ের শ্রেণীকক্ষে আসন গ্রহণ করা। ওটা ছিল সাংবাদিকতা বিভাগের দ্বিতীয় বর্ষের একটা ক্লাস। বিষয়টি ছিল—আমেরিকার সংবিধানে বাকস্বাধীনতা। প্রজেক্টর ও স্লাইডের মাধ্যমে অধ্যাপক ছাত্রছাত্রীদের বোঝাচ্ছিলেন। এর আগে অবশ্য তিনি জানিয়ে দিয়েছিলেন যে ছয় দেশের ছয়জন অর্থনৈতিক সাংবাদিক পর্যবেক্ষক হিসেবে তাঁদের সঙ্গে যোগ দিচ্ছেন। তাতে ছাত্রছাত্রীদের স্বাভাবিক স্বতঃস্ফূর্ততায় কোনো ছেদ পড়েছে বলে মনে হলো না। দেখলাম, দু-তিনজন ছাত্রছাত্রী অধ্যাপকের সঙ্গে প্রশ্ন ও পাল্টা প্রশ্নে যোগ দিলেন। দু-একজন আবার নিজের মতটাই বললেন।
বাইরে থেকে ট্রেনের হুইসেলের মতো ভেঁপু বেজে উঠল। চঞ্চল হয়ে উঠলেন ছাত্রছাত্রীরা। বুঝলাম, এটা ক্লাস শেষ হওয়ার সংকেত। বিষয়টি চমকপ্রদই বটে। এটাই নাকি এই বিশ্ববিদ্যালয়ের ঐতিহ্য। মানে কানসাস ইউনিভার্সিটির। আমরা গিয়েছিলাম সাংবাদিকতা বিভাগে। আনুষ্ঠানিক নাম উইলিয়াম অ্যালেন হোয়াইট স্কুল অব জার্নালিজম অ্যান্ড ম্যাস কমিউনিকেশন। অধ্যাপক জেমস গেনট্রি আমাদেরকে সঙ্গ দিচ্ছিলেন। তিনিই ঘুরিয়ে ঘুরিয়ে দেখালেন বিভাগের কার্যক্রম। নিয়ে গেলেন ছাত্রছাত্রী দ্বারা পরিচালিত ক্যাম্পাসভিত্তিক টেলিভিশন কেন্দ্রে। ছাত্রছাত্রীরা প্রকাশ করে থাকেন দ্য ইউনিভার্সিটি ডেইলি কানসাস। মূল ক্যাম্পাসটা কানসাস অঙ্গরাজ্যের ষষ্ঠ বৃহত্তম শহর লরেন্সে।
মধ্য সেপ্টেম্বরের ওই দিনটায় হঠাৎ করে বেশ ঠান্ডা পড়ায় বেশ ভালোই লাগছিল। বিশাল এলাকাজুড়ে ক্যাম্পাসটা যেন ছোটখাটো একটা শহর। মধ্যাহ্নভোজের জন্য আমরা গেলাম স্টুডেন্ট ইউনিয়নে। এখানে সবকিছুই পরিচালনা করেন ছাত্রছাত্রীরা। খাবার বা বই বিক্রির খণ্ডকালীন কাজ করেন তাঁরা।
‘এ জন্যই কম দামে খাওয়া গেল,’ পিৎজায় কামড় বসিয়ে বললেন লিয়াম ড্যান। তিনি নিউজিল্যান্ড হেরাল্ড-এর বিজনেস এডিটর।
‘বইটাও পেলাম একটু কম দামে। অবশ্য ব্যবহূত বই।’ যোগ করলাম আমি।
আসলে এই সফরকালে আমেরিকার একাধিক নামকরা বিশ্ববিদ্যালয়ে যাওয়ার সুযোগ ঘটে আমাদের। কানসাসে অন্য চারজন ছিলেন দ্য সিরিয়া রিপোর্ট-এর (ওয়েব পত্রিকা) প্রধান সম্পাদক জিহাদ ইয়াজিগি, সুদানের সাংবাদিক আম্মার ইব্রাহিম, মেসিডোনিয়ার ড্যানিয়েলা মিহাজলোভসকা এবং রুয়ান্ডার গারট্রুড মেজামবেরে। যথারীতি আমাদের সঙ্গ দিচ্ছিলেন স্টেট ডিপার্টমেন্টের মনোনীত কর্মকর্তা গ্লোরিয়া স্কট।
ওয়াশিংটনে ১৫ দেশের ১৫ জন সাংবাদিক মিলে গিয়েছিলাম আমেরিকান ইউনিভার্সিটির স্কুল অব কমিউনিকেশনে। সেখানে অধ্যাপক ওয়েন্ডেল আমাদেরকে আমেরিকার সাংবাদিকতার বিভিন্ন দিক নিয়ে কিছু ধারণা দিলেন। নিজে সাংবাদিক হিসেবে জীবন শুরু করলেও বেশি দিন তাতে থাকতে হয়নি। সে জন্য অবশ্য আফসোস নেই তাঁর। তবে প্রযুক্তির কল্যাণে সাংবাদিকতায় যে বিরাট পরিবর্তন এসেছে, এটা তাঁর কাছে খানিকটা অভাবনীয় বলেই মনে হয়।
এই ১৫ জনের দলই মাঝখানে তিন দলে ভাগ হয়ে তিনটি পৃথক স্থানে গিয়েছিলাম। আমরা ছয়জন কাটিয়েছিলাম কানসাস সিটিতে, যেটি আবার সেন্ট লুইস অঙ্গরাজ্যে। আমরা এসব বিশ্ববিদ্যালয়ে যাচ্ছিলাম যুক্তরাষ্ট্রের স্টেট ডিপার্টমেন্টের ইন্টারন্যাশনাল ভিজিটর লিডারশিপ প্রোগ্রামের অংশ হিসেবে। নিউইয়র্কে ১৫ জন আবার একত্র হই। সেখানে আমাদের এক বিকেলে নিয়ে যাওয়া হয় নিউইয়র্ক ইউনিভার্সিটির আর্থার এল কার্টার জার্নালিজম ইনস্টিটিউটে অর্থ ও বাণিজ্য সাংবাদিকতা বিভাগে। অধ্যাপক স্টিফেন সলোমন আমাদের ঘণ্টা খানেকের বেশি সময় দেন। অর্থনৈতিক মন্দা ও আর্থিক সংকট নিয়ে বিতর্ক জমে ওঠে।
﻿
ইস্ট ওয়েস্ট বিশ্ববিদ্যালয়
সমুদ্রে অবগাহন

শর্মিলা সিনড্রেলা |

ইনানী সমুদ্রসৈকতে ইস্ট ওয়েস্ট বিশ্ববিদ্যালয়ের কজন শিক্ষার্থী

২৬ অক্টোবর রাতে গাড়িটা এসে কেবল থেমেছে ইস্ট ওয়েস্ট বিশ্ববিদ্যালয়ের সামনে। আর সঙ্গে সঙ্গেই একটা জোর চিৎকার। করবে না কেন! ইস্ট ওয়েস্ট বিশ্ববিদ্যালয়ের ইলেকট্রনিকস ক্লাব যাচ্ছে কক্সবাজারে। ইলেকট্রনিকস ক্লাবের মডারেটর এবং বিশ্ববিদ্যালয়ের পদার্থবিদ্যার শিক্ষক ড. গুরুদাস মণ্ডল বলেন, ‘আমাদের ক্লাবে বিভিন্ন বিভাগের শিক্ষার্থীরা আছে। সদস্যও দুই-আড়াই শ। এতজন নিয়ে সফরে আসা সম্ভব নয়, তাই আমরা নির্বাচন করে নিয়েছি কতজন নিয়ে আসব।’ ঢাকার পরিবেশ ছেড়ে আকাশ, পাহাড়, সমুদ্র যেন গভীরভাবে টানছিল সবাইকে। শিক্ষাসফর নামটার আড়ালে ঘোরাফেরাও নিশ্চয়ই কম হবে না। আধো ঘুমের রাজ্যে আর পাহাড়ের ঘাড়ের পাশ দিয়ে সূর্যের উঁকি দেওয়া দেখতে দেখতে আমরা কখন যে পৌঁছালাম সেখানে, বোঝাই গেল না। মোটামুটি একটু খাওয়াদাওয়া আর নামমাত্র বিশ্রাম নিয়েই সবাই বেরিয়ে পড়ল নিজেদের শিক্ষা সফরের কাজ করতে। প্রথম গন্তব্য বাংলাদেশ পরমাণু শক্তি কমিশন, কলাতলী। সেখানকার কার্যপ্রণালি সবাই বুঝে নিয়ে এবার ফেরার পালা। কিন্তু এত সৌন্দর্য চারপাশে হাতছানি দিচ্ছে। ঘরে বসে থাকাই ধৃষ্টতা! তাই আবার সবাই গেস্টহাউসের ঘর ছেড়ে নেমেছে রাস্তায়। গন্তব্য এদিক-সেদিক। রেজওয়ানার ভাষায়, ‘এত দূর থেকে কি এসেছি ঘরে বসে থাকার জন্য? হাতে মাত্র দুটি দিন সময়। পুরোপুরি ব্যবহার করব সময়টাকে। তারপর চলে যাব পুরোনো জীবনে।’ আসার সময় বাসের জানালা দিয়ে কেবল সমুদ্রের বিশালতা উপলব্ধি করা গিয়েছিল। কিন্তু সমুদ্রের জন্য অপেক্ষা ছিল গভীরভাবে। বিকেল হতেই সবাই সমুদ্রের ধারে। সুগন্ধা বিচে। সমুদ্রের নোনাপানিতে দাপাদাপি করতে করতে সূর্যটা কখন যেন আড়ালে চলে গেল। রাত হয়ে আসছে, তাই সবাই পথের দিকে পা বাড়ালাম। কিন্তু পেছনে সমুদ্রটার গর্জন তখন আরও বেড়েছে। বালুমাখা গায়ে ফিরে আরেকটু পরিচ্ছন্ন হতেই আবার বাইরের টান। সমুদ্রের সঙ্গে মিতালি করতে এসে কিছু কিছু জিনিস বাদ দেওয়া চলে না। আমরাই বা বাদ দেব কেন? কোরাল মাছ, রূপচাঁদা মাছ, কাঁকড়া ইত্যাদির স্বাদ নিলাম আমরা।
‘একই বিশ্ববিদ্যালয়ে পড়ার পরেও অনেকের সঙ্গে অনেকের তেমন যোগাযোগ হয়ে ওঠে না। এ সফর সেসব দূরত্ব ধুয়ে-মুছে নিয়ে গেছে সাগরের জলে।’ সে রকমই মনে করেন সফরের আরেক সঙ্গী অনিক। তানভীর, সুবির, জাহিদ, জয়ন্ত, জাকারিয়া—সবার কাছেই সমুদ্রটা নিয়ে এসেছে ভালো লাগার ছোঁয়া। প্রথম দিনের এসব মুগ্ধতা নিয়েই সবাই অপেক্ষা করছিল দ্বিতীয় দিনের। কে জানত তখন দ্বিতীয় দিনটি আরও বেশি আনন্দদায়ক হবে! পরদিন, এক পাশে পাহাড়ের সবুজ আরেক পাশে সাগরের শুভ্রতার মাঝ দিয়ে ইনানী বিচে যেতেই অন্য রকম শিহরণ! তারপর ইনানী বিচ হয়ে হিমছড়ি পাহাড়, ঝরনা; আবার বিকেলে লাবণী বিচে যাওয়া—এভাবেই দিন শেষ। রাতে আরেকটা চমক অপেক্ষা করছিল সবার জন্য। বারবিকিউ নাইট। সবাই মিলে নিজ হাতে চিকেন গ্রিল করা আর নাচ, গান শেষে গুরুদাস স্যার যখন ফিরে যাওয়ার কথা বলছিলেন, তখন পুন্নি মনের অজান্তেই বলে উঠলেন, ‘ইশ্, আরেকটা দিন যদি বেশি থাকা যেত তবে বেশ হতো।’ ক্লাবের প্রেসিডেন্ট ইমরানের ডাকাডাকিতে বাসে উঠতে হলো ঠিকই, কিন্তু মন পড়ে রইল সেই পাহাড়, সমুদ্র আর আকাশের কাছেই।
﻿

নিরাপদ সড়কের জন্য বিতর্ক

জিয়াউর রহমান চৌধুরী | 

বিজয়ী দলের তিন বিতার্কিক তফিকুল আলম, কৌশিক সুর ও নুরান চৌধুরী

নানা যুক্তি ও তথ্য উপস্থাপনের মধ্য দিয়ে চলছিল ছায়া সংসদ। সংসদের নির্ধারিত আলোচ্য বিষয়, ‘নিরাপদ সড়কের দাবি সাময়িক উত্তেজনা মাত্র’। কোনো ধরনের ওয়াকআউট ও অপ্রীতিকর ঘটনা ছাড়াই সরকারি ও বিরোধী দলের সাংসদদের বক্তব্যের মধ্য দিয়ে শেষ হয় ছায়া সংসদ। বলছিলাম ১৪ অক্টোবর ঢাকার বিজিএমইএ মিলনায়তনে অনুষ্ঠিত তারেক মাসুদ ও মিশুক মুনীর স্মৃতি আন্তবিশ্ববিদ্যালয় ও আন্তস্কুল বিতর্ক প্রতিযোগিতার কথা।
‘তোমাদের মৃত্যু আমাদের অপরাধী করে তোলে’ এই স্লোগান নিয়ে ন্যাশনাল ডিবেট ফেডারেশন বাংলাদেশের (এনডিএফ বিডি) আয়োজনে দিনব্যাপী এ প্রতিযোগিতায় ঢাকা বিশ্ববিদ্যালয়, ঢাকা মেডিকেল কলেজ, বুয়েট, শেরেবাংলা কৃষি বিশ্ববিদ্যালয়সহ আটটি বিশ্ববিদ্যালয় এবং প্রায় ২০টি স্কুল অংশ নেয়। বিশ্ববিদ্যালয় পর্যায়ের চূড়ান্ত বিতর্কে অংশ নেয় ঢাকা বিশ্ববিদ্যালয় ও বাংলাদেশ প্রকৌশল বিশ্ববিদ্যালয়। শেষ পর্যন্ত বিচারকদের রায়ে বিজয়ী হয় তফিকুল আলম, কৌশিক সুর, নুরান চৌধুরী—এই তিন তার্কিকের সমন্বয়ে গড়া ঢাকা বিশ্ববিদ্যালয়ের বিতর্ক দল। এঁদের মধ্যে তফিকুল আলম ও নুরান চৌধুরী বিতর্ক করছেন স্কুলজীবন থেকেই। আর কৌশিকের বিতর্ক শুরু বিশ্ববিদ্যালয়ে এসে। একসঙ্গে কোনো বিতর্ক প্রতিযোগিতায় প্রথমবারের মতো অংশ নিয়েই ছিনিয়ে নিলেন শ্রেষ্ঠত্বের মুকুট।
বিতর্কে চ্যাম্পিয়ন হয় ক্যামব্রিয়ান স্কুল অ্যান্ড কলেজের ইসরাত জাহান। প্রথম ও দ্বিতীয় রানারআপ হয়েছে যথাক্রমে শহীদ আনোয়ার গার্লস স্কুলের ফারহানা কবির ও সেন্ট গ্রেগরিজ হাইস্কুলের সৌভিক কুণ্ডু।
সমাপনী পর্বে বিজয়ী বিতার্কিকদের পুরস্কার তুলে দেন প্রথম আলোর ব্যবস্থাপনা সম্পাদক সাজ্জাদ শরিফ, ঢাকা বিশ্ববিদ্যালয়ের আইন বিভাগের অধ্যাপক আসিফ নজরুল, গণযোগাযোগ ও সাংবাদিকতা বিভাগের সহযোগী অধ্যাপক রোবায়েত ফেরদৌস ও এনডিএফ বিডির চেয়ারপারসন এ কে এম শোয়েব।
﻿

হিন্দুধর্ম শিক্ষা
কৌরব ও পাণ্ডবদের যুদ্ধ হয়েছিল কুরুক্ষেত্রে

রণজিৎ কুমার শীল, সহকারী শিক্ষক, গবর্নমেন্ট ল্যাবরেটরি হাইস্কুল, ঢাকা | তারিখ: ০৩-১১-২০১১

সঠিক উত্তর লেখো  অংশ-২
প্রিয় শিক্ষার্থীরা, হিন্দুধর্ম শিক্ষা বিষয়ের প্রশ্নের উত্তর ধারাবাহিকভাবে ছাপা হচ্ছে। আজ ‘সঠিক উত্তর লেখো’ প্রশ্নের উত্তর ছাপা হলো।
অধ্যায়-৩
৭। রামকে কত বছরের জন্য বনে যেতে হয়েছিল? ক. ৮ খ. ১০ গ. ১২ ঘ. ১৪ বছর
৮। হারিয়ে যাওয়া সীতাকে সন্ধান কে দিয়েছিল?
ক. সুগ্রীব খ. সম্পাতি গ. হনুমান ঘ. বালী
৯। সীতাকে হনুমান রামের কোন অলংকারটি দিয়েছিল? ক. কানের দুল
খ. হাতের বালা গ. গলার মালা ঘ. হাতের আংটি
১০। সমুদ্রের ওপর ভাসমান সেতু কে নির্মাণ করেছিল? ক. রাম খ. সুগ্রীব গ. নল ঘ. হনুমান
১১। লঙ্কা রাজ্যের কে রামের পক্ষে যোগ দিয়েছিলেন?
ক. ইন্দ্রজিৎ খ. কুম্ভকর্ণ গ. বিভীষণ ঘ. বীরবাহু
১২। রাবণের বিমানের নাম কী ছিল?
ক. আকাশরথ খ. পুষ্পক গ. দ্রুতক ঘ. পঙ্খীরাজ
১৩। রাম কেন সীতাকে বনবাসে দিয়েছিলেন?
ক. রাগ করে খ. সীতার ইচ্ছায়
গ. প্রজাদের মন রাখার জন্য
ঘ. কৌশল্যার আদেশে
১৪। সীতা কোথায় প্রবেশ করছিলেন?
ক. নগরে খ. বনে গ. পাতালে ঘ. পর্বতের গুহায়
১৫। দুর্যোধন রাজ্য ফিরিয়ে না দিলে যুধিষ্ঠির কী চেয়েছিলেন?
ক. ধনরত্ন খ. পাঁচখানা গ্রাম
গ. দুর্যোধনের মৃত্যু ঘ. দুর্যোধনের বনবাস
১৬। কৌরব ও পাণ্ডবদের যুদ্ধ কোথায় হয়েছিল? ক. ইন্দ্রপ্রস্থে খ. খাণ্ডবপ্রস্থে
গ. কুরুক্ষেত্রে ঘ. হস্তিনাপুরে
১৭। সপ্তরথী চক্রব্যূহে কাকে হত্যা করেছিলেন? ক. অর্জুনকে খ. ভীমকে
গ. যুধিষ্ঠিরকে ঘ. অভিমন্যুকে
১৮। কার হাতে কর্ণ নিহত হয়েছিলেন?
ক. অর্জুনের খ. ভীমের গ. নকুলের ঘ. সহদেবের
১৯। কর্ণের পরে কৌরব পক্ষের সেনাপতি কে হয়েছিলেন?
ক. ভীষ্ম খ. রাজ্য শল্য গ. দ্রোণাচার্য ঘ. অশ্বত্থামা
২০। দুর্যোধনের উরু কে ভেঙে দিয়েছিলেন?
ক. যুধিষ্ঠির খ. বলরাম গ. ভীম ঘ. অর্জুন
২১। শান্তিপর্বে যুধিষ্ঠির কার কাছে উপদেশের জন্য গিয়েছিলেন?
ক. শ্রীকৃষ্ণের কাছে খ. ভীষ্মদেবের কাছে
গ. ধৃতরাষ্ট্রের কাছে ঘ. গান্ধারীর কাছে
২২। কত দিন পর কুরুক্ষেত্রের যুদ্ধ শেষ হয়েছিল?
ক. ১০ দিন খ. ১২ দিন গ. ১৮ দিন ঘ. ২৬ দিন
২৩। ধৃতরাষ্ট্র, গান্ধারী ও কুন্তী কীভাবে মারা গিয়েছিলেন?
ক. বার্ধক্যে খ. দাবানলে
গ. জলে ডুবে ঘ. রোগে ভুগে
২৪। দ্বারকা কোথায় ডুবে গিয়েছিল?
ক. নদীতে খ. সমুদ্রে গ. ভূগর্ভে ঘ. অগ্নিগর্ভে
২৫। কে সশরীরে স্বর্গে গিয়েছিলেন?
ক. যুধিষ্ঠির খ. ভীম গ. অর্জুন ঘ. দ্রৌপদী
২৬। মহাভারতে কয়টি পর্ব রয়েছে?
ক. ১০ খ. ১২ গ. ১৬ ঘ. ১৮
২৭। শান্তনু কোথাকার রাজা ছিলেন?
ক. হস্তিনাপুর খ. শিবপুর
গ. কৃষ্ণপুর ঘ. গৌরীপুর
২৮। কে জন্মান্ধ ছিলেন?
ক. পাণ্ডু খ. শান্তনু গ. ধৃতরাষ্ট্র ঘ. ভীষ্ম
২৯। ধৃতরাষ্ট্রের বড় ছেলের নাম কী?
ক, শিশুপাল খ. জরাসন্ধ
গ. বলরাম ঘ. দুর্যোধন।
# পরবর্তী অংশ ছাপা হবে আগামীকাল

সঠিক উত্তর: অধ্যায়-৩: ১। ক ২। গ ৩। খ ৪। ঘ ৫। খ ৬। খ।৭। ঘ ৮। খ ৯। ঘ ১০। গ ১১। গ ১২। খ ১৩। গ ১৪। গ ১৫। খ ১৬। গ ১৭। ঘ ১৮। ক ১৯। খ ২০। গ ২১। খ ২২। গ ২৩। খ ২৪। খ ২৫। ক ২৬। ঘ ২৭। ক ২৮। গ


ঢাকায় বিদেশি ডিগ্রি কার্যক্রম, খতিয়ে দেখছে সরকার
বিদেশি বিশ্ববিদ্যালয়ের নামে ঢাকা শহরে পরিচালিত ডিগ্রি প্রদানকারী শিক্ষা প্রতিষ্ঠানগুলোর কার্যক্রম খতিয়ে দেখতে একটি কমিটি করেছে সরকার।

বিশ্ববিদ্যালয় মঞ্জুরী কমিশনের সদস্য অধ্যাপক মহিবুর রহমানকে আহ্বায়ক করে আট সদস্যের এ কমিটি গঠন করা হয়েছে।

কমিটিকে আগামী ৩০ কার্যদিবসের মধ্যে শিক্ষা মন্ত্রণালয়ে প্রতিবেদন দাখিল করতে হবে।

বৃহস্পতিবার শিক্ষা মন্ত্রণালয় এ সংক্রান্ত প্রজ্ঞাপন জারি করে।

এতে বলা হয়, "হাইকোর্ট বিভাগে দায়েরকৃত রিট পিটিশনের আদেশের প্রেক্ষিতে বিদেশি বিশ্ববিদ্যালয়ের নামে ঢাকা শহরে পরিচালিত ডিগ্রি প্রদানকারী শিক্ষা প্রতিষ্ঠানগুলোর কার্যক্রম পরিবীক্ষণপূর্বক মতামত ও সুপারিশসহ প্রতিবেদন প্রণয়নের লক্ষ্যে এ কমিটি গঠন করা হয়েছে।"

কমিটির অন্য সদস্যরা হলেন- বঙ্গবন্ধু শেখ মুজিবুর রহমান কৃষি বিশ্ববিদ্যালয়ের উপ-উপাচার্য প্রফেসর আবদুল মান্নান আখন্দ, বাংলাদেশ প্রকৌশল ও প্রযুক্তি বিশ্ববিদ্যালয়ের উপ-উপাচার্য প্রফেসর মো. হাবিবুর রহমান, ঢাকা বিশ্ববিদ্যালয়ের বায়োলজিক্যাল সায়েন্স অনুষদের ডীন প্রফেসর শহিদ আফতাব হোসেন, ফ্যাকাল্টি অব সায়েন্স অনুষদের ডীন প্রফেসর ইউসুফ আলী মোল্লা, সামাজিক বিজ্ঞান অনুষদের ডীন প্রফেসর ফরিদ আহমেদ, শিক্ষা মন্ত্রণালয়ের যুগ্ম-সচিব (বিশ্ববিদ্যালয়)।

বিশ্ববিদ্যালয় মঞ্জুরী কমিশনের সচিবকে এই কমিটির সদস্য সচিব করা হয়েছে।

শিক্ষা মন্ত্রণালয়ের উপ-সচিব (বিশ্ববিদ্যালয়) রঞ্জিত কুমার সেন বিডিনিউজ টোয়েন্টিফোর ডটকমকে বলেন, "ঢাকার একটি শিক্ষা প্রতিষ্ঠান থেকে যুক্তরাজ্যের একটি বিশ্ববিদ্যালের নামে ভূয়া সনদ দেওয়া হয়।"

তিনি বলেন, ভূয়া সনদ পেয়ে এক শিক্ষার্থী চলতি বছরের এপ্রিলে হাইকোর্টে রিট করেন।

ওই রিটের প্রেক্ষিতে হাইকোর্ট শিক্ষা সচিবকে বিদেশি বিশ্ববিদ্যালয়ের নামে ঢাকা শহরে পরিচালিত ডিগ্রি দানকারী শিক্ষা প্রতিষ্ঠানগুলোর কার্যক্রম পরিবীক্ষণপূর্বক মতামত ও সুপারিশসহ প্রতিবেদর প্রণয়নে এ কমিটি গঠনের নির্দেশ দেয়। 
ঢাকা বোর্ডে শিক্ষার্থীদের নিবন্ধন হবে অনলাইনে
চলতি শিক্ষাবর্ষ থেকে ঢাকা শিক্ষা বোর্ডের শিক্ষার্থীদের জেএসসি-এসএসসি-এইচএসসি পরীক্ষার নিবন্ধন অনলাইনে সম্পন্ন করতে হবে বলে জানিয়েছেন শিক্ষামন্ত্রী।

ঢাকা শিক্ষা বোর্ডের সম্মেলন কক্ষে এ পদ্ধতির উদ্বোধনে বুধবার এ কথা বলেন শিক্ষামন্ত্রী নুরুল ইসলাম নাহিদ।

তিনি বলেন, "এতে শিক্ষার্থী, অভিভাবক ও শিক্ষকদের কষ্ট ও হয়রানি কমে আসবে।"

অনুষ্ঠানে অনলাইন ইএসআইএফ (ইলেক্ট্রনিক স্টুডেন্ট ইনফরমেশন ফর্ম) ও ইএফএফ (ইলেক্ট্রনিক ফর্ম ফিল-আপ) পদ্ধতির উদ্বোধন করেন মন্ত্রী।

অন্যান্য শিক্ষা বোর্ডকেও এ পদ্ধতি চালুর পরামর্শ দেন তিনি।

ঢাকা শিক্ষা বোর্ডের চেয়ারম্যান অধ্যাপক ফাহিমা খাতুন বিডিনিউজ টোয়েন্টিফোর ডটকমকে বলেন, "২০১০-১১ শিক্ষাবর্ষ থেকে ইএসআইএফ এবং ইএফএফ কার্যক্রম পাইলটিং করা হলেও ২০১১-১২ শিক্ষাবর্ষ থেকে তা কার্যকর করা হলো।"

এ পদ্ধতিতে শিক্ষা প্রতিষ্ঠানে বসেই শিক্ষার্থীরা ইন্টারনেটে ইএসআইএফ ফর্ম পূরণ করে ঢাকা শিক্ষা বোর্ডে পাঠাবে। বোর্ড তা ডাউনলোড করে একটি রেজিস্ট্রেশন (নিবন্ধন) নম্বর বসিয়ে দেবে। শিক্ষা প্রতিষ্ঠানে বসেই শিক্ষার্থীরা তা ডাউনলোড করতে পারবে।

"রেজিস্ট্রেশনধারী শিক্ষার্থীদের মধ্য থেকে পরীক্ষার জন্য নির্বাচিত শিক্ষার্থীদের নামের তালিকা ইএফএফ পদ্ধতির মাধ্যমে শিক্ষা প্রতিষ্ঠান বোর্ডে পাঠাবে," জানান বোর্ড চেয়ারম্যান।

এরপর সংশ্লিষ্ট ব্যাংকে শিক্ষার্থীদের পরীক্ষার ফি জমা দেওয়ার প্রেক্ষিতে শিক্ষা বোর্ড স্কুল কর্তৃপক্ষকে ইমেইলে প্রবেশপত্র পাঠাবে যা ডাউনলোড করে সিল দিয়ে শিক্ষার্থীদের দেবে স্কুল কর্তৃপক্ষ।

ছাত্রছাত্রী ভর্তি, রেজিস্ট্রেশন, পরীক্ষার ফর্ম পূরণ, ফল প্রকাশ ও পুনঃনিরীক্ষা, ই-বুক, নিয়োগের সার্বিক কার্যক্রম, প্রশাসনিক আদেশ-নির্দেশ ও বিজ্ঞপ্তিসহ বোর্ডের বেশিরভাগ কার্যক্রম অনলাইনে করা হচ্ছে বলে জানান অধ্যাপক ফাহিমা।

অনুষ্ঠানে অন্যদের মধ্যে শিক্ষা মন্ত্রণালয় সম্পর্কিত সংসদীয় স্থায়ী কমিটির সভাপতি রাশেদ খান মেনন, মাধ্যমিক ও উচ্চ শিক্ষা অধিদপ্তরের মহাপরিচালক অধ্যাপক নোমান উর রশীদ ও শিক্ষা মন্ত্রণালয়ের যুগ্ম-সচিব (মাধ্যমিক) এ এস মাহমুদ বক্তব্য দেন।

অনুষ্ঠানে সর্বশেষ এসএসসি ও এইচএসসি পরীক্ষায় সেরা ২০টি শিক্ষা প্রতিষ্ঠানের প্রধানকে সম্মাননা দেন শিক্ষামন্ত্রী। 
ঢাবি ভর্তি: 'গ' ইউনিটের ফল পরিবর্তন
ঢাকা বিশ্ববিদ্যালয়ে 'গ' ইউনিটের ভর্তি পরীক্ষার ফল পুনর্মূল্যায়ন করায় আগের মেধা তালিকার ১৯৪ জনের ফল পরিবর্তন হয়েছে। পাশাপাশি বেড়েছে উত্তীর্ণের সংখ্যাও।

বিশ্ববিদ্যালয়ের বাণিজ্য অনুষদের ডিন ও 'গ' ইউনিটের ভর্তি কমিটির প্রধান অধ্যাপক জামাল উদ্দিন আহমেদ বুধবার সকালে বিডিনিউজ টোয়েন্টিফোর ডটকমকে বলেন, "ভর্তিচ্ছু কিছু শিক্ষার্থী লিখিত অভিযোগ করায় মঙ্গলবার রাত ৯টা থেকে দেড়টা পর্যন্ত জরুরি বৈঠকে ফল পুনর্মূল্যায়নের সিদ্ধান্ত হয়। উপাচার্যের নির্দেশে রাতের মধ্যেই ফল পুনর্মূলায়ন করা হয়েছে।"

তিনি জানান, আগের ফলাফলে দুই হাজার ৭২৭ জন উত্তীর্ণ হলেও পুনর্মূল্যায়নের পর উত্তীর্ণ হওয়া শিক্ষার্থীর সংখ্যা বেড়ে হয়েছে ছয় হাজার ৯৪ জন। প্রথম মেধা তালিকা অনুযায়ী যে ১ হাজার জনকে ডাকা হয়েছিল তাদের মধ্যে ১৯৪ জন বাদ পড়ে তাদের জায়গায় নতুন করে ১৯৪ জন প্রথম দফায় ভর্তির সুযোগ পাবে।

অধ্যাপক জামাল জানান, বৈঠকে বিভিন্ন বিষয়ের বিশেষজ্ঞরা 'গ' ইউনিটের প্রশ্নে সাত থেকে আটটি ভুল বের করেছেন। বিষয়গুলো আমলে নিয়েই ফল পুনর্মূল্যায়ন করা হয়েছে।

বিশ্ববিদ্যালয়ের ভর্তি পরীক্ষার প্রশ্নে কীভাবে এতো ভুল হলো- এ প্রশ্নের জবাবে অধ্যাপক জামাল বলেন, "বিষয়টি অনাচ্ছিকৃত।"

বিশ্ববিদ্যালয়ের বিজনেস স্টাডিজ অনুষদের নোটিশ বোর্ড এবং 'গ' ইউনিটের ওয়েবসাইট http://gaunit.univdhaka.edu থেকে নতুন ফল জানা যাবে।

এছাড়া মোবাইল ফোন (রবি, সিটিসেল, বাংলালিংক ও এয়ারটেল) থেকে DU স্পেস GA স্পেস রোল নম্বর লিখে ১৬৩২১ নম্বরে এসএমএস করেও ফল পাওয়া যাবে।

গত ২৮ অক্টোবর 'গ' ইউনিটের ভর্তি পরীক্ষা অনুষ্ঠিত হয়। 
বান কি মুনকে সম্মানসূচক ডিগ্রি দেবে ঢাবি
জাতিসংঘের মহাসচিব বান কি মুনকে সম্মানসূচক 'ডক্টর অব লজ' ডিগ্রি দেবে ঢাকা বিশ্ববিদ্যালয় (ঢাবি)।

বিশ্ববিদ্যালয় ডিনস্ কমিটির সুপারিশে বুধবার উপাচার্য অধ্যাপক আ আ ম স আরেফিন সিদ্দিকের সভাপতিত্বে সিনেট ভবনে বিশ্ববিদ্যালয় একাডেমিক কাউন্সিলের এক জরুরি সভায় এ সিদ্ধান্ত নেওয়া হয়।

বিশ্ববিদ্যালয়ের জনসংযোগ কর্মকর্তা আশরাফ আলী খান স্বাক্ষরিত এক বিজ্ঞপ্তিতে এ কথা বলা হয়।
বিজ্ঞপ্তিতে বলা হয়, আগামী ১৫ নভেম্বর ঢাবির এক বিশেষ সমাবর্তনে বাংলাদেশের রাষ্ট্রপতি ও বিশ্ববিদ্যালয়ের আচার্য মো. জিল্লুর রহমান জাতিসংঘের মহাসচিব বান কি মুনকে সম্মানসূচক এ ডিগ্রি দেবেন।

সমাবর্তনে মহাসচিব বান কি মুন শিক্ষক-শিক্ষার্থী ও জাতিসংঘের শান্তিরক্ষা বাহিনীতে দায়িত্ব পালনের সময় নিহতদের পরিবারের সদস্যদের উদ্দেশে বক্তব্য দেবেন বলেও বিজ্ঞপ্তিতে বলা হয়।


ইবি ভর্তি পরীক্ষা: প্রবেশপত্র বুধবার থেকে ওয়েবসাইটে
ইসলামী বিশ্ববিদ্যালয়ে ২০১১-১২ শিক্ষাবর্ষে  (সম্মান) ভর্তি পরীক্ষার প্রবেশপত্র বুধবার থেকে পাওয়া যাবে।

বিশ্ববিদ্যালয়ের তথ্য, প্রকাশনা ও জনসংযোগ উপ-পরিচালক মো. গোলাম সাকলায়েন মঙ্গলবার এ তথ্য জানান।

তিনি বলেন, প্রবেশপত্র বিশ্ববিদ্যালয়ের ওয়েবসাইট http://iu.teletalk.com.bd থেকে ডাউনলোড করতে হবে।

এজন্য ওই পরীক্ষার্থীর সদ্য তোলা এক কপি ছবি এই ওবেসাইটে আপলোড করতে হবে। ছবির আকার ৩০০ী৩০০ পিক্সেল এবং একশ' কিলোবাইটের মধ্যে হতে হবে। এরপর প্রবেশপত্র ডাউনলোড করা যাবে।

ডাউনলোড করা প্রবেশপত্র ছাড়া বিশ্ববিদ্যালয় থেকে বিকল্প কোনো প্রবেশপত্র দেওয়ার ব্যবস্থা রাখা হয়নি বলেও তিনি জানান।

মো. গোলাম সাকলায়েন আরো বলেন, এ বছর পাঁচ অনুষদের আটটি ইউনিটের এক হাজার ৪৬৫ আসনের বিপরীতে ৭৯ হাজার ২২ জন ভর্তিচ্ছু পরীক্ষায় অংশ নেওয়ার কথা।

ওয়েবসাইট www.iubd.net থেকে আসন বিন্যাসসহ পরীক্ষা সংক্রান্ত বিস্তারিত তথ্য জানা যাবে।

আগামী ১৯ নভেম্বর থেকে ২৪ নভেম্বর পর্যন্ত ভর্তি পরীক্ষা চলবে। 


ঢাবির 'গ' ইউনিটে ভর্তির উত্তরপত্র পুনর্মূল্যায়নের দাবি
ঢাকা বিশ্ববিদ্যালয়ের ২০১১-১২ শিক্ষাবর্ষের 'গ' ইউনিটের ভর্তি পরীক্ষার উত্তরপত্র পুনর্মূল্যায়ন এবং প্রকাশিত ফল স্থগিত রাখার দাবি জানিয়েছে ভর্তিচ্ছু কয়েকজন শিক্ষার্থী।

মঙ্গলবার দুপুরে ঢাকা বিশ্ববিদ্যালয় সাংবাদিক সমিতিতে এক সংবাদ সম্মেলনে তারা এ দাবি জানান।

সংবাদ সম্মেলনে 'গ' ইউনিটে পরীক্ষা দেওয়া শিক্ষার্থী শাহনাজ জাফরিন (ভর্তি পরীক্ষার রোল নং-৩১৫৩৯৯) অভিযোগ করেন, ইংরেজি ২৫টি প্রশ্নের মধ্যে ২০টির সঠিক উত্তর দিয়েও তিনি পেয়েছেন ৯ নম্বর। ইংরেজিতে উত্তীর্ণ না হওয়ায় তিনি ভর্তিবঞ্চিত হয়েছেন।

যে কারণে উত্তরপত্র মূল্যায়ন নিয়ে সন্দেহ দেখা দিয়েছে বলে জানান তিনি।

মো. সুজন শেখ (ভর্তি পরীক্ষার রোল নং- ৩০৭৪১৩) একই অভিযোগের কথা তুলে ধরে বলেন, "বিশ্ববিদ্যালয় কর্তৃপক্ষ কোন উত্তরগুলো সঠিক হিসাবে বেছে নিয়েছেন তা আমাদের জানাতে হবে। উত্তর সঠিক হওয়ার পরও আমরা চান্স না পেলে আমাদের দাবি নেই।"

শিক্ষার্থীদের অভিযোগ সর্ম্পকে বাণিজ্য অনুষদের ডিন অধ্যাপক ড. মো. জামাল উদ্দিন বিডিনিউজ টোয়েন্টিফোর ডটকমকে বলেন, "শিক্ষার্থীদের অভিযোগের ভিত্তিতে আজ (মঙ্গলবার) রাত ৯টায় বিজনেস স্টাডিস পরীক্ষা কমিটির সভা ডাকা হয়েছে। যদি অসতর্কতার কারণে কোন ভুল হয়ে থাকে তাহলে অবশ্যই পুনর্মূল্যায়ন করা হবে।"

তিনি আরো বলেন, "ঢাকা বিশ্ববিদ্যালয়ের ভর্তিপরীক্ষা স্বচ্ছ তাই যে কোনো সমস্যা সমাধান করতে বিশ্ববিদ্যালয় প্রশাসন প্রস্তুত।"

সংবাদ সম্মেলনে রাজু মুন্সী (ভর্তি পরীক্ষার রোল নং ৩০৯৪১২), সাগর (ভর্তি পরীক্ষার রোল নং ৩১২২৩৯) সহ প্রায় ২০ থেকে জন 'গ' ইউনিটে ভর্তি পরীক্ষায় অংশ নেওয়া শিক্ষার্থীরা উপস্থিত ছিলেন।


প্রেসিডেন্সি ইউনিভার্সিটিকে ব্র্যাক ব্যাংকের কম্পিউটার
শিক্ষার্থীদের সুবিধার জন্য ব্র্যাক ব্যাংক বেসরকারি প্রেসিডেন্সি ইউনিভার্সিটিকে দুটি কম্পিউটার দিয়েছে।

ব্র্যাক ব্যাংকের ব্যবস্থাপনা পরিচালক ও প্রধান নির্বাহী কর্মকর্তা সৈয়দ মাহবুবুর রহমান মঙ্গলবার প্রেসিডেন্সি ইউনিভার্সিটির উপাচার্য অধ্যাপক আনোয়ার হোসেনের কাছে কম্পিউটার দুটি হস্তান্তর করেন বলে এক সংবাদ বিজ্ঞপ্তিতে জানানো হয়েছে।

দেশের ব্যাংকিং ক্ষেত্রে ১০ বছর ধরে কাজ চালিয়ে আসছে ব্র্যাক ব্যাংক। বর্তমানে এর শাখার সংখ্যা ১৫১টি। এর গ্রাহক সংখ্যা ১২ লাখের বেশি বলে ব্যাংক কর্তৃপক্ষের দাবি। 
শাবিপ্রবিতে স্নাতক ভর্তি ২৩ নভেম্বর থেকে
শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) ২০১১-১২ শিক্ষাবর্ষে স্নাতক (সম্মান) শ্রেণীর ভর্তি আগামী ২৩ নভেম্বর শুরু হবে।

ভর্তি কমিটির সদস্য সচিব ড. মুস্তাবুর রহমান মঙ্গলবার সাংবাদিকদের এ তথ্য জানান।

তিনি জানান, ভর্তি প্রক্রিয়া ২৩ নভেম্বর শুরু হয়ে ২৮ নভেম্বর পর্যন্ত চলবে।

আগামী ২৩ ও ২৪ নভেম্বর 'বি' ও 'বি-১' ইউনিটের এবং ২৭ ও ২৮ নভেম্বর 'এ' ইউনিটের ভর্তিচ্ছুদের সাক্ষাৎকার নেওয়া হবে।

এসব ইউনিটে কোটার মাধ্যমে সুযোগ পাওয়া ভর্তিচ্ছুদের (মুক্তিযোদ্ধার সন্তান, ক্ষুদ্র নৃগোষ্ঠী ও প্রতিবন্ধী) সাক্ষাৎকারও একই সময়ে অনুষ্ঠিত হবে।

সাক্ষাৎকারের সময় শিক্ষার্থীদের সদ্য তোলা চার কপি পাসপোর্ট সাইজ রঙিন ছবি, এসএসসি বা সমমান ও এইচএসসি বা সমমান পরীক্ষার মূল মার্কশিট, প্রশংসাপত্র সঙ্গে নিতে হবে।

এছাড়া কোটায় ভর্তি হতে ইচ্ছুক শিক্ষার্থীদের যথাযথ সনদপত্রের মূলকপিও সঙ্গে রাখতে হবে।

প্রতিটি সনদপত্র ও মার্কশিটের ২টি সত্যায়িত ফটোকপি অবশ্যই নিতে হবে।

এছাড়াও ভর্তি সংক্রান্ত যাবতীয় তথ্য বিশ্ববিদ্যালয়ের নিজস্ব ওয়েবসাইটে www.sust.edu এবং ০১৫৫৫ ৫৫ ৫০ ০১-৫ হটলাইনে যোগাযোগ করে জানা যাবে বলে জানান মুস্তাবুর রহমান।
ঢাবিতে ৩ নভেম্বর থেকে ঈদের ছুটি
ঈদুল আজহা উপলক্ষে ঢাকা বিশ্ববিদ্যালয়ে ৩ নভেম্বর থেকে ছুটি ঘোষণা করা হয়েছে।

বিশ্ববিদ্যালয়ের জনসংযোগ কর্মকর্তা আশরাফ আলী বিডিনিউজ টোয়েন্টিফোর ডটকমকে জানান, আগামী ৩ নভেম্বর থেকে বিশ্ববিদ্যালয় ছুটি শুরু হবে এবং আগামী ১২ নভেম্বর থেকে পূর্ব নির্ধারিত সময়সূচি অনুযায়ী ক্লাস ও পরীক্ষা অনুষ্ঠিত হবে।
এ সময়ে বিশ্ববিদ্যালয়ের প্রশাসনিক কার্যক্রমও বন্ধ থাকবে বলে জানিয়েছেন তিনি। 
রুয়েট ভর্তি পরীক্ষার ফল প্রকাশ
রাজশাহী প্রকৌশল ও প্রযুক্তি বিশ্ববিদ্যালয়ে (রুয়েট) প্রথম বর্ষে ভর্তি পরীক্ষার ফল প্রকাশিত হয়েছে।

সোমবার রাত সাড়ে ১১ টার দিকে এ ফল প্রকাশিত হয় বলে বিশ্ববিদ্যালয়ের এক সংবাদ বিজ্ঞপ্তিতে জানানো হয়। পরীক্ষার ফল এবং ভর্তি সংক্রান্ত বিস্তারিত তথ্য বিশ্ববিদ্যালয়ের ওয়েবসাইট (িি.িৎঁবঃ.ধপ.নফ ) ও নোটিশ বোর্ডে পাওয়া যাচ্ছে।

এবার ৫৭৫টি আসনের বিপরীতে ৪ হাজার ২৩৯ জন শিক্ষার্থী রুয়েটের ভর্তি পরীক্ষায় অংশ নেয়।


চবির জন্য জনতা ব্যাংকের কম্পিউটার
চট্টগ্রাম বিশ্ববিদ্যালয়কে (চবি) ১০টি কম্পিউটার উপহার দিয়েছে জনতা ব্যাংক লিমিটেড।

মঙ্গলবার সকালে উপাচার্য অধ্যাপক আনোয়ারুল আজিম আরিফের কাছে তা হস্তান্তর করেন ব্যাংকের চট্টগ্রাম আঞ্চলিক কার্যালয়ের উপ-মহাব্যবস্থাপক আবু নাসের চৌধুরী।

উপাচার্য উচ্চ শিক্ষার্থে শিক্ষার্থীদের সহায়তার জন্য ব্যাংক কর্তৃপক্ষকে ধন্যবাদ জানান।

কম্পিউটারগুলো কোন কোন বিভাগে দেওয়া হবে, সে সিদ্ধান্ত এখনো হয়নি বলে বিশ্ববিদ্যালয় কর্তৃপক্ষ জানিয়েছে।


জেএসসি-জেডিসি পরীক্ষা শুরু মঙ্গলবার
সাড়ে ১৮ লাখ শিক্ষার্থীর অংশগ্রহণে মঙ্গলবার শুরু হচ্ছে জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষা।

প্রথম দিন সকাল ১০টা থেকে জেএসসিতে বাংলা প্রথমপত্র এবং জেডিসিতে বাংলা সাহিত্যের পরীক্ষায় অংশ নেবে শিক্ষার্থীরা।

এবার জেএসসি-তে ১৫ লাখ ৩৭ হাজার ৪২২ জন এবং জেডিসি-তে ৩ লাখ ২৩ হাজার ৬৯১ জন পরীক্ষার্থী অংশ নিচ্ছে। মোট পরীক্ষার্থীর সংখ্যা ১৮ লাখ ৬১ হাজার ১১৩ জন।

শিক্ষামন্ত্রী নুরুল ইসলাম নাহিদ সোমবার সাংবাদিকদের জানান, এবার পরীক্ষায় ছাত্রের চেয়ে ১ লাখ ৩৭ হাজার ৫৮৫ জন বেশী ছাত্রী অংশ নিচ্ছে। মোট ছাত্রের সংখ্যা ৮ লাখ ৬১ হাজার ৭৬৪ জন এবং ছাত্রীর সংখ্যা ৯ লাখ ৯৯ হাজার ৩৪৯ জন।

অষ্টম শ্রেণীর শিক্ষার্থীদের জন্য ২০১০ সাল থেকে এ পরীক্ষা শুরু হয়। প্রথমবারের চেয়ে এবার পরীক্ষার্থীর সংখ্যা ৩ লাখ ৬৮ হাজার ৩১১ জন বেড়েছে বলে জানান শিক্ষামন্ত্রী।

এবার মোট কেন্দ্রের সংখ্যা ২ হাজার ৯টি, যা গতবারের চেয়ে ২০৫টি বেশি। এছাড়া মোট প্রতিষ্ঠানের সংখ্যা ২৭ হাজার ৩৬০ থেকে বেড়ে ২৭ হাজার ৩৬০ হয়েছে।

২০১১ সালে জেএসডি পরীক্ষায় অনিয়মিত পরীক্ষার্থীর ২ লাখ ৪১ হাজার ৮০১ জন এবং জেডিসিতে ৩২ হাজার ৫৪৮ জন অর্থাৎ মোট ২ লাখ ৭৪ হাজার ৩৪৯ জন অনিয়মিত পরীক্ষার্থী অংশ নিচ্ছে।

মন্ত্রী বলেন, এ পরীক্ষার ফলে পাবলিক পরীক্ষা নিয়ে শিক্ষার্থীদের ভীতি কমে যাবে এবং পরীক্ষা পাসের একটি সনদ পেয়ে শিক্ষার্থীরা আরো উৎসাহিত হবে।

এবার বাংলা দ্বিতীয় পত্র, ইংরেজি প্রথম পত্র, ইংরেজি দ্বিতীয় পত্র ও গণিত ছাড়া সব বিষয়ের পরীক্ষা হবে সৃজনশীল প্রশ্নে।

গতবারের মতো এবারো যারা তিন বিষয় পর্যন্ত অকৃতকার্য হবে, তাদের নবম শ্রেণীতে ভর্তির সুযোগ থাকছে। তবে তাদের পরবর্তীতে পরীক্ষায় অংশ নিয়ে অবশ্যই পাস করতে হবে।

এবার পরীক্ষায় প্রতিবন্ধী পরীক্ষার্থীদের বাড়তি সময় ৫ মিনিট বৃদ্ধি করে ২০ মিনিট করা হয়েছে বলে শিক্ষামন্ত্রী জানান।

জেএসসি সময়সূচি

২ নভেম্বর বাংলা ২য় পত্র, ১৩ নভেম্বর ইংরেজি ১ম পত্র, ১৪ নভেম্বর ইংরেজি ২য় পত্র, ১৫ নভেম্বর সামাজিক বিজ্ঞান, ১৬ নভেম্বর সাধারণ বিজ্ঞান, ১৭ নভেম্বর ইসলাম শিক্ষা/হিন্দুধর্ম শিক্ষা/বৌদ্ধধর্ম শিক্ষা/খ্রিস্টধর্ম শিক্ষা, ২০ নভেম্বর সাধারণ গণিত এবং ২১ নভেম্বর গার্হস্থ্য অর্থনীতি/কৃষি শিক্ষা।

জেডিসি সময়সূচি

২ নভেম্বর ইংরেজি, ১৩ নভেম্বর আরবি ১ম পত্র, ১৪ নভেম্বর আরবি ২য় পত্র, ১৫ নভেম্বর কুরআর মাজীদ ও তাজবিদ, ১৬ নভেম্বর আত্তাওহীদ ওয়াল ফিক্হ, ১৭ নভেম্বর সাধারণ বিজ্ঞান, ১৯ নভেম্বর সাধারণ গণিত, ২০ নভেম্বর সামাজিক বিজ্ঞান এবং ২১ নভেম্বর কৃষি শিক্ষা/গার্হস্থ্য অর্থনীতি।

সকাল ১০টা থেকে বেলা ১টা পর্যন্ত পরীক্ষা চলবে।

এবার স্কুল পর্যায়ের বার্ষিক পরীক্ষা ১ ডিসেম্বর থেকে শুরু হবে। 
জেএসসি: বরিশালে পরীক্ষার্থী বেড়েছে
বরিশাল বিভাগে এবার জুনিয়র স্কুল সার্টিফিকেট (জেএসসি) পরীক্ষায় পরীক্ষার্থীর সংখ্যা বেড়েছে।

বরিশাল শিক্ষা বোর্ডের পরীক্ষা নিয়ন্ত্রক মুহম্মদ শাহ্ আলমগীর এ কথা জানিয়েছেন।

এবার এই বোর্ডের ছয় জেলায় পরীক্ষা দিচ্ছে ৮৫ হাজার ৫২৭ জন। গত বছর এ সংখ্যা ছিল ৭৫ হাজার ৬৯৪। অর্থাৎ বেড়েছে নয় হাজার ৮৩৩ জন।

মঙ্গলবার থেকে সারাদেশে একযোগে জেএসসি পরীক্ষা শুরু হচ্ছে।

পরীক্ষা নিয়ন্ত্রক মুহম্মদ শাহ্ আলমগীর বলেন, বিভাগের বরিশাল জেলায় সবচেয়ে বেশি শিক্ষার্থী পরীক্ষায় অংশ নিচ্ছে।

এ জেলায় পরীক্ষার্থীর সংখ্যা ২৯ হাজার ৩৩৭ জন।

এছাড়া অন্য জেলাগুলোর মধ্যে পটুয়াখালীতে ১৪ হাজার ৩০৯ জন, বরগুনায় নয় হাজার ২১৯ জন, পিরোজপুরে ১২ হাজার ৯৪২ জন, ভোলায় ১১ হাজার ৭৭ জন এবং ঝালকাঠিতে আট হাজার ৬৪৩ জন পরীক্ষা দেওয়ার কথা।

বরিশাল শিক্ষা বোর্ডের চেয়ারম্যান ড. বিমল কৃষ্ণ মজুমদার বিডিনিউজ টোয়েন্টিফোর ডটকমকে বলেন, প্রথমবার অনুষ্ঠিত জেএসসি পরীক্ষায় ভিজিলেন্স টিম গঠন করা হলেও এবার তা হচ্ছে না।

কারণ জেএসসি পরীক্ষার জন্য স্থানীয় প্রশাসনই যথেষ্ট বলে মনে করেন তিনি। 
জাতীয় বিশ্ববিদ্যালয়ে সম্মানে ভর্তি পরীক্ষা ২৩ ডিসেম্বর

জাতীয় বিশ্ববিদ্যালয়ের অধীনে ২০১১-১২ শিক্ষাবর্ষে স্নাতক (সম্মান) শ্রেণীর ভর্তি পরীক্ষা আগামী ২৩ ডিসেম্বর অনুষ্ঠিত হবে।

বিশ্ববিদ্যালয়ের এক সংবাদ বিজ্ঞপ্তিতে সোমবার এই তথ্য জানানো হয়।

সকাল ১১টা থেকে ১২টা পর্যন্ত এ পরীক্ষা অনুষ্ঠিত হবে।

আগামী ১৬ নভেম্বর থেকে ভর্তি পরীক্ষার ফরম পূরণের বিস্তারিত তথ্য www.nuadmission2011.org.bd ওয়েবসাইটের মাধ্যমে জানা যাবে।


হাবিপ্রবি'র ঈদের ছুটি মঙ্গলবার থেকে
দিনাজপুরের হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ে (হাবিপ্রবি) ঈদ-উল-আযহার ছুটি শুরু হচ্ছে মঙ্গলবার।

ছুটি শেষে আগামী ১৩ নভেম্বর বিশ্ববিদ্যালয় খুলবে বলে বিশ্ববিদ্যালয়ের জনসংযোগ কর্মকর্তা মমিনুল ইসলাম জানান।

তিনি সাংবাদিকদের বলেন, মঙ্গলবার থেকে ক্লাস ও পরীক্ষা এবং বৃহস্পতিবার (৩ নভেম্বর) থেকে প্রশাসনিক কাজকর্ম বন্ধ থাকবে।

বিশ্ববিদ্যালয় বন্ধ থাকলে হলগুলো খোলা থাকবে বলে তিনি জানান। 


জগন্নাথের 'সি' ইউনিটের ভর্তির ফল প্রকাশ
জগন্নাথ বিশ্ববিদ্যালয়ের ২০১১-১২ শিক্ষাবর্ষ স্নাতক প্রথম বর্ষে ভর্তি পরীক্ষার 'সি' ইউনিটের ফল প্রকাশিত হয়েছে।

'সি' ইউনিটে সর্বোচ্চ ৬৮০টি আসনের বিপরীতে ১ হাজার ৭৩১ পরীক্ষার্থী প্রাথমিকভাবে নির্বাচিত হয়েছেন।

সোমবার বিশ্ববিদ্যালয়ের এক সংবাদ বিজ্ঞপ্তিতে এ তথ্য জানানো হয়।

ফল জগন্নাথ বিশ্ববিদ্যালয়ের নোটিস বোর্ড ও ওয়েবসাইটে (www.jnu.ac.bd) পাওয়া যাবে।

এছাড়াও যে কোন মোবাইল থেকে ম্যাসেজের মাধ্যমে ফল জানা যাবে। এজন্য যে কোন মোবাইল থেকে ম্যাসেজ অপশনে গিয়ে Somoy লিখে একটি Space দিয়ে JNU লিখে একটি Space দিয়ে ইউনিটের নাম (যেমন:C) লিখে আবার একটি স্পেস দিয়ে ভর্তি পরীক্ষার রোল নম্বর লিখে ৯৯৩৪ নম্বরে ম্যাসেজ পাঠিয়ে দিলে ফিরতি ম্যাসেজে ফল চলে আসবে।

মৌখিক পরীক্ষার সময়সূচি পরে বিশ্ববিদ্যালয়ের নোটিস বোর্ড ও পত্রিকার মাধ্যমে জানানো হবে বলেও বিজ্ঞপ্তিতে বলা হয়েছে। 
শাবিপ্রবি ভর্তি পরীক্ষার ফল প্রকাশ
শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) ২০১১-১২ শিক্ষাবর্ষে প্রথম বর্ষে ভর্তি পরীক্ষার ফল প্রকাশিত হয়েছে।

সোমবার দুপুর ১টায় ফলাফল প্রকাশ করা হয় বলে জানান ভর্তি কমিটির সদস্য সচিব ড. মুহাম্মদ মুস্তাবুর রহমান। ফলাফল বিশ্ববিদ্যালয়ের একাডেমিক ভবন 'এ' এর নোটিশ বোর্ডেও টানিয়ে দেওয়া হয়েছে।

ফলাফল বিশ্ববিদ্যালয়ের নিজস্ব ওয়েবসাইট www.sust.edu/admission থেকে অথবা যে কোনো মোবাইল ফোনের মাধ্যমে জানা যাবে। সেক্ষেত্রে SUST স্পেস RESULT স্পেস Admission Roll লিখে ১৬১৬ নম্বরে এসএমএস করতে হবে।

এছাড়া ০১৫৫৫ ৫৫ ৫০ ০১-৫ হটলাইনে ভর্তি সংক্রান্ত সকল তথ্য জানা যাবে বলে জানান ভর্তি কমিটির সদস্যসচিব।

তিনি জানান, সাক্ষাৎকারের সময়সূচি পরে জানানো হবে। 
জাবিতে ভর্তি শুরু ১৩ নভেম্বর
জাহাঙ্গীরনগর বিশ্ববিদ্যালয়ে ২০১১-২০১২ শিক্ষাবর্ষে প্রথমবর্ষ øাতক (সম্মান) শ্রেণীতে মেধা তালিকা থেকে ভর্তি শুরু হবে ১৩ নভেম্বর।

বিশ্ববিদ্যালয়ের এক সংবাদ বিজ্ঞপ্তিতে এ কথা জানানো হয়।

এতে বলা হয়, ১৩ নভেম্বর ভর্তি প্রক্রিশয়া শুরু হয়ে চলবে ১৭ নভেম্বর পর্যন্ত। ২৮ নভেম্বর থেকে ৫ ডিসেম্বর পর্যন্ত অপেক্ষা তালিকা থেকে ছাত্র-ছাত্রী ভর্তি করা হবে। বিভিন্ন কোটায় আবেদনকারীদের মধ্যে উত্তীর্ণ ছাত্র-ছাত্রীদের ভর্তি করা হবে ১০ ডিসেম্বর থেকে ১৩ ডিসেম্বর।

এ ছাড়া ক্লাস শুরুর সম্ভাব্য তারিখ নির্ধারণ করা হয়েছে ১৮ ডিসেম্বর।

ভর্তির সময়সূচি বিশ্ববিদ্যালয়ের ওয়েবসাইট www.juniv.edu/admission.php পাওয়া যাবে বলেও ওই বিজ্ঞপ্তিতে উল্লেখ করা হয়। 
এলএলবি শেষ পর্ব পরীক্ষা ১৮ নভেম্বর শুরু
জাতীয় বিশ্ববিদ্যালয়ের অধীনে ২০১০ সালের এলএলবি শেষ পর্ব পরীক্ষা আগামী ১৮ নভেম্বর শুরু হবে।

রোববার বিশ্ববিদ্যালয়ের এক সংবাদ বিজ্ঞপ্তিতে এই তথ্য জানানো হয়।

পরীক্ষা কেন্দ্রের তালিকা ও সময়সূচি সংশ্লিষ্ট কলেজ এবং বিশ্ববিদ্যালয়ের ওয়েবসাইট www.nu.edu.bd থেকে জানা যাবে। 
ঢাবি 'গ' ইউনিটে ভর্তির ফল প্রকাশ
ঢাকা বিশ্ববিদ্যালয়ে ২০১১-১২ শিক্ষাবর্ষে øাতক (সম্মান) প্রথম বর্ষে 'গ' ইউনিটের অধীনে বিবিএ ভর্তি পরীক্ষার ফল প্রকাশ হয়েছে।

বিশ্ববিদ্যালয়ের বিজনেস স্টাডিজ অনুষদের নোটিশ বোর্ডে ও ঢাকা বিশ্ববিদ্যালয়ের 'গ' ইউনিটের ওয়েবসাইট

(http://gaunit.univdhaka.edu) থেকে ফল জানা যাবে। এছাড়া মোবাইল ফোন থেকে এসএমএস পাঠিয়েও ফল জানা যাবে। সেক্ষেত্রে রবি, সিটিসেল, বাংলালিংক এবং এয়ারটেল থেকে DU স্পেস GA স্পেস রোল নম্বর লিখে ১৬৩২১ এসএমএস পাঠাতে হবে।
সোমবার বিকাল পৌনে ৫টায় ঢাকা বিশ্ববিদ্যালয়ের বিজনেস স্টাডিজ অনুষদের ডিন অধ্যাপক ড. জামাল উদ্দিন আহমেদ বিডিনিউজ টোয়েন্টিফোর ডটকমকে এ তথ্য জানান।

তিনি বলেন, ২০১১-১২ শিক্ষাবর্ষে সম্মান প্রথম বর্ষে 'গ' ইউনিটে ৯৮০টি আসনের বিপরীতে ২ হাজার ৭২৭ জন শিক্ষার্থী উত্তীর্ণ হয়েছে। ৩৭ হাজার ৪৮০ জন শিক্ষার্থী ভর্তি পরীক্ষায় অংশ নেয়।
গত ২৮ অক্টোবর এ পরীক্ষা হয় । 


বেসরকারি প্রাথমিক শিক্ষকদের অবস্থান ধর্মঘটের হুমকি
আগামী ১৬ ডিসেম্বরের মধ্যে চাকরি জাতীয়করণ করা না হলে অবস্থান ধর্মঘটসহ কঠোর কর্মসূচির হুমকি দিয়েছে জাতীয় (রেজিস্টার্ড) বেসরকারি প্রাথমিক শিক্ষক ঐক্য পরিষদ।

শনিবার রাজধানীতে জাতীয় প্রেস ক্লাবে এক সংবাদ সম্মেলনে পরিষদ চেয়ারম্যান মোহাম্মদ সামসুল আলম
লিখিত বক্তব্যে তিনি বলেন, "প্রায় ২১ বছর ধরে বেসরকারি প্রাথমিক শিক্ষকরা চাকরি জাতীয়করণের দাবি জানিয়ে আসছে। কিন্তু বিগত সরকারগুলো প্রতিশ্র"তি দিলেও দাবি বাস্তবায়ন করেনি।"

"তাই বর্তমান সরকারের কাছে আবেদন সরকারের সঙ্গে শিক্ষক সমাজের দূরত্ব আর না বাড়িয়ে ন্যায়সঙ্গত দাবি মেনে নিন।"

আগামী ১৬ ডিসেম্বরের মধ্যে দাবি মানা না হলে কঠোর আন্দোলন কর্মসূচি ঘোঘণা করা হবে বলে সংবাদ সম্মেলনে বলেন তিনি।

সামসুল আলম বলেন, "কঠোর আন্দোলন কর্মসূচি ঘোষণার উদ্দেশ্যে ২১ ডিসেম্বর ঢাকায় কেন্দ্রীয় শহীদ মিনারে মহাসমাবেশ এবং ২২ ডিসেম্বর একই স্থানে সকাল-সন্ধ্যা অবস্থান ধর্মঘট করা হবে।"

"এরপরও সরকার দাবি না মানলে অবস্থান ধর্মঘট পালন শেষে কঠোর কর্মসূচি ঘোষণা করা হবে", বলেন তিনি।

দেশে প্রায় ২৪ হাজার বেসরকারি প্রাথমিক বিদ্যালয়ে প্রায় এক লাখ শিক্ষক কর্মরত।

সংবাদ সম্মেলনে আরো উপস্থিত ছিলেন- পরিষদের কো-চেয়ারম্যান শেখ আব্দুস সালাম মিয়া, যুগ্ম-সদস্য সচিব মাহবুবুল আলম, সদস্য সচিব আব্দুর রহমান বাচ্চু প্রমুখ।
পাহাড়কাটা: চুয়েটকে মৌখিক সতর্কতা
পাহাড় কেটে ভবন নির্মাণের অভিযোগে চট্টগ্রাম প্রকৌশল ও প্রযুক্তি বিশ্ববিদ্যালয় কর্তৃপক্ষকে (চুয়েট) মৌখিকভাবে সতর্ক করেছে পরিবেশ অধিদপ্তর।

ছাড়পত্র না নিয়ে পাহাড়কাটায় চুয়েট কর্তৃপক্ষকে নোটিশ দেবে চট্টগ্রাম বিভাগীয় পরিবেশ অধিদপ্তর।

তবে চুয়েট কর্তৃপক্ষ দাবি করছে তারা নিয়ম মেনে পাহাড়ের মাটি খুঁড়ে ভবনের ভিত্তি (ফাউন্ডেশন) নির্মাণের কাজ করছে।

শনিবার সকালে রাউজান উপজেলার চট্টগ্রাম-কাপ্তাই সড়কের পাশে অবস্থিত চুয়েট ক্যাম্পাসের শেষ সীমানায় পাঁচতলা একটি ভবন নির্মাণের জন্য পাহাড় কাটার ঘটনা দেখতে পায় বিভাগীয় পরিবেশ অধিদপ্তরের পরিদর্শক সাইফুল আশ্রাবের নেতৃত্বে একটি দল।

তিনি বিডিনিউজ টোয়েন্টিফোর ডটকমকে বলেন, "চুয়েটের নতুন খোলা পেট্রোলিয়াম ও মাইনিং বিভাগের ভবন নির্মাণের জন্য এক একর পাহাড়ের প্রায় ১৫ ফুটের মতো কাটা হয়েছে। এস্কেবেটর দিয়ে তারা পাহাড় কাটছে। এজন্য পরিবেশ অধিপ্তরের কোনো অনুমোদন বা ছাড়পত্র নেয়নি।"

"অধিদপ্তরের পক্ষ থেকে এস্কেবেটর জব্দ করতে চাইলে চুয়েটের শ্রমিকরা আমাদের বাধা দেয়।", যোগ করেন পরিবেশ পরিদর্শক।

তিনি, "পাহাড় কাটা বন্ধে চুয়েট কর্তৃপক্ষকে রোববার নোটিস দেওয়া হবে।"

এ প্রসঙ্গে চুয়েটের পুরকৌশল বিভাগের ডিন এবং প্ল্যানিং কমিটির পরিচালক ড. সাইফুল ইসলাম বিডিনিউজ টোয়েন্টিফোর ডটকমকে বলেন, "আমরা অন্যায়ভাবে পাহাড় কাটছি না। শুধু ভবনের ভিত নির্মাণের জন্য পাহাড় খুঁড়ে মাটি তোলা হচ্ছিল।"

পাঁচতলা ভবন নির্মাণের প্রকল্পটি একনেক থেকে অনুমোদিত উল্লেখ করে তিনি বলেন, "ভিত নির্মাণের পর কেটে নেওয়া মাটি পুনরায় যথাস্থানে প্রতিস্থাপন করা হবে।"

চুয়েটের উপাচার্য ড. শ্যামল কান্তি বিশ্বাস বিষয়টিকে 'তেমন কোনো সমস্যা নয়' অভিহিত করে এ বিষয়ে মন্তব্য করতে রাজি হননি।

২০১০-১১ শিক্ষাবর্ষে চুয়েটে পেট্রোলিয়াম ও মাইনিং ইঞ্জিনিয়ারিং বিভাগ চালু হয়।

এটি চালু হওয়ার পর বিশ্ববিদ্যালয় মঞ্জুরি কমিশন (ইউজিসি) থেকে পাঁচ তলাবিশিষ্ট এই ভবনটি নির্মাণের জন্য ৩ কোটি ৫ লাখ টাকা অনুমোদন হয়। গত ২০ সেপ্টেম্বর থেকে ভবনের ভিত নির্মাণের কাজ শুরু হয়। পাঁচ মাসের মধ্যে ভবনটির নির্মাণ কাজ শেষ হওয়ার কথা।


পুনর্মিলনের অপেক্ষায় শাবির সাবেক শিক্ষার্থীরা
প্রতিষ্ঠার ২০ বছর পর প্রথমবারের মতো শাহজালাল বিজ্ঞান ও প্রযুক্তি বিশ্ববিদ্যালয়ে (শাবিপ্রবি) অনুষ্ঠিত হতে যাচ্ছে প্রাক্তন শিার্থীদের পুনর্মিলনী উৎসব। আগামী ১৯, ২০ ও ২১ জানুয়ারি এ পুনর্মিলনীর তারিখ নির্ধারণ করা হয়েছে।

শুক্রবার সকালে বিশ্ববিদ্যালয়ের কেন্দ্রীয় মিলনায়তনে শাবিপ্রবি প্রাক্তন ছাত্র-ছাত্রী পুনর্মিলনী উদযাপন কমিটির এক মতবিনিময় সভায় এ তারিখ নির্ধারণ করা হয়।

১৯৮৬ সালের ২৫ অগাস্ট প্রতিষ্ঠিত হয় শাবিপ্রবি। এর প্রায় পাঁচ বছরের মাথায় ১৯৯১ সালের ১৪ ফেব্র"য়ারি তিনটি বিভাগ নিয়ে বিশ্ববিদ্যালয়ের একাডেমিক কার্যক্রম শুরু হয়।

বিশ্ববিদ্যালয়ের ৩য় ব্যাচের শিক্ষার্থী শমশের রাসেলের পরিচালনায় এবং উপাচার্য অধ্যাপক সালেহ উদ্দিনের সভাপতিত্বে সভায় অন্যদের মধ্যে বক্তব্য রাখেন প্রথম ব্যাচের শিার্থী ও পদার্থ বিজ্ঞান বিভাগের অধ্যাপক ড. নাজিয়া চৌধুরী, তৃতীয় ব্যাচের শিক্ষার্থী ও সমাজ বিজ্ঞান বিভাগের সহকারী অধ্যাপক ফারুক উদ্দিন, একই ব্যাচের শিক্ষার্থী ও অর্থনীতি বিভাগের শিক্ষক শায়ন চক্রবতী, ৬ষ্ঠ ব্যাচের শিক্ষার্থী সুশান্ত দাস গুপ্ত প্রমুখ।

বিশ্ববিদ্যালয়ের প্রথম উপাচার্য ছদরুদ্দিন আহমদ চৌধুরীকে আহ্বায়ক এবং সৈয়দ হাসানুজ্জামান শ্যামল, খুরশীদ আলম হিটু, আশরাফুল আজিম রুবন, কামরুল আহমেদ কাবেরী, মকদ্দুস আলী, কামরুল ইসলাম, ফারুক উদ্দিন, শাহ বদরুদ্দুজা শাহীন, শায়ন চক্রবতী এবং শমশের রাসেলকে যুগ্ম আহ্বায়ক করে পুনর্মিলনী উৎসব উদযাপন কমিটি হয়েছে।

এর সদস্য সচিব হয়েছেন সুশান্ত দাস গুপ্ত। কোষাধ্যক্ষ মনোনীত হয়েছেন ড. নাজিয়া চৌধুরী। এছাড়া উপাচার্য সালেহ উদ্দিনকে প্রধান করে গঠন করা হয়েছে উপদেষ্টা পরিষদ।


ঢাবি শিক্ষক দীন মুহাম্মদ মারা গেছেন
ভাষাতত্ত্ববিদ ও ঢাকা বিশ্ববিদ্যালয়ের বাংলা বিভাগের অবসরপ্রাপ্ত শিক্ষক অধ্যাপক কাজী দীন মুহাম্মদ মারা গেছেন।

মৃত্যুর সময় তার বয়স ছিল ৮৭ বছর।

দীন মুহাম্মদের ছোট ছেলে কাজী মাবরুর তাকারুব বিডিনিউজ টোয়েন্টিফোর ডটকমকে জানান, তিনি বার্ধক্যজনিত রোগে রাজধানীর ল্যাবএইড হাসপাতালে চিকিৎসাধীন অবস্থায় শুক্রবার রাত সাড়ে ১২টার দিকে তিনি মারা যান।

প্রায় দেড় মাস তিনি ওই হাসপাতালে ভর্তি ছিলেন।

শনিবার বেলা সাড়ে ১২টার দিকে কলা ভবনের সামনে তার মৃতদেহ আনা হলে বাংলা বিভাগসহ বিশ্ববিদ্যালয়ের অন্যান্য বিভাগের শিক্ষক ও শিক্ষার্থীরা তার কফিনে ফুল দিয়ে শ্রদ্ধা নিবেদন করেন।

দুপুর ১টায় ঢাকা বিশ্ববিদ্যালয়ের কেন্দ্রীয় মসজিদে জানাজা হওয়ার পর তার মৃতদেহ গ্রামের বাড়ি রূপগঞ্জের রুপসায় পারিবারিক কবরস্থানে দাফনের উদ্দেশ্যে নিয়ে যাওয়া হয়।

দীন মুহাম্মদ ১৯৪৯ সালে বাংলা বিভাগ থেকে মাস্টার্স পাশ করে ১৯৫০ সালে এ বিভাগে শিক্ষক হিসেবে যোগ দেন।

তিনি রাজধানীর কলাবাগানে ১২৯ নম্বর বাসায় নিজ বাড়িতে পরিবারের সঙ্গে বসবাস করতেন।


শাবি'র স্নাতক ভর্তি পরীক্ষা অনুষ্ঠিত
শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) ২০১১-১২ শিক্ষাবর্ষে স্নাতক (সম্মান) শ্রেণীর ভর্তি পরীক্ষা শনিবার অনুষ্ঠিত হয়েছে।

সকাল ১০টায় 'এ' ইউনিট (সামাজিক বিজ্ঞান ও ব্যবসায় প্রশাসন অনুষদ)ও বিকেল ৩টায় 'বি' ও 'বি-১' ইউনিটের (বিজ্ঞান অনুষদ) পরীক্ষা হয়।

ভর্তি কমিটির সদস্য সচিব ড. মুস্তাবুর রহমান বিডিনিউজ টোয়েন্টিফোর ডটকমকে বলেন, রোববার ভর্তি পরীক্ষার ফল প্রকাশিত হবে। উত্তীর্ণ প্রার্থীদের মোবাইল ফোনে মেসেজের মাধ্যমে ফল জানিয়ে দেওয়া হবে।

এছাড়া পরীক্ষার্থীরা www.sust.edu/admission ওয়েবসাইটে অথবা যে কোনো মোবাইল ফোন থেকে SUSTRESULTAdmissionRoll লিখে ১৬১৬ নম্বরে এসএমএস করে তাদের পরীক্ষার ফল জানতে পারবে।

ভর্তি সংক্রান্ত যাবতীয় তথ্য ০১৫৫৫৫৫৫০০১-৫ হটলাইনে যোগাযোগ করে জানা যাবে।


২৯তম বিসিএস: ৫৭ জনকে নন-ক্যাডারে নিয়োগের সুপারিশ
২৯তম বিসিএস পরীক্ষায় উত্তীর্ণদের মধ্যে ৫৭ জনকে প্রথম শ্রেণীর নন-ক্যাডার পদে নিয়োগের জন্য সুপারিশ করেছে সরকারি কর্ম কমিশন (পিএসসি)।

এদের মধ্যে শিল্প মন্ত্রণালয়ের পেটেন্টস ডিজাইনস ও ট্রেড মার্কস অধিদপ্তরে দুই জন, আবহাওয়া অধিদপ্তরের সহকারী ইলেকট্রনিক প্রকৌশলী পদে একজন, উপজেলা শিক্ষা কর্মকর্তা পদে ১৩ জন এবং সাব-রেজিস্ট্রার পদে ৪১ জনকে নিয়োগের সুপারিশ করা হয়।

বৃহস্পতিবার কমিশনের এক বিজ্ঞপ্তিতে বলা হয়, "প্রথম শ্রেণীর নন-ক্যাডার পদে নিয়োগের জন্য জারিকৃত নিয়োগ বিধিমালা-২০১০ অনুসারে স্থানীয় সরকার ও পল্লী উন্নয়ন মন্ত্রণালয়ের অধীন জনস্বাস্থ্য ও প্রকৌশল অধিদপ্তরের সহকারি প্রকৌশলী পদের জন্য মেধা এবং প্রচলিত কোটা পদ্ধতি অনুসরণ করে এদের নিয়োগের জন্য সাময়িকভাবে সুপারিশ করা হয়েছে।"

"লিখিত ও মৌখিক পরীক্ষায় উত্তীর্ণ হলেও পদ স্বল্পতার কারণে এসব প্রার্থীকে ক্যাডারপদে সুপারিশ করা হয়নি" উল্লেখ করে বিজ্ঞপ্তিতে বলা হয়, "তথ্য বিভ্রাটের কারণে দুজনের সুপারিশ স্থগিত রাখা হয়েছে।"

সুপারিশকৃতদের সংশ্লিষ্ট মন্ত্রণালয়ের সঙ্গে যোগাযোগ করতে বলা হয় বিজ্ঞপ্তিতে। 


ওয়াইফাই'র আওতায় জাবি সংবাদিক সমিতি
জাহাঙ্গীরনগর বিশ্ববিদ্যালয় সাংবাদিক সমিতির (জাবিসাস) কার্যালয়ে 'ওয়াইফাই' ইন্টারনেট প্রযুক্তি চালু হয়েছে।

শুক্রবার সকাল ১০টায় সাংবাদিক সমিতির কার্যালয়ে এক অনুষ্ঠানে 'ওয়াইফাই' উদ্বোধন করা হয়।

সাংবাদিক সমিতিতে চালু হওয়া এই ইন্টারনেট বিশ্ববিদ্যালয়ের ছাত্র-শিক্ষক কেন্দ্র এবং ছায়া মঞ্চ এবং এর আশপাশেও ব্যাবহার করা যাবে বলে সংবাদ বিজ্ঞপ্তিতে জানিয়েছে সমিতি।

সমিতির সভাপতি পলাশ মাহমুদ জানান, সমিতির নিজস্ব উদ্যোগে এই ওয়াইফাই চালু করা হয়েছে।

অনুষ্ঠানে অন্যান্যদের মধ্যে সমিতির উপদেষ্টা অধ্যাপক ড. মো. আবুল হোসেন, সামাজিক সংগঠন 'কাশফুল' এর প্রতিষ্ঠাতা সভাপতি আসাদুজ্জামান আকাশ প্রমুখ উপস্থিত ছিলেন।
পবিপ্রবি'র দুই শিক্ষার্থী বহিষ্কার
দু'দল ছাত্রের সংঘর্ষের ঘটনায় পটুয়াখালী বিজ্ঞান ও প্রযুক্তি বিশ্ববিদ্যালয়ের (পবিপ্রবি) দুই শিক্ষার্থীকে বহিষ্কার করেছে বিশ্ববিদ্যালয় কর্তৃপক্ষ। একই ঘটনায় চারজনকে কারণ দর্শানোর নোটিশও দেওয়া হয়।

গত সোমবার (২৪ অক্টোবর) এ সিদ্ধান্ত হয় বলে বিশ্ববিদ্যালয়ের সহকারী প্রক্টর এমরানুল ইসলাম জানান।

তিনি শুক্রবার সাংবাদিকদের বলেন, কৃষি অনুষদের মৎস্য বিজ্ঞান বিভাগের ৪র্থ সেমিস্টারের ছাত্র তাজুল ইসলাম তাজিমকে এক সেমিস্টার এবং কৃষি বিভাগের জাবির বিরন নূরকে দুই সেমিস্টারের জন্য বহিষ্কার করা হয়।

এছাড়া কৃষি অনুষদের দ্বিতীয় সেমিস্টারের রনি ও মাহফুজ আহমেদ, চতুর্থ সেমিস্টারের মেজবাহ ও তাজুল আহসান আজাদকে কারণ দর্শানোর নোটিশ দেওয়া হয়েছে। সাত কার্যদিবসের মধ্যে তাদের কারণ দর্শাতে বলা হয়েছে।

এমরানুল ইসলাম বিডিনিউজ টোয়েন্টিফোর ডটকমকে বলেন, ২১ অক্টোবর রাতে কেরামত আলী আবাসিক হলে এক ছাত্রের বিরুদ্ধে কয়েকজন ছাত্র জ্যেষ্ঠ শিক্ষার্থীদের সম্মান না করার অভিযোগে করলে দু'পক্ষের মধ্যে কথা কাটাকাটি হয়।

পরদিন এর জের ধরে শের-ই বাংলা আবাসিক হলে দু'গ্রুপের মধ্যে সংঘর্ষ হয়। এতে অন্তত ১০ শিক্ষার্থী আহত হয়।

এ ঘটনায় ২৪ অক্টোবর বিশ্ববিদ্যালয় প্রশাসন একটি শৃঙ্খলা কমিটি গঠন করে। প্রাথমিক তদন্ত শেষে শৃঙ্খলা কমিটির সভায় বিশ্ববিদ্যালয়ের শান্তি নষ্ট ও ক্যাম্পাসে বিশৃঙ্খলা সৃষ্টির অপরাধে দু'জনকে বহিষ্কার এবং চারজনকে কারণ দর্শাতে বলা হয়।

বিশ্ববিদ্যালয়ের সহকারী রেজিস্ট্রার আসাদুজ্জামান মিয়া মুন্না বলেন, বিশ্ববিদ্যালয়ের সার্বিক উন্নয়ন ও ক্যাম্পাসে শিক্ষার পরিবেশ বজায় রাখার স্বার্থে প্রশাসন এই সিদ্ধান্ত নিয়েছে। 


শাহজালাল হলের ঘটনায় ছাত্রলীগ দায়ী: শিবির
চট্টগ্রাম বিশ্ববিদ্যালয়ে (চবি) শাহজালাল হলে মঙ্গলবার রাতে দুই ছাত্র সংগঠনের সমর্থকদের ধাওয়া পাল্টা ধাওয়ার ঘটনার জন্য ছাত্রলীগকে দায়ী করেছে শিবির।

শুক্রবার সন্ধ্যায় চট্টগ্রাম নগরীর একটি রেস্টুরেন্টে আয়োজিত সংবাদ সম্মেলনে শিবির নেতারা এ দাবি করেন।

মঙ্গলবার গভীর রাতে এক অনাবাসী ছাত্রের শাহজালাল হলে অবস্থানকে কেন্দ্র করে ছাত্রলীগ ও ছাত শিবির নেতাকর্মীদের মধ্যে ধাওয়া পাল্টা ধাওয়া হয়। ভোরে পুলিশ ওই হলে তল্লাশি চালিয়ে ৩২ শিবিরকর্মীকে আটক করে।

বুধবার এ ঘটনায় করা ছাত্রলীগের এক মামলায় আটক ওই ৩২ জনের মধ্যে ২৮ জনকে গ্রেপ্তার দেখানো হয়।

সংবাদ সম্মেলনে পাঁচ দফা দাবিসহ লিখিত বক্তব্য পাঠ করেন চবি শাখা শিবিরের সাধারণ সম্পাদক সালাউদ্দিন কাদের।

তিনি বলেন, "মঙ্গলবার রাতে শাহজালাল হলে ছাত্রলীগের নেতাকর্মীরা সুপরিকল্পিতভাবে আমাদের নেতাকর্মীদের উপর অর্তকিত হামলা চালায় এবং হলের বিভিন্ন কক্ষ ভাংচুর করে।"

এ সময় বিশ্ববিদ্যালয় ও পুলিশ প্রশাসন নীরব ছিল বলেও শিবির নেতা দাবি করেন।

এছাড়া আটক শিবির কর্মীদের মিথ্যা মামলায় গ্রেপ্তার দেখিয়ে জেলে পাঠানো হয় বলেও তিনি অভিযোগ করেন।

তাদের ৫ দফা দাবিগুলো হলো অন্যায়ভাবে গ্রেপ্তার নিরাপরাধ সব ছাত্রকে মুক্তি, ঘটনার সুষ্ঠু তদন্ত করে দোষীদের শাস্তি, হলে লুটপাটের ক্ষতিপূরণ, সব হলে আবাসিক শিক্ষার্থীদের নিরাপত্তা ও অবস্থান নিশ্চিতকরণ এবং নিহত মহিউদ্দিন মাসুম ও হারুন অর রশিদের খুনিদের শাস্তি।

অবিলম্বে এসব দাবি না মানলে কঠোর কর্মসূচি দেওয়া হবে বলে জানানো হয়।

এর আগে সংগঠনটি বিশ্ববিদ্যালয়ের উপাচার্য বরাবর এসব দাবি সম্বলিত একটি স্মারকলিপি দেয়।

সংবাদ সম্মেলনে চবি ছাত্র শিবিরের সাবেক সভাপতি মো. শামছুদ্দিন, কেন্দ্রীয় দপ্তর সম্পাদক আ. জব্বারসহ শিবির নেতাকর্মী উপস্থিত ছিলেন। 


চবিতে ঈদের ছুটি ১ নভেম্বর থেকে
ঈদুল আজহা উপলক্ষে চট্টগ্রাম বিশ্ববিদ্যালয় (চবি) ১ নভেম্বর থেকে ১৫ দিন বন্ধ থাকবে।

বৃহস্পতিবার চবি'র ডেপুটি রেজিস্ট্রার (তথ্য) ফরহাদ হোসেন খান স্বাক্ষরিত এক বিজ্ঞপ্তিতে এ তথ্য জানানো হয়।

এতে বলা হয়, ঈদুল আজহার ছুটি শেষে ১৬ নভেম্বর থেকে পুনরায় ক্লাশ শুরু হবে।

তবে পরীক্ষা এবং দাপ্তরিক ছুটির বিষয়ে এখনো সিদ্ধান্ত হয়নি। 
শাবিতে ভর্তি পরীক্ষা শনিবার
শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) ২০১১-১২ শিক্ষাবর্ষের প্রথম বর্ষ স্নাতক (সম্মান) শ্রেণীর ভর্তি পরীক্ষা শনিবার।

ওইদিন সকাল ১০টায় 'এ' ইউনিট (সামাজিক বিজ্ঞান ও ব্যবসায় প্রশাসন অনুষদ) ও বিকেল ৩টায় 'বি' ও 'বি-১' ইউনিটের (বিজ্ঞান অনুষদ) পরীক্ষা অনুষ্ঠিত হবে।

ভর্তি কমিটির সদস্য সচিব ড. মুস্তাবুর রহমান বিডিনিউজ টোয়েন্টিফোর ডটকমকে বলেন, সামাজিক বিজ্ঞান ও ব্যবসায় প্রশাসন অনুষদে ৫৯০টি আসনের বিপরীতে ভর্তি ফরম রেজিস্ট্রেশন করেছে ১৫ হাজার ৫৪৫ জন শিক্ষার্থী। এ হিসাবে প্রতি আসনের বিপরীতে প্রতিদ্বন্দ্বিতা হবে ২৭ জনের।

এ ছাড়া বিজ্ঞান অনুষদে ৭৪০টি আসনের বিপরীতে ১৫ হাজার ৫৮৪ জন রেজিস্ট্রেশন করেছে। এ অনুষদে প্রতি আসনের বিপরীতে ২২ জন শিক্ষার্থী প্রতিদ্বন্দ্বিতা করবে বলেও জানান তিনি।

পরীক্ষার্থীরা www.sust.edu/admission ওয়েবসাইটে অথবা যে কোনো মোবাইল ফোন থেকে SUSTSEATAdmissionRoll লিখে ১৬১৬ নম্বরে এসএমএস করে তাদের পরীক্ষার আসন বিন্যাস জানতে পারবেন।

বিশ্ববিদ্যালয়ের নিজস্ব ক্যাম্পাস ছাড়াও সিলেট শহরের ১৩টি কেন্দ্রে একযোগে ভর্তিপরীক্ষা অনুষ্ঠিত হবে। 
জবি ভর্তি: গ ইউনিটের পরীক্ষা শুক্রবার
জগন্নাথ বিশ্ববিদ্যালয়ের ২০১১-'১২ শিক্ষাবর্ষে স্নাতক (সম্মান) শ্রেণীর গ ইউনিটের ভর্তি পরীক্ষা আগামী শুক্রবার অনুষ্ঠিত হবে।

বিকাল ৩টা ৩০মিনিট থেকে ৫টা পর্যন্ত পরীক্ষা চলবে বলে বিশ্ববিদ্যালয়ের এক সংবাদ বিজ্ঞপ্তিতে জানানো হয়।

এবার গ/C ইউনিটে (বাণিজ্য অনুষদ) ৬৮০টি আসনের বিপরীতে ৩৬ হাজার ৬১৪ জন ভর্তি পরীক্ষায় অংশগ্রহণ করার কথা।

পরীক্ষার্থীকে ভর্তি পরীক্ষার দিন এইচএসসি/সমমান পরীক্ষার মূল রেজিস্ট্রেশন কার্ড, তার একটি ফটোকপি এবং দুই কপি রঙিন পাসপোর্ট সাইজের ছবির পেছনে পরীক্ষার্থীর নাম ও রোল নম্বর লিখে অবশ্যই সঙ্গে আনতে হবে।

এছাড়া সামাজিক বিজ্ঞান অনুষদভুক্ত ঘ/D ইউনিটের পরীক্ষা অনুষ্ঠিত হবে আগামী ১৮ নভেম্বর (শুক্রবার) বিকাল ৩টা ৩০মিনিট থেকে ৫টা পর্যন্ত।

পরীক্ষার হলে মোবাইল ফোন সেট আনা যাবে না বলেও বিজ্ঞপ্তিতে জানানো হয়। 


চবিতে আটক ২৮ শিবিরকর্মীকে ছাত্রলীগের মামলায় গ্রেপ্তার
চট্টগ্রাম বিশ্ববিদ্যালয়ে (চবি) ছাত্রাবাস থেকে আটক ২৮ ছাত্র শিবিরকর্মীকে ছাত্রলীগের করা একটি মামলায় গ্রেপ্তার দেখিয়েছে পুলিশ।

মঙ্গলবার রাতে শাহজালাল হলে এক ছাত্রের অবস্থানকে কেন্দ্র করে ছাত্রলীগ ও ছাত্রশিবিরের মধ্যে উত্তেজনা ছড়িয়ে পড়ে। ভোররাতে পুলিশ তল্লাশি চালিয়ে অনাবাসিক ৩২ শিক্ষার্থীকে আটক করে।

বুধবার দুপুরে ছাত্রলীগের বিশ্ববিদ্যালয় শাখার সহ সভাপতি সাফায়েত বিল্লাহ বাদি হয়ে ছাত্র শিবিরের বিশ্ববিদ্যালয় শাখার সভাপতি ও সাধারণ সম্পাদকসহ ৩০ নেতাকর্মীর নাম উল্লেখ করে অজ্ঞাত আরো ২০০ শিবিরকর্মীকে আসামি করে মামলা করেন।

আটক ২৮ জনকে সেই মামলায় গ্রেপ্তার দেখানো হয়েছে বলে হাটহাজারী থানার উপ-পরিদর্শক (এসআই) জাহিদ হোসেন বিডিনিউজ টোয়েন্টিফোর ডটকমকে জানিয়েছেন।

হাটহাজারী থানার ওসি সামিউল আলম বিডিনিউজ টোয়েন্টিফোর ডটকমকে বলেন, আটক চার জনকে বিশ্ববিদ্যালয়ের শিক্ষকরা ছাড়িয়ে নিয়েছেন।

গ্রেপ্তার ২৮ জনই শিবিরের নেতাকর্মী বলে জানিয়েছেন শিবির সভাপতি মোস্তফা সাকের উল্লাহ।

মামলাকারী ছাত্রলীগ নেতা সাফায়েত বিডিনিউজ টোয়েন্টিফোর ডটকমকে বলেন, "মঙ্গলবার রাতে শিবিরের নেতা-কর্মীরা আমাদের হত্যার উদ্দেশ্যে হামলা চালায়। এসময় তারা ব্যাপক ভাংচুর করে।"

এদিকে মঙ্গলবার রাতের ঘটনা তদন্তে মৃত্তিকা বিজ্ঞান বিভাগের শিক্ষক অধ্যাপক খান তৌহিদ ওসমানকে প্রধান করে তিন সদস্যের একটি কমিটি গঠন করেছে বিশ্ববিদ্যালয় প্রশাসন।

বিশ্ববিদ্যালয়ের সহকারী প্রক্টর আলী হায়দার বিডিনিউজ টোয়েন্টিফোর ডটকমকে বলেন, কমিটি সার্বিক পরিস্থিতি খতিয়ে দেখবে। 
সংঘর্ষের পর ইসলামী বিশ্ববিদ্যালয় বন্ধ
সরকার সমর্থক ছাত্রলীগ ও ইসলামী ছাত্র শিবিরের সংঘর্ষের জের ধরে কুষ্টিয়ার ইসলামী বিশ্ববিদ্যালয় বন্ধ ঘোষণা করা হয়েছে।

বিশ্ববিদ্যালয়ের প্রাধ্যক্ষ পরিষদের সভাপতি ও জিয়াউর রহমান হলের প্রাধ্যক্ষ মো. সেলিম বুধবার দুপুরে সাংবাদিকদের জানান, বৃহস্পতিবার দুপুর ২টার মধ্যে সব ছাত্র-ছাত্রীকে হল ছাড়ার নির্দেশ দেওয়া হয়েছে।

বুধবার সকালে উপাচার্য ড. এম আলাউদ্দিনের সভাপতিত্বে প্রশাসনিক সভায় বিশ্ববিদ্যালয় বন্ধের সিদ্ধান্ত হয় বলে জানান তিনি।

মো. সেলিম বলেন, অস্থিতিশীল পরিবেশ এড়াতে আগামী ২৫ নভেম্বর পর্যন্ত ক্যাম্পাস বন্ধ ঘোষণা করা হয়েছে।

মঙ্গলবার বিশ্ব^বিদ্যালয়ের লালন শাহ হলের ডাইনিং ব্যবস্থাপক নিয়োগকে কেন্দ্র করে ছাত্রলীগ ও ছাত্র শিবির দফায় দফায় সংঘর্ষে বেশ কয়েকজন শিক্ষার্থী আহত হয়।

এ ঘটনার পর আতঙ্ক ছড়িয়ে পড়ে। পরিস্থিতি নিয়ন্ত্রণে ক্যাম্পাসে অতিরিক্ত পুলিশ নিয়োগ দেওয়া হয়।

মো. সেলিম জানান, ২৬ নভেম্বর সকাল ১০টায় বিশ্ববিদ্যালয়ের সব আবাসিক হল পুনরায় খুলে দেওয়া হবে।


মাদ্রাসা শিক্ষার্থীদের দাবি মেনে নিল শাবিপ্রবি
মাদ্রাসা বোর্ডের শিক্ষার্থীরা শাহজালাল বিজ্ঞান ও প্রযুক্তি বিশ্ববিদ্যালয়ের সামাজিক বিজ্ঞান অনুষদের সব বিষয়ে ভর্তি হতে পারবে বলে জানিয়েছে কর্তৃপক্ষ।

বুধবার বিশ্ববিদ্যালয়ের উপাচার্য ভর্তি কমিটির সভাপতি বরাবর এ সংক্রান্ত একটি চিঠি দিয়েছেন।

চিঠিতে আগামী ৩০ অক্টোবর অনুষ্ঠেয় একাডেমিক কাউন্সিলে এ বিষয়ে রিপোর্ট করা হবে বলে জানানো হয়।

বিশ্ববিদ্যালয়ের রেজিস্ট্রার ইশফাকুল হোসেন এ তথ্য জানিয়েছেন।

তবে 'বিশ্ববিদ্যালয়ে ভর্তিচ্ছু মাদ্রাসা শিক্ষার্থী' ব্যানারে আন্দোলনরত শিক্ষার্থীদের পক্ষে গঠিত সিলেট সুশীল সমাজের যুগ্ম আহবায়ক আলী আহমেদ বিডিনিউজ টোয়েন্টিফোর ডটকমকে বলেন, এ ধরনের সিদ্ধান্তের ব্যাপারে উপাচার্যের কাছ থেকে তারা কোনো লিখিত পাননি।

বৃহস্পতিবার দুপূর ১২টার মধ্যে লিখিত সিদ্ধান্ত না পেলে ২৯ অক্টোবর ভর্তি পরীক্ষার দিন সিলেটে সকাল-সন্ধ্যা হরতাল পালন করা হবে, বলেন তিনি।

মাদ্রাসা বোর্ড থেকে ইসলামী অর্থনীতি নিয়ে পাশ করা শিক্ষার্থীরা ২০১১-১২ শিক্ষাবর্ষে সামাজিক বিজ্ঞান অনুষদের নয়টি বিষয়ের মধ্যে সাতটিতে ভর্তির সুযোগ পাবে না বলে বিশ্ববিদ্যালয়ের ১১৬তম সিন্ডিকেটে সিদ্ধান্ত হয়েছিল।

কর্তৃপক্ষের নতুন সিদ্ধান্ত কার্যকর হলে নয়টি বিষয়েই তারা ভর্তির সুযোগ পাবে। 


ভাসানী বিশ্ববিদ্যালয়ে ভর্তি পরীক্ষার তারিখ পরিবর্তন
মওলানা ভাসানী বিজ্ঞান ও প্রযুক্তি বিশ্ববিদ্যালয়ে ২০১১-১২ শিক্ষাবর্ষ ¯œাতকে ভর্তি পরীক্ষার তারিখ আবারো পরিবর্তন করা হয়েছে।

এ নিয়ে দ্বিতীয়বার ইঞ্জিনিয়ারিং/অনার্স ও বিবিএ ভর্তি পরীক্ষার তারিখ পরিবর্তন করা হল।

বিশ্ববিদ্যালয়ের প্রক্টর উমর ফারুক মঙ্গলবার এ তথ্য জানান।

পূর্বঘোষিত ২২ ও ২৩ ডিসেম্বরের পরীক্ষা অনুষ্ঠিত হবে ২১ ও ২২ ডিসেম্বর।

নতুন সময়সূচি অনুযায়ী ২১ ডিসেম্বর সকাল ১০টা ৩০মিনিট থেকে বেলা ১২টা ৩০মিনিট পর্যন্ত 'সি' ইউনিটর এবং বেলা ২টা ৩০মিনিট থেকে ৪টা ৩০মিনিট 'ডি' ইউনিটের পরীক্ষা অনুষ্ঠিত হবে।

২২ ডিসেম্বর সকাল ১০টা ৩০মিনিট থেকে বেলা ১২টা ৩০মিনিট পর্যন্ত 'এ' ইউনিটর এবং বেলা ২টা ৩০মিনিট থেকে ৪টা ৩০মিনিট পর্যন্ত 'বি' ইউনিটের পরীক্ষা অনুষ্ঠিত হবে।

আগামী ২০ নভেম্বর পর্যন্ত মোবাইল অপারেটর টেলিটকের এসএমএস'র মাধ্যমে ভর্তির আবেদন করা যাবে।

প্রক্টর উমর ফারুক আরো জানান, ২৩ ডিসেম্বর জাতীয় বিশ্ববিদ্যালয়ে ভর্তি পরীক্ষা থাকায় আবারো তারিখ পরিবর্তন করা হয়েছে।

এ বছর ১১টি বিভাগের ৫০০ আসনের বিপরীতে এমসিকিউ পদ্ধতিতে ভর্তি পরীক্ষা অনুষ্ঠত হবে। পরীক্ষায় অংশগ্রহণের জন্য শিক্ষার্থীদের এসএসসি/সমমান ও এইচএসসি/সমমান পরীক্ষায় চতুর্থ বিষয় ছাড়া মোট ন্যুনতম জিপিএ ৬.৫০ পেতে হবে।

তাছাড়া এসএসসি/সমমান ও এইচএসসি/সমমান উভয় পরীক্ষায় পৃথকভাবে চতুর্থ বিষয় বাদে ন্যুনতম জিপিএ ৩.০০ পেতে হবে।

ভর্তি সংক্রান্ত যাবতীয় তথ্য বিশ্ববিদ্যালয়ের ওয়েবসাইটে www.mbstu.ac.bd পাওয়া যাবে। এ ছাড়া ০১৫৫৪৩২১১৮৭ এবং ০১৫৫৪৩২১১৮২ নম্বরে যোগাযোগ করেও প্রয়োজনীয় তথ্য জানা যাবে। 


ইবিতে ছাত্রলীগ-শিবির সংঘর্ষ, গোলাগুলি
ইসলামী বিশ্ববিদ্যালয়ের (ইবি) একটি হলের ডাইনিং ব্যবস্থাপক নিয়োগ নিয়ে ছাত্রলীগ ও শিবিরের সংঘর্ষে অন্তত ৩৫ জন আহত হয়েছে।

প্রত্যক্ষদর্শীরা জানায়, মঙ্গলবার দুপুরের পর বিশ্ববিদ্যালয়ের লালন শাহ হলে কয়েক দফায় এ সংঘর্ষ হয়। এ সময় ৩০ থেকে ৪০ রাউন্ড গুলি ও বোমার শব্দ শোনা যায়।

সংঘর্ষ চলাকালে ওই হলের সামনে থাকা ছাত্রলীগের ব্যানার ও দু'টি মোটরসাইকেল ভাংচুর করে আগুন দেওয়া হয়। পরিস্থিতি নিয়ন্ত্রণে আনতে অন্তত ২৪ রাউন্ড টিয়ার গ্যাস সেল এবং ১৮ রাউন্ড শটগানের গুলি ছুঁড়তে হয় বলে পুলিশ জানায়।

ক্যাম্পাসে অতিরিক্ত পুলিশ ও র‌্যাব মোতায়েন করা হয়েছে। বিকালে লালন শাহ হলে তল্লাশি হয়েছে।

আহতদের মধ্যে রয়েছেন ছাত্রলীগ নেতা জাপান, লেলিন, বকুল, সাগর, বেলাল, মেহেদী, তুর্কি, জুয়েল, রাসেল, এনামুল, শামীম, সুমন, ডন, জিয়াউর রহমান হলের শিবির সভাপতি মাসুম, সাব্বির, রেজোয়ান, জুবায়ের, ফরিদ, মনির, গোলাম ইয়াহিয়া, মোকাদ্দেস, ওলী, মোয়াজ্জেমসহ অন্তত ৩৫ জন। বাকিদের নাম জানা যায়নি।

আহতদের কুষ্টিয়া, ঝিনাইদহ ও ইবি মেডিকেল সেন্টারে ভর্তি করা হয়েছে। এদের মধ্যে কয়েকজনের অবস্থা আশঙ্কাজনক।

শিক্ষার্থীরা জানায়, গত দু-তিন ধরে লালন শাহ হলের ডাইনিংয়ে নতুন ব্যবস্থাপক নিয়োগের প্রক্রিয়া চলছিলো। এনিয়ে দুপুর ১টার দিকে সরকারি দল সমর্থক ছাত্রলীগ ও জামায়াতে ইসলামী সমর্থক ছাত্র শিবিরের কয়েকজন নেতাকর্মীর মধ্যে কথা কাটাকাটি হয়।

২টার দিকে হলের ভারপ্রাপ্ত প্রভোস্ট তৌফিক এলাহী, ছাত্র উপদেষ্ঠা ড. মেহের আলী, সহকারী প্রক্টর মো. মহব্বত হোসেন, ছাত্রলীগ বিশ্ববিদ্যালয় শাখার সভাপতি জাহাঙ্গীর হোসেন, শিবির নেতা আসাদুল্লাহসহ উভয় সংগঠনের নেতাকর্মী ও সাংবাদিকদের উপস্থিতিতে বিষয়টি মীমাংসার জন্য প্রভোস্ট কার্যালয়ে জরুরি বৈঠকে বসেন।

বৈঠক চলাকালে বাইরে অবস্থানকারী ওই দুই সংগঠনের কর্মীদের মধ্যে সংঘর্ষ বেধে যায় বলে জানায় প্রত্যক্ষদর্শীরা।

এসময় শিবির সমর্থকরা ধাওয়া দিলে ছাত্রলীগ কর্মীরা হল ত্যাগ করে।

তবে কিছুক্ষণ পর সংঘবদ্ধ হয়ে আবার তারা ক্যাম্পাসে ঢুকতে চাইলে আবারো শিবির হামলা করে। এ ভাবে দুপুর ২টা থেকে বিকাল ৪টা পর্যন্ত কয়েক দফা সংঘর্ষ হয়।

সংঘর্ষ চলাকালে বিশ্ববিদ্যালয়ের কোষাধ্যক্ষসহ প্রক্টোরিয়াল বডির কয়েকজন সদস্য ঘটনাস্থলে আসেন। পরে তারা অতিরিক্ত পুলিশ ও র‌্যাব মোতায়েনের নির্দেন দেন।

ইসলামী বিশ্ববিদ্যালয় থানার ওসি মনির উদ্দিন মোল্লা বলেন, কুষ্টিয়ার পুলিশ সুপারিনটেনডেন্ট মো. মফিজ উদ্দিনের নেতৃত্বে অতিরিক্ত পুলিশ ক্যাম্পাসে গিয়ে পরিস্থিতি নিয়ন্ত্রণে আনে। এ সময় অন্তত ২৪ রাউন্ড টিয়ার গ্যাস সেল এবং ১৮ রাউন্ড শটগানের গুলি ছুঁড়েছে পুলিশ।

তিনি আরো বলেন, জেলা প্রশাসনের নির্বাহী ম্যাজিস্ট্রেট ইকবাল আকতারের নেতৃত্বে বিশ্ববিদ্যালয় প্রশাসন বিকাল ৫টা থেকে লালন শাহ হলে তল্লাশি চালানো হয়েছে। এসময় ২টি চাপাতি, ১টি ছোরা, ৪টি রড, ১০টি লাঠি উদ্ধার করা হয়। ক্যাম্পাসে থমথমে অবস্থা বিরাজ করছে।

উপদেষ্টা ড. মেহের আলী বলেন, "ডাইনিং ব্যবস্থাপক নিয়োগ দেওয়াকে কেন্দ্র করে সৃষ্ট সমস্যা সমাধানে লালন শাহ হলের প্রভোস্ট অফিসে আলোচসায় বসি। এসময় হলের বাইরে অবস্থানকারী ছাত্রলীগ-শিবির নেতাকমীদের মধ্যে সংঘর্ষ বেধে যায়।"

বিশ্ববিদ্যালয়ের ভারপ্রাপ্ত প্রক্টর আবু হেনা মুস্তফা জামাল বলেন, তুচ্ছ ঘটনাকে কেন্দ্র করে এই অনাকাঙ্খিত ঘটনা ঘটেছে। পরিস্থিতি নিয়ন্ত্রণে রাখতে অতিরিক্ত র‌্যাব ও পুলিশ মোতায়েন করা হয়েছে।

উপাচার্য অধ্যাপক ড. এম আলাউদ্দিন বলেন, পরিস্থিতি শান্ত রাখতে সব ধরনের ব্যবস্থা নেওয়া হয়েছে।

বিশ্ববিদ্যালয় শাখা ছাত্রলীগ সভাপতি জাহাঙ্গীর হোসাইন বলেন, "লালন শাহ হলে মিটিং চলাকালে শান্তিপূর্ণ অবস্থানে শিবির ক্যাডাররা আমাদের নেতাকর্মীদের উপর অতর্কিতে হামলা চালিয়েছে। আমরা এর বিচার দাবি করছি।"

শিবির সভাপতি মাঈনুল ইসলাম বলেন, "হলে ছাত্রলীগের ক্যাডাররা আমাদের নেতাকর্মীদের উপর সশস্ত্র হামলা চালালে আমরা তা প্রতিহত করি।"


চট্টগ্রাম ভেটেরিনারি: ভর্তি আবেদনের সময় বেড়েছে
চট্টগ্রাম ভেটেরিনারি ও অ্যানিম্যাল সাইন্সেস বিশ্ববিদ্যালয়ে (সিভাসু) ২০১১-১২ শিক্ষাবর্ষে ভর্তি আবেদনের সময় বাড়িয়েছে কর্তৃপক্ষ।

সোমবার বিশ্ববিদ্যালয়ের এক বিজ্ঞপ্তিতে জানানো হয়, ১৫ নভেম্বর পর্যন্ত ভর্তি আবেদনের সময় বাড়ানো হয়েছে।

বিশ্ববিদ্যালয়ের জনসংযোগ শাখার সহকারী পরিচালক খলিলুর রহমান বিডিনিউজ টোয়েন্টিফোর ডটকমকে জানান, ভর্তি আবেদনের শেষ সময় ছিল ৩০ অক্টোবর।

তবে ভর্তি পরীক্ষা পূর্ব নির্ধারিত তারিখ ১ ডিসেম্বরই অনুষ্ঠিত হবে বলে জানান তিনি।

গত ১৭ সেপ্টেম্বর থেকে সিভাসুতে ভর্তি আবেদন শুরু হয়েছে।

দুটি অনুষদের অধীনে ডক্টর অব ভেটেরিনারি মেডিসিন (ডিভিএম) ও বিএসসি ফুড সায়েন্স অ্যান্ড টেকনোলজি (বিএফএসটি) ডিগ্রি প্রদানে ১২৫ জন শিক্ষার্থী ভর্তি করা হবে।

পাঁচ বছর মেয়াদি ডিভিএম ডিগ্রিতে সংরক্ষিত মুক্তিযোদ্ধা ও উপজাতীয় কোটায় ২ জন করে ৪ জনসহ মোট ৭৫ শিক্ষার্থী ভর্তি হতে পারবে।

অন্যদিকে, চার বছর মেয়াদি বিএফএসটি ডিগ্রিতে ৫০ জন শিক্ষার্থী ভর্তি করা হবে। এতে মুক্তিযোদ্ধা ও উপজাতীয় কোটায় একটি করে আসন সংরক্ষিত আছে।

ভর্তির ক্ষেত্রে ২০০ নম্বরের মাধ্যমে শিক্ষার্থীদের মূল্যায়ন করা হবে । এসএসসি ও এইচএসসি পরীক্ষার ফলের ওপর ১০০ ও এমসিকিউ'র মাধ্যমে আরও ১০০ নম্বারের পরীক্ষা নেওয়া হবে। 
বাসের ধাক্কায় জবির ১২ শিক্ষার্থী আহত
রাজধানীর মৌচাক মোড়ে পুলিশের রিকুইজিশন করা একটি বাস জগন্নাথ বিশ্ববিদ্যালয়ের একটি দোতলা বাসকে ধাক্কা দিলে অন্তত ১২ শিক্ষার্থী আহত হয়েছেন।

আহতদের মধ্যে তিনজনকে পুরান ঢাকার সুমনা ক্লিনিকে, একজনকে ঢাকা মেডিকেল কলেজ হাসপাতালে এবং একজনকে সোহরাওয়ার্দী হাসপাতালে ভর্তি করা হয়েছে।

সুমনা ক্লিনিকে চিকিৎসাধীন আহত শিক্ষার্থী জাহিদ হাসান শুভ বিডিনিউজ টোয়েন্টিফোর ডটকমকে জানান, সকালে বিশ্ববিদ্যালয়ের বাস উল্কা-১ এ করে উত্তরা থেকে বিশ্ববিদ্যালয়ে আসছিলেন তিনি। পথে মৌচাক মোড়ের কাছে আরেকটি বাস পেছন সজোরে ধাক্কা দেয়। এতে শিক্ষার্থী বহনকারী বাসের পেছনের অংশ দুমড়ে যায়।

মতিঝিল অঞ্চলের উপ পুলিশ কমিশনার আনোয়ার হোসেন বিডিনিউজ টোয়েন্টিফোর ডটকমকে জানান, পুলিশের রিকুইজিশন করা বাসটিতে কোনো পুলিশ ছিলো না। দুর্ঘটনার পর জগন্নাথ বিশ্ববিদ্যালয়ের শিক্ষার্থীরা ওই বাসের চালককে পিটিয়ে বিশ্ববিদ্যালয়ে নিয়ে যায়। পরে তাকে কতোয়ালি থানায় হস্তান্তর করা হয়।

বিষয়টি খতিয়ে দেখা হচ্ছে বলে জানান তিনি।

পুলিশ জানায়, শুভ ছাড়াও মেশকাতুল আলম ও মো. মোমেন নামের আরো দুই শিক্ষার্থীকে সুমনা হাসপাতালে ভর্তি করা হয়েছে। এছাড়া মইনুল ইসলাম নামে একজনকে ঢাকা মেডিকেলে বাকিদের নেওয়া হয়েছে ঢাকা মেডিকেল কলেজ হাসপাতালসহ বিভিন্ন হাসপাতালে। 
জাবিতে রবীন্দ্র গবেষণা ট্রাস্ট ফান্ড বৃত্তি চালু
জাহাঙ্গীরনগর বিশ্ববিদ্যালয়ের বাংলা বিভাগে 'রবীন্দ্র গবেষণা ট্রাস্ট ফান্ড বৃত্তি' চালু করা হয়েছে।

সোমবার বিশ্ববিদ্যালয়ের এক বিজ্ঞপ্তিতে এ তথ্য জানানো হয়।

সকালে ভাষা সৈনিক ও রবীন্দ্র গবেষক আহমদ রফিক এই বৃত্তির জন্য পাঁচ লাখ টাকার একটি চেক বিশ্ববিদ্যালয়ের উপাচার্য অধ্যাপক ড. শরীফ এনামুল কবিরের কাছে হস্তান্তর করেন।

এ সময় সেখানে উপস্থিত ছিলেন- রেজিস্ট্রার আবু বকর সিদ্দিক, বাংলা বিভাগের সভাপতি অধ্যাপক ড. খালেদ হোসাইন, উপ-রেজিস্ট্রার (শিক্ষা) ড. আবুল আজাদ।

বিজ্ঞপ্তিতে বলা হয়, রবীন্দ্রনাথ ঠাকুরের সৃষ্টিকর্মের ওপর এমফিল ও পিএইচডি পর্যায়ের শিক্ষার্থীদের এ বৃত্তি দেওয়া হবে।


রাবির প্রশ্নপত্র জালিয়াত চক্রের ৫ জন গ্রেপ্তার
রাজশাহী বিশ্ববিদ্যালয়ে  (সম্মান) শ্রেণীতে ভর্তি পরীক্ষার প্রশ্নপত্র জালিয়াতি চক্রে জড়িত অভিযোগে পাঁচজনকে গ্রেপ্তার করেছে র‌্যাব।

শনিবার রাত থেকে রোববার ভোর পর্যন্ত রাজশাহী মহানগরীর বিভিন্ন স্থান থেকে এদের গ্রেপ্তার করা হয় বলে র‌্যাব জানিয়েছে।

এরা হলেন বরেন্দ্র কলেজের ছাত্র নওগাঁর মান্দা উপজেলার মোশারফ হোসেন (১৯), একই কলেজের ছাত্র রাজশাহীর গোদাগাড়ীর তুহিন ইসলাম (২০), রাজশাহী বিশ্বদ্যিালয়ের ছাত্র সুমন আহমেদ (২৪), বাঘা উপজেলার ভানুকর এলাকার রাজিব উদ্দিন (২৫) ও চারঘাটের চরগোচরের রবিউল ইসলাম (২০)।

রাজশাহী র‌্যাব-৫ এর লেফটেন্যান্ট মাহাদি জানান, গ্রেপ্তারকৃতরা জানিয়েছেন নগরীতে এ ধরনের বেশ কয়েকটি চক্র সক্রিয় রয়েছে। প্রতিবছর বিশ্ববিদ্যালয়ে ভর্তির সময় এই চক্রটি প্রশ্নপত্র দেওয়ার নাম করে সাধারণ শিক্ষার্থীদের কাছে ভুয়া প্রশ্নপত্র সরবরাহ করে লাখ লাখ টাকা হাতিয়ে নেয়।

প্রতিসেট প্রশ্নপত্র তারা ৩০ হাজার টাকা পর্যন্ত বিক্রি করে বলে জানিয়েছে গ্রেপ্তারকৃতরা।

বোয়ালিয়া থানার ওসি শাহাদাত হোসেন বিডিনিউজ টোয়েন্টিফোর ডটকমকে বলেন, গ্রেপ্তার পাঁচজনকে থানায় সোপর্দ করা হয়েছে। তাদের বিরুদ্ধে একটি জালিয়াতি মামলা করা হয়েছে। 


ঢাবি ভর্তি পরীক্ষা: 'খ' ইউনিটের ফল প্রকাশ
ঢাকা বিশ্ববিদ্যালয়ের (ঢাবি) প্রথম বর্ষ 'খ' ইউনিটের ভর্তি পরীক্ষার ফল প্রকাশিত হয়েছে।

ফলাফল কলা অনুষদ অফিসের নোটিস বোর্ডে দেওয়া হয়েছে। ঢাকা বিশ্ববিদ্যালয়ের ওয়েবসাইট khaunit.univdhaka.edu ও মোবাইলের মাধ্যমেও ফল জানা যাবে।

রোববার রাত ৯টার দিকে বিশ্ববিদ্যালয়ের এক প্রেস বিজ্ঞপ্তিতে এ তথ্য জানানো হয়।

মোবাইলের মাধ্যমে (রবি, বাংলা লিংক, সিটিসেল ও এয়ারটেল) ফল পেতে ম্যাসেজ অপসনে গিয়ে DU স্পেস KHA স্পেস Roll No টাইপ করে ১৬৩২১ নম্বরে পাঠাতে হবে।

বিজ্ঞপ্তিতে বলা হয়, এ বছর 'খ' ইউনিটের অধীনে ৩৩ হাজার ৬৮৯ জন পরীক্ষার্থী ভর্তি পরীক্ষায় অংশ নিয়ে উত্তীর্ণ হয়েছে ৮ হাজার ৫৮৫ জন।

সাক্ষাৎকারের তারিখ পরে জানানো হবে বলে বিজ্ঞপ্তিতে বলা হয়েছে।

গত ২১ অক্টোবর এ পরীক্ষা নেওয়া হয়েছিলো। 
পরীক্ষা দেওয়া হলো না ২০ শিক্ষার্থীর
কর্তৃপক্ষের অবহেলায় গাজীপুরের পূবাইল আদর্শ ডিগ্রি কলেজের ২০ শিক্ষার্থীর ডিগ্রি মান উন্নয়ন পরীক্ষা দেওয়া হয়নি।

এবারই তাদের মান উন্নয়ন পরীক্ষা দেওয়ার শেষ সুযোগ ছিল বলে শিক্ষার্থীরা জানান।

একাউন্টিংয়ের শিক্ষার্থী আয়েশা আক্তার সাংবাদিকদের জানান, অধ্যক্ষের অবহেলা ও দুর্নীতির কারণে এই ২০ ছাত্রছাত্রীকে আগের খারাপ ফলাফল নিয়ে বাকি জীবন কাটাতে হবে।

জাতীয় বিশ্ববিদ্যালয়ের নিয়মানুযায়ী একবারই মান উন্নয়ন পরীক্ষা দেওয়া যায়।

একাউন্টিংয়ের আরেক শিক্ষার্থী রাকিব হোসাইন জানান, জাতীয় বিশ্ব বিদ্যালয়ের নিয়ম অনুযায়ী মান উন্নয়ন পরীক্ষার জন্য যথাযথভাবে ফরম পূরণ করে নির্ধারিত টাকা কলেজ কর্তৃপক্ষের কাছে জমা দেন এসব পরীক্ষার্থীরা। কিন্তু কলেজ কর্তৃপক্ষ ওই টাকা অসাত্মাৎ করে।

ফলে জাতীয় বিশ্ববিদ্যালয় থেকে বিষয় ভিত্তিক কোড নম্বর এবং কারো কারো প্রবেশপত্র কলেজে আসেনি।

তারা অধ্যক্ষের বিচার এবং তাদের পরীক্ষা দেওয়ার ব্যবস্থা করার দাবি জানান।

কলেজের একাউন্টিংয়ের শিক্ষক রায়হান আহমেদ জানান, এবার মান উন্নয়ন পরীক্ষায় অংশগ্রহণ করতে না পাড়ায় ওই ২০ ছাত্রছাত্রী 'উন্নত ভবিষ্যত' থেকে বঞ্চিত হলো।

পূবাইল আদর্শ ডিগ্রি কলেজের ভারপ্রাপ্ত অধ্যক্ষ মো. কাইয়ুম খান কলেজ কর্তৃপক্ষের ত্রুটির কথা উল্লেখ করে বলেন, কলেজের অফিস সহকারীর ভুলের কারণে এ ঘটনা ঘটেছে। এটি সংশোধনের চেষ্টা করা হচ্ছে।

পরীক্ষা দিতে না পারা ছাত্রছাত্রীদের মধ্যে ১৪ জন একাউন্টিং এবং ৬ জন অন্যান্য বিষয়ের।

জাতীয় বিশ্বদ্যালয়ের পরীক্ষা নিয়ন্ত্রক মো. বদিউজ্জামান জানান, এমন কোনো অভিযোগ তিনি এখনো পাননি।

বৃহস্পতিবার (২০ অক্টোবর) থেকে জাতীয় বিশ্ববিদ্যালয়ের এই পরীক্ষা শুরু হয়েছে।
চুয়েটে ছাত্র সংসদ নির্বাচনের দাবিতে ক্লাস বর্জন
চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) ছাত্র সংসদ নির্বাচনের দাবিতে ক্লাস ও পরীক্ষা বর্জন করেছে শিক্ষার্থীরা।

রোববার সকাল ৯টা থেকে ক্লাস ও পরীক্ষা বর্জন করে বিশ্ববিদ্যালয় প্রশাসনের কাছে ছাত্রসংসদ নির্বাচনের তারিখ নির্ধারণের দাবি জানায় তারা। পরে দুপুর সাড়ে ১২টার দিকে উপাচার্য অধ্যাপক ড. শ্যামল কান্তি বিশ্বাসের কাছে স্মারকলিপি দেয়।

এরই পরিপ্রেক্ষিতে বিকালে শিক্ষার্থীদের সঙ্গে মতবিনিময় সভা করেন উপাচার্য।

এতে ছাত্র সংসদ নির্বাচন অনুষ্ঠানের পাশাপাশি আবাসিক হল ও ক্যান্টিনের বিভিন্ন সমস্যা তুলে ধরে তা সমাধানের দাবি জানানো হয়। উপাচার্য সিন্ডিকেট সভায় বিষয়টি নিয়ে আলোচনার আশ্বাস দিলে সোমবার থেকে ক্লাস ও পরীক্ষায় অংশ নেওয়ার ঘোষণা দেয় শিক্ষার্থীরা।

আন্দোলনরত পুরকৌশল বিভাগের শিক্ষার্থী নিয়াজ মোর্শেদ বিডিনিউজ টোয়েন্টিফোর ডটকমকে বলেন, "ছাত্র সংসদ না থাকায় সাধারণ শিক্ষার্থীদের অধিকার রক্ষা হচ্ছে না। তাই আমরা নির্বাচন দাবি করছি।"

উপাচার্যের আশ্বাসের ভিত্তিতে কর্মসূচি স্থগিত করা হয়েছে বলেও জানান তিনি।

চট্টগ্রাম প্রকৌশল ও প্রযুক্তি বিশ্ববিদ্যালয়ের ছাত্র বিষয়ক উপদেষ্টা অধ্যাপক তাজুল ইসলাম ক্লাস-পরীক্ষা বর্জনের কথা স্বীকার করে বলেন, উপাচার্য শিক্ষার্থীদের সঙ্গে সার্বিক পরিস্থিতি নিয়ে আলোচনা করেছেন। তবে বিশ্ববিদ্যালয়ে নির্বাচনের পরিবেশ নেই। এ অবস্থায় নির্বাচন দেওয়া সম্ভব নয়।
পবিপ্রবিতে ভর্তি পরীক্ষা ১০ ডিসেম্বর
পটুয়াখালী বিজ্ঞান ও প্রযুক্তি বিশ্ববিদ্যালয়ের (পবিপ্রবি) ২০১১-১২ সেশনে øাতক প্রথম বর্ষের ভর্তি পরীক্ষা আগামী ১০ ডিসেম্বর অনুষ্ঠিত হবে।

বিশ্ববিদ্যালয়ের ডেপুটি রেজিস্ট্রার আসাদ্দুজামান মুন্না বিডিনিউজ টোয়েন্টিফোর ডটকমকে শনিবার এ কথা জানান।

গত ১৫ সেপ্টেম্বর থেকে ভর্তি পরীক্ষার ফরম বিতরণ শুরু হয়েছে। চলবে আগামী ১৫ নভেম্বর পর্যন্ত।

বিশ্ববিদ্যালয়ের উপাচার্য অধ্যাপক ড. সৈয়দ সাখাওয়াত হোসেন বিডিনিউজ টোয়েন্টিফোর ডটকমকে জানান, এ বছর তিনটি ইউনিটের সাতটি অনুষদে ৫০০ শিক্ষার্থী ভর্তি হবে। তিনটি ইউনিটের পরীক্ষা একই দিনে অনুষ্ঠিত হবে।

ভর্তিসহ বিশ্ববিদ্যালয়ের বিস্তারিত তথ্য www.pstu.ac.bd থেকে জানা যাবে বলে জানায় বিশ্ববিদ্যালয় কর্তৃপক্ষ।


চট্টগ্রাম মেডিকেল বন্ধ, রাজনীতি নিষিদ্ধ
ছাত্রলীগের পিটুনিতে আহত এক শিক্ষার্থীর মৃত্যুর পর চট্টগ্রাম মেডিকেল কলেজ অনির্দিষ্টকালের জন্য বন্ধ করে দেওয়া হয়েছে। ছাত্র সংসদের কার্যক্রম স্থগিত করার পাশাপাশি ক্যাম্পাসে অনির্দিষ্টকালের জন্য নিষিদ্ধ করা হয়েছে সব ধরনের রাজনৈতিক কর্মকাণ্ড।

শুক্রবার গভীর রাতে অ্যাকাডেমিক কাউন্সিলের জরুরি বৈঠকে এসব সিদ্ধান্ত হয় বলে কলেজ অধ্যক্ষ অধ্যাপক সেলিম মোহাম্মদ জাহাঙ্গীর বিডিনিউজ টোয়েন্টিফোর ডটকমকে জানান।

তিনি বলেন, "উদ্ভূত পরিস্থিতিতে কলেজ অনির্দিষ্টকালের জন বন্ধ করে শিক্ষার্থীদের সকাল ৭টার মধ্যে হলত্যাগের নির্দেশ দেওয়া হয়। শিক্ষার্থীরা সকালেই ছাত্রাবাস ত্যাগ করতে শুরু করে।"

চট্টগ্রাম মেডিকেলের বিডিএস কোর্সের তৃতীয় বর্ষের ছাত্র মো. আবিদুর রহমান গত মঙ্গলবার ছাত্রলীগ কর্মীদের পিটুনিতে আহত হন। শুক্রবার রাতে হাসপাতালে চিকিৎসাধীন অবস্থায় তার মৃত্যু হয়।

কলেজ ছাত্রদলের নেতারা বলছেন, আবিদ ছাত্রদলের সক্রিয় কর্মী ছিলেন। ক্যাম্পাসে ছাত্রদলের সাংগঠনিক কার্যক্রম শুরুর চেষ্টা করায় ছাত্রলীগ নেতা-কর্মীরা তাকে পিটিয়ে আহত করে।

কলেজ ছাত্রদলের মেয়াদোত্তীর্ণ কমিটির সাধারণ সম্পাদক ফরহাদ আহমেদ বিডিনিউজ টোয়েন্টিফোর ডটকমকে বলেন, ক্যাম্পাসে ছাত্রদলের সাংগঠনিক কার্যক্রম শুরু করতে যাওয়ায় আবিদ, ফয়সাল, নাজিম ও মাসুমকে মঙ্গলবার দুপুরে ছাত্র সংসদে আটকে রেখে মারধর করে ছাত্রলীগ নেতা-কর্মীরা।

"ওই অবস্থায় তাকে ছাত্রবাসে নিয়ে বিনা চিকিৎসায় বিকাল পর্যন্ত আটকে রাখা হয়। পরে ওইদিন বিকালে হাসপাতালের ক্যাজুয়ালটিতে ফেলে রাখা হয় আবিদকে। পরে তাকে বাইরে নিয়ে সার্জিস্কোপ ক্লিনিকে ভর্তি করা হয়েছিল। কিন্তু অবস্থার অবনতি হওয়ায় ওই রাতেই তাকে আবার মেডিকেলে এনে আইসিইউতে ভর্তি করা হয়।"

রাত ৮টার দিনে সেখানেই মারা যান কক্সবাজার জেলার চকরিয়ার বাসিন্দা নুরুল কবিরের ছেলে আবিদ।

অবশ্য পাঁচলাইশ থানার ওসির দায়িত্বে থাকা উপ-পরিদর্শক (এসআই) আতাউর রহমান বিডিনিউজ টোয়েন্টিফোর ডটকমকে বলেছেন, ছাত্রলীগের অভ্যন্তরীণ কোন্দলের জের ধরে মারধর করা হয়েছিল আবিদকে।

কলেজ অধ্যক্ষ অধ্যাপক সেলিম মোহাম্মদ জাহাঙ্গীর বিডিনিউজ টোয়েন্টিফোর ডটকমকে বলেন, "কি কারণে কারা আবিদকে মারধর করেছে তা আমরা জানি না। এটা পুলিশ খতিয়ে দেখছে।"

আবিদের মৃত্যুর খবর ছড়িয়ে পড়লে শুক্রবার রাতে মেডিকেল ক্যাম্পাসে উত্তেজনার সৃষ্টি হয়। এরপর গভীর রাতে জরুরি বৈঠকে বসে অ্যাকাডেমিক কাউন্সিল।

উপ-পরিদর্শক (এসআই) আতাউর রহমান বিডিনিউজ টোয়েন্টিফোর ডটকমকে জানান, ক্যাম্পাসে পুলিশ মোতায়েন করা হয়েছে। পরিস্থিতি এখন পর্যন্ত নিয়ন্ত্রণে রয়েছে।

আবিদের মৃত্যুর ঘটনায় মামলা হয়েছে কি না জানতে চাইলে তিনি বলেন, "পরিবারের পক্ষ থেকে এখনো কোনো লিখিত অভিযোগ করা হয়নি। আজ (শনিবার) দুপুরে আবিদের দাফন হলে তারপর হয়তো উনারা আসবেন।" 


বিশেষ বিসিএসের বিজ্ঞপ্তি
কারিগরি ও পেশাগত ক্যাডারে মুক্তিযোদ্ধা, মহিলা ও উপজাতীয় কোটায় নিয়োগের জন্য বিশেষ বিসিএস'র বিজ্ঞপ্তি প্রকাশ করেছে সরকারি কর্ম কমিশন (পিএসসি)।

বৃহস্পতিবার কমিশনের ওয়েবসাইটে প্রকাশিত বিজ্ঞপ্তিতে বলা হয়, ৩২তম এই বিশেষ বিসিএস'র মাধ্যমে এক হাজার ৪৮৯টি শূন্য পদে লোক নিয়োগ করা হবে।

এর মধ্যে মুক্তিযোদ্ধা কোটায় এক হাজার ১৫৮ জন, মহিলা কোটায় ১৩০ জন এবং উপজাতীয় কোটায় ২০১ জনকে নিয়োগ দেওয়া হবে।

আগামী ২৮ নভেম্বর থেকে আবেদনপত্র সংগ্রহ করে ২৭ ডিসেম্বর পর্যন্ত তা জমা দেওয়া যাবে।

পরবর্তী ৩৩তম নিয়মিত সাধারণ বিসিএস পরীক্ষার বিজ্ঞপ্তি আগামী বছরের জানয়ারি মাসে প্রকাশ করা হতে পারে বলেও পিএসসি জানিয়েছে।

বিজ্ঞপ্তিতে বলা হয়, ২৮ ও ২৯তম বিসিএস পরীক্ষার শুধু কারিগরি/পেশাগত ক্যাডারের মুক্তিযোদ্ধা, মহিলা ও উপজাতীয় কোটায় অপূরণকৃত সংরক্ষিত পদসমূহ প্রতিযোগিতামূলকভাবে ৩২তম বিশেষ বিসিএসের মাধ্যমে পূরণ করা হবে।

প্রার্থীদের বয়সসীমার বিষয়ে বলা হয়েছে, অনূর্ধ্ব ৩০ বছরের মহিলা ও উপজাতীয় প্রার্থীরা স্বাস্থ্য ক্যাডার বাদে অন্য সব ক্যাডারে, অনূর্ধ্ব ৩২ বছরের মুক্তিযোদ্ধা প্রার্থীরা সব ক্যাডারে এবং উপজাতীয় প্রার্থীরা শুধু সাধারণ ক্যাডারে আবেদন করতে পারবেন। চলতি বছরের ১ অক্টোবর তারিখ থেকে বয়স হিসেব করা হবে।

নতুন পদ সৃষ্টি, পদোন্নতি, কর্মকর্তার অবসর গ্রহণ, মৃত্যু, পদত্যাগ অথবা অপসারণের কারণে যে কোনো ক্যাডারে পদের সংখ্যা বাড়ানো হতে পারে বলে বিজ্ঞপ্তিতে বলা হয়েছে।

যে সব প্রার্থী অ-বাংলাদেশিকে বিয়ে করেছেন বা বিয়ে করার প্রতিশ্র"তিবদ্ধ, তাদের সরকারের লিখিত অনুমতি নিয়ে আবেদন করতে হবে।

যারা চাকরি হতে অপসারণ হয়েছেন বা পদত্যাগ করেছেন তারাও বিশেষ এই বিসিএস পরীক্ষায় অংশ নিতে পারবেন। তবে লিখিত পরীক্ষার আগে কমিশন থেকে সরবরাহ করা বিপিএসসি ফর্ম-২ এর সঙ্গে চাকরি হতে অপসারণের আদেশ বা ইস্তফাপত্র গৃহীত হওয়ার আদেশের সত্যায়িত অনুলিপি দাখিল করতে হবে।

ঢাকা, চট্টগ্রাম, রাজশাহী, খুলনা, বরিশাল ও সিলেট পরীক্ষা কেন্দ্রের জন্য বিভিন্ন রেঞ্জের নিবন্ধন নম্বর এবং শীর্ষ অংশে ভিন্ন রং সম্বলিত ওএমআর ফর্ম মুদ্রণ করা হয়েছে।

প্রার্থী যে পরীক্ষা কেন্দ্রে পরীক্ষা দিতে ইচ্ছুক তাকে ওই পরীক্ষাকেন্দ্রের জন্য নির্ধারিত নিবন্ধন নম্বরের ফরম সোনালী ব্যাংকের কেন্দ্রভিত্তিক নির্ধারিত শাখা থেকে কিনতে হবে।

২০০ টাকার বিনিময়ে আগামী ২৮ নভেম্বর থেকে রোববার থেকে বৃহস্পতিবার সকাল ১০টা থেকে বিকেল ৪টা পর্যন্ত আবেদনপত্র সংগ্রহ ও জমা দেওয়া যাবে।

প্রার্থীদের ১০০ নম্বরের প্রিলিমিনারি এবং ১১০০ নম্বরের লিখিত ও মৌখিক পরীক্ষায় অংশ নিতে হবে।

লিখিত পরীক্ষায় গড়ে ৫০ শতাংশ পেতে হবে এবং মৌখিক পরীক্ষার পাস নম্বর নির্ধারণ করা হয়েছে ৪০ শতাংশ। লিখিত পরীক্ষায় কোনো বিষয়ে ২৫ শতাংশের কম নম্বর পেলে ওই পরীক্ষায় প্রার্থী কোনো নম্বর পায়নি বলে ধরা হবে।

বিশেষ বিসিএস সম্পর্কিত বিস্তারিত তথ্য কমিশনের ওয়েবসাইট (www.bpsc.gov.bd) এ পাওয়া যাচ্ছে।

এর আগে ২০০০ সালে শুধু মুক্তিযোদ্ধার সন্তানদের জন্য ২৩তম বিশেষ বিসিএস অনুষ্ঠিত হয়। 


জবি'র প্রতিষ্ঠাবার্ষিকীতে ছাত্রলীগের দু'পক্ষে মারামারি
জগন্নাথ বিশ্ববিদ্যালয়ের (জবি) প্রতিষ্ঠাবার্ষিকীতে বৃহস্পতিবার মারামারি করেছে ছাত্রলীগের দু'পক্ষ। এতে অন্তত পাঁচজন আহত হয়।

এক ছাত্রীকে উক্ত্যক্ত করার জের ধরে বিশ্ববিদ্যালয় শাখা ছাত্রলীগের দুই পক্ষ ধাওয়া-পাল্টা ধাওয়ায় জড়িয়ে পড়ে বলে প্রত্যক্ষদর্শীরা জানায়।

বৃহস্পতিবার সকাল ৯টায় শোভাযাত্রা ও কেক কাটার মধ্য দিয়ে জগন্নাথ বিশ্ববিদ্যালয়ের প্রতিষ্ঠাবার্ষিকীর দিনব্যাপী কর্মসূচির উদ্বোধন হয়। শিক্ষার্থীদের নাচে-গানে, লাঠি খেলা আর রঙ উৎসবে মেতে ওঠে পুরো ক্যাম্পাস।

২০০৫ সালের ২০ অক্টোবর বিশ্ববিদ্যালয় হিসেবে স্বীকৃতি পায় শতবর্ষী এ শিক্ষা প্রতিষ্ঠান। সেই হিসেবে এ তারিখটিকেই বিশ্ববিদ্যালয় দিবস হিসেবে পালন করে আসছে শিক্ষক-শিক্ষার্থীরা।

শুরুতে চারটি অনুষদে ২৩টি বিভাগ নিয়ে যাত্রা শুরু হলেও বর্তমানে পাঁচটি অনুষদে ২৮টি বিভাগ রয়েছে এ বিশ্ববিদ্যালয়ে। জগন্নাথে শিক্ষার্থীর সংখ্যা প্রায় ২৫ হাজার।

জগন্নাথ বিশ্ববিদ্যালয় শাখা ছাত্রলীগের আহ্বায়ক সাইফুল ইসলাম আকন্দ ও যুগ্ম-আহ্বায়ক রফিকুল ইসলাম শ্রাবণের নেতৃত্বে ক্যাম্পাসে দু'টি পক্ষ সক্রিয় আছে বলে জানায় সংগঠনের কর্মীরা।

ছাত্রলীগকর্মী সোহেল বিডিনিউজ টোয়েন্টিফোর ডটকমকে বলেন, "বিশ্ববিদ্যালয়ের সমাজকর্ম বিভাগের এক ছাত্রীকে গত কয়েক দিন ধরে উত্ত্যক্ত করে আসছে যুগ্ম-আহ্বায়ক শ্রাবণ পক্ষের কর্মী রুদ্র।"

আহ্বায়ক সাইফুলের পক্ষের কর্মী সাথী ওই ছাত্রীর পক্ষ নিয়ে বিকেলে ভিক্টোরিয়া পার্কের সামনে রুদ্রের সঙ্গে এ বিষয়ে কথা বলেন। এ সময় দু'জনের মধ্যে বাকবিতণ্ডা ও হাতাহাতি হয় বলে জানান সোহেল।

এ খবর ক্যাম্পাসে ছড়িয়ে পড়লে শ্রাবণের পক্ষের কর্মীরা বিজ্ঞান অনুষদের মাঠে জড়ো হয়। কিছুক্ষণ পরে সাইফুলের পক্ষের কর্মীরাও নতুন ভবনের সামনে অবস্থান নেয়। এ সময় দু'পক্ষই পাল্টাপাল্টি মহড়া দেয়।

মহড়ার এক পর্যায়ে এক পক্ষ অপর পক্ষের দিকে তেড়ে যায় এবং ইট-পাটকেল নিক্ষেপ করলে শুরু হয়ে যায় ধাওয়া-পাল্টা ধাওয়া। এসময় সাথী, জসিম, রুদ্র, শাওন, সালাম আহত হয়।

সরেজমিনে দেখা যায়, এ সময় ক্যাম্পাসে ছড়িতে ছিটিয়ে আনন্দ করতে থাকা সাধারণ শিক্ষার্থীরা আতঙ্কে বিভিন্ন ভবনে গিয়ে আশ্রয় নেয়। মুহূর্তের মধ্যে পুরো ক্যাম্পাস জুড়ে এক ভীতিকর পরিস্থিতির সৃষ্টি হয়।

পরে ভারপ্রাপ্ত প্রক্টর ড. অশোক কুমার সাহা পুলিশ নিয়ে পরিস্থিতি নিয়ন্ত্রণে আনেন।

সন্ধ্যা ৬টার দিকে পুলিশ দু'পক্ষের কর্মীদের ক্যাম্পাসে থেকে বের করে দেয়।

এ বিষয়ে আহ্বায়ক সাইফুল ইসলাম আকন্দ বিডিনিউজ টোয়েন্টিফোর ডটকমকে বলেন, "সংঘর্ষের ঘটনায় জড়িতদের বিরুদ্ধে তদন্ত সাপেক্ষে সাংগঠনিক ব্যবস্থা নেওয়া হবে।"

এ ব্যাপারে কথা বলার জন্য যুগ্ম-আহ্বায়ক শ্রাবণের সঙ্গে যোগাযোগের চেষ্টা করেও তাকে পাওয়া যায়নি।

এখন বিশ্ববিদ্যালয় হলেও 'জগন্নাথ স্কুল' হিসেবে এর যাত্রা শুরু ১৮৬৮ সালে। ১৮৮৪ সালে হয় 'ঢাকা জগন্নাথ কলেজ'।

১৯২১ সালে এর নাম হয় জগন্নাথ ইন্টারমিডিয়েট কলেজ। ১৯৬৮ সালে জগন্নাথ কলেজ সরকারি কলেজে রূপান্তরিত করা হয়। ১৯৭৫ সালে শুরু হয় এর স্নাতকোত্তর শ্রেণীর পাঠ্যক্রম। ১৯৯১-১৯৯২ শিক্ষাবর্ষ থেকে সরকারি জগন্নাথ কলেজ জাতীয় বিশ্ববিদ্যালয়ের অধীনে যায়। 


মেডিকেলের শিক্ষার্থীদের বৃত্তি দেবে সিসিসি
মেডিকেলে অধ্যয়নরত দরিদ্র মেধাবি শিক্ষার্থীদের বৃত্তি দেবে চট্টগ্রাম সিটি করপোরেশন (সিসিসি)।

শনিবার দুপুরে সিসিসি মিলনায়তনে চট্টগ্রাম পৌরসভার সাবেক চেয়ারম্যান নুর আহমদের স্মরণে সিটি মেয়র মনজুর আলম এ ঘোষণা দেন।

চলতি বছর থেকে চার জন করে শিক্ষার্থীকে শর্তসাপেক্ষে এ বৃত্তি দেওয়ার কার্যক্রম শুরু হবে বলে সিসিসি জানিয়েছে।

মেয়র বলেন, এ উপমহাদেশে প্রথম অবৈতনিক প্রাথমিক শিক্ষার প্রবর্তন করেছিলেন নুর আহমদ চেয়ারম্যান। ১৯২৭ সালে তিনিই প্রথম চট্টগ্রামে অবৈতনিক প্রাথমিক শিক্ষা চালু করেন।

চট্টগ্রামে শিক্ষা বিস্তারে নুর আহমদ চেয়ারম্যানের প্রদর্শিত ধারা সিসিসি স¤প্রসারিত করেছে জানিয়ে মেয়র মনজুর বলেন, "চলতি বছর থেকে দরিদ্র মেধাবি শিক্ষার্থীদের জন্য যে চিকিৎসা শিক্ষা বৃত্তি দেওয়া হবে তা নুর আহমদ চেয়ারম্যানের নামে চালু করা হবে।"

সিসিসি'র জনসংযোগ কর্মকর্তা সাইফুদ্দিন আহমেদ বিডিনিউজ টোয়েন্টিফোর ডটকমকে জানান, এ বছর থেকে চার জন করে দরিদ্র শিক্ষার্থীর চিকিৎসা শিক্ষায় শর্তসাপেক্ষে বৃত্তি দেওয়া হবে। শিক্ষা জীবন শেষে এসব শিক্ষার্থীদের সিসিসিতে চাকরিও দেওয়া হবে।

তিনি বলেন, তবে শর্ত অনুসারে এসব বৃত্তিপ্রাপ্ত শিক্ষার্থীদের চিকিৎসক হিসেবে সিসিসিতে একটি নির্দিষ্ট সময় পর্যন্ত কাজ করতে হবে।

চট্টগ্রামে বাড়ি-এমন শিক্ষার্থীরা যেকোনো মেডিকেলেই পড়লেই এই আবেদন করতে পারবে বলে জানান সাইফুদ্দিন।

নুর আহমদ চেয়ারম্যান ১৯২১ সালে তৎকালীন চট্টগ্রাম পৌরসভার চেয়ারম্যান নির্বাচিত হন। এরপর একাধিকবার নির্বাচিত হয়ে ১৯৫৪ সাল পর্যন্ত টানা ৩৪ বছর তিনি পৌরসভা চেয়ারম্যানের দায়িত্ব পালন করেন।

অনুষ্ঠানে উপস্থিত ছিলেন প্যানেল মেয়র চৌধুরী হাসান মাহমুদ হাসনী, গবেষক সাখাওয়াত হোসেন মজনু, অধ্যাপক সেলিম জাহাঙ্গীর, কাউন্সিলর দিদারুর রহমান, সিসিসি'র শিক্ষা স্ট্রান্ডিং কমিটির সভাপতি কাউন্সিলর রেহানা বেগম রানু, সিসিসি'র সচিব সামসুদ্দোহা প্রমুখ। 


৪৫ জনকে নন-ক্যাডারে নিয়োগের সুপারিশ পিএসসির
	
	
Thu, Oct 20th, 2011 8:41 pm BdST
	
Dial 2000 from your GP mobile for latest news  
ঢাকা, অক্টোবর ২০ (বিডিনিউজ টোয়েন্টিফোর ডটকম)- ২৯তম বিসিএসে উত্তীর্ণদের মধ্যে ৪৫ জনকে প্রথম শ্রেণীর নন-ক্যাডার পদে নিয়োগের জন্য সুপারিশ করেছে সরকারি কর্ম কমিশন (পিএসসি)।

লিখিত ও মৌখিক পরীক্ষায় উত্তীর্ণ হলেও পদ স্বল্পতার কারণে ক্যাডারপদে এদের সুপারিশ হয়নি।

বৃহস্পতিবার কমিশনের এক সংবাদ বিজ্ঞপ্তিতে এ তথ্য জানানো হয়।

এতে বলা হয়, প্রথম শ্রেণীর নন-ক্যাডার পদে নিয়োগের জন্য জারিকৃত নিয়োগ বিধিমালা-২০১০ অনুসারে স্থানীয় সরকার ও পল্লী উন্নয়ন মন্ত্রণালয়ের অধীন জনস্বাস্থ্য ও প্রকৌশল অধিদপ্তরের সহকারী প্রকৌশলী পদের জন্য মেধা এবং প্রচলিত কোটা পদ্ধতি অনুসরণ করে এদের নিয়োগের জন্য সাময়িকভাবে সুপারিশ করা হয়েছে।

সুপারিশকৃত প্রার্থীদের রেজিস্ট্রেশন নম্বর হলো- ০০৮২০৩, ০৪৭৬২৯, ০৩৮৭৮২, ০১১৭৬১, ০০৮৩০৫, ২২৩২৭১, ০৮২৫২৪, ০১১১৪০, ০০৮০৭৬, ০১৩৯৬৫, ০৩০৭৬৬, ০৫৭৬২৯, ০৩০৩৩৯, ০২১৮৫৫, ০২৯৭৫৫, ০৪৪৩৪২, ০৬৯৫১৫, ০২৮৭৯০, ০২১৫৫৬, ০৩৫৪৬৮, ০২৬৯৪১, ০৩৮৫৭৯, ০০০০৮১, ০৩২৭৩০, ০২৯৬৩০, ০৪৮৩৮১, ০০৩৬৭২, ০৪১৯৯৩, ০৮০৮৪৬, ০৫২৩৭১, ১০৮৮৮৪, ০২২৮০৮, ০৬১৭০৭, ০১৬৪০২, ০০২১০৮, ০৩৮৮৫৫, ০২৪৯৬৪, ০০২৫০৪, ০৩৪২৬১, ১০২০৮৬, ০০৫৬৭৬, ০১০৪৩৩, ৩১৩৯২৫, ০২৬৫৮০ এবং ০০১৬২৯।

তথ্য বিভ্রাটের কারণে ০৪৮৬৮৯ রেজিস্ট্রেশনধারীর সুপারিশ স্থগিত রাখা হয়েছে।

বিজ্ঞপ্তিতে বলা হয়, প্রার্থীর যোগ্যতার ঘাটতি ধরা পড়লে, দুর্নীতি, অসত্য তথ্য প্রদান বা অন্য কোনো ক্ষেত্রে গুরুত্বর ভুলত্র"টি পাওয়া গেলে তার মনোনয়ন বাতিল বলে গণ্য হবে।

সুপারিশকৃত প্রার্থীদের সংশ্লিষ্ট মন্ত্রণালয়ের সঙ্গে যোগাযোগ করতে বলা হয়। 


প্রতিষ্ঠাবার্ষিকীর প্রস্তুতি জগন্নাথে
	
ষষ্ঠ প্রতিষ্ঠাবার্ষিকী আয়োজনের জন্য প্রস্তুত পুরনো ঢাকার জগন্নাথ বিশ্ববিদ্যালয়।

বৃহস্পতিবার দিনভর নানা কর্মসূচির মধ্যে এ দিনটি পালন করা হবে। ২০০৫ সালের ২০ অক্টোবর বিশ্ববিদ্যালয় হিসেবে স্বীকৃতি পায় শতবর্ষী এ শিক্ষা প্রতিষ্ঠান।

বিশ্ববিদ্যালয়ের প্রশাসনের কর্মকর্তারা জানান, সকাল ৯টায় উপাচার্য অধ্যাপক মেসবাহউদ্দিন আহমদের নেতৃত্বে শোভাযাত্রা বের হবে। এতে বিভিন্ন বিভাগ ব্যানার নিয়ে অংশ নেবে।

বিশ্ববিদ্যালয় কর্তৃপক্ষ সাংস্কৃতিক অনুষ্ঠানেরও আয়োজন করেছে। এছাড়াও ক্যাম্পাসের বিভিন্ন সংগঠন বিভিন্ন কর্মসূচি পালন করবে।

এখন বিশ্ববিদ্যালয় হলেও শিক্ষা প্রতিষ্ঠান হিসেবে জগন্নাথের যাত্রা শুরু ১৮৬৮ সালে স্কুল হিসেবে। জগন্নাথ রায় চৌধুরী 'জগন্নাথ স্কুল' নামে এ শিক্ষা প্রতিষ্ঠানটি প্রতিষ্ঠা করেন।

স্কুল প্রতিষ্ঠার পর প্রসারের পর জগন্নাথ রায় চৌধুরীর ছেলে কিশোরী লাল রায় চৌধুরী ১৮৮৪ সালে একে কলেজে রূপান্তর করেন। নাম হয় 'ঢাকা জগন্নাথ কলেজ'।

১৮৮৭ সালে শিক্ষা বিভাগের নির্দেশে এর স্কুল ও কলেজ শাখা আলাদা হয়। তখন স্কুলের নাম হয় 'কিশোরী লাল জুবলী স্কুল' (বর্তমানে কে এল জুবলী স্কুল)।

তবে ১৯২১ সালে ঢাকা বিশ্ববিদ্যালয় প্রতিষ্ঠার সঙ্গে সঙ্গে জগন্নাথে স্নাতক পর্যায়ের পাঠ্যক্রমে শিক্ষার্থী ভর্তি বন্ধ হয়ে যায়। তখন এর নাম হয় 'জগন্নাথ ইন্টারমিডিয়েট কলেজ'। এর ২৮ বছর পর ১৯৪৯ সালে পুনরায় স্নাতক ভর্তি কার্যক্রম পুনরায় শুরু হয়।

১৯৬৮ আলে জগন্নাথ কলেজ সরকারি কলেজে রূপান্তরিত করা হয়। ১৯৭৫ সালে শুরু হয় স্নাতকোত্তর পাঠ্যক্রম। এরপর ১৯৮২ সালে উচ্চ মাধ্যমিক শ্রেণীতে ভর্তি কার্যক্রম বন্ধ করা হয়।

১৯৯১-১৯৯২ শিক্ষাবর্ষ থেকে সরকারি জগন্নাথ কলেজের শিক্ষা কার্যক্রম ঢাকা বিশ্ববিদ্যালয়ের পরিবর্তে জাতীয় বিশ্ববিদ্যালয়ের অধীনে যায়। এ অবস্থা থেকেই কলেজটিকে বিশ্ববিদ্যালয়ে উন্নীত করে সরকার। দেশে প্রতিষ্ঠিত কোনো সরকারি কলেজকে বিশ্ববিদ্যালয়ে উন্নীত করার ঘটনা এখন পর্যন্ত এক্ষেত্রেই ঘটেছে।

শুরুতে চারটি অনুষদে ২৩টি বিভাগ নিয়ে যাত্রা শুরু হলেও বর্তমানে পাঁচটি অনুষদে ২৮টি বিভাগ রয়েছে এ বিশ্ববিদ্যালয়ে। জগন্নাথে শিক্ষার্থীর সংখ্যা প্রায় ২৫ হাজার। 
জাতীয় বিশ্ববিদ্যালয়ে ডিগ্রি পরীক্ষা শুরু বৃহস্পতিবার
জাতীয় বিশ্ববিদ্যালয়ের ২০১০ সালের ডিগ্রি পাস ও সার্টিফিকেট কোর্স পরীক্ষা বৃহস্পতিবার শুরু হচ্ছে।

বুধবার বিশ্ববিদ্যালয়ের জনসংযোগ ও প্রকাশনা দপ্তরের এক সংবাদ বিজ্ঞপ্তিতে এ তথ্য জানানো হয়।

বিজ্ঞপ্তিতে বলা হয়, বৃহস্পতিবার বেলা ২টায় পরীক্ষা শুরু হবে। এবার সারাদেশে ৬১৫টি কেন্দ্রে ১৪৮৪টি কলেজের চারলাখ ২৬ হাজার ২৭৯ জন পরীক্ষার্থী পরীক্ষায় অংশ নেবে।

তাদের মধ্যে রয়েছে প্রথম বর্ষের এক লাখ ৪৩ হাজার ১৯৭ জন, দ্বিতীয় বর্ষে এক লাখ ৮৫ হাজার ৬২৪ জন এবং তৃতীয় বর্ষের (ফাইনাল) ৯৬ হাজার ৮৬৬ জন। এছাড়া সার্টিফিকেট কোর্সের রয়েছে ৫৯২ জন।
ডিগ্রি পরীক্ষা শুরু
জাতীয় বিশ্ববিদ্যালয়ের অধীনে ২০১০ সালের পাস ও সার্টিফিকেট পরীক্ষা বৃহস্পতিবার শুরু হয়েছে।

এতে সারাদেশে ৬১৫টি কেন্দ্রে ১ হাজার ৪৮৪টি কলেজের ৪ লাখ ২৬ হাজার ২৭৯ জন পরীক্ষার্থী অংশ নিচ্ছে। প্রথম দিনে হয় ইংরেজি বিষয়ের পরীক্ষা। আগামী ৪ জানুয়ারি এ পরীক্ষা শেষ হবে।

গত বছর এ পরীক্ষায় ৩ লাখ ৯৫ হাজার ১৮৩ জন পরীক্ষার্থী অংশ নিয়েছিলো। গত বারের চেয়ে এবার পরীক্ষার্থী ৩১ হাজার ৯৬ জন বেশি।

এবার প্রথম বর্ষের পরীক্ষায় ১ লাখ ৪৩ হাজার ১৯৭ জন, দ্বিতীয় বর্ষের ১ লাখ ৮৫ হাজার ৬২৪ জন, তৃতীয় বর্ষের (ফাইনাল) ৯৬ হাজার ৮৬৬ জন এবং সার্টিফিকেট কোর্সের পরীক্ষায় ৫৯২ জন অংশ নিচ্ছে।

তৃতীয় বর্ষের পরীক্ষার্থীদের মধ্যে বিএ (পাস) ৩৪ হাজার ৬২৩ জন, বিএসএস ৩৭ হাজার ৯৯৭ জন, বিএসসি ৩ হাজার ৫৭৮ জন, বিবিএস ২০ হাজার ৬৩১ জন, বি মিউজিক ১৪ জন এবং বি স্পোর্টস-এ ১২ জন পরীক্ষার্থী রয়েছে।

এ পরীক্ষার মধ্যে প্রথম ও দ্বিতীয় বর্ষের পরীক্ষার্থীরা ফলাফলের ভিত্তিতে যথাক্রমে দ্বিতীয় ও ফাইনাল বর্ষে উন্নীত হতে পারবেন। আর তৃতীয় (ফাইনাল) বর্ষের পরীক্ষার্থীরা ফলাফলের ভিত্তিতে ডিগ্রি অর্জন করবেন।

শিক্ষামন্ত্রী নুরুল ইসলাম নাহিদ বৃহস্পতিবার লালমাটিয়া মহিলা কলেজ ও তেজগাঁও কলেজ কেন্দ্র পরিদর্শন করেন।

তিনি সাংবাদিকদের বলেন, ডিগ্রি পাস কোর্সের সিলেবাস যুগোপযোগী করার উদ্যোগ নেওয়া হয়েছে। জাতীয় বিশ্ববিদ্যালয় এর ওপর কাজ করছে।

সিলেবাসে কর্মভিত্তিক শিক্ষা কার্যক্রম যুক্ত করা হবে জানিয়ে মন্ত্রী বলেন, জাতীয় বিশ্ববিদ্যালয়কে বিকেন্দ্রীকরণ করে সাতটি বিভাগীয় শহরে সাতটি কার্যালয় করার উদ্যোগ নিয়েছে সরকার। 


ফেইসবুকিং করে আটক ছাত্রশিবির কর্মী
ইসলামী ছাত্রশিবিরের কর্মী সন্দেহে জগন্নাথ বিশ্ববিদ্যালয়ের এক ছাত্রকে পুলিশে দিয়েছে বিশ্ববিদ্যালয় প্রশাসন।

পুলিশ বলছে, আটক দর্শন বিভাগের দ্বিতীয় সেমিস্টারের ছাত্র শফিকুল ইসলাম রনির বিরুদ্ধে ফেইসবুকে উস্কানিমূলক কথা লেখার অভিযোগ রয়েছে।

সরকার সমর্থক ছাত্র সংগঠন ছাত্রলীগের বিশ্ববিদ্যালয় শাখার আহ্বায়ক খন্দকার আরিফুজ্জামান জানান, মঙ্গলবার দুুপুর সাড়ে ১২টার দিকে বিশ্ববিদ্যালয়ের সাইবার ক্যাফেতে ফেইসবুক ব্যবহার করছিলেন রনি।

তার প্রোফাইলে 'খুনি শেখ হাসিনার বিচার চাই' লেখা দেখতে পেয়ে ছাত্রলীগ কর্মীরা তাকে বিশ্ববিদ্যালয়ের নতুন ভবনের নিচতলায় নিয়ে আসে।

প্রক্টর অশোক কুমার সাহা সেখানে উপস্থিত হলে তাকে প্রক্টরের রুমে নিয়ে যাওয়া হয়।

অশোক কুমার সাহা বিডিনিউজ টোয়েন্টিফোর ডটকমকে বলেন, "শফিকুল ইসলামের কাছ থেকে পাওয়া সব তথ্যের উপর ভিত্তি করে আমরা নিশ্চিত হয়েছি যে সে শিবিরকর্মী। তাকে পুলিশের কাছে সোপর্দ করেছি। আইন অনুযায়ী তার বিচার হবে।"

কোতায়ালী থানার ওসি সালাউদ্দিন খান বিডিনিউজ টোয়েন্টিফোর ডটকমকে বলেন, "ছেলেটি ক্যাম্পাসে নৈরাজ্য তৈরির পাঁয়তারা করছে বলে আমরা জানতে পেরেছি।"

তার বিরুদ্ধে ফেইসবুকে বিভিন্ন উস্কানিমূলক কথা লেখার অভিযোগ করেছেন ছাত্ররা।

"ছাত্রদের এ অভিযোগ আমারা খতিয়ে দেখছি," বলেন ওসি।


ইবি'র ভর্তি পরীক্ষা ১৯ নভেম্বর শুরু
ইসলামী বিশ্ববিদ্যালয়ে ২০১১-১২ শিক্ষাবর্ষে স্নাতক (সম্মান) শ্রেণীর ভর্তি পরীক্ষা শুরু হবে ১৯ নভেম্বর।

মঙ্গলবার কেন্দ্রীয় ভর্তি কমিটির এক সভায় এই তারিখ ঘোষণা করা হয় বলে বিশ্ববিদ্যালয়ের তথ্য, প্রকাশনা ও জনসংযোগ শাখা জানায়।

তথ্য, প্রকাশনা ও জনসংযোগ শাখার উপ-পরিচালক মো. গোলাম সাকলায়েন জানান, আগামী ১৯ নভেম্বর থেকে ২৪ নভেম্বর পর্যন্ত প্রতিদিন চার শিফটে পরীক্ষা অনুষ্ঠিত হবে।

সকাল সাড়ে ৯টা থেকে সাড়ে ১০টা পর্যন্ত প্রথম শিফ্ট, বেলা সাড়ে ১১টা থেকে দুপুর সাড়ে ১২টা পর্যন্ত দ্বিতীয় শিফ্ট, দুপুর ২টা থেকে ৩টা পর্যন্ত তৃতীয় শিফ্ট এবং বিকাল ৪টা থেকে ৫টা পর্যন্ত চতুর্থ শিফ্টে পরীক্ষা চলবে।

প্রথমদিন ১৯ নভেম্বর প্রথম শিফ্টে কোনো পরীক্ষা নেই। দ্বিতীয় শিফ্টে অনুষ্ঠিত হবে 'এ' ইউনিট, তৃতীয় শিফ্টে 'এইচ' ইউনিটের লোল নম্বর ১ থেকে ৫৭০০ এবং চতুর্থ শিফ্টে 'এইচ' ইউনিটের ৫৭০১ থেকে অবশিষ্ট রোলের পরীক্ষা।

২০ নভেম্বর প্রথম শিফ্টে অনুষ্ঠিত হবে 'জি' ইউনিটের ১ থেকে ৫৭০০, দ্বিতীয় শিফ্টে ৫৭০১ থেকে ১১৪০০ এবং তৃতীয় শিফ্টে ১১৪০১ থেকে অবশিষ্ট রোল নম্বরের পরীক্ষা। চতুর্থ শিফটে কোনো পরীক্ষা নেই।

২১ নভেম্বর প্রথম শিফ্টে 'ডি', দ্বিতীয় শিফ্টে 'ই' ইউনিটের ১ থেকে ৫৭০০, তৃতীয় শিফ্টে 'ই' ইউনিটের ৫৭০১ থেকে অবশিষ্ট রোল এবং চতুর্থ শিফ্টে 'এফ' ইউনিটের পরীক্ষা অনুষ্ঠিত হবে ।

২৩ নভেম্বর প্রথম শিফ্টে 'সি' ইউনিটের ১ থেকে ৫৭০০, দ্বিতীয় শিফটে ৫৭০১ থেকে ১১৪০০ এবং তৃতীয় শিফ্টে ১১৪০১ থেকে অবশিষ্ট রোল নম্বরের পরীক্ষা অনুষ্ঠিত হবে। চতুর্থ শিফ্টে কোনো পরীক্ষা নেই।

২৪ নভেম্বর প্রথম শিফ্টে 'বি' ইউনিটের ১ থেকে ৫৭০০, দ্বিতীয় শিফ্টে ৫৭০১ থেকে ১১৪০০, তৃতীয় শিফ্টে ১১৪০১ থেকে ১৭১০০ এবং চতুর্থ শিফ্টে ১৭১০১ থেকে বাকি রোল নম্বরের পরীক্ষা অনুষ্ঠিত হবে।

পরীক্ষার হলে ভর্তি পরীক্ষার প্রবেশপত্রের দুইটি কপি, সদ্য তোলা দুই কপি পাসপোর্ট সাইজের ছবি ও উচ্চমাধ্যমিক পরীক্ষার রেজিস্ট্রেশন কার্ড ও প্রবেশপত্রের মুল কপি (ফেরত যোগ্য) অবশ্যই সঙ্গে নিতে হবে।

গত ১০ সেপ্টেম্বর থেকে ১৫ অক্টোবর পর্যন্ত ভর্তি ফরম বিতরণ ও গ্রহণ করা হয়।

এবারে ১,৪৬৫ আসনের বিপরীতে ভর্তি যুদ্ধে অংশ নেবে ৭৯,০২২ জন।


পাবনা টেক্সটাইল ইঞ্জিনিয়ারিং কলেজ বন্ধ
দু'দল ছাত্রের সংঘর্ষের জেরে পাবনা টেক্সটাইল ইঞ্জিনিয়ারিং কলেজ বন্ধ ঘোষণা করেছে কর্তৃপক্ষ।

মঙ্গলবার সন্ধ্যায় শিক্ষকদের এক জরুরি সভায় আগামী ১২ নভেম্বর পর্যন্ত কলেজ বন্ধ রাখার সিদ্ধান্ত নেওয়া হয়।

বুধবারের মধ্যে সব শিক্ষার্থীকে হল ত্যাগের নির্দেশ দেওয়া হয়েছে। এ সময়ের মধ্যে নির্ধারিত সব পরীক্ষাও স্থগিত থাকবে।

এর আগে দুপুরে দু'দল ছাত্রের সংঘর্ষে অন্তত ১০ জন আহত হয়েছে।

কলেজের উপাধ্যক্ষ শিব শংকর চক্রবর্ত্তী জানান, কলেজের র‌্যাগ ডে অনুষ্ঠানের পক্ষে ও বিপক্ষে গত কয়েকদিন ধরে কলেজের প্রথম বর্ষের শিক্ষার্থীদের সঙ্গে তৃতীয় বর্ষের শিক্ষার্থীদের বিরোধ চলে আসছিল।

এর জের ধরে দুপুরে দু'পক্ষের কথা কাটাকাটির এক পর্যায়ে সংঘর্ষ শুরু হয়।

পরে পুলিশ এসে পরিস্থিতি নিয়ন্ত্রণে আনে।

এ ব্যাপারে সন্ধ্যায় শিক্ষকদের জরুরি সভায় কলেজ বন্ধের সিদ্ধান্ত নেওয়া হয়।

আহত তৃতীয় বর্ষের ছাত্র নিয়ামত উলল্লাহ, আসিফ হোসাইন, মাহফুজুল ইসলামকে প্রাথমিক চিকিৎসা দেওয়া হয়েছে। বাকিদের নাম তাৎক্ষণিকভাবে জানা যায়নি। 


জাবিতে ভর্তি: সাক্ষাৎকার ২৬ অক্টোবর থেকে
জাহাঙ্গীরনগর বিশ্ববিদ্যালয়ে ২০১১-১২ শিক্ষাবর্ষে স্নাতক (সম্মান) প্রথম বর্ষে ভর্তির সাক্ষাৎকার গ্রহণের সময়সূচি নির্ধারণ হয়েছে। ২৬ অক্টোবর থেকে ৩০ অক্টোবর ভর্তি পরীক্ষায় উত্তীর্ণদের সাক্ষাৎকার নেওয়া হবে।

বিশ্ববিদ্যালয়ের কেন্দ্রীয় ভর্তি পরীক্ষা পরিচালনা কমিটির সভায় সাক্ষাৎকার গ্রহণের সময়সূচি নির্ধারণ করা হয়।

বিশ্ববিদ্যালয়ের ডেপুটি রেজিস্ট্রার (শিক্ষা) এবং প্রথম বর্ষ ভর্তি কমিটির সদস্য সচিব আবুল কালাম আজাদ বলেন, "আগামী ২৬, ২৭, ২৯ ও ৩০ অক্টোবর প্রতিদিন সকাল ১০টা থেকে বিকাল ৪টা পর্যন্ত সব ইউনিটের সাক্ষাৎকার নেওয়া হবে।

গত ৮ অক্টোবর থেকে ১৩ অক্টোবর আটটি ইউনিটে পরীক্ষায় ২৪০০ আসনের বিপরীতে প্রায় ১ লাখ ৬৬ হাজার ভর্তিচ্ছু প্রতিদ্বন্দ্বিতা করে। 
খুবি ভর্তি: আবেদন ফি জমা শেষ ২০ অক্টোবর
খুলনা বিশ্ববিদ্যালয়ে ২০১১-১২ শিক্ষাবর্ষে স্নাতক (সম্মান) শ্রেণীতে ভর্তির আবেদন ফি জমা দেওয়ার সময় তারিখ হচ্ছে ২০ অক্টোবর।

মঙ্গলবার বিশ্ববিদ্যালয়ের ভর্তি সংক্রান্ত আইটি কমিটি সাংবাদিকদের এ তথ্য দেয়।

আইটি কমিটি আরো জানায়, যারা ২০ অক্টোবরের মধ্যে আবেদন ফি জমা দেবে শুধু তারাই ২২ অক্টোবর পর্যন্ত অনলাইনে আবেদনপত্র জমা দিতে পারবে।

ভর্তি সংক্রান্ত বিস্তারিত তথ্য খুবির ওয়েব সাইটে www.ku.ac.bd/admission পাওয়া যাবে বলে কমিটি জানায়।
ঢাবির 'ক' ইউনিটের ফল প্রকাশ
ঢাকা বিশ্ববিদ্যালয়ের 'ক' ইউনিটের ভর্তি পরীক্ষার ফল প্রকাশ হয়েছে। ওয়েবসাইট ও মোবাইলে এসএমএসের মাধ্যমে ফল জানা যাচ্ছে।

২০১১-১২ শিক্ষাবর্ষে বিজ্ঞান ও জীব বিজ্ঞান অনুষদভুক্ত বিষয়গুলোতে ভর্তির জন্য (ক ইউনিট) মোট ৫২ হাজার ৫৩১ জন আবেদন করে। এর মধ্যে পরীক্ষায় অংশ নেন ৪৫ হাজার ৭০২ জন।

পরীক্ষার্থীদের মধ্যে ১৮ হাজার ৭৪১ জন পাস করেছেন। এর মধ্য থেকে মেধানুসারে আসনগুলোতে ভর্তি করা হবে।

পরীক্ষার তিন দিনের মাথায় সোমবার রাত সাড়ে ৯টায় ফলাফল প্রকাশ করা হয়। গত ১৪ অক্টোবর এ ইউনিটের পরীক্ষা হয়েছিলো।

ভর্তি পরীক্ষার ফলাফল 'ক' ইউনিটের ওয়েবসাইটে এবং আর্থ অ্যান্ড এনভায়রনমেন্টাল সায়েন্সেস অনুষদের ডিন অফিস থেকে জানা যাবে।

এছাড়া মোবাইলে এসএমএস পাঠিয়েও ফলাফল জানা যাবে। সে ক্ষেত্রে যে কোনো মোবাইল থেকে ফঁ শধ জড়ষষ ঘড় লিখে ১৬৩২১ নম্বরে এসএমএস পাঠাতে হবে বলে বিশ্ববিদ্যালয়ের জনসংযোগ বিভাগের এক সংবাদ বিজ্ঞপ্তিতে জানানো হয়েছে।

মেধা তালিকায় ০১ থেকে ৮০০০ স্থান অধিকারীদের আগামী ২৫ অক্টোবর থেকে ১১ নভেম্বরের মধ্যে ঢাকা বিশ্ববিদ্যালয়ের 'ক' ইউনিটের ওয়েবসাইটে গিয়ে বিভাগ পছন্দের আবেদনপত্র (চয়েস ফর্ম) পূরণ করতে বলা হয়েছে।

এছাড়া ভর্তি পরীক্ষায় উত্তীর্ণ ঢাকা বিশ্ববিদ্যালয়ে কর্মরত শিক্ষক, কর্মকর্তা, কর্মচারীদের সন্তান/ওয়ার্ড, উপজাতি এবং মুক্তিযোদ্ধার সন্তান কোটায় ভর্তি হতে আগ্রহীদের আগামী ২০ অক্টোবর থেকে ২৭ অক্টোবরে মধ্যে সংশ্লিষ্ট কোটার 'ফরম' আর্থ অ্যান্ড এনভায়রনমেন্টাল সায়েন্সেস অনুষদ, বিজ্ঞান অনুষদ বা জীববিজ্ঞান অনুষদ-এর ডিন অফিস থেকে সংগ্রহ করতে বলা হয়েছে।

পূরণ করার পর আবেদনপত্র ৩১ অক্টোবরে মধ্যে বিজ্ঞান অনুষদ অফিসে জমা দিতে হবে। এ তারিখের পরে কোনো ফরম জমা নেওয়া হবে না বলে ও বিজ্ঞপ্তিতে বলা হয়েছে। 


শাবিপ্রবি: ক্যাম্পাসে ফিরলেন শিক্ষার্থীরা
দোষী পুলিশ সদস্যদের বিরুদ্ধে শাস্তির আশ্বাস পেয়ে প্রায় দুই ঘণ্টা পর সিলেট-সুনামগঞ্জ সড়ক থেকে অবরোধ প্রত্যাহার করে নিয়েছে বিক্ষুব্ধ শিক্ষার্থীরা।

দুই শিক্ষার্থীকে পুলিশের মারধরের প্রতিবাদে দুপুরে তারা সিলেট-সুনামগঞ্জ সড়ক অবরোধ করে। এ সময় বিশ্ববিদ্যালয়ের প্রধান ফটকেও তালা ঝুলিয়ে দেওয়া হয়।

আন্দোলনরত শিক্ষার্থীরা জানিয়েছেন, রোববার গভীর রাতে মদিনা মার্কেট এলাকায় পেট্রোলিয়াম জিওরিসোর্স বিভাগের চতুর্থ বর্ষের ছাত্র মারুফুর রহমান ও সাব্বির সিদ্দিক চা খেতে বের হলে এক উপপরিদর্শকের নেতৃত্বে তিন কনস্টেবল তাদের মারধর করেন।

ঘটনার প্রতিবাদে সাধারণ শিক্ষার্থীরা সোমবার দুপুর ১২টার দিকে উপাচার্য বরাবর স্মারকলিপি দিয়ে দোষীদের শাস্তি নিশ্চিতে ব্যবস্থা নেওয়ার দাবি জানায়। জবাবে বিশ্ববিদ্যালয় কর্তৃপক্ষ এক ঘণ্টার মধ্যে ব্যবস্থা নেওয়া হবে বলে শিক্ষার্থীদের আশ্বস্ত করে। তবে দুপুর ১টা পর্যন্ত কোনো ব্যবস্থা না নেওয়ায় প্রধান ফটকে তালা ঝুলিয়ে দিয়ে কয়েকশ' শিক্ষার্থী বিক্ষোভ শুরু করেন। এক পর্যায়ে তারা সিলেট-ঢাকা সড়কে টায়ার জালিয়ে অবরোধ সৃষ্টি করে।

সমাজবিজ্ঞান বিভাগের তৃতীয় বর্ষের ছাত্র নাজিম হক বিডিনিউজ টোয়েন্টিফোর ডটকমকে বলেন, কর্তৃপক্ষ এক ঘণ্টার মধ্যে এ বিষয়ে ব্যবস্থা নেবেন বলে জানিয়েছিলো। তাদের নিস্ক্রিয়তার কারণে আমরা পথে নামতে বাধ্য হয়েছি।

ওই চার পুলিশ সদস্যের শাস্তিও দাবি করেন তিনি।

পরে পৌনে ৩টার দিকে মহানগর পুলিশ এক ঘণ্টার মধ্যে দোষী পুলিশ সদস্যদের বিরুদ্ধে ব্যবস্থা নেওয়ার আশ্বাস দিলে আন্দোলনরত শিক্ষার্থীরা অবরোধ তুলে নেয়।

এর আগে প্রক্টর এস এম সাইফুল ইসলাম জানিয়েছিলেন, বিষয়টির দায়িত্ব মহানগর পুলিশকে দেওয়া হয়েছে। তারা সুষ্ঠু সমাধানের আশ্বাস দিয়েছেন।

সিলেট মহানগর পুলিশের উপকমিশনার এম জলিল জানান, ওই চার পুলিশ সদস্যকে পুলিশ লাইনে ফিরিয়ে নেওয়া হয়েছে। তদন্ত করে এক ঘণ্টার মধ্যে তাদের বিরুদ্ধে বিভাগীয় ব্যবস্থা নেওয়া হবে। 


জগন্নাথ বিশ্ববিদ্যালয়ের 'এ' ইউনিটে ভর্তির ফল প্রকাশ
জগন্নাথ বিশ্ববিদ্যালয়ের ২০১১-১২ শিক্ষাবর্ষের  (সম্মান) প্রথম বর্ষ প্রথম সেমিস্টারের 'এ' ইউনিটের ভর্তি পরীক্ষার ফল প্রকাশ হয়েছে।

পরীক্ষার ফল জগন্নাথ বিশ্ববিদ্যালয়ের নোটিশ বোর্ড ও ওয়েবসাইটে (www.jnu.ac.bd) জানা যাবে।

রোববার বিশ^বিদ্যালয়ের এক বিজ্ঞপ্তিতে এ তথ্য জানানো হয়।

এবার 'এ' ইউনিটে ৮১০টি আসনের বিপরীতে ছয় হাজার আটশ ৯৪ জন পরীক্ষার জন্য নির্বাচিত হন।

যে কোনো মোবাইল থেকে মেসেজ পাঠিয়েও ফল জানা যাবে। এ জন্য যে কোনো মোবাইলের মেসেজ অপশনে গিয়ে Somoy লিখে JNU লিখে একটি স্পেস দিয়ে ইউনিটের নাম (যেমন: 'A') লিখে আবার একটি স্পেস দিয়ে ভর্তি পরীক্ষার রোল নম্বর লিখে ৯৯৩৪ নম্বরে মেসেজ পাঠালে ফিরতি মেসেজে ফল জানা যাবে।

মৌখিক পরীক্ষার সময়সূচি পরে বিশ্ববিদ্যালয়ের নোটিশ বোর্ড ও পত্রিকায় বিজ্ঞাপনের মাধ্যমে জানানো হবে।
শাবিতে প্রতি আসনের বিপরীতে ২৩ জন ভর্তিচ্ছু
শাহজালাল বিজ্ঞান ও প্রযুক্তি বিশ্ববিদ্যালয়ে (শাবিপ্রবি) ২০১১-১২ শিক্ষাবর্ষের প্রথম বর্ষ স্নাতক (সম্মান) শ্রেণীর ভর্তি পরীক্ষায় প্রতি আসনের বিপরীতে ২৩ জন শিক্ষার্থী প্রতিদ্বন্দ্বিতা করবেন।

শাবিপ্রবি ভর্তি পরীক্ষা কমিটি রোববার এ তথ্য জানিয়েছে।

ভর্তি কমিটির সদস্য সচিব ড. মস্তাবুর রহমান বিডিনিউজ টোয়েন্টিফোর ডটকমকে বলেন, এবার মোট ২৫টি বিভাগে কোটাসহ ১৩শ' ৯৩টি আসনের বিপরীতে মোট ৩১ হাজার ১২৯টি ফরম বিক্রি হয়েছে। ফলে ভর্তি পরীক্ষায় এবার প্রতি আসনের বিপরীতে ২৩ শিক্ষার্থী প্রতিদ্বন্দ্বিতা করবে।

আগামী ২৯ অক্টোবর সকাল ১০টায় 'এ' ইউনিট এবং বিকেল ৩টায় 'বি' ইউনিটের পরীক্ষা অনুষ্ঠিত হবে।
শাবিপ্রবিতে ভর্তি: মাদ্রাসা ছাত্রদের সুযোগ দাবি
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে (শাবিপ্রবি) ভর্তিতে স্থানীয় কোটা বরাদ্দ ও মাদ্রাসা ছাত্রদের ভর্তির সুযোগের দাবিতে মানববন্ধন করেছে স্থানীয়রা।

শনিবার বিকালে নগরীর কোর্ট পয়েন্টে সিলেট ছাত্র ও যুব কল্যাণ ফেডারেশন নামের একটি সংগঠনের উদ্যোগে এ কর্মসূচি পালিত হয়।

মানববন্ধন ও সমাবেশে বক্তারা বলেন, এবছর মাদ্রাসা থেকে উত্তীর্ণ শিক্ষার্থীরা ৭টি বিষয়ে ভর্তি হতে পারবে না বলে বিশ্ববিদ্যালয়ের সিন্ডিকেট সভায় সিদ্ধান্ত হয়েছে।

তারা শিক্ষাক্ষেত্রে পিছিয়ে পড়া সিলেটের শিক্ষার্থীদের শাবিপ্রবিতে উচ্চতর ডিগ্রি লাভের সুযোগ দিতে স্থানীয় অগ্রাধিকার কোটা বিশ ভাগ নির্ধারণের দাবি জানান।

পাশাপাশি মাদ্রাসা ছাত্রদের সঙ্গে বিমাতাসুলভ আচরণ বন্ধ করে ভর্তির সুযোগ দিতে বিশ্ববিদ্যালয় কর্তৃপক্ষের সিদ্ধান্ত প্রত্যাহারের দাবি জানান।

সিলেট ছাত্র ও যুব কল্যাণ ফেডারেশনের সভাপতি এইচএম আব্দুর রহমান, সিলেট সিটি কাউন্সিলর মো. রাজিক মিয়া প্রমুখ সমাবেশে বক্তব্য দেন।
চবি খুলছে রোববার
দুর্গাপূজা ও শরৎকালীন ছুটি শেষে রোববার খুলছে চট্টগ্রাম বিশ্ববিদ্যালয় (চবি)।

চবির ডেপুটি রেজিস্ট্রার (তথ্য) ফরহাদ হোসেন খান বিডিনিউজ টোয়েন্টিফার ডটকমকে জানান, ১৫ দিন বন্ধ থাকার পর রোববার থেকে যথারীতি ক্লাস অনুষ্ঠিত হবে।

গত ১১ অক্টোবর থেকে দাপ্তরিক কার্যক্রম ও বিভিন্ন বিভাগের পূর্বনির্ধারিত সময়ের পরীক্ষা অনুষ্ঠিত হয়েছে বলে জানান তিনি।

চট্টগ্রাম শহর থেকে চবি ক্যাম্পাসে যাতায়াতকারী শাটল ট্রেনও রোববার থেকে চলবে বলে জানান ফরহাদ।

গত ১ অক্টোবর থেকে শনিবার পর্যন্ত (১৫ অক্টোবর)— চবির সব ক্লাস এবং ৩ অক্টোবর থেকে ১০ অক্টোবর পযর্ন্ত বিভিন্ন বিভাগের পরীক্ষা ও দাপ্তরিক কার্যক্রম বন্ধ ছিলো।


বিএম কলেজ ছাত্রাবাসের দেয়াল ধসে আহত ৭
বরিশাল ব্রজমোহন (বিএম) বিশ্ববিদ্যালয় কলেজের ছাত্রাবাসে একটি কক্ষের দেয়াল ধসে সাত শিক্ষার্থী আহত হয়েছে।

শনিবার সকাল সাড়ে ৮টার দিকে কলেজের জীবনানন্দ দাশ ছাত্রাবাসের ছয় নম্বর কক্ষে এ ঘটনা ঘটে বলে আহতরা জানিয়েছে।

এরা হলেন- সুমন চন্দ্র দাস, মৃণাল কান্তি ব্যাপারী, তন্ময় হালদার, বিপ্ল¬ব চন্দ্র বিশ্বাস, মিল্টন মিস্ত্রী ও ফজলুল হক ছাত্রাবাসের সৈয়দ মো. মারুফ হোসেন এবং মো. মনিরুজ্জামান।

সবাই প্রাথমিক চিকিৎসা নিয়েছেন।

আহত সুমন চন্দ্র বিডিনিউজ টোয়েন্টিফোর ডটকমকে বলেন, ছাত্রাবাসের ছয় নম্বর কক্ষের দেয়াল হঠাৎ কেঁপে উঠে ভেঙে পাশের ফজলুল হক ছাত্রাবাসের ওপর পড়ে।

আহত আরেক শিক্ষার্থী মো. মারুফ বলেন, "ছাত্রাবাসের ১৪২ নম্বর কক্ষে বসে পড়ছিলাম। হঠাৎ বিকট শব্দে আমাদের কক্ষের দেয়ালের উপর কি যেন একটা এসে পড়লে মুহূর্তেই সেটা ভেঙে পড়ে।"

কলেজের অধ্যক্ষ ড. ননী গোপাল দাস বলেন, ঘটনার পর শিক্ষা প্রকৌশল অধিদপ্তরের নির্বাহী প্রকৌশলী ও সহকারী প্রকৌশলী ছাত্রাবাস দুটি পরিদর্শন করেছেন।

শিগগিরই সংস্কার কাজ শুরু করা হবে বলে জানান তিনি।


ফেনী পাইলট স্কুলের ১২৫ বছরে উৎসব
ফেনী সরকারি পাইলট উচ্চ বিদ্যালয়ের ১২৫ বছর উদযাপন উৎসব হবে আগামী ৯ ও ১০ ডিসেম্বর।

স্কুল প্রাঙ্গণে আয়োজিত এ উৎসবের জন্য আগামী ১৫ নভেম্বর পর্যন্ত নাম নিবন্ধন করা যাবে।

প্রাক্তন শিক্ষার্থীরা এক হাজার টাকা, পরিবারের প্রতি সদস্যের জন্য পাঁচশ টাকা এবং গাড়িচালকের জন্য তিনশ টাকা দিয়ে নিবন্ধন করা যাবে। এছাড়া বর্তমান শিক্ষার্থীরা তিনশ টাকার বিনিময়ে নিবন্ধন করতে পারবেন।

সোমবার ঢাকা রিপোর্টার্স ইউনিটি মিলনায়তনে এক সংবাদ সম্মেলনে এ তথ্য জানান উৎসব উদযাপন কমিটির আহ্বায়ক আবদুস সাত্তার।

তিনি বলেন, শিক্ষাবছর অনুযায়ী ব্যাচ প্রতিনিধি, ঢাকা ও চট্টগ্রামস্থ ফেনী সমিতির কার্যালয় এবং ফেনী সরকারি পাইলট উচ্চ বিদ্যালয়ের অস্থায়ী অফিসে বর্তমান ও সাবেক শিক্ষার্থীরা আগামী ১৫ নভেম্বর পর্যন্ত নিবন্ধন করতে পারবেন।

নিবন্ধন (রেজিস্ট্রেশন) সংক্রান্ত তথ্য জানতে স্কুলের অস্থায়ী অফিসের পাশাপাশি ০১৭১১-৩৭০৩৮২, ০১৮১৭-৫৭৪৩৯৭, ০১৮২০-৫০৫৫৪৪ এবং ০১৭১১-৩০২৯২০ নম্বরে যোগাযোগ করতে বলা হয়েছে।

দু'দিনব্যাপী এ উৎসবের মিডিয়া পার্টনার হিসেবে রয়েছে বেসরকারি টেলিভিশন এটিএন বাংলা ও দৈনিক সমকাল।

সংবাদ সম্মেলনে স্কুলের সাবেক ছাত্রদের মধ্যে ছিলেন জাহাঙ্গীরনগর বিশ্ববিদ্যালয়ের সাবেক উপাচার্য কাজী সালেহ আহমেদ, নাট্যব্যক্তিত্ব ইনামুল হক প্রমুখ।

ফেনী সরকারি পাইলট উচ্চ বিদ্যালয় ১৮৮৬ সালে প্রতিষ্ঠিত হয়। 


যশোর শিক্ষা বোর্ডের উপ-পরীক্ষা নিয়ন্ত্রকসহ বরখাস্ত পাঁচ
এইচএসসি পরীক্ষার উত্তরপত্র পুনঃনিরীক্ষণে অনিয়মের অভিযোগে যশোর শিক্ষা বোর্ডের উপ-পরীক্ষা নিয়ন্ত্রকসহ পাঁচ জনকে চাকরি থেকে সাময়িক বরখাস্ত করা হয়েছে।

এরা হলেন- উপ-পরীক্ষা নিয়ন্ত্রক মো. আজমল গণি, বোর্ডের সেকশন অফিসার মো. ফজলুর রহমান, সিস্টেম অ্যানালিস্ট মো. জাহাঙ্গীর কবির, সহকারি প্রোগ্রামার মো. মোজাম্মেল হক চৌধুরী এবং ডাটা এন্ট্রি অপারেটর মো. আব্দুর রাজ্জাক। এদের সবার বিরুদ্ধে বিভাগীয় মামলার সিদ্ধান্ত নেওয়া হয়েছে।

এদের মধ্যে আজমল গণিকে ভারপ্রাপ্ত কর্মকর্তা (ওএসডি) হিসেবে মাধ্যমিক ও উচ্চ শিক্ষা অধিদপ্তরে ন্যস্ত করে চাকুরি থেকে সাময়িকভাবে বরখাস্ত করা হয়েছে।

সোমবার শিক্ষা মন্ত্রণালয়ের সভাকক্ষে শিক্ষামন্ত্রী নুরুল ইসলাম নাহিদ সাংবাদিকদের বলেন, ফলাফল পুনঃনিরীক্ষণ তদন্তে গঠিত কমিটির প্রতিবেদনে অনিয়মের প্রমাণ পাওয়ায় তাদের বিরুদ্ধে এ ব্যবস্থা নেওয়া হয়েছে। অধিকাংশ ক্ষেত্রে উত্তরপত্র পুনঃনিরীক্ষার নামে পুনঃমূল্যায়ণ করে নম্বর বাড়িয়ে দেওয়া হয়েছে বলে তদন্তে বলা হয়েছে।

মন্ত্রী বলেন, "এ ঘটনায় কর্তব্যে অবহেলার জন্য যশোর শিক্ষা বোর্ডের পরীক্ষা নিয়ন্ত্রক মো. সেলিমের বিরুদ্ধে কেন বিভাগীয় ব্যবস্থা গ্রহণ করা হবে না তার ব্যাখ্যা চেয়ে তার কাছেও চিঠি পাঠানো হবে। এছাড়া কর্তব্যে অবহেলার জন্য তৎকালীন ভারপ্রাপ্ত চেয়ারম্যান হিসেবে দায়িত্ব পালনকারী (বর্তমানে বোর্ডের সচিব) অধ্যাপক মো. কামরুল হুদাকেও কারণ দর্শাতে বলা হবে।"

শিক্ষামন্ত্রী বলেন, "তদন্তে দেখা গেছে, পুনঃনিরীক্ষার পরিবর্তে অধিকাংশ ক্ষেত্রে উত্তরপত্রে ব্যাপক অনিয়ম এবং অনৈতিকভাবে নম্বর বৃদ্ধি করা হয়েছে। কোনো কোনো ক্ষেত্রে খসড়া শিটে নম্বর পরিবর্তন না করে সরাসরি কম্পিউটার শিটে অন্য হাতে নম্বর তোলা হয়েছে।"

"উত্তরপত্র ও পুনঃনিরীক্ষা খসড়ায় এবং কম্পিউটার শিটে নম্বর পরিবর্তন না করে সরাসরি চূড়ান্ত ফলাফল শিটে নম্বর পরিবর্তন করা হয়েছে। এছাড়া পুনঃনিরীক্ষার মতো একটি সংবেদনশীল ও স্পর্শকাতর বিষয়ে ফল প্রণয়ন প্রক্রিয়ায় সতর্কতা ও গোপনীয়তা রক্ষা করা হয়নি।"

শিক্ষামন্ত্রী নাহিদ জানান, যশোর বোর্ডের ২০১১ সালের এইচএসসি পরীক্ষার ২৫ হাজার ৩৫৬টি উত্তরপত্র পুনঃনিরীক্ষার জন্য ৭ হাজার ২৪২ জন পরীক্ষার্থী আবেদন করেন। এর মধ্যে ৬৫৭জন আবেদনকারীর ৬৯৯টি উত্তরপত্রের ফলাফল পুনঃনিরীক্ষায় পরিবর্তিত হয়। গত ৪ সেপ্টেম্বর পুনঃনিরীক্ষার ফল ঘোষণা করা হয়।

ফল পুনঃনিরীক্ষণের ঘটনা তদন্তে গত ৭ সেপ্টেম্বর সরকারি এম এম কলেজের অধ্যক্ষ এস এম ইবাদুল হককে আহ্বায়ক করে চার সদস্যের তদন্ত কমিটি গঠন করা হয়। ওই কমিটি স¤প্রতি শিক্ষা মন্ত্রণালয়ে তদন্ত প্রতিবেদন জমা দেন।

কমিটির অন্য সদস্যরা হলেন- যশোর সরকারি মহিলা কলেজের সহযোগী অধ্যাপক আহসান হাবীব, যশোর সরকারি সিটি কলেজের সহকারি অধ্যাপক মো. মিজানুর রহমান এবং যশোর বোর্ডের প্রধান মূল্যায়ন কর্মকর্তা মিজানুর রহমান।

নাহিদ বলেন, "উত্তরপত্র পুনঃনিরীক্ষণে অনিয়মে জড়িত শিক্ষকদের কেস টু কেস সনাক্ত করে তাদের বিরুদ্ধে প্রয়োজনীয় ব্যবস্থা নেওয়া হবে। ফল পুনঃনিরীক্ষণের অনিয়মে শিক্ষার্থীরা কিভাবে জড়িত তাও বের করা হবে।" 
ছাত্রলীগের ২ কর্মীকে ঢাবির হল থেকে বহিষ্কার
এক শিক্ষার্থীকে মারধর ও হলে বিশৃঙ্খলা সৃষ্টির জন্য ছাত্রলীগের দুই কর্মীকে ঢাকা বিশ্ববিদ্যালয়ের জহুরুল হল থেকে ছয় মাসের জন্য বহিষ্কার করা হয়েছে।

তারা হলেন- ইসলামের ইতিহাস বিভাগের দ্বিতীয় বর্ষের শিক্ষার্থী রেদোয়ান উল্লাহ এবং মার্কেটিং বিভাগের দ্বিতীয় বর্ষের শিক্ষার্থী রাউফুল কামাল অনি।

জহুরুল হক হলের প্রাধ্যক্ষ অধ্যাপক আবু মো. দেলোয়ার হোসেন সোমবার বিডিনিউজ টোয়েন্টিফোর ডটকমকে বলেন, "হলে বিশৃঙ্খলা সৃষ্টিতে জড়িত থাকার প্রমাণ পাওয়ায় তাদের বিরুদ্ধে এ ব্যবস্থা নেওয়া হয়েছে।"

গত ২৮ জুলাই ইংরেজি বিভাগের চতুর্থ বর্ষের শিক্ষার্থী ও হলের আবাসিক ছাত্র রেজাউল করিমকে মারধর করে জহুরুল হক হল শাখা ছাত্রলীগের সভাপতি রিয়াজ উদ্দিন চৌধুরী সুমনের অনুসারী কয়েকজন ছাত্রলীগকর্মী।

ওই ঘটনা তদন্তে পরে দুই সদস্যের একটি কমিটি গঠন করে হল কর্তৃপক্ষ।

তদন্ত কমিটির প্রতিবেদন অনুযায়ী রোববার রাতে ওই দুজনকে বহিষ্কারের পাশাপাশি অন্য তিন ছাত্রলীগ কর্মীকে হলে অবাঞ্ছিত ঘোষণা করা হয়েছে বলে প্রাধ্যক্ষ জানান।

তারা হলেন- ইসলামের ইতিহাসের দ্বিতীয় বর্ষের ছাত্র রাসেল ডাকুয়া, সংস্কৃতি বিভাগের প্রথম বর্ষের ছাত্র মো. আরিফুল ইসলাম এবং ব্যবস্থাপনা বিভাগের প্রথম বর্ষের ছাত্র মো. সোহানুর রহমান।

আবাসিক বা দ্বৈতাবাসিক না হওয়া পর্যন্ত এ তিন জন হলে অবস্থান করতে পারবেন না। 


কোচিং ব্যবস্থা উঠিয়ে দিতে চাই: নাহিদ
শিক্ষকদের কোচিংয়ে ক্লাস নেওয়ায় বিধিনিষেধ আরোপ করে প্রজ্ঞাপন জারির নির্দেশ কেন দেওয়া হবে না, তা জানতে চেয়ে হাইকোর্টের দেওয়া আদেশকে স্বাগত জানিয়েছেন শিক্ষামন্ত্রী।

সোমবার মন্ত্রণালয়ের সভাকক্ষে এক প্রশ্নের উত্তরে শিক্ষামন্ত্রী নুরুল ইসলাম নাহিদ সাংবাদিকদের বলেন, "আমরাও এর পক্ষে। আমরা চাই দেশ থেকে কোচিং ব্যবস্থা উঠিয়ে দিতে।"

হাইকোর্টের নির্দেশনা নিয়ে সিদ্ধান্ত প্রসঙ্গে মন্ত্রী বলেন, "পূর্ণাঙ্গ রায় দেখে এ ব্যাপারে কী ব্যবস্থা নেওয়া যায় সে বিষয়ে সিদ্ধান্ত নেওয়া হবে।"

সরকারি, এমপিওভুক্ত এবং রেজিস্টার্ড স্কুলের শিক্ষকদের কোচিংয়ে ক্লাস নেওয়ায় বিধিনিষেধ বিষয়ক রুল সোমবারই রুল জারি করে হাইকোর্ট।

অভিভাবক ঐক্য ফোরামের করা এক রিটের প্রেক্ষিতে এ রুল দেওয়া হয়।

আগামী চার সপ্তাহের মধ্যে শিক্ষা সচিব, আইন সচিব, মন্ত্রিপরিষদ সচিব, প্রধানমন্ত্রী কার্যালয়ের সচিব, সংসদ সচিব, বাংলাদেশ শিক্ষক সমিতির সভাপতি এবং বাংলাদেশ শিক্ষক সমিতি ফেডারেশনের চেয়ানম্যানসহ ঢাকার বিভিন্ন শিক্ষা প্রতিষ্ঠানসহ ২০ জনকে রুলের জবাব দিতে বলেছে।

শিক্ষামন্ত্রী মন্ত্রণালয়ে সাংবাদিকদের সঙ্গে কথা বলার সময় শিক্ষা সচিব কামাল আবদুল নাসের চৌধুরী উপস্থিত ছিলেন।

গত ২১ জুলাই শিক্ষা মন্ত্রণালয়ে এক সভায় আইন করে কোচিং সেন্টার বন্ধের দাবি জানিয়েছিলেন রাজধানীর বিভিন্ন শিক্ষা প্রতিষ্ঠানের অধ্যক্ষরা।

ওই দিন শিক্ষামন্ত্রী বলেছিলেন, "হঠাৎ করেই কোচিং বন্ধ করা যাবে না। এ ব্যাপারে জনমত গড়ে তুলতে হবে। একটা পর্যায়ে এসে কোচিং বন্ধ করে দেওয়া হবে।"

কোচিংকে নৈতিকতাবিরোধী উল্লেখ করে ওইদিন তিনি কোচিং সেন্টারের মালিকদের ব্যবসা গুটিয়ে নেওয়ারও পরামর্শ দেন।


শোক ঢাকা বিশ্ববিদ্যালয়ে
২৫ বছর আগে জগন্নাথ হলে ছাদ ধসে ৩৯ জনের মৃত্যুর দিনটিতে শোক পালন করছে ঢাকা বিশ্ববিদ্যালয়।

শনিবার সকাল থেকে বিশ্ববিদ্যালয়ের সব হল ও প্রধান ভবনগুলোতে কালো পতাকা তোলা হয়েছে, বিশ্ববিদ্যালয়ের পতাকাও রয়েছে অর্ধনমিত।

সকাল ৭টায় অপরাজেয় বাংলা থেকে শোক শোভাযাত্রা করে জগন্নাথ হলে স্মৃতিসৌধে ফুল দেওয়া হয়। সকাল সাড়ে ৮টায় জগন্নাথ হল প্রাঙ্গণে বিভিন্ন ধর্মের প্রার্থনা সভা হয়।

১৯৮৫ সালের ১৫ অক্টোবর জগন্নাথ হলের টিভি কক্ষের ছাদ ধসে ২৬ ছাত্র নিহত হন। নিহত বাকি ১৩ জন ছিলেন কর্মচারী ও অতিথি। দুর্ঘটনায় আহত হয়েছিল প্রায় অর্ধশতাধিক।

রাতে যখন ছাদটি ধসে পড়ে তখন বিটিভির ধারাবাহিক নাটক 'শুকতারা' দেখছিলেন তারা।

ওই ঘটনার স্মরণে প্রতি বছরই শোক পালন করে আসছে বিশ্ববিদ্যালয় কর্তৃপক্ষ।

প্রশাসনের পাশাপাশি বিভিন্ন সংগঠন দিনটি উপলক্ষে নানা কর্মসূচি পালন করছে।

সকাল ৯টা থেকে সন্ধ্যা ৬টা পর্যন্ত জগন্নাথ হলে নিহতদের তৈলচিত্র ও বিভিন্ন দ্রব্যাদি প্রদর্শন করা হবে, সকালে রক্তদান কর্মসূচি এবং সন্ধ্যা সাড়ে ৬টায় ছাত্র-শিক্ষক মিলনায়তনে স্মরণসভা হবে।

শোক দিবসের অংশ হিসেবে সন্ধ্যা ৭টায় ছাত্র-শিক্ষক কেন্দ্র মিলনায়তনে অক্টোবর দুর্ঘটনার স্মরণে আলোচনা সভা এবং ভক্তিমূলক গান ও কবিতা আবৃতির আয়োজন করা হয়েছে।

এদিকে জগন্নাথ হলের আরেক ভবন সন্তোষ চন্দ্র ভট্টাচার্য (পূর্ববাড়ি) ২০০৬ সালে ঝুঁকিপূর্ণ ঘোষণা করে বিশ্ববিদ্যালয় কর্তৃপক্ষ। তখন এ ভবনের ছাত্রদের অন্যান্য ভবনে সরানোর জন্যে হল কর্তৃপক্ষকে নির্দেশ দেওয়া হয়।

কিন্তু ভবনে অবস্থানকারী ছাত্রদের জন্য বিকল্প আবাসন ব্যবস্থা করা যায়নি বলে তারা এখনো ঝুঁকিপূর্ণ ভবনে ওই অবস্থান করছেন।

এ বিষয়ে হল প্রাধ্যক্ষ অধ্যাপক অজয় কুমার দাস বিডিনিউজ টোয়েন্টিফের ডটকমকে বলেন, একটি আট তলা ভবন নির্মাণাধীন রয়েছে। আগামী জুন বা জুলাই মাসের মধ্যেই নতুন ভবনটি উদ্বোধন করা হবে।

ঝুঁকি থাকলেও নতুন ভবন উদ্বোধন না করা পর্যন্ত ছাত্রদের ঝুঁকি নিয়েই থাকতে হবে তিনি স্বীকার করেছেন। 


ঢাবিতে ভর্তিযুদ্ধ শুরু
'ক' ইউনিটের পরীক্ষার মধ্য দিয়ে ঢাকা বিশ্ববিদ্যালয়ে চলতি বর্ষের ভর্তি পরীক্ষা শুরু হয়েছে।

শুক্রবার সকাল ১০টা থেকে ১১টা পর্যন্ত রাজধানীর মোট ৭০টি কেন্দ্রে 'ক' ইউনিটের পরীক্ষা হয়।

এ ইউনিটের অধীনে বিজ্ঞান ও জীব বিজ্ঞান অনুষদের বিভিন্ন বিভাগে ভর্তির জন্য ভর্তি ফরম কেনেন ৫২ হাজার ৫৩১ জন।

'ক' ইউনিটে ২৩টি বিভাগ ও তিনটি ইনস্টিটিউটে আসন সংখ্যা ১ হাজার ৫৭৪টি।

পরীক্ষা চলাকালে প্রশ্নপত্র ফাঁসের একটি গুজব থাকলেও তা নাকচ করেছেন বিশ্ববিদ্যালয়ের ভারপ্রাপ্ত প্রক্টর আমজাদ আলী।

এদিকে ইলেকট্রনিক ডিভাইস ব্যবহার করে বাইরে থেকে প্রশ্নের উত্তর পাওয়ার চেষ্টাকালে লালমাটিয়া কলেজ কেন্দ্রে এক পরীক্ষার্থীকে আটক করা হয়েছে বলে ভারপ্রাপ্ত প্রক্টর জানান।

আটক পরীক্ষার্থীর নাম শিকদার মো. জায়েদ বিন আমিন। তাকে জিজ্ঞাসাবাদ শেষে পুলিশে তুলে দেওয়া হবে বলে ভারপ্রাপ্ত প্রক্টর জানান। 
জাবিতে মুক্তিযোদ্ধার সন্তানদের মানববন্ধন
চাকরিসহ বিভিন্ন ক্ষেত্রে মুক্তিযোদ্ধার সন্তানদের কোটা পূরণের দাবিতে জাহাঙ্গীরনগর বিশ্ববিদ্যালয়ে মানববন্ধন করেছে 'আমরা মুক্তিযোদ্ধার সন্তান' নামে একটি সংগঠন।

বৃহস্পতিবার দুপুরে বিশ্ববিদ্যালয়ের অমর একুশের পাদদেশে এ মানববন্ধনে বিশ্ববিদ্যালয়ের মুক্তিযোদ্ধার সন্তানরা অংশ নেন।

মানববন্ধন শেষে সমাবেশে শিক্ষার্থীরা দাবি করেন, চাকরি পাওয়ার ক্ষেত্রে মুক্তিযোদ্ধার সন্তানরা বিভিন্ন বৈষম্যর শিকার হচ্ছেন। সংগঠনের বিশ্ববিদ্যালয় শাখার সভাপতি গোলাম মুজতবা ধ্র"ব বলেন, মুক্তিযুদ্ধের চেতনা বাস্তবায়ন করতে হলে, মুক্তিযোদ্ধার সন্তানদের অবহেলা করলে চলবে না। তাদের সঠিক মূল্যায়ন করতে হবে।

অন্যদের মধ্যে সংগঠনের সাধারণ সম্পাদক ইমন রহমান বলেন, যুগ্ম সম্পাদক রাজিব আহমেদ রাসেল, সাংগঠনিক সম্পাদক রুহুল আমিন হাওলাদার প্রমুখ উপস্থিত ছিলেন। 
জবিতে ভর্তি পরীক্ষা শুরু ১৪ অক্টোবর
জগন্নাথ বিশ্ববিদ্যালয়ে ২০১১-২০১২ শিক্ষাবর্ষে ১ম বর্ষ স্নাতক (সম্মান) শ্রেণীতে ভর্তি পরীক্ষা শুরু হবে ১৪ অক্টোবর থেকে।

বৃহস্পতিবার বিশ্ববিদ্যালয়ের এক সংবাদ বিজ্ঞপ্তিতে এ তথ্য জানানো হয়।

এতে বলা হয়, 'ক'-ইউনিটের (বিজ্ঞান অনুষদ) ভর্তি পরীক্ষা ১৪ অক্টোবর অনুষ্ঠিত হবে।

এবার 'ক' ইউনিটে সর্বোচ্চ ৮১০টি আসনের বিপরীতে ২৮হাজার ৩৭৬ জন শিক্ষার্থী ভর্তি পরীক্ষায় অংশ নেবে। এ ইউনিটে প্রতি আসনের জন্য লড়বে ৩৬ জন পরীক্ষার্থী।

কলা অনুষদভুক্ত 'খ' ইউনিটে ২১ অক্টোবর, বাণিজ্য অনুষদভুক্ত 'গ'-ইউনিটে ২৮ অক্টোবর এবং সামাজিক বিজ্ঞান অনুষদভুক্ত 'ঘ' ইউনিটে ১৮ নভেম্বর ভর্তি পরীক্ষা অনুষ্ঠিত হবে।

প্রতিটি ইউনিটের ভর্তি পরীক্ষা বিকাল সাড়ে ৩টা থেকে সাড়ে ৫টা পর্যন্ত চলবে বলে জানানো হয় বিজ্ঞপ্তিতে।
পবিপ্রবিতে পশুপালন বিদ্যা চালুর প্রতিবাদ
পটুয়াখালী বিজ্ঞান ও প্রযুক্তি বিশ্ববিদ্যালয়ে পশুপালন বিদ্যায় বিভাগ চালুর প্রতিবাদে সিলেট কৃষি বিশ্ববিদ্যালয়ে বিক্ষোভ করেছে শিক্ষার্থীরা।

বুধবার সকালে বিশ্ববিদ্যালয়ের ভেটেরিনারি অ্যান্ড অ্যানিমেল সায়েন্স বিভাগের পাঁচ ব্যাচের প্রায় সাড়ে চারশ' শিক্ষার্থী একাডেমিক ভবনে তালা দিয়ে দুপুর ১টা পর্যন্ত অবস্থান কর্মসূচি পালন করে।

তারা পটুয়াখালী বিজ্ঞান ও প্রযুক্তি বিশ্ববিদ্যালয়ে বিষয়টি চালুর সিদ্ধান্ত বতিলের দাবি জানায়।

সোমবার থেকে এই বিশ্ববিদ্যালয়ের ভেটেরিনারি অ্যান্ড এ্যানিমেল সায়েন্সের শিক্ষার্থীরা ধর্মঘটসহ নানা কর্মসূচি পালন করছে।

বিভাগের শিক্ষকরাও আন্দোলনে একাত্মতা ঘোষণা করে কর্মসূচিতে অংশ নেন।

পরে ক্যাম্পাসের বিভিন্ন সড়কে টায়ার পুড়িয়ে বিক্ষোভ, প্রশাসনিক ভবন ঘেরাও ও সমাবেশ করে।

সমাবেশে বক্তারা বলেন, পটুয়াখালি বিশ্ববিদ্যালয়ে অ্যানিমেল হাজবেন্ড্রি (পশুপালন বিদ্যা) বিভাগ চালুর ফলে কৃষি বিশ্ববিদ্যালয়ের ভেটেরিনারি অ্যান্ড অ্যানিমেল সায়েন্স বিভাগের শিক্ষার্থীদের সরকারি চাকুরির সুযোগ কমবে।

পটুয়াখালি বিশ্ববিদ্যালয়ে অ্যানিমেল হাজবেন্ড্রি বিভাগ চালুর ফলে কৃষি বিশ্ববিদ্যালয়ের ভেটেরিনারি অ্যান্ড অ্যানিমেল সায়েন্স বিভাগের শিক্ষার্থীদের চাকুরি পাওয়া কষ্টসাধ্য হয়ে দাঁড়াবে।

আগে বিসিএস পরীক্ষার মাধ্যমে একজন অ্যানিমেল হাজবেন্ড্রি শিক্ষার্থীর বিপরীতে ভেটেরিনারির আটজন শিক্ষার্থী চাকুরির সুযোগ পেতো। এখন একজনের বিপরীতে ভেটেরিনারির মাত্র দুইজন শিক্ষার্থী চাকুরির সুযোগ পাবে।

তারা আরো বলেন, ময়মনসিংহ কৃষি বিশ্ববিদ্যালয়ে পরীক্ষামূলকভাবে ১৯৬৬ সালে 'অ্যানিমেল হাজবেন্ড্রি' বা পশুপালন বিষয়ে ডিগ্রি খোলা হয়েছিল। কিন্তু এরপর গবেষকরা এই ডিগ্রিটি বাংলাদেশের প্রেক্ষাপটে অনুপযোগী বলে মত দেন।

সমাবেশে আন্দোলন কমিটির আহ্বায়ক হৃতিক দেব, আফরাজুল ইসলাম, আবদুল্লাহ আল মামুন, শরীফ হাসান সিদ্দিকী সুহিন, সোনিয়া, পূজা প্রমুখ বক্তব্য দেন।
চবিতে প্রতি আসনে ৩২ জন পরীক্ষার্থী
চট্টগ্রাম বিশ্ববিদ্যালয়ের (চবি) ২০১১-১২ শিক্ষাবর্ষে প্রথম বর্ষ স্নাতক (সম্মান) শ্রেণীর ভর্তি পরীক্ষায় প্রতি আসনের বিপরীতে ৩২ জন শিক্ষার্থী প্রতিদ্বন্দ্বিতা করবেন।

চবি ভর্তি পরীক্ষা কমিটি বুধবার এ তথ্য জানায়।

কমিটির সদস্যসচিব ও উপ-পরীক্ষা নিয়ন্ত্রক আ ক ম ফজলুল হক পাশা বিডিনিউজ টোয়েন্টিফোর ডটকমকে বলেন, "এবার আটটি ইউনিটে তিন হাজার ৮৩৫টি আসনের জন্য মোট এক লাখ ২২ হাজার ৯৪৮টি আবেদন চূড়ান্তভাবে গ্রহণ করা হয়েছে।"

তিনি জানান, নির্ধারিত সময়ের পর এসএমএস পাঠিয়ে আবেদন করায় এবং সব যোগ্যতা পূরণ না হওয়ায় দুই হাজার ১৩০টি আবেদন বাতিল হয়েছে।

ভর্তি পরীক্ষার জন্য চবি'র ছয়টি অনুষদের অধীনে ৩৬টি বিভাগ এবং তিনটি ইনস্টিটিউটকে মোট আটটি ইউনিটে ভাগ করা হয়েছে।

এবার আসন প্রতি প্রতিদ্বন্দ্বীর সংখ্যা সবচেয়ে বেশি 'ই' ইউনিটে (আইন অনুষদ)। এ ইউনিটের ১২৯টি আসনের বিপরীতে ভর্তিচ্ছু ১৪ হাজার ৭০২ জন। প্রতি আসনের জন্য প্রতিদ্বন্দ্বিতা করবেন ১১৪ জন শিক্ষার্থী।

অন্য দিকে 'সি' ইউনিটে (ব্যবসায় প্রশাসন) প্রতি আসনের বিপরীতে ৪২ জন শিক্ষার্থী প্রতিদ্বন্দ্বিতা করবেন। এই ইউনিটে ৫০৯টি আসনের বিপরীতে ২১ হাজার ২৭৩ শিক্ষার্থী আবেদন করেছেন।

'বি' ইউনিটে (কলা ও মানববিদ্যা অনুষদ) প্রতিদ্বন্দ্বিতা করবে প্রতি আসনে ২৭ জন শিক্ষার্থী। এক হাজার ৪৯টি আসনের বিপরীতে এই ইউনিটে ২৮ হাজার ১০৬ জন শিক্ষার্থী আবেদন করেছে।

'ডি' ইউনিটে (সমাজ বিজ্ঞান অনুষদ) প্রতিদ্বন্দ্বিতা করবে প্রতি আসনের বিপরীতে ২৯ জন। এতে ৭৯৯ আসনের বিপরীতে ২৩ হাজার ৫০২ জন পরীক্ষার্থী আবেদন করেছে।

'এইচ' ইউনিটে (জীব বিজ্ঞান অনুষদ) প্রতি আসনের বিপরীতে ভর্তিচ্ছু ৩১ জন। এ ইউনিটের মোট ১৩ হাজার ৬০১ পরীক্ষার্থী প্রতিদ্বন্ধিতা করবেন ৪৩২টি আসনের জন্য।
'এফ' ইউনিটে (ফরেস্ট্রি ও এনভারনমেন্টাল সায়েন্স ইনস্টিটিউট) মোট ভর্তিচ্ছুর সংখ্যা দুই হাজার ৫৭৯ জন। ইউনিটের ৭৪টি আসনের প্রতিটির বিপরীতে প্রতিদ্বন্দ্বিতা করবেন ৩৫ জন।

'জি' ইউনিট (মেরিন সায়েন্স এণ্ড ফিশারজি ইনস্টিটিউট) মোট আবেদনকারী দুই হাজার ৯৩৯ জন। এ ইউনিটের ৫৫টি আসনের প্রতিটির বিপরীতে প্রতিদ্বন্ধিতা করবেন ৫৩ জন পরীক্ষার্থী।

'এ' ইউনিটে (বিজ্ঞান অনুষদ) ১৬ হাজার ২৪৬ জন ভর্তিচ্ছু আবেদন করেছেন। ইউনিটের মোট ৬৬৬টি আসনের প্রতিটির জন্য প্রতিদ্বন্দ্বিতা করবেন ২৪ জন পরীক্ষার্থী।

চলতি শিক্ষাবর্ষে চবিতে কোনো বিদেশি শিক্ষার্থী ভর্তির আবেদন করেনি বলে জানান ভর্তি পরীক্ষা কমিটির সদস্য সচিব ফজলুল হক পাশা।

বিদেশি শিক্ষার্থীদের জন্য চবিতে মোট ৭৭টি আসন সংরক্ষিত থাকে।

পাশা বলেন, "কোন বিদেশি শিক্ষার্থী আবেদন না করায় এসব আসন খালি থাকবে।"

এছাড়া চবিতে খেলোয়াড় ও শিল্পীদের জন্য মোট ৪৫টি আসন সংরক্ষিত আছে। 


প্রচলিত শিক্ষায় বাংলাদেশ গড়া যাবে না- নাহিদ
প্রচলিত শিক্ষা দিয়ে নতুন বাংলাদেশ গড়া যাবে না বলে মন্তব্য করেছেন শিক্ষামন্ত্রী নুরুল ইসলাম নাহিদ।

বুধবার দুপুরে মওলানা ভাসানী বিজ্ঞান ও প্রযুক্তি বিশ্ববিদ্যালয়ের যুগপূর্তিতে আয়োজিত আলোচনা সভায় তিনি বলেন, শিক্ষা ব্যবস্থায় মৌলিক পরিবর্তন আনলে নতুন প্রজন্মকে যুগোপযোগী ও মানসম্মত শিক্ষায় শিক্ষিত করা যাবে।

মন্ত্রী বলেন, দেশে ৩৫টি পাবলিক ও ৫৪টি বেসরকারি বিশ্ববিদ্যালয় থাকলেও এগুলোর শিক্ষার মান সন্তোষজনক নয়। জ্ঞানী-গুণী ও দক্ষ ছাত্র বের করতে না পারলে দেশকে পরিবর্তন করা যাবে না।

আলোচনা সভায় মওলানা ভাসানী বিজ্ঞান ও প্রযুক্তি বিশ্ববিদ্যালয়ের উপাচার্য অধ্যাপক ড. এম নুরুল ইসলাম সভাপতিত্ব করেন।

এর আগে শিক্ষামন্ত্রী বিশ্ববিদ্যালয়ে পৌঁছে মওলানা ভাসানীর মাজার জিয়ারত করেন। পরে জাতীয় পতাকা উত্তোলন ও আনন্দ শোভাযাত্রায় অংশ নেন।

পরে কেক কেটে দিবসের কর্মসূচির উদ্বোধন করেন তিনি।


জাবি'র ভর্তি পরীক্ষা: 'খ' ইউনিটের ফল প্রকাশিত
জাহাঙ্গীরনগর বিশ্ববিদ্যালয়ের ২০১১-২০১২ শিক্ষাবর্ষে (সম্মান) 'খ' ইউনিটে ভর্তির লিখিত পরীক্ষার ফল প্রকাশিত হয়েছে।

মঙ্গলবার রাতে বিশ্ববিদ্যালয়ের জনসংযোগ অফিসের এক বিজ্ঞপ্তিতে এ তথ্য জানানো হয়।

সকালেই 'খ' ইউনিটের (সমাজ বিজ্ঞান অনুষদ) ভর্তি পরীক্ষা অনুষ্ঠিত হয়।

বিশ্ববিদ্যালয়ের ডেপুটি রেজিস্ট্রার (শিক্ষা) এবং ভর্তি কমিটির সদস্য সচিব আবুল কালাম আজাদ বলেন, এই ইউনিটে ৪০০টি আসনের বিপরীতে পরীক্ষায় অংশ নেয় ১৮ হাজার ৩০০ জন পরীক্ষার্থী। মোট আসনের দশগুণ পরীক্ষার্থীকে মেধার ভিত্তিতে প্রাথমিকভাবে নির্বাচিত করা হয়েছে।

পরবর্তীতে মৌখিত পরীক্ষায় চূড়ান্তভাবে নির্বাচিতদের তালিকা প্রকাশ করা হবে।

প্রাথমিকভাবে নির্বাচিতদের তালিকা সংশ্লিষ্ট অনুষদের নোটিশ বোর্ড এবং বিশ্ববিদ্যালয়ের ওয়েবসাইটে (www.juniv.edu/admission.php) পাওয়া যাবে।

এছাড়া ফলাফল জানতে, মোবাইল ফেনের ম্যাসেজ অপশনে গিয়ে JU টাইপ করে স্পেস দিয়ে R লিখতে হবে। এরপর স্পেস দিয়ে রোল নম্বর লিখে তা ৯৯৩৪ নম্বরে পাঠালে ফিরতি ম্যাসেজে ফলাফল পাওয়া যাবে।

পরীক্ষা শুরু হয় ৮ অক্টোবর। চলবে ১৩ অক্টোবর পর্যন্ত।
৮ , ৯ ও ১০ তারিখে অনুষ্ঠিত 'ক' (গাণিতিক ও পদার্থ বিষয়ক অনুষদ), 'ঘ' (জীববিজ্ঞান অনুষদ) এবং 'ঙ' (বিজনেস স্টাডিজ অনুষদ) ইউনিটের পরীক্ষার ফলাফলও পরীক্ষা অনুষ্ঠিত হওয়ার দিন সন্ধ্যার পর প্রকাশিত হয়।
ঢাবিতে 'ক' ইউনিটের ভর্তি পরীক্ষা শুক্রবার
আগামী শুক্রবার 'ক' ইউনিটের মাধ্যমে ঢাকা বিশ্ববিদ্যালয়ে শুরু হচ্ছে ২০১১-১২ সম্মান প্রথম বষের্র ভর্তি পরীক্ষা।

শুক্রবার সকাল ১০টা থেকে পৌনে ১২টা পর্যন্ত এ পরীক্ষা অনুষ্ঠিত হবে বলে বিশ্ববিদ্যালয়ের এক বিজ্ঞপ্তিতে জানানো হয়।

ভর্তি কমিটি জানায়, এ বছর 'ক' ইউনিটে এক হাজার ৫৫৩ আসনের বিপরীতে ৪১ হাজার ৪৩৪ জন শিক্ষার্থী পরীক্ষায় অংশ নেবে। এতে প্রতি আসনের জন্য প্রায় ২৭ জন শিক্ষার্থী প্রতিদ্বন্দ্বিতা করবে।

পরীক্ষার্থীরা http://kaunit.univdhaka.edu ওয়েবসাইটে অথবা মোবাইল ফোন থেকে ১৬৩২১ নম্বরে এসএমএস করে তাদের পরীক্ষার আসন বিন্যাস জানতে পারবে বলে বিজ্ঞপ্তিতে বলা হয়েছে। পরীক্ষার ফল একইভাবে জানা যাবে।

বিশ্ববিদ্যালয় ক্যাম্পাসে নিজস্ব পরীক্ষার হল ছাড়াও বাইরের ৬৫টি কেন্দ্রে একযোগে এ পরীক্ষা অনুষ্ঠিত হবে।

পরীক্ষার হলে মোবাইল ফোন বা ইলেকট্রনিক্স রিসিভার নিয়ে প্রবেশ করা যাবে না বলে সতর্ক করা হয়েছে বিজ্ঞপ্তিতে।
জাবিতে ভর্তি পরীক্ষায় অনিয়মের অভিযোগ
জাহাঙ্গীরনগর বিশ্ববিদ্যালয়ে (জাবি) ২০১১-১২ শিক্ষাবর্ষের প্রথম বর্ষ স্নাতক (সম্মান) শ্রেণীর ভর্তি পরীক্ষায় অনিয়মের অভিযোগ তুলেছে বিশ্ববিদ্যালয় জাতীয়তাবাদী শিক্ষক ফোরাম।

বুধবার এক লিখিত বিবৃতিতে ফোরাম অভিযোগ করে, বিশ্ববিদ্যালয় প্রশাসন এবার স্বচ্ছ, নিয়মতান্ত্রিক, সুশৃঙ্খল পরীক্ষা আয়োজন করতে পুরোপুরি ব্যর্থ হয়েছে। ভর্তি পরীক্ষা নেওয়া হচ্ছে নানা অসঙ্গতি ও অব্যবস্থাপনার মধ্য দিয়ে।

গত ৮ অক্টোবর এ ভর্তি পরীক্ষা শুরু হয়েছে এবং ১৩ অক্টোবর পরীক্ষা শেষ হবে।

বিবৃতিতে আরো বলা হয়, ভর্তি পরীক্ষার নিয়ম নীতির তোয়াক্কা না করে সংশ্লিষ্ট অনুষদের ডিনের নির্দেশে গত ৯ অক্টোবর 'ঘ' ইউনিটের দ্বিতীয় শিফটের ২৫ জন পরীক্ষার্থীর পরীক্ষা ৫ম শিফটে বিশেষ পরিদর্শকের তত্ত্বাবধানে নেওয়া হয়। এটা প্রচলিত নিয়মের লঙ্ঘন। পরীক্ষার হলে ক্যালকুলেটর ব্যবহার নিষিদ্ধ হলেও প্রশাসনের অদক্ষতার কারণে কিছু কিছু কক্ষে এর ব্যবহার হচ্ছে।

গত ১১ অক্টোবর 'ছ' ইউনিটের ভর্তি পরীক্ষার সময় পরীক্ষার্থী ও অভিভাবকরা প্রশাসনের এই দ্বৈত নীতির প্রতিবাদ জানাতে গেলে পুলিশ দিয়ে তাদের হটিয়ে দেওয়া হয় বলেও অভিযোগ করেছে এই ফোরাম।

বিশ্ববিদ্যালয়টির সাবেক উপাচার্য অধ্যাপক খন্দকার মুস্তাহিদুর রহমান, অধ্যাপক সৈয়দ মোহাম্মদ কামরুল আহসান, অধ্যাপক মোজাম্মেল হক, অধ্যাপক শামছুল আলম, অধ্যাপক মো. সোহেল রানা, শিক্ষক মাফরুহী সাত্তারসহ মোট ৭৬ শিক্ষক ওই বিবৃতিতে সই করেছেন। 


জগন্নাথ বিশ্ববিদ্যালয়ে ছাত্রলীগের দু'পক্ষে সংঘর্ষে আহত ৫
এক সাংবাদিককে মারধরের জের ধরে জগন্নাথ বিশ্ববিদ্যালয়ে মঙ্গলবার ছাত্রলীগের দু'পক্ষের মধ্যে সংঘর্ষ হয়েছে।

সংঘর্ষে দুপক্ষের অন্তত পাঁচজন আহত হয়েছে। এরা হলেন- মেহেদী, আবুল কালাম, রানা , রাসেল ও তানভীর রায়হান।

আহতদের মধ্যে মেহেদীকে মিটফোর্ড হাসপাতালে ভর্তি করা হয়েছে।

সোমবার বিশ্ববিদ্যালয়ের প্রশাসনিক ভবনের সামনে বেলা ১২টার দিকে পার্ক করা পতাকাবাহী একটি গাড়ি প্রসঙ্গে দৈনিক 'সকালের খবরে'র বিশ্ববিদ্যালয় প্রতিনিধি তানভীর রায়হান প্রক্টর অফিসের এক কর্মচারীর সঙ্গে কথা বলছিলেন।

গাড়ির বিষয়টি নিয়ে ওই কর্মচারীকে প্রশ্ন করায় ছাত্রলীগের মেহেদী নামে এক কর্মীর সঙ্গে তানভীরের বাকবিতণ্ডা হয়।

এরই জের ধরে মঙ্গলবার মেহেদীর নেতৃত্বে ছাত্রলীগের একটি গ্রুপের কর্মীরা তানভীরকে মারপিট করে বলে দাবি করেছেন বিশ্ববিদ্যালয়ের প্রক্টর অফিসের কর্মচারী হাসান।

অন্যদিকে ছাত্রলীগের আহত কর্মী আবুল কালামের দাবি, গত সোমবারের ঘটনার জের ধরে মঙ্গলবার সকালে তানভীর আইন বিভাগে গিয়ে মেহেদীর শার্ট ধরে প্রক্টর অফিসে নিয়ে আসতে চেয়েছেন।

‍"তখন মেহেদী ও তার বন্ধুরা তানভীরকে মারপিট করে।"

পরে পাশের সুমনা হাসপাতাল থেকে প্রাথমিক চিকিৎসা নিয়ে ক্যাম্পাসে এলে ছাত্রলীগের আরেকটি গ্রুপ তানভীরের পক্ষে অবস্থান নিয়ে প্রতিপক্ষ গ্রুপের সঙ্গে সংঘর্ষে জড়িয়ে পড়ে।

এ বিষয়ে বিশ্ববিদ্যালয়ের ভারপ্রাপ্ত প্রক্টর ড. অশোক কুমার সাহা বিডিনিউজ টোয়েন্টিফোর ডটকমকে বলেন, "মারামারির ঘটনার একটি অভিযোগ এসেছে। সংঘর্ষে জড়িতদের বিরুদ্ধে শাস্তিমূলক ব্যবস্থা নেওয়া হবে।"

ছাত্রলীগের জগন্নাথ বিশ্ববিদ্যালয় শাখার আহ্বায়ক সাইফুল ইসলাম আকন্দ বিডিনিউজ টোয়েন্টিফোর ডটকমকে বলেন, "সংঘর্ষে জড়িতদের সাংগঠনিকভাবে বিচার করা হবে।" 
চট্টগ্রামে সাউদার্ন মেডিক্যাল বন্ধ ঘোষণা
শিক্ষার্থীদের দুই দফা দাবিতে আন্দোলনের মুখে নগরীর বেসরকারি চিকিৎসা শিক্ষা কেন্দ্র 'সাউদার্ন মেডিক্যাল কলেজ' বন্ধ ঘোষণা করেছে কর্তৃপক্ষ।

মঙ্গলবার বিকাল ৪টায় কলেজ বন্ধ ঘোষণা করে সন্ধ্যা ৭টার মধ্যে ছাত্রদের এবং বুধবার সকাল ৮টার মধ্যে ছাত্রীদের হল ত্যাগের নির্দেশ দেওয়া হয়।

কলেজের অধ্যক্ষ ডা. মো. হাসানুজ্জামান ভুঁইয়া রাত ৯টার দিকে বিডিনিউজ টোয়েন্টিফোর ডটকমকে বলেন, "শিক্ষার্থীরা অযৌক্তিক দাবিতে আন্দোলন করছে। সমস্যা সমাধানে গঠিত কমিটির সঙ্গেও তারা আলোচনা করতে রাজি নয়। এমনকি গভর্নিং বডিতে অভিভাবক প্রতিনিধি আছে। গভর্নিং বডির কথাও তারা শুনছে না।"

"তাই বাধ্য হয়ে কলেজ বন্ধ ঘোষণা করা হয়েছে।"

শিক্ষার্থীদের দুই দফা দাবি হলো- শিক্ষা কার্যক্রম শেষ করতে নির্ধারিত ৬০ মাসের বেশি সময়ের প্রয়োজন হলে তার জন্য অতিরিক্ত বেতন না নেওয়া এবং ইন্টার্নশিপ ফি বাবদ কলেজ কর্তৃপক্ষের দাবি করা অতিরিক্ত ৮৪ হাজার টাকা না নেওয়া।

এ দুই দাবিতে কলেজের প্রথম তিন ব্যাচের (২০০৫-০৬, ০৬-০৭, ০৭-০৮ শিক্ষাবর্ষ) শিক্ষার্থীরা মঙ্গলবার সকাল থেকে ক্যাম্পাসে আন্দোলন শুরু করে। দুপুরে তারা অবস্থান ধর্মঘট করে।

তিন ব্যাচ মিলিয়ে এ কলেজের শিক্ষার্থী সংখ্যা ৮৪ জন।

এ বিষয়ে আন্দোলনরত প্রথম ব্যাচের নাম প্রকাশে অনিচ্ছুক এক শিক্ষার্থী বিডিনিউজ টোয়েন্টিফোর ডটকমকে বলেন, "৫ বছরের কোর্সে কেউ কোনো সেমিস্টারে অকৃতকার্য হলে তাকে আবার পুরো সেমিস্টারের ফি দিয়ে পরীক্ষা দিতে হয়। পাশাপাশি অন্যায়ভাবে ইন্টার্নশিপ ফি দাবি করা হচ্ছে।"

এ বিষয়ে কলেজ অধ্যক্ষ হাসানুজ্জামান বলেন, "পাঁচ বছরের কোর্স শেষ করতে কারো ১০ বছর লাগলেও সে শুধু পাঁচ বছরের কোর্স ফি দেবে এমন নিয়ম সরকারি মেডিক্যালেও নেই।"

"আর ইন্টার্নির জন্য তারা প্রতি মাসের জন্য ৭ হাজার টাকা করে এক বছরের জন্য ৮৪ হাজার টাকা দিলে আমরা তাদের প্রতি মাসে ১০ হাজার টাকা করে ইন্টার্নশিপ ফি দেব।"

কলেজ বন্ধের বিষয়ে নগরীর খুলশী থানার ভারপ্রাপ্ত কর্মকর্তা আবু জাফর মো ওমর ফারুক বিডিনিউজ টোয়েন্টিফোর ডটকমকে বলেন, "শিক্ষার্থীদের আন্দোলনের মুখে কর্তৃপক্ষ কলেজ বন্ধ ঘোষণা করেছে। শিক্ষার্থীরা সহিংস কিছু করেনি।


ছুটি শেষে বুধবার খুলছে ঢাবি
হিন্দু ধর্মাবলম্বীদের সবচেয়ে বড় ধর্মীয় উৎসব দুর্গাপূজা, লক্ষ্মীপূজা ও শরৎকালীন ছুটি শেষে বুধবার খুলছে ঢাকা বিশ্ববিদ্যালয়।

গত ৩ অক্টোবর থেকে ১১ অক্টোবর পর্যন্ত বিশ্ববিদ্যালয় বন্ধ ছিলো। তবে প্রশাসনিক কার্যক্রম বন্ধ ছিল শুধু ৬ অক্টোবর।

বিশ্ববিদ্যালয়ের জনসংযোগ কর্মকর্তা আশরাফ আলী খান বিডিনিউজ টোয়েন্টিফোর ডটকমকে বলেন, বুধবার থেকে বিশ্ববিদ্যালয়ের সব বিভাগের ক্লাস ও পরীক্ষা পূর্ব নির্ধারিত সময়সূচি অনুযায়ী অনুষ্ঠিত হবে।
চবিতে প্রথম বর্ষে ভর্তিচ্ছু সোয়া এক লাখ
চট্টগ্রাম বিশ্ববিদ্যালয়ে (চবি) চলতি শিক্ষাবর্ষে ভর্তিচ্ছুদের করা এক লাখ ২৫ হাজার ৭৮টি আবেদনের মধ্যে এক লাখ ২২ হাজার ৯৪৮টি আবেদন গৃহীত হয়েছে।

চবি ভর্তি পরীক্ষা কমিটির সদস্য সচিব ও উপ-পরীক্ষা নিয়ন্ত্রক আ ক ম ফজলুল হক পাশা মঙ্গলবার রাতে বিডিনিউজ টোয়েন্টিফোর ডটকমকে এ তথ্য জানান।

তিনি বলেন, "মঙ্গলবার পর্যন্ত এক লাখ ২২ হাজার ৯৪৮টি আবেদন চূড়ান্তভাবে গ্রহণ করা হয়েছে।

"বাকি ২১৩০ জন আবেদনকারীকে পিন নম্বর জানিয়ে পাঠানো এসএমএস এখনো তাদের কাছে পৌঁছেনি। বুধবারের মধ্যে এসব এসএমএস পৌঁছাবে। তখন আবেদনকারীদের তালিকা চূড়ান্ত হবে।"

চবিতে ভর্তি আবেদনের শেষ সময় ছিল ১০ অক্টোবর রাত ১২টা পর্যন্ত।

গত ৫ সেপ্টেম্বর থেকে চবি'র ছয়টি অনুষদের ৩৬টি বিভাগ ও তিনটি ইনস্টিটিউটের ৩৮৩০টি আসনের জন্য শিক্ষার্থীরা আবেদন করে।

পাশা বলেন, গৃহীত আবেদনের সংখ্যা গতবারের চেয়ে ১১ হাজার ৩৮৮টি বেশি।

গত শিক্ষাবর্ষে (২০১০- ২০১১) চবি'র ৩৫টি বিভাগ ও তিনটি ইনস্টিটিউটে মোট এক লাখ ১১ হাজার ৫৬০ জন আবেদন করেছিল।

২০১১-১২ শিক্ষাবর্ষে চবির ১২টি বিভাগে নতুন ১৩১টি আসন বৃদ্ধি পেয়েছে।

আগামী ২৬ নভেম্বর থেকে ১ ডিসেম্বর পর্যন্ত বিশ্ববিদ্যালয়ের বিভিন্ন ইউনিটের স্নাতক প্রথম বর্ষের ভর্তি পরীক্ষা অনুষ্ঠিত হবে।

১৮ অক্টোবর থেকে পরীক্ষার্থীরা আবেদনের পর পাওয়া পিন নম্বর ব্যবহার করে বিশ্ববিদ্যালয়ের ওয়েবসাইট থেকে প্রবেশপত্র ডাউনলোড করতে পারবেন। 
দুটি নতুন বিভাগ চালু হচ্ছে চবিতে
ফার্মেসি এবং ফার্সি ভাষা ও সাহিত্য নামে নতুন দুটি বিভাগ খোলার অনুমতি পেয়েছে চট্টগ্রাম বিশ্ববিদ্যালয় (চবি)।

মঙ্গলবার বিভাগ দুটির অনুমোদন সংক্রান্ত বিশ্ববিদ্যালয় মঞ্জুরি কমিশনের (ইউজিসি) চিঠি চবি কর্তৃপক্ষের হাতে পৌঁছে।

বিশ্ববিদ্যালয়ের ভারপ্রাপ্ত রেজিস্ট্রার অধ্যাপক ড. মোহাম্মদ সফিউল আলম বিডিনিউজ টোয়েন্টিফোর ডটকমকে বলেন, জীব বিজ্ঞান অনুষদের অধীনে ফার্মেসি বিভাগ এবং কলা ও মানববিদ্যা অনুষদের অধীনে ফার্সি ভাষা ও সাহিত্য বিভাগ দুটির অনুমোদন সংক্রান্ত চিঠি আজ (মঙ্গলবার) পেয়েছি।

উপাচার্য দেশে ফিরলে বিভাগ দুটিতে শিক্ষার্থী ভর্তির বিষয়ে সিদ্ধান্ত হবে বলে জানান রেজিস্ট্রার।

বর্তমানে চট্টগ্রাম বিশ্ববিদ্যালয়ে ছয়টি অনুষদের অধীনে ৩৫টি বিভাগ ও তিনটি ইনস্টিটিউট রয়েছে। চলতি বছরই ফলিত রসায়ন বিভাগ খোলার অনুমতি দেওয়া হয়। সে হিসাবে নতুন তিনটিসহ মোট বিভাগের সংখ্যা দাঁড়াবে ৩৮টিতে।


শিক্ষা খাত সর্বোচ্চ গুরুত্ব পাচ্ছে: প্রধানমন্ত্রী
প্রধানমন্ত্রী শেখ হাসিনা বলেছেন, সরকার শিক্ষা খাতকে সর্বোচ্চ গুরুত্ব দিচ্ছে।

এ ছাড়া বিজ্ঞান ও প্রযুক্তি খাতও সরকারের মনোযোগ পাচ্ছে বলে জানিয়েছেন তিনি।

মওলানা ভাসানী বিজ্ঞান ও প্রযুক্তি বিশ্ববিদ্যালয়ের শিক্ষকদের একটি প্রতিনিধি দল মঙ্গলবার দুপুরে প্রধানমন্ত্রীর সঙ্গে তার কার্যালয়ে দেখা করে।

ওই সাক্ষাত অনুষ্ঠানে প্রধানমন্ত্রী শিক্ষা, বিজ্ঞান ও প্রযুক্তি খাতে সরকারের মনোযোগের কথা তুলে ধরেন বলে তার প্রেসসচিব আবুল কালাম আজাদ জানিয়েছেন।

শিক্ষাকরা জগন্নাথ বিশ্ববিদ্যালয়সহ তিনটি পাবলিক বিশ্ববিদ্যালয়ে সরকারি অর্থায়নের ঘোষণার জন্য প্রধানমন্ত্রীকে ধন্যবাদ জানান।

প্রধানমন্ত্রী বলেন, জনগণ শিক্ষিত হলে জাতির উন্নয়ন হবে।

আওয়ামী লীগের আগের সরকারের সময়ে ১২টি বিজ্ঞান ও প্রযুক্তি বিশ্ববিদ্যালয়ের আইন পাস এবং এর মধ্যে ছয়টি বিশ্ববিদ্যালয় কাজ শুরু করে।

প্রধানমন্ত্রী বলেন, "বিএনপি নেতৃত্বাধীন জোট সরকার ক্ষমতায় এসে এই কার্যক্রম বন্ধ করে দেয়।"

১ হাজার কোটি টাকার শিক্ষা সহায়তা তহবিলের কথা তুলে ধরে তিনি বলেন, শিক্ষা খাতে কেউ অনুদান দিলে তা করের আওতামুক্ত হবে।

মওলানা ভাসানী বিশ্ববিদ্যালয়ের উপাচার্য অধ্যাপক নুরুল ইসলামের নেতৃত্বে প্রতিনিধি দলের সদস্যরা তাদের বিভিন্ন সমস্যার কথা তুলে ধরেন।

আলোচনা করে সমস্যাগুলোর সমাধানের সিদ্ধান্ত নেওয়ার কথা প্রধানমন্ত্রী জানিয়েছেন বলে প্রেসসচিব জানান।

বৈঠকে বিশ্ববিদ্যালয় মঞ্জরি কমিশনের চেয়ারম্যান এ কে আজাদ চৌধুরী, প্রধানমন্ত্রীর মুখ্য সচিব শেখ ওয়াহিদ-উজ জামান, প্রধানমন্ত্রী কার্যালয়ের সচিব মোল্লা ওয়াহিদুজ্জামান এবং প্রেসসচিব আবুল কালাম আজাদ উপস্থিত ছিলেন।


ডুয়েট ডে পালিত
নানা অনুষ্ঠানের মধ্যদিয়ে ঢাকা ইউনিভার্সিটি অব ইঞ্জিনিয়ারিং অ্যান্ড টেকনোলজি'র (ডুয়েট) অষ্টম প্রতিষ্ঠাবার্ষিকী পালিত হয়েছে।

সোমবার সকাল ১০টায় ডুয়েট ক্যাম্পাসে কেক কেটে, পায়রা উড়িয়ে অনুষ্ঠানের উদ্বোধন করেন যুব ও ক্রীড়া মন্ত্রণালয় সম্পর্কিত সংসদীয় স্থায়ী কমিটির সভাপতি মো. জাহিদ আহসান রাসেল। এরপর শিক্ষক-শিক্ষার্থীরা শহরে এক বর্ণাঢ্য শোভাযাত্রা বের করেন।

২০০৩ সালের ১ সেপ্টেম্বর বাংলাদেশ ইন্সটিটিউট অব টেকনোলজি (বিআইটি), ঢাকা'র পরিবর্তিত নাম ঢাকা ইউনিভার্সিটি অব ইঞ্জিনিয়ারিং অ্যান্ড টেকনোলজি (ডুয়েট) হয়। সেই থেকে প্রতি বছর ১ সেপ্টেম্বর 'ডুয়েট ডে' পালিত হয়ে আসছে। তবে এবছর অভ্যন্তরীণ সমস্যার কারণে সোমবার 'ডুয়েট ডে' পালিত হয় বলে জানান বিশ্ববিদ্যালয়ের শিক্ষক-শিক্ষার্থীরা।

বিকালে বিশ্ববিদ্যালয় অডিটোরিয়ামে ডুয়েট ভিসি অধ্যাপক ড. মোহাম্মদ সবদার আলীর সভাপতিত্বে অনুষ্ঠিত হয় আলোচনা সভা।

সভায় বিশ্ববিদ্যালয় মঞ্জুরি কমিশনের চেয়ারম্যান অধ্যাপক ড. এ কে আজাদ চৌধুরী, ছাত্র কল্যাণ পরিচালক অধ্যাপক ড. গনেশ চন্দ্র সাহা, সিভিল ইঞ্জিনিয়ারিং অনুষদের ডিন অধ্যাপক ড. শওকত ওসমান, ইলেকট্রিক্যাল অ্যান্ড ইলেকট্রনিক্স অনুষদের ডিন অধ্যাপক মো. আব্দুল মান্নান প্রমুখ বক্তব্য দেন।


জাবি ভর্তি পরীক্ষা: 'ঙ' ইউনিটের ফল প্রকাশ
জাহাঙ্গীরনগর বিশ্ববিদ্যালয়ে ২০১১-২০১২ শিক্ষাবর্ষে 'ঙ' ইউনিটে স্নাতকে (সম্মান) ভর্তির লিখিত পরীক্ষার ফল প্রকাশিত হয়েছে।

সোমবার রাতে বিশ্ববিদ্যালয়ের জনসংযোগ অফিসের এক বিজ্ঞপ্তিতে এ তথ্য জানানো হয়।

সকালেই 'ঙ' ইউনিটের (বিজনেস স্টাডিজ) ভর্তি পরীক্ষা অনুষ্ঠিত হয়।

বিশ্ববিদ্যালয়ের ডেপুটি রেজিস্ট্রার (শিক্ষা) ভর্তি কমিটির সদস্য সচিব আবুল কালাম আজাদ বলেন, 'ঙ' ইউনিটে ২৬০টি আসনের বিপরীতে ২৫ হাজার ৭৯ জন পরীক্ষার্থী পরীক্ষায় অংশ নেয়।

ফলাফলে মোট আসনের দশগুন পরীক্ষার্থীকে মেধার ভিত্তিতে প্রাথমিকভাবে নির্বাচিত করা হয়।

পরবর্তীতে মৌখিত পরীক্ষার মাধ্যমে চূড়ান্তভাবে নির্বাচিতদের তালিকা প্রকাশ করা হবে।

প্রাথমিক নির্বাচিতদের তালিকা সংশ্লিষ্ট অনুষদের নোটিশ বোর্ডে এবং বিশ্ববিদ্যালয়ের ওয়েব সাইটে (www.juniv.edu/admission.php) পাওয়া যাবে।

এছাড়া ফলাফল জানতে মোবাইল ফোনে ম্যাসেজ অপশনে গিয়ে JU টাইপ করে স্পেস দিয়ে R স্পেস রোল নম্বর তারপর ৯৯৩৪ নম্বরে পাঠালে ফিরতি ম্যাসেজে ফলাফল পাওয়া যাবে।

পরীক্ষা শুরু হয়েছে ৮ অক্টোবর। চলবে ১৩ অক্টোবর পর্যন্ত।
এর আগে ৮ তারিখ 'ক' ইউনিট (গাণিতিক ও পদার্থ বিষয়ক অনুষদ) এবং ৯ তারিখ 'ঘ' ইউনিটের (জীববিজ্ঞান অনুষদ) পরীক্ষার ক্ষেত্রেও সকালে অনুষ্ঠিত হয়ে রাতে ফলাফল প্রকাশ করা হয়।

মঙ্গলবার (১১ অক্টোবর) 'খ' ইউনিটের (সমাজবিজ্ঞান অনুষদ) ও 'ছ' ইউনিটের (আইআইটি) পরীক্ষা অনুষ্ঠিত হবে। 


নেকাব নিয়ে আপত্তিতে তিউনিস বিশ্ববিদ্যালয়ে হাঙ্গামা
তিউনিসিয়ার একটি বিশ্ববিদ্যালয় নেকাব পরা এক নারীকে ভর্তি নিতে অস্বীকৃতি জানানোয় শনিবার সেখানে হাঙ্গামা করেছে মুসলিম চরমপন্থিরা।

রাজধানী তিউনিস থেকে ১৫০ কিলোমিটার দক্ষিণে সৌস বিশ্ববিদ্যালয়ের একটি অনুষদের প্রধান মোনসেফ আব্দুল জলিল বলেন, "সকালে একদল ইসলামি চরমপন্থি বিশ্ববিদ্যালয়ের সাধারন সম্পাদকের ওপর হামলা করে।"

তিউনিসিয়ার রাষ্ট্রীয় সংবাদ সংস্থা টিএপি জলিলের বরাত দিয়ে জানায়, প্রায় শ' দুই বিক্ষোভকারী অনুষদের বাইরে বিক্ষোভ করে। শিক্ষার্থীদের মুখ ঢাকা বোরকা পরার অধিকার দাবি করে লেখা ব্যানার নিয়ে ভবনে ঢুকে পড়ে বিক্ষুব্ধরা। এতে শিক্ষার্থী ও শিক্ষকরা আতঙ্কিত হয়ে পড়ে।

এ ঘটনার পর অনুষদের বাইরে নিরাপত্তা ব্যবস্থা জোরদার করা হয় বলে জানিয়েছে প্রত্যক্ষদর্শীরা।

নেকাব নামে পরিচিত মুখ ঢাকা বোরখা তিউনিসিয়ায় বিরল হলেও বিষয়টি নিয়ে ধর্মীয় চরমপন্থি এবং ধর্ম নিরপেক্ষতাবাদীদের মধ্যে বিতর্ক রয়েছে। 
'মেয়েদের বৈষম্যের বিষয়গুলো সিলেবাসভুক্ত হবে'
সমাজে মেয়েদের প্রতি দৃষ্টিভঙ্গি পরিবর্তনে বৈষম্যের বিষয়গুলো সিলেবাসে অন্তর্ভুক্ত করা হবে বলে জানিয়েছেন শিক্ষামন্ত্রী নুরুল ইসলাম নাহিদ।

রোববার জাতীয় কন্যাশিশু দিবস উপলক্ষে এক বিতর্ক প্রতিযোগিতা অনুষ্ঠানে তিনি একথা বলেন।


নাহিদ বলেন, প্রযুক্তির কারণে অনেক ক্ষেত্রে শিশুরা জন্মের আগেই লিঙ্গ বৈষম্যের শিকার হচ্ছে। তাই সবার আগে আমাদের মেয়েদের প্রতি দৃষ্টিভঙ্গি পরিবর্তন করতে হবে।

মেয়েদের সুযোগ করে দিতে প্রাথমিক স্কুলগুলোতে ৬০ ভাগ নারী শিক্ষক রাখার নিয়ম করা হয়েছে বলেও জানান তিনি।

জাতীয় প্রেসক্লাবে কন্যা শিশু অ্যাডভোকেসি ফোরাম ও ডিবেট ফর ডেমোক্রেসি যৌথভাবে এ অনুষ্ঠানের আয়োজন করে।

অনুষ্ঠানে অন্যদের মধ্যে আইন ও সালিশ কেন্দ্রের নির্বাহী সুলতানা কামাল, বেসরকারি টিভি চ্যানেল এটিএন বাংলার চেয়ারম্যান মাহফুজুর রহমান, বদরুল আলম মজুমদার প্রমুখ উপস্থিত ছিলেন।

ঢাকা বিশ্ববিদ্যালয় এবং ইউনাইটেড ইন্টারন্যাশনাল ইউনিভার্সিটির বিতার্কিকরা এতে অংশ নেন।


প্রশ্নপত্র জটিলতায় জাবি'র ভর্তি পরীক্ষায় দেরি
প্রশ্নপত্র 'জটিলতায়' হওয়ায় জাহাঙ্গীরনগর বিশ্ববিদ্যালয়ের ২০১১-১২ শিক্ষাবর্ষের ১ম বর্ষ  (সম্মান) শ্রেণীর ভর্তি পরীক্ষার একটি ইউনিটের পরীক্ষা দেরিতে হয়েছে।

শনিবার 'ক' ইউনিটের একটি শিফটের পরীক্ষা নির্ধারিত সময়ের দেড় ঘণ্টা পর হয়।

ভর্তিচ্ছু শিক্ষার্থীরা জানায়, ভর্তি পরীক্ষার বিশ্ববিদ্যালয়ের ১ম বর্ষ  (সম্মান) শ্রেণীর 'ক' ইউনিটের পরীক্ষা শুরু হয়। এদিন মোট চারটি শিফটে ভর্তি পরীক্ষা চলে।

৪র্থ শিফটের ভর্তি পরীক্ষা দুপুর ২টা ৩০ মিনিটে শুরু হওয়ার কথা থাকলেও তা ওই সময় হয়নি।

বিশ্ববিদ্যালয়ের নাম প্রকাশে অনিচ্ছুক এক শিক্ষক বলেন, "৩য় শিফটের পরীক্ষা চলাকালীন সমাজ বিজ্ঞান অনুষদ ভবনে ভুল করে ৪র্থ শিফটের প্রশ্নপত্র বিতরণ করা হয় এবং সেই প্রশ্নপত্রেই ৩য় শিফটের পরীক্ষা নেওয়া হয়।

"বিষয়টি জানাজানি হলে ৪র্থ শিফটের পরীক্ষা কিছু সময়ের জন্য স্থগিত করে পরীক্ষা কমিটি। পরে নতুন প্রশ্নপত্রে বিকেল ৪টায় পরীক্ষা নেওয়া হয়।"

এ বিষয়ে ১ম বর্ষ ভর্তি কমিটির সদস্য সচিব এবং বিশ্ববিদ্যালয়ের ডেপুটি রেজিস্ট্রার আবুল কালাম আজাদ বলেন, "একটি জটিলতা হয়েছে শুনেছি, তবে এ বিষয়ে আমাকে কিছুই জানানো হয়নি।" 


সেকাল-একালের মিলনমেলা ঢাবির বাংলা বিভাগে
প্রতিষ্ঠার ৯০ বছর পূর্তি উচ্ছ্বাস আর উল্লাসে উদযাপন করেছে ঢাকা বিশ্ববিদ্যালয়ের বাংলা বিভাগ।

এ উপলক্ষে শনিবার সকাল থেকে বিশ্ববিদ্যালয়ের ছাত্র শিক্ষক কেন্দ্রে জড়ো হতে থাকেন বিভাগের শত শত সাবেক শিক্ষার্থী। তাদের অভ্যর্থনা জানায় বিভাগের বর্তমান শিক্ষক ও শিক্ষার্থীরা।

ঢাকা বিশ্ববিদ্যালয়ের বাংলা অ্যালামনাই আয়োজিত এ অনুষ্ঠান উদ্বোধন ঘোষণা করে উপাচার্য অধ্যাপক আ আ ম স আরেফিন সিদ্দিক বলেন, ভাষা আন্দোলন, মুক্তিযুদ্ধসহ এদেশের সব গণতান্ত্রিক আন্দোলনে বাংলা বিভাগ সামনে থেকে অংশ নিয়েছে, নেতৃত্ব নিয়েছে।

"নাগরিকদের দেশপ্রেম ও ভাষার প্রেম ব্যতীত কোনো দেশ উন্নতি করতে পারে না। আর বাংলা বিভাগ শিক্ষার্থীদের মাঝে এটাই ছড়িয়ে দেয়," বলেন তিনি।

অক্সফোর্ড বিশ্ববিদ্যালয়ে দেওয়া কবিগুরু রবীন্দ্রনাথের একটি বক্তব্যকে উদ্ধৃত করে অধ্যাপক আরেফিন বলেন, "সম্পর্কই হচ্ছে পৃথিবীর একমাত্র সত্য। এ ধরনের অনুষ্ঠানে সেটিই দেখা যায়। সেই সম্পর্কই দৃঢ় হয়।"

উদ্বোধনী অনুষ্ঠানে বিভাগের চেয়ারম্যান সিদ্দিকা মাহমুদ বলেন, "বিভাগের ৯০ বছরের এই মিলন মেলা দেখে আমাদের মন ভরে গেছে। আমরা আশাতীত সাড়া পেয়েছি।"

১৯২১ সালে প্রতিষ্ঠার সময় সংস্কৃতির সঙ্গে থাকলেও ১৯৩৭ সালে আলাদা নামে আত্মপ্রকাশ করে বাংলা বিভাগ। ১৯৫০ সালে আবার ফিরে আসে আগের অবস্থানে। ১৯৭০ সালে বাংলা থেকে আলাদা হয়ে প্রতিষ্ঠিত হয় সংস্কৃত ও পালি বিভাগ।

উদ্বোধনী অনুষ্ঠানের পর সাবেক আট শিক্ষার্থীকে সম্মাননা জানানো হয়। এদের মধ্যে অধ্যাপক আশরাফ হোসেন সিদ্দিকী (১৯৫০), রওশন আরা রহমান (১৯৫৩), অধ্যাপক মোহাম্মদ আবদুল কাইউম (১৯৫৪), অধ্যাপক মনোয়ারা ইসলাম (১৯৫৪) উপাচার্যের হাত থেকে সম্মাননাপত্র নেন।

সম্মাননা পাওয়া অন্য চার শিক্ষার্থী অধ্যাপক কাজী দীন মুহম্মদ (১৯৪৯), অধ্যাপক মুস্তাফা নূরউল ইসলাম (১৯৫০), অধ্যাপক মোহাম্মদ নজরুল ইসলাম (১৯৫১) এবং অধ্যাপক আশরাফ ফারুকী (১৯৫৪) অনুষ্ঠানে আসতে পারেননি।

'ফিরে যাওয়া, ফিরে আসা'

অনুষ্ঠানে সম্মাননা নিয়ে রওশন আরা রহমান বলেন, "আজকের এই মিলন মেলায় বর্তমান শিক্ষার্থীরা যেভাবে আনন্দিত, উৎফুল্ল। আমার মধ্যে তার কোনো কমতি নেই।

"আজ এই ক্যাম্পাসে ফিরে এসে আমি যেন ফিরে গেছি আমার সময়ে। এটি জীবনের একটি দুর্লভ সময়, এ সময় বারবার জীবনে ফিরে আসবে না।"

বিভাগের শতবর্ষ উদযাপনের সঙ্গী না-ও হতে পারেন- এ শঙ্কা থেকে বর্ষীয়ান এই সাবেক শিক্ষার্থী বলেন, "আজকের এই দিনকেই আমি শতবর্ষ ধরে নিয়ে উদযাপন করে গেলাম।"

রওশন আরা ৫২'র ২১ ফেব্র"য়ারির অগ্নিগর্ভ সে সময়ের স্মৃতিচারণও করেন।

অধ্যাপক মনোয়ারা ইসলাম (১৯৫৪) বলেন, "আমরা এই বিশ্ববিদ্যালয়ে পড়ে গিয়েছি সেকালে। এ কালের সঙ্গে তার বিরাট তফাত। তখন আজকের রোকেয়া হল ছিলো না। এখানে ছিলো উইমেন স্টুডেন্ট রেসিডেন্ট নামে একটি বাড়ি। সকালে গেট খোলার পর আমরা বের হতাম, আবার ঢুকতে হতো সন্ধ্যার আগেই।"

তখন ছাত্র-ছাত্রী একসঙ্গে থাকার নিয়ম ছিলো না জানিয়ে তিনি বলেন, "কমনরুম আর ক্লাসের বাইরে শিক্ষকের জন্য অপেক্ষা করতাম। ঘোমটা দিয়ে শিক্ষককের সঙ্গে ক্লাসে ঢুকে প্রথম বেঞ্চে বসতাম। ক্লাস শেষে আবার শিক্ষকের সঙ্গেই বের হয়ে যেতাম।"

৯০ বছর পূর্তির এ অনুষ্ঠানে অনেককেই দেখা গেলে পুরনো বন্ধুদের খুঁজে বেড়ানে। কর্মজীবনে এখন দেশের বিভিন্ন প্রান্তে থাকলেও তারা এক হয়ে গিয়েছিলেন এ মিলনমেলায়।

এক জনকে পাওয়া গেল, যিনি ঘুরে ঘুরে সবাইকে কেবল ব্যাচ জিজ্ঞাসা করে যাচ্ছেন। সঙ্গে জানতে চাইছেন, ৬১ ব্যাচের কাউকে দেখেছেন কি-না।

সিরাজগঞ্জ থেকে বাহাদুর আলী মিয়া নামে বাংলা বিভাগের এই সাবেক শিক্ষার্থী বলেন, "দীর্ঘকাল ঢাকার বাইরে বিভিন্ন জেলায় শিক্ষকতা করেছি। বন্ধু-বান্ধবের সঙ্গে যোগাযোগ নেই। অনেক আশা নিয়ে এসেছিলাম, কাউকে না কাউকে পাবো। কিন্তু কাউকেই পাচ্ছি না।"

তবে সবার অবস্থা বাহাদুর আলীর মতো নয়, পুরনো বন্ধুদের খুঁজে পেয়েছেন প্রায় সবাই।

বিভাগে সম্মান শ্রেণীতে অধ্যয়নরত ২০০৭-০৮ শিক্ষাবর্ষের শিক্ষার্থী আওয়াল ফয়সাল বিডিনিউজ টোয়েন্টিফোর ডটকমকে বলেন, "সেই ৫০ দশক থেকে প্রায় সব দশকের শিক্ষার্থীরাই আজ এসেছেন। তাদের সবাইকে পাওয়ার বিরল সৌভাগ্য আমি অর্জন করেছি।

"আজ যেন আমাদের কোনো ব্যবধান নেই। এ বিভাগে পড়েছি বা পড়ছি, এটাই একমাত্র পরিচয়। এমনকি বয়সের ব্যবধানও আছে বলে মনে হচ্ছে না।"

১৯৮৫-৮৬ ব্যাচের শিক্ষার্থী নাট্যশিল্পী শিরিন বকুল বিডিনিউজ টোয়েন্টিফোর ডটকমকে বলেন, "আজ প্রকৃতিও যেন বাংলা বিভাগের সঙ্গে মিতালী পাতিয়েছে।"

রোদ-বৃষ্টি-মেঘলা আবহাওয়ার এই দিনে তিনি বলেন, "সাহিত্য অধ্যয়নের পাশাপাশি বিশ্ববিদ্যালয় জীবনে আমরা প্রকৃতিকেও বোঝার চেষ্টা করেছি, কাজ করেছি।"

তিনি জানান, ১ ফাল্গুন বসন্ত উৎসব বাংলা বিভাগই প্রথম উদযাপন করে, যা এখন চারুকলা অনুষদ বর্ধিত কলেবরে করছে। 
৯০ বছরে ঢাবি বাংলা বিভাগ
স্মৃতিচারণ ও সাংস্কৃতিক অনুষ্ঠানের মধ্য দিয়ে শনিবার নব্বই বছর পূর্তি উদযাপন করবে ঢাকা বিশ্ববিদ্যালয়ের বাংলা বিভাগ।

এ উপলক্ষে ঢাকা বিশ্ববিদ্যালয় বাংলা অ্যালামনাই বিশ্ববিদ্যালয়ের ছাত্র-শিক্ষক কেন্দ্রে দিনব্যাপী অনুষ্ঠানের আয়োজন করেছে। গত ছয় দশকে এই বিভাগ থেকে øাতক হওয়া শিক্ষার্থীরা এ অনুষ্ঠানে অংশ নেবেন বলে আশা করছেন আয়োজকরা।

বাংলা অ্যালামনাইয়ের যুগ্ম আহবায়ক অধ্যাপক সৈয়দ মোহাম্মদ শাহেদ বিডিনিউজ টোয়েন্টিফোর ডটকমকে বলেন, আমরা সব প্রস্তুতি শেষ করেছি। প্রায় ৫০ বছর আগে বিশ্ববিদ্যালয়ের পাট চুকিয়ে যাওয়া আটজন সাবেক শিক্ষার্থীকে অনুষ্ঠানে সম্মাননা দেওয়া হবে।

তিনি জানান, শনিবার সকাল ১০টায় ছাত্র শিক্ষক কেন্দ্রে উপাচার্য আ আ ম স আরেফিন সিদ্দিক দিনব্যাপী উৎসবের উদ্বোধন করবেন।

বাংলা বিভাগের চেয়ারপারসন সিদ্দিকা মাহমুদের সভাপতিত্বে সকাল সাড়ে ১১টা থেকে শুরু হবে ইতিহাস কথন। মধ্যাহ্নভোজের পর হবে স্মৃতিচারণ পর্ব। এতে সভাপতিত্ব করবেন অধ্যাপক রফিকুল ইসলাম। বিভাগের শিক্ষার্থীদের পরিবেশনায় সন্ধ্যায় হবে সাংস্কৃতিক অনুষ্ঠান।

১৯২১ সালে ঢাকা বিশ্ববিদ্যালয় প্রতিষ্ঠার সময় অন্য এগারোটি বিভাগের সঙ্গে সংস্কৃত ও বাংলা বিভাগ নামে এই বিভাগের যাত্রা শুরু হয়। এরপর কখনো সংস্কৃতের সঙ্গে, আবার কখনো আলাদাভাবে এগিয়েছে এই বিভাগের পথ চলা।

প্রতিষ্ঠার সময় বিভাগে যোগদানকারী চার শিক্ষকের মধ্যে শুধু মুহম্মদ শহীদুল্লাহই ছিলেন বাংলার। তবে বাংলা ভাষার পক্ষে গড়ে ওঠা আন্দোলনে অগ্রণী ভূমিকা রাখায় বিভাগে বাংলাই প্রধান হয়ে ওঠে।

বাংলা বিভাগের গৌরবোজ্জ্বল ইতিহাস তুলে ধরে অধ্যাপক রফিকুল ইসলাম বিডিনিউজ টোয়েন্টিফোর ডটকমকে বলেন, "রাষ্ট্রভাষা আন্দোলন, আরবি হরফে বাংলা লেখার বিরুদ্ধে গড়ে ওঠা আন্দোলন, ষাটের দশকের আন্দোলনসহ দেশের স্বাধিকার আন্দোলনের সবগুলো পর্যায়ে এ বিভাগের ছাত্র-শিক্ষকরা ছিলেন অগ্রণী ভূমিকায়।"

অধ্যাপক আনিসুজ্জামান বলেন, মুক্তিযুদ্ধের সময় বুদ্ধিজীবী হত্যার অংশ হিসেবে বাংলা বিভাগের তিন শিক্ষক মুনীর চৌধুরী, মোফাজ্জল হায়দার চৌধুরী ও আনোয়ার পাশাকে হত্যা করা হয়।

একাত্তরে এ বিভাগের শিক্ষার্থী আ ন ম গোলাম মোস্তফা, জাহাঙ্গীর মুনীর, নজরুল ইসলাম, মোস্তফা কামাল শাহরিয়ার ও আজমালুল হকও শহীদ হয়েছিলেন।

প্রতিষ্ঠার সময় সংস্কৃতির সঙ্গে থাকলেও ১৯৩৭ সালে আলাদা নামে আত্মপ্রকাশ করে বাংলা বিভাগ। ১৯৫০ সালে আবার ফিরে আসে আগের অবস্থানে। ১৯৭০ সালে বাংলা থেকে আলাদা হয়ে প্রতিষ্ঠিত হয় সংস্কৃত ও পালি বিভাগ।

বিভাগের চেয়ারপারসন অধ্যাপক সিদ্দিকা মাহমুদা বিডিনিউজ টোয়েন্টিফোর ডটকমকে বলেন, বাংলা বিভাগ এদেশের নিজস্ব সংস্কৃতি রক্ষা, স্বাধীকার আন্দোলনসহ সবগুলো গুরুত্বপূর্ণ আন্দোলনে সামনে থেকে নেতৃত্ব দিয়েছে।

"৯০ বছর পার করে এখন পিছনে তাকালে মনে হয়, ঢাকা বিশ্ববিদ্যালয়ের বাংলা বিভাগ যেন বাংলা ভাষার ধারকে পরিণত হয়েছে।"

শনিবারের অনুষ্ঠানে বিভাগের সাবেক শিক্ষার্থী অধ্যাপক আশরাফ হোসেন সিদ্দিকী (১৯৫০), অধ্যাপক কাজী দীন মুহম্মদ (১৯৪৯), অধ্যাপক মুস্তাফা নূরউল ইসলাম (১৯৫০), অধ্যাপক মোহাম্মদ নজরুল ইসলাম (১৯৫১), রওশন আরা রহমান (১৯৫৩), অধ্যাপক মোহাম্মদ আবদুল কাইউম (১৯৫৪), অধ্যাপক মনোয়ারা ইসলাম (১৯৫৪) এবং অধ্যাপক আশরাফ ফারুকীকে (১৯৫৪) সম্মানা দেওয়া হবে বলে জানান তিনি। 
আনন্দে ভাসছে জগন্নাথ
প্রধানমন্ত্রী শেখ হাসিনা আইন সংশোধন করে সরকারিভাবে জগন্নাথ বিশ্ববিদ্যালয়ে অর্থ যোগানোর ঘোষণা দেওয়ায় ক্যাম্পাসে আনন্দ মিছিল করেছে শিক্ষার্থীরা।

ছাত্র-ছাত্রীদের আন্দোলনের মুখে বিশ্ববিদ্যালয়ের উপাচার্য অধ্যাপক মেসবাহউদ্দিন আহমেদের নেতৃত্বে একটি প্রতিনিধি দল বুধবার প্রধানমন্ত্রীর সঙ্গে দেখা করেন। ওই বৈঠকেই জগন্নাথ বিশ^বিদ্যালয়ে সরকারি অর্থায়ন বন্ধ সংক্রান্ত আইনের ২৭ (৪) ধারা বাতিলের ঘোষণা দেন প্রধানমন্ত্রী।

প্রধানমন্ত্রীর এ ঘোষণার পর আনন্দ-উল্লাসে ফেটে পড়ে শিক্ষার্থীরা। তাদের সঙ্গে যোগ দেন বিশ্ববিদ্যালয়ের শিক্ষক-কর্মকর্তা-কর্মচারীরাও। চলে মিষ্টিমুখ করানোর পালা।

"আমি এখন একটি পূর্ণাঙ্গ সরকারি বিশ্ববিদ্যালয়ের ছাত্র- এটা ভেবেই আনন্দ লাগছে", আনন্দ মিছিল থেকে বলেন রাষ্ট্রবিজ্ঞান বিভাগের শিক্ষার্থী আশরাফুল ইসলাম।

বাংলা বিভাগের সপ্তম সেমিস্টারের ছাত্র শফিউল্লাহ বলেন, "পুলিশের মারপিট ও ধর-পাকড় উপেক্ষা করে আমাদের এই আন্দোলন সফল হওয়ায় আমরা অনেক খুশি।"

একই বিভাগের তৃতীয় সেমিস্টারের শিক্ষার্থী ও ছাত্র ফেডারেশনের কর্মী মনজিত মিত্র বলেন, "আমাদের দাবি মেনে নেওয়ায় প্রধানমন্ত্রী শেখ হাসিনাকে অভিনন্দন জানাই।"

রসায়ন বিভাগের সহকারী অধ্যাপক লুৎফার রহমান বিডিনিউজ টোয়েন্টিফোর ডটকমকে বলেন, "খবর পেয়েই আমি ক্যাম্পাসে ছুটে যাই এবং ছাত্রদের সঙ্গে যোগ দেই।"

"প্রধানমন্ত্রী বিদেশ থেকে ফিরে এমন সমাধান দেবেন বলেই প্রত্যাশা ছিলো। তার বাস্তবায়ন ঘটেছে আজ", যোগ করেন তিনি।

এই আন্দোলন সফল হওয়ায় শুধু আনন্দই নয়, স্বস্তিও মিলেছে অনেক শিক্ষার্থীর।

গ্রেপ্তার আতঙ্ক থেকে মুক্ত হয়েছেন উল্লেখ করে বিশ্ববিদ্যালয়ের পদার্থ বিজ্ঞান বিভাগের পঞ্চম সেমিস্টারের ছাত্র বিল্লাল হোসেন বলেন, "অনেকদিন ধরে চাপের মুখে ছিলাম। এখন স্বস্তি বোধ করছি।"

আন্দোলনের সময় শিক্ষার্থীদের বিপক্ষে অবস্থান নিলেও ঘোষণার পর উল্লাস করেছে ছাত্রলীগও। প্রধানমন্ত্রী শেখ হাসিনাকে অভিনন্দন জানিয়ে সন্ধ্যা সাড়ে ৭টার দিকে ক্যাম্পাসে আনন্দ মিছিল করে তারা।

প্রধানমন্ত্রীয় ঘোষণার প্রতিক্রিয়ায় উপাচার্য মেসবাহউদ্দিন আহমেদ বিডিনিউজ টোয়েন্টিফোর ডটকমকে বলেন, "ব্যতিক্রমী ওই আইনের ফলে জগন্নাথ বিশ^বিদ্যালয় পরিবারকে যে কালো মেঘ ঘিরে ছিলো- প্রধানমন্ত্রীর ঘোষণার মধ্য দিয়ে তা কেটে গেছে। এ জন্য বিশ^বিদ্যালয়ের পক্ষ থেকে আমি প্রধানমন্ত্রীকে ধন্যবাদ ও কৃতজ্ঞতা জানাই।"

তিনি বলেন, বিশ^বিদ্যালয়ের সব সমস্যার সমাধানের ব্যাপারেও প্রধানমন্ত্রী আন্তরিকতা দেখিয়েছেন।

১৮৮৪ সালে প্রতিষ্ঠিত জগন্নাথ কলেজকে ২০০৫ সালে একটি আইনের মাধ্যমে পাবলিক বা সরকারি বিশ্ববিদ্যালয়ে উন্নীত করা হয়। তবে এর আইনের ২৭ (৪) ধারায় বলা হয়- পাঁচ বছর পর বিশ্ববিদ্যালয়ের ব্যয়ভার তাদের নিজেদেরই বহন করতে হবে।

ওই আইন সংশোধনের দাবিতে গত ২৫ সেপ্টেম্বর বিক্ষোভে ফেটে পড়ে শিক্ষার্থীরা। সেদিন হাইকোর্ট ও জাতীয় প্রেসক্লাবের সামনে অবস্থান নেয় কয়েক হাজার শিক্ষার্থী। পুলিশ তাদের লাঠিপেটা করলে শুরু হয় গাড়ি-ভাংচুর।

টানা চারদিন আন্দোলনের পর ২৯ সেপ্টেম্বর বিশ্ববিদ্যালয় কর্তৃপক্ষ আগেভাগে পূজার ছুটি দিয়ে ক্যাম্পাস বন্ধ করে দেয়।

তারপরও আন্দোলন চালিয়ে যায় শিক্ষার্থীরা। তাদের সঙ্গে সংহতি প্রকাশ করে আন্দোলন চালিয়ে যায় সরকারি বিশ্ববিদ্যালয়ের সাবেক শিক্ষার্থীদের একটি সংগঠন এবং ব্লগার-অনলাইন অ্যাকটিভিস্টরা।

বিক্ষোভ ও ভাংচুরের ঘটনায় কয়েকজন শিক্ষার্থীকে গ্রেপ্তারও করা হয়। পরে জামিনে ছাড়া পান তারা।

এরইমধ্যে উপাচার্য মেসবাহউদ্দিন সঙ্কট নিরসনে শিক্ষামন্ত্রী নুরুল ইসলাম নাহিদ ও বিশ^বিদ্যালয় মঞ্জুরি কমিশনের (ইউজিসি) চেয়ারম্যান অধ্যাপক ড. একে আজাদ চৌধুরীর সঙ্গেও বৈঠক করেন। তারাও শিক্ষার্থীদের দাবির প্রতি সমর্থন জানান।

এরপর বুধবার প্রধানমন্ত্রীর সঙ্গে বৈঠকেই কাক্সিক্ষত সেই ঘোষণা আসে। 
জগন্নাথে অর্থ জোগান সরকার দেবে: প্রধানমন্ত্রী
শিক্ষার্থীদের আন্দোলনের মধ্যে জগন্নাথ বিশ্ববিদ্যালয় আইন সংশোধন করে সরকারিভাবে এ বিশ্ববিদ্যালয়ে অর্থ জোগানোর ঘোষণা দিয়েছেন প্রধানমন্ত্রী শেখ হাসিনা।

বুধবার এ বিশ্ববিদ্যালয়ের উপাচার্য অধ্যাপক মেসবাহউদ্দিন আহমেদের নেতৃত্বাধীন একটি প্রতিনিধি দলের সঙ্গে বৈঠকে এ ঘোষণা আসে বলে প্রধানমন্ত্রীর প্রেসসচিব আবুল কালাম আজাদ সাংবাদিকদের জানিয়েছেন।

আইন সংশোধনের দাবিতে শিক্ষার্থীদের আন্দোলনে গত সপ্তাহজুড়ে উত্তাল ছিলো পুরান ঢাকার এ বিশ্ববিদ্যালয়। আন্দোলনের মুখে বিশ্ববিদ্যালয় কর্তৃপক্ষ আগেভাগে পূজার ছুটি দিয়ে ক্যাম্পাস বন্ধ করে দেয়।

প্রধানমন্ত্রী বলেন, জগন্নাথ বিশ্ববিদ্যালয় আইন সংশোধন করা হবে। অন্যান্য বিশ্ববিদ্যালয়গুলো পরিচালনায় সরকার যেভাবে অর্থ দেয়, জগন্নাথ বিশ্ববিদ্যালয়ও সেভাবে অর্থ পাবে।

অবশ্য পাশাপাশি বিশ্ববিদ্যালয়ের উন্নয়নে নিজস্ব তহবিল গঠনের বিষয়েও গুরুত্বারোপ করেন তিনি।

প্রতিনিধিদলের সদস্যরা সাউথ সাউথ পুরস্কার প্রাপ্তি এবং জাতিসংঘের 'শান্তির মডেল' উপস্থাপনের জন্য প্রধানমন্ত্রীকে অভিনন্দন জানান।

এ সময় প্রেস সচিব আজাদ ছাড়াও ছাড়াও মুখ্য সচিব শেখ ওয়াহিদ-উজ-জামান এবং প্রধানমন্ত্রী কার্যালয়ের সচিব মোল্লা ওয়াহিদুজ্জামান উপস্থিত ছিলেন।

১৮৮৪ সালে প্রতিষ্ঠিত জগন্নাথ কলেজকে ২০০৫ সালে একটি আইনের মাধ্যমে পাবলিক বা সরকারি বিশ্ববিদ্যালয়ে উন্নীত করা হয়।

তবে এর আইনের ২৭ (৪) ধারায় বলা হয়েছে, পাঁচ বছর পর বিশ্ববিদ্যালয়ের ব্যয়ভার তাদের নিজেদেরই বহন করতে হবে।

শিক্ষার্থীরা আইনের এ ধারাটি পরিবর্তনের দাবি জানিয়ে আসছে কয়েক বছর ধরে। তবে অভ্যন্তরীণ ব্যয় বাড়ানোর অংশ হিসেবে স¤প্রতি সেমিস্টার ফি ৩ হাজার ৫০০ টাকা থেকে বাড়িয়ে ২০ হাজার টাকা করা হলে গত ২৫ সেপ্টেম্বর বিক্ষোভে ফেটে পড়ে শিক্ষার্থীরা।

সেদিন জাতীয় প্রেসক্লাবের সামনে অবস্থান নেয় কয়েক হাজার শিক্ষার্থী। পুলিশ তাদের লাঠিপেটা করলে ব্যাপক গাড়ি ভাংচুর হয়।

বিক্ষোভ ও ভাংচুরের ঘটনায় কয়েকজন শিক্ষার্থীকে গ্রেপ্তারও করা হয়। পরে জামিনে ছাড়া পান তারা।

২৪ হাজার ছাত্রের এ বিশ্ববিদ্যালয়ে আবাসন ও শিক্ষক সঙ্কটও রয়েছে। তবে দুদিন আগেই সরকারি তৎপরতায় বিশ্ববিদ্যালয়ের একটি বেদখল হল উদ্ধার করা হয়।


ডিগ্রি প্রাইভেট পরীক্ষার্থীদের নিবন্ধন ১০ অক্টোবর
জাতীয় বিশ্ববিদ্যালয়ের অধীন ২০১১ সালের ডিগ্রি পাস ও সার্টিফিকেট কোর্সের 'প্রাইভেট' পরীক্ষার্থীদের রেজিস্ট্রেশন শুরু হচ্ছে ১০ অক্টোবর।

মঙ্গলবার জাতীয় বিশ্ববিদ্যালয়ের জনসংযোগ ও প্রকাশন দপ্তরের ভারপ্রাপ্ত পরিচালক মো. ফয়জুল করিম স্বাক্ষরিত এক সংবাদ বিজ্ঞপ্তিতে জানানো হয়, প্রাইভেট শিক্ষার্থীরা আগামী ২২ নভেম্বর পর্যন্ত এ পরীক্ষার জন্য রেজিস্ট্রেশন করতে পারবে।

সংবাদ বিজ্ঞপ্তিতে বলা হয়, এ সম্পর্কিত যাবতীয় কাগজপত্র পূরণ করে ২৪ নভেম্বরের মধ্যে সংশ্লিষ্ট কলেজে জমা দিতে হবে। কলেজ কর্তৃপক্ষ তা ২৮ নভেম্বর বিশ্ববিদ্যালয়ে জমা দেবে।

জাতীয় বিশ্ববিদ্যালয়ের ওয়েব সাইট www.nuadmission.com/degree-pass ও www.pr-nu.tk থেকে এ বিষয়ে বিস্তারিত জানা যাবে। 


'চট্টগ্রাম শিক্ষাবোর্ড চেয়ারম্যানের চাকরি বাতিল নয় কেন'
চট্টগ্রাম শিক্ষা বোর্ডের সচিব ও ভারপ্রাপ্ত চেয়ারম্যান মো. নুরুল হুদার চাকরির মেয়াদ বৃদ্ধি কেন বাতিল করা হবে না জানতে চেয়েছে হাইকোর্ট।

মুক্তিযোদ্ধার ভুয়া সনদ দেখিয়ে প্রজ্ঞাপন জারির মাধ্যমে দুই বছর চাকরির সুবিধা নেওয়ার অভিযোগে প্রজ্ঞাপনটি কেন বাতিল করা হবে না এ মর্মে রুল জারি করে হাইকোর্ট।

হাইকোর্টের অবকাশকালীন বেঞ্চের বিচারক সালমা মাসুদ চৌধুরী ও নজরুল ইসলাম খানের সমন্বয়ে গঠিত বেঞ্চ একটি রিট পিটিশনের শুনানির পর গত সোমবার এ আদেশ দেয়।

হাইকোর্টে জনস্বার্থে এ রিট পিটিশনটি করেন সুপ্রিম কোর্টের আইনজীবি আব্দুল্লাহ আসাদ।

এ মামলায় অভিযুক্ত নুরুল হুদা ছাড়াও মুক্তিযুদ্ধ বিষয়ক মন্ত্রণালয়ের সচিবসহ আরো চারজনকে বিবাদি করা হয়েছে।

অন্যরা হলেন- শিক্ষা মন্ত্রাণালয় ও জনপ্রশাসন মন্ত্রণালয়ের সচিব, বাংলাদেশ মুক্তিযোদ্ধা সংসদ কেন্দ্রীয় কাউন্সিলের চেয়ারম্যান ও চট্টগ্রাম জেলা প্রশাসক।

গত বছরের ৭ অক্টোবর চট্টগ্রাম বোর্ডের সচিব ও ভারপ্রাপ্ত চেয়ারম্যান মো. নরুল হুদার চাকরির মেয়াদ শেষ হয়।

এরপর চলতি বছরের ৩ মে শিক্ষা মন্ত্রাণালয়ের এক প্রজ্ঞাপনে মুক্তিযোদ্ধা কর্মকর্তা হিসেবে বিএসএস (সাধারণ শিক্ষা) ক্যাডারে তার চাকরির মেয়াদ দুই বছর বৃদ্ধি কর হয়।
জাবি শিক্ষকসহ ১২ জনের জামিন নামঞ্জুর
মেডিকেল ও ডেন্টাল কলেজে ভর্তির ভুয়া প্রশ্নপত্র ফাঁসের ঘটনায় জড়িত সন্দেহে গ্রেপ্তার জাহাঙ্গীরনগর বিশ্ববিদ্যালয় শিক্ষক ফিরোজ উল হাসানসহ ১২ জনের জামিন নাকচ করেছে আদালত।

মঙ্গলবার তাদের জামিন আবেদন নাকচ করেন ঢাকার মহানগর হাকিম শামসুল ইসলাম।

গত ২৯ সেপ্টেম্বর এই ১২জনসহ ২১ জনকে গ্রেপ্তার করে র‌্যাব।

আসামিদের বিরুদ্ধে পরীক্ষার্থীদের কাছ থেকে মোটা অঙ্কের অর্থ হাতিয়ে নেওয়ার অভিযোগে রাজধানীর শেরেবাংলা নগর থানায় মামলা করেন র‌্যাব-২ এর ডিএডি মো. লুৎফর রহমান।

পাবলিক পরীক্ষা (অপরাধ) আইনে ওই মামলাটি করা হয়।

গত ৩০ সেপ্টেম্বর প্রশ্নপত্র ফাঁসের গুজবের মধ্যেই সারা দেশের সরকারি বেসরকারি, মেডিকেল কলেজসহ বিভিন্ন ডেন্টাল কলেজের এমবিবিএস পরীক্ষা অনুষ্ঠিত হয়।

ফিরোজ উল হাসান জাহাঙ্গীরনগর বিশ্ববিদ্যালয়ের সরকার ও রাজনীতি বিভাগের প্রভাষক।


জগন্নাথে প্রতি আসনের জন্য লড়বে ৪৯ শিক্ষার্থী
জগন্নাথ বিশ্ববিদ্যালয়ে ২০১১-১২ শিক্ষাবর্ষে প্রথম বর্ষ স্নাতক (সম্মান) ও বিবিএ কোর্সে ভর্তি পরীক্ষায় এবার প্রতি আসনের জন্য লড়বে ৪৯ শিক্ষার্থী।

জগন্নাথ বিশ্ববিদ্যালয়ে মোট আসন সংখ্যা ২ হাজার ৭২০টি। এবার মোট ১ লাখ ৩২ হাজার ১৪৭টি আবেদনপত্র জমা পড়েছে বলে বিডিনিউজ টোয়েন্টিফোর ডটকমকে জানিয়েছেন বিশ্ববিদ্যালয়ের নিবন্ধক ওয়াহিদুজ্জামান জানিয়েছেন।

সামাজিক বিজ্ঞান অনুষদে ভর্তির জন্য নির্ধারিত ঘ ইউনিটে সবচেয়ে বেশি আবেদন জমা পড়েছে বলে জানান তিনি।

ঘ ইউনিটে ৫৫৫টি আসনের বিপরীতে আবেদন পড়েছে ৩৩ হাজার ৮১৪ টি। এই ইউনিটে আসন প্রতি লড়বে ৬১ জন পরীক্ষার্থী ।

বিজ্ঞান অনুষদের জন্য নির্ধারিত ক ইউনিটে আসন প্রতি লড়বে গড়ে ৩৬ জন। এ ইউনিটে ৭৯৫ আসনের বিপরীতে আবেদন জমা পড়েছে ২৮ হাজার ৩৭৬টি।

কলা অনুষদে ভর্তির জন্য নির্ধারিত খ ইউনিটে আসন প্রতি লড়বে ৪৭ জন। এ ইউনিটে ৭১০ আসনের বিপরীতে আবেদন জমা পড়েছে ৩৩ হাজার ৩৫৫টি।

ব্যবসায় প্রশাসন অনুষদে ভর্তির জন্য গ ইউনিটে আসন প্রতি লড়বে ৫৬ জন। গ ইউনিটে ৬৬০ আসনের বিপরীতে আবেদন জমা পড়েছে ৩৬ হাজার ৬০২টি।

আগামী ১৪ অক্টোবর জগন্নাথ বিশ্ববিদ্যালয়ে ভর্তি পরীক্ষা শুরু হবে। বিরতি দিয়ে তা চলচে ১৮ নভেম্বর পর্যন্ত।


একটি হল ফিরে পেল জগন্নাথের শিক্ষার্থীরা
পুরান ঢাকার মালিটোলায় জগন্নাথ বিশ্ববিদ্যালয়ের ড. হাবিবুর রহমান হল দীর্ঘ ২৫ বছর পর অবৈধ দখল থেকে মুক্ত হয়েছে।

সোমবার হলটি থেকে অবৈধ দখলদারদের উচ্ছেদ করে সেটি বিশ্ববিদ্যালয় কর্তৃপক্ষকে ফিরিয়ে দেয় সরকার।

ঢাকা জেলা প্রশাসনের নির্বাহী মেজিস্ট্রেট মোহাম্মদ আল-আমিন ও কোতোয়ালী থানার সহকারী পুলিশ কমিশনার রাজীব আল মাসুদ পুলিশ নিয়ে সকাল ১১টা থেকে টানা ৫ ঘণ্টা এই উচ্ছেদ অভিযান পরিচালনা করেন।

অবৈধ দলখদাররা বেরিয়ে যাওয়ার পরপরই ছাত্ররা ভবনটির প্রধান ফটকে 'ড. হাবিবুর রহমান হল, জগন্নাথ বিশ^বিদ্যালয়' লেখা একটি ব্যানার টাঙিয়ে দেয়। এছাড়া ভবনটি বিভিন্ন স্থানে ওড়ানো হয় অর্ধশতাধিক লাল পতাকা।

বিশ^বিদ্যালয়ের উপাচার্য অধ্যাপক ড. মেসবাহউদ্দিন আহমেদ বিডিনিউজ টোয়েন্টিফোর ডটকমকে বলেন, "সরকারের সহযোগিতায় দীর্ঘ ২৫ বছর পর দখলদারদের উচ্ছেদ করা সম্ভব হয়েছে। এজন্য সরকার এবং সংশ্লিষ্ট সবাইকে ধন্যবাদ ও কৃতজ্ঞতা জানাই।"

বিশ্ববিদ্যালয়ের ১২টি হলের মধ্যে বেদখলে থাকা বাকি ১০টি হলের নিয়ন্ত্রণ ফিরে পাওয়ার ক্ষেত্রেও সরকার এভাবে সহযোগিতা দেবে বলে আশা প্রকাশ করেন তিনি।

নির্বাহী মেজিস্ট্রেট মো. আল আমিন পুলিশ ও জেলা প্রশাসনের কর্মকর্তাদের নিয়ে সকাল ১১টার দিকে বংশাল থানার পেছনে মালিটোলায় ড. হাবিবুর রহমান হলে পৌঁছান। মিজানুর রহমানসহ ১৮ জন দখলদারকে হলটি ছেড়ে দিতে আধা ঘণ্টা সময় দেন তিনি।

এ সময় উচ্ছেদ ঠেকাতে আবুল হক নামের এক দখলদার তার আইনজীবীর মাধ্যমে কয়েকটি দলিল মেজিস্ট্রেটকে দেখান। তবে দলিল পরীক্ষার পর তা জাল বলে সনাক্ত করে মেজিস্ট্রেট বেঁধে দেওয়া সময়ের মধ্যেই সবাইকে হল ত্যাগের নির্দেশে দেন। কিন্তু তারা এরপরও আপত্তি করলে পুলিশকে ব্যবস্থা নেওয়ার নির্দেশ দেন মেজিস্ট্রেট।

নির্দেশ পেয়ে দাঙ্গা পুলিশ হলে ঢুকলে দখলদাররা তাদের মালপত্র নিয়ে বের হতে শুরু করেন। দুপুর ২টার দিকে ৩৫ নম্বর হোল্ডিংয়ের এক দখলদার আরেকটি দলিল নিয়ে মেজিস্ট্রেটকে দেখান এবং হলের দখল ছাড়তে অস্বীকৃতি জানায়। কিন্তু পরীক্ষার পর সেটিও জাল বলে সনাক্ত করেন মেজিস্ট্রেট।

পরে পুলিশ অভিযান চালিয়ে সব অবৈধ দখলদারদের উচ্ছেদ করে। বিশ্ববিদ্যালয়ের হল উদ্ধার কমিটির আহ্বায়ক নুরুল মোমেন জায়গাটি মেজিস্ট্রেটের কাছ থেকে বুঝে নেন।

এছাড়া বিশ^বিদ্যালয়ের কোষাধ্যক্ষ অধ্যাপক ড. শওকত জাহাঙ্গীর, ভারপ্রাপ্ত প্রক্টর ড. অশোক কুমার সাহা, অধ্যাপক ড. কামাল উদ্দিনসহ জ্যেষ্ঠ শিক্ষকরা হলটি দখলমুক্ত করার সময় উপস্থিত ছিলেন। সাধারণ শিক্ষার্থীরাও দিনভর উপস্থিত থেকে এ উচ্ছেদ প্রক্রিয়াকে সমর্থন যোগান।

বিশ্ববিদ্যালয় শাখা ছাত্রলীগের আহ্বায়ক সাইফুল ইসলাম আকন্দ বিডিনিউজ টোয়েন্টিফোর ডটকমকে বলেন, "হলটি দখলমুক্ত করে বিশ^বিদ্যালয়কে ফিরিয়ে দেওয়ার জন্য সরকার বিশেষ করে প্রধানমন্ত্রীকে ছাত্রলীগের পক্ষ থেকে ধন্যবাদ।"

নির্বাহী মেজিস্ট্রেট মোহাম্মদ আল-আমিন বিডিনিউজ টোয়েন্টিফোর ডটকমকে বলেন, "আরও দেড় বছর আগে হলটি দখলমুক্ত করার উদ্যোগ নিয়েছিল জেলা প্রশাসন। কিন্তু দখলদাররা উচ্চ আদালতে মামলা করে তিন মাসের স্থগিতাদেশ নেয়। পরে আপিল বিভাগ তা খারিজ করে দেয়। সর্বশেষ জলা প্রশাসন ৭ দিনের মধ্যে অবৈধ দখলদারদের জায়গা ছেড়ে দিতে নোটিশ দেয়। এর প্রেক্ষিতে তাদের উচ্ছেদ করা হলো।"

উচ্ছেদ অভিযান চলাকালে স্থানীয় বাসিন্দা মোহাম্মদ লোকমান হোসেন বিডিনিউজ টোয়েন্টিফোর ডটকমকে বলেন, ২৫ বছর আগে এখানে জগন্নাথ কলেজের ছাত্রদের থাকতে দেখেছেন তিনি। ছাত্রদের মারধর করে নামিয়ে দেওয়ার পর কয়েক বছর জায়গাটি খালি ছিল। কিন্তু ১৯৯০ সালে একটি চক্র জায়গাটি কিনে নেওয়ার দাবি তুলে হল দখল করে নেয়।

বিভিন্ন সময়ে সেখানে অপরাধমূলক কর্মকাণ্ড চলতো বলেও উল্লেখ করেন তিনি।
﻿

শিশু স্বাস্থ্য ইনস্টিটিউটে ভর্তি পরীক্ষা ২৫ নভেম্বর
ঢাকা বিশ্ববিদ্যালয়ের অধীনে বাংলাদেশ শিশু স্বাস্থ্য ইনস্টিটিউটে ২০১১-১২ শিক্ষাবর্ষে প্রথম বর্ষ ব্যাচেলর অব সায়েন্স ইন হেলথ টেকনোলজি (ল্যাবরেটরি) কোর্সে চার বছর মেয়াদি কোর্সে শিক্ষার্থী ভর্তি করা হবে। আবেদন করতে হবে ১৫ নভেম্বরের মধ্যে। ২০০৯, ২০১০, ২০১১ সালে এইচএসসি অথবা সমমানের পরীক্ষায় বিজ্ঞান বিভাগ থেকে পাস করা প্রার্থীরা ভর্তির জন্য আবেদন করতে পারবেন। এই কোর্সে আসনসংখ্যা ২৫ জন। তবে সংশ্লিষ্ট বিষয়ে ডিপ্লোমাধারী ১০ জন এবং ১৫ জন মাধ্যমিক ও উচ্চমাধ্যমিক (বিজ্ঞান) অথবা সমমানের শিক্ষাগত যোগ্যতাসম্পন্ন প্রার্থীদের জন্য আসন বরাদ্দ করা হবে। এই কোর্সের ভর্তির জন্য লিখিত পরীক্ষা ২৫ নভেম্বর শুক্রবার সকাল ১০টায় বাংলাদেশ শিশু স্বাস্থ্য ইনস্টিটিউট, ঢাকা শিশু হাসপাতালের চতুর্থ তলায় অনুষ্ঠিত হবে। এই কোর্সে ভর্তির আবেদনপত্র ‘বাংলাদেশ শিশু স্বাস্থ্য ইনস্টিটিউট, ঢাকা’ বরাবর পে-অর্ডার অথবা ব্যাংক ড্রাফটের মাধ্যমে সংগ্রহ করতে হবে। আবেদনপত্র সকাল নয়টা থেকে বেলা একটার মধ্যে সংগ্রহ করতে হবে। এই কোর্সে ভর্তি বা আবেদন সম্পর্কে আরও বিস্তারিত তথ্য জানতে অধ্যাপক মনজুর হোসেন, একাডেমিক পরিচালক, বাংলাদেশ শিশু স্বাস্থ্য ইনস্টিটিউট, ঢাকা শিশু হাসপাতাল, শেরেবাংলা নগর, ঢাকা।
﻿
কবি নজরুল বিশ্ববিদ্যালয়ের ভর্তির আবেদনের সময় বৃদ্ধি
জাতীয় কবি কাজী নজরুল ইসলাম বিশ্ববিদ্যালয়ের ২০১১-১২ শিক্ষাবর্ষে প্রথম বর্ষ স্নাতক শ্রেণীতে ভর্তির আবেদন জমার সময় বৃদ্ধি করা হয়েছে। আবেদনের পূর্বনির্ধারিত ১০ নভেম্বর তারিখের পরিবর্তে ১৫ নভেম্বর ২০১১ তারিখ পর্যন্ত আবেদন জমা দেওয়া যাবে। ভর্তি-সম্পর্কিত বিস্তারিত তথ্য বিশ্ববিদ্যালয়ের ওয়েবসাইটে (www.jkkniu.edu.bd) পাওয়া যাবে।
﻿

স্বপ্ন ও সংগ্রামের যুগলবন্দী
প্রথম শ্রেণীতে প্রথম অনুরাগ চাকমা

পূর্বনির্ধারিত সময়েই আমাদের সামনে এসে হাজির হন অনুরাগ চাকমা। এসেই যেন কৈফিয়ত দিচ্ছেন—এমন ভঙ্গিতে বলতে আরম্ভ করেন, ‘দুঃখিত, আমার একটা ক্লাস ছিল বলে একটু দেরি হয়ে গেল!’ আমরা ঘড়ির ডায়ালে তাঁর দৃষ্টি আকর্ষণ করে যখন জানাই মোটেও বিলম্ব হয়নি, তখন তিনি আরও বিনীত হয়ে বলেন, ‘তবু তো দুই মিনিট লেট!’ বিস্মিত আমরা, প্রত্যুত্তরে কী বলব তার সুযোগ না দিয়েই অনুরাগ বলতে থাকেন, ‘নিন দাদা, মূল আলোচনা শুরু করা যাক।’
অতঃপর টিএসসির বারান্দাতেই বসে পড়ি আমরা একজন অনুরাগ চাকমার ‘মেধাবী মুখ’ হয়ে ওঠার গল্প শোনার লোভে।
সম্প্রতি অনুরাগের সম্মান চূড়ান্ত পরীক্ষার ফল প্রকাশিত হয়েছে। ঢাকা বিশ্ববিদ্যালয়ের শান্তি ও সংঘর্ষ অধ্যয়ন বিভাগ থেকে প্রথম শ্রেণীতে প্রথম হয়েছেন তিনি। এ খবর আমাদের জানা। আজ জানব অনুরাগের অবশিষ্ট গল্প।
অনুরাগ বলতে শুরু করেন, ‘আমার জন্ম খাগড়াছড়ি জেলার ভাইবোনছড়া গ্রামে। মা, বাবা আর একমাত্র বড় ভাইয়ের সঙ্গে আমার বেড়ে ওঠা। তবে আমার শৈশবের পুরোটাই কেটেছে ভারতের ত্রিপুরার পঞ্চরাম শরণার্থী শিবিরে।’ আমাদের কৌতূহল বাড়ে। শরণার্থী শিবিরে কেন? অনুরাগ জানান, তখন ১৯৮৭ সাল। পার্বত্য চট্টগ্রামজুড়ে সংঘাত-সংঘর্ষ। অনুরাগের বয়স তখন দুই। নিরাপত্তার খোঁজে অনেক পাহাড়ির মতো তাঁরাও পাড়ি জমান ভারতের ত্রিপুরায়। সেখানেই অনুরাগের শুরু হয় প্রাথমিক শিক্ষার হাতেখড়ি। ‘পঞ্চম শ্রেণী পর্যন্ত পড়েছি পঞ্চরাম প্রাথমিক বিদ্যালয়ে। তারপর ১৯৯৮ সালে ফের চলে আসি ভাইবোনছড়ায়।’ বলছিলেন অনুরাগ। এরপর পানছড়ি বাজার উচ্চবিদ্যালয় থেকে মাধ্যমিকের পাট চুকিয়ে নেন। ভর্তি হন পানছড়ি ডিগ্রি কলেজে। উচ্চমাধ্যমিক ২০০৬ সালে, কেন্দ্রের মধ্যে প্রথম স্থান অধিকার করেন। কৃষক বাবা, বড় দাদা আর কলেজের প্রিন্সিপাল স্যার, এবার অনুরাগের ছোট চোখে সেঁটে দেন বিশ্ববিদ্যালয়ে ভর্তি হওয়ার বড় স্বপ্ন। অনুরাগ সেই স্বপ্নের সঙ্গে একমুঠো সাহসও ভরে নেন বুকের খাঁচায়। তাঁর পরের গল্প অনুরাগের স্বপ্নের নাকে নাকশি পরানোর সংগ্রামমুখর দিনের গল্প।
‘চাকমা জনগোষ্ঠীর মতো এক পশ্চাৎপদ জনগোষ্ঠী থেকে এই পর্যায়ে আসার জন্য আমার সামনে সংগ্রামের বিকল্প আর কিছু ছিল না। আমি প্রতিদিন রাত নয়টা পর্যন্ত লাইব্রেরি ওয়ার্ক করেছি। হলে ফিরে আবার পড়াশোনা করেছি। কোনো কোনো দিন রাত ভোর হয়ে যেত পড়ালেখা করতে করতে। এর বাইরে নিজের ব্যয়ভার নির্বাহের জন্যও সময় রাখতে হয়েছে। টিউশনি তো করেছিই, পাশাপাশি মিরপুরে বনফুল গ্রিন হার্টস আদিবাসী কলেজে করেছি খণ্ডকালীন শিক্ষকতা।’
অনুরাগের এ সংগ্রাম বিফলে যায়নি। তার প্রমাণ দেখেছে অনুরাগের বন্ধু, স্বজন, শিক্ষক ও ঢাকা বিশ্ববিদ্যালয়ের শান্তি ও সংঘর্ষ অধ্যয়ন বিভাগ। এ সাফল্যকে পাথেয় করে তিনি স্নাতকোত্তরেও রাখতে চান মেধার স্বাক্ষর। ইতিমধ্যে বৃত্তি নিয়ে পড়ার জন্য আবেদন করেছেন বিশ্বের বিভিন্ন বিশ্ববিদ্যালয়ে।
অবসর নেই বললেই চলে অনুরাগের জীবনে। তবু যেটুকু অবসর মেলে তার সবটুকু সময় তিনি উৎসর্গ করেন লেখালেখির খাতে। ইতিমধ্যে বিভিন্ন পত্রপত্রিকায় ৩০টির মতো লেখা বেরিয়েছে। লিখেছেন আদিবাসীদের অধিকার নিয়ে একাধিক প্রবন্ধ। তবে মাঝেমধ্যে একঘেয়েমি এসে ভর করলে ছুটে যান বন্ধুদের কাছে, মেতে ওঠেন আড্ডায়। আর তাঁর ভবিষ্যতের পরিকল্পনা জানান এভাবে, ‘শিক্ষকতাকেই পেশা হিসেবে নিতে চাই আমি। সে ক্ষেত্রে নিজের বিভাগের শিক্ষক হতে পারলে নিজেকে মনে করব পৃথিবীর সেরা সৌভাগ্যবান।’
﻿
এডুকেশন ইউএসএ
আন্তর্জাতিক শিক্ষা সপ্তাহ
এডুকেশন ইউএসএ ২০ নভেম্বর থেকে ২৩ নভেম্বর পর্যন্ত আমেরিকান সেন্টারে আন্তর্জাতিক শিক্ষা সপ্তাহ উদ্যাপন করতে যাচ্ছে। আন্তর্জাতিক শিক্ষা সপ্তাহ যুক্তরাষ্ট্র পররাষ্ট্র দপ্তর ও যুক্তরাষ্ট্র শিক্ষা দপ্তরের একটি যৌথ উদ্যোগ, যা বিশ্বব্যাপী আন্তর্জাতিক শিক্ষা ও বিনিময়ের সুফলগুলোর গুরুত্বারোপ করে। এ বছরের মূল ধারণাটি হলো বৈশ্বিক পর্যায়ে সফল হতে ছাত্রদের স্থানীয় পর্যায়ে উদ্বুদ্ধ করা। এই আয়োজন উদ্যাপনের লক্ষ্যে এডুকেশন ইউএসএ বিশ্ববিদ্যালয়গুলোতে আবেদন-প্রক্রিয়া সম্বন্ধে ছাত্রদের বুঝতে সহায়তা করতে বিভিন্ন অনুষ্ঠানের আয়োজন করবে। উদাহরণস্বরূপ, ২১ নভেম্বর সোমবার, আমেরিকান সেন্টারে এডুকেশনইউএসএ ‘যুক্তরাষ্ট্রের বিশ্ববিদ্যালয়গুলোতে নারীরা’ শীর্ষক একটি সেমিনার আয়োজন করবে। এই সেমিনারে রেজিস্টার করতে অথবা সম্পূর্ণ অনুষ্ঠান সম্বন্ধে জানতে যোগাযোগ করুন: (২) ৮৮৫-৫৫০০, এক্স: ২৮৩২ অথবা ই-মেইল করুন: EducationUSA-Bangla@state.gov
﻿
জাগো এবার জাগো
    জাগো ফাউন্ডেশনের তরুণ স্বেচ্ছাসেবকেরা পথশিশুদের পক্ষে কাজ করছেন
    বিভিন্ন বিশ্ববিদ্যালয়ের শিক্ষার্থীরাই জাগোর প্রাণশক্তি

ঢাকার রাজপথে পা বাড়িয়েই দেখি, চারদিকে অজস্র হলুদের মেলা। জাগো ফাউন্ডেশনের তরুণ স্বেচ্ছাসেবকেরা হলুদ টি-শার্ট পরে রাজপথে নেমেছেন যে। তাইতে এত ভিড়। ‘বছরের এই একটা দিন আমরা পথশিশুদের মতোই পথে থাকি। ফুল, পপকর্ন অথবা বেলুন বিক্রি করি। আর পথশিশুরা ওয়ান্ডারল্যান্ডে মজা করে।’ বলছিলেন ‘এ’ লেভেল পড়ুয়া মুহতাসিম ও সাদাফ।
নর্থ সাউথে বিবিএ পড়ুয়া আসিফ বলেন, ‘ওরা যে কত কষ্ট করে তা কোনো দিন গাড়িতে বসে বোঝা যাবে না। আজ বুঝতে পারছি, ওরা নিয়তির কাছে কতটা অসহায়।’
ব্র্যাক বিশ্ববিদ্যালয়ের লিমা ও অপূর্ব অবশ্য নিয়তির চেয়ে বেশি দুষলেন মানুষের দৃষ্টিভঙ্গিকে। তাঁরা বলেন, পথশিশুদের প্রতি আমাদের আচরণ বদলালেই কেবল এদের ভাগ্য বদলানো সম্ভব। আর ছাত্রজীবন হলো কিছু করার সময়। তাই প্রতিটি তরুণের উচিত, জীবনের এই সময়ে পড়াশোনার বাইরে কিছু করা।
নর্থ সাউথের রাইসা ও নাবিলা বলেন, জাগো ফাউন্ডেশনের প্রায় সব স্বেচ্ছাসেবক বেসরকারি বিশ্ববিদ্যালয়ে পড়েন। ক্লাস, পড়া বাদ দিয়ে এক দিনের জন্য হলেও পথশিশুদের জন্য কিছু করছি। এ দায়, শুধু মন থেকে আসা।
বিইউপির আফরিন ও ইস্টওয়েস্টের সাকিব বলেন, ঘরে বসে সমালোচনা বা বিদ্রূপের বদলে সবার উচিত, অন্তত একটি ভালো কাজ করা। ‘এ’ লেভেলের সুদর্শনা যোগ করলেন, রাস্তায় ময়লা না ফেলা, মাদক ও ধূমপান থেকে বিরত থাকা, আয়কর পরিশোধ করা কিংবা ঘরের কাজে সাহায্যকারী শিশুটিকে কিছু শেখানো; এমন ছোট ছোট কাজগুলো করলেও তো দেশটা বদলে যায়। তাই আমরা সবাই আজ একসঙ্গে কাজ করছি পথশিশুদের জন্য।
জাগো ফাউন্ডেশনের অন্যতম প্রতিষ্ঠাতা করভী রাখসাদ বলেন, ‘২০০৬ সালে একটি ছোট মেয়ে পথশিশু আমার হাত জড়িয়ে ধরে বলেছিল, আমাকে তোমার সঙ্গে নেবে? আমার কেউ নেই, তুমি কী আমার বাবা হবে? তারপরই তাদের জন্য আমার জেগে ওঠা এবং জাগোর জন্ম নেওয়া। বর্তমানে জাগোতে প্রায় সাত হাজার স্বেচ্ছাসেবক কাজ করছেন। যাঁরা দেশকে বদলে দেওয়ার স্বপ্ন দেখেন, সুবিধাবঞ্চিত শিশুদের জন্য কাজ করেন। তাদের শিক্ষাদানের মাধ্যমে দেশের দারিদ্র্য দূর করার স্বপ্নই জাগোর অনুপ্রেরণা। জাগো ফাউন্ডেশনের কথা আরও জানতে ভিজিট করুন www.jaago.com.bd এই ওয়েবসাইটে।’
জাতিসংঘের সহস্রাব্দ উন্নয়ন লক্ষ্যমাত্রার গুরুত্বপূর্ণ ক্ষেত্র ‘সবার জন্য প্রাথমিক শিক্ষা’কে মাথায় রেখে কাজ করছে জাগো। আসছে ২০ নভেম্বরের বিশ্ব শিশু দিবসের সচেতনতা তৈরির লক্ষ্যে এবং সুবিধাবঞ্চিত শিশুদের শিক্ষার প্রয়োজনীয়তার কথা মনে করিয়ে দিতেই ছিল জাগো ফাউন্ডেশনের স্বেচ্ছাসেবকদের এক দিনের এই পদচারণে।
﻿

আস্থা এবার ‘ঘ’ ইউনিট
ঢাকা বিশ্ববিদ্যালয় ‘ঘ’ ইউনিটের ভর্তি পরীক্ষা ১৮ নভেম্বর। ‘ঘ’ ইউনিট হলো বিভাগ পরিবর্তনের ইউনিট। বিজ্ঞান, বাণিজ্য ও কলা—সব শিক্ষার্থীর জন্য এটি উন্মুক্ত। এবারের শিক্ষার্থীদের জন্য পরামর্শ দিয়েছেন ২০১০ সালের শীর্ষ তিনজন মেধাবী

বাসায় অন্তত তিনটি মডেল টেস্ট দাও
সেলিম রেজা
‘ঘ’ ইউনিট ভর্তি পরীক্ষায় বাণিজ্যে প্রথম
হাতে তো আর সময় নেই। এ সময়টাতে আমি বলব, বাড়িতে বসে অন্তত তিনটি মডেল টেস্ট দাও। সময় হিসাব করে। ‘ঘ’ ইউনিটের বাণিজ্য শাখায় চান্স পাওয়া খুব কঠিন কিছু নয়, শুধু প্রস্তুতির ক্ষেত্রে থাকতে হবে সতর্ক। পাঠ্যপুস্তকের প্রস্তুতি আসলে শেষ। এ দুদিনের প্রস্তুতি আসলে ‘মানসিক প্রস্তুতি’। এ সময়ে মানসিকভাবে যে শক্ত থাকবে, তারাই ভর্তি পরীক্ষায় ভালো করবে।
পরীক্ষার হলের সময় খুবই গুরুত্বপূর্ণ। এক ঘণ্টা সময়ের মধ্যে বাংলার জন্য ১২ মিনিট, ইংরেজির জন্য ১৮ মিনিট আর সাধারণ জ্ঞানের জন্য ২৪ মিনিট রাখা ভালো। আর বাকি সময়টা আরেকবার চোখ বুলিয়ে নেওয়ার জন্য।
পরীক্ষার দিনের জন্য বলব, কোনোভাবেই ভুল উত্তর করা যাবে না। মনে রেখো, ভুল উত্তরের জন্য নম্বর কাটা যায়। উত্তরপত্রে বৃত্ত ভরাট করার সময় অবশ্যই প্রশ্নের নম্বর ও উত্তরের নম্বর দেখে নিতে হবে। অনেক সময় একটি ঘর ভুলের কারণে পরবর্তী সব উত্তর এক ঘর পিছিয়ে যায়। ফলে সব উত্তর ভুল হয়ে যেতে পারে। তাই এ বিষয়ে সতর্ক থাকতে হবে।
ভর্তি পরীক্ষার প্রস্তুতির বিষয়ে আমি এক কথায় বলব, পরীক্ষার এক ঘণ্টা জয় করতে হবে।

পরীক্ষার হলে টেনশন করা যাবে না
আসাদুজ্জামান
‘ঘ’ ইউনিট ভর্তি পরীক্ষায় কলা শাখায় প্রথম
এ দুইদিন বিগত ভর্তি পরীক্ষাগুলোর প্রশ্ন বেশি বেশি সমাধান করা ভালো, তাতে নিজের ওপর আস্থা বাড়বে। বিভিন্ন বিষয়ে কিছু প্রশ্ন নির্ধারিত বিষয়ের ওপর বারবার হয়। সেসব বিষয় চূড়ান্তভাবে আয়ত্তে আনতে হবে। আর ‘ঘ’ ইউনিটের ক্ষেত্রে কিছু বিশেষ সতর্কতার ব্যাপার আছে। বাংলায় সন্ধি, সমাস, পরিভাষা—এগুলো থেকে প্রতিবার প্রশ্ন হয়। এগুলো এ সময়ে আবার দেখো। কলা শাখায় আসন অনেক কম, তাই এখানে প্রতিদ্বন্দ্বিতা একটু বেশি হয়। তাই এখানে প্রয়োজন একটু বাড়তি সতর্কতা।
যেহেতু ইংরেজিটাই বেশি পার্থক্য গড়ে দেয় আর সাধারণ জ্ঞান বেশি নম্বর পেতে সহযোগিতা করে, তাই এসবে বেশি গুরুত্ব দিলেও বাংলাকে একটুও অবহেলা করা যাবে না।
সবচেয়ে জরুরি কথা হচ্ছে, পরীক্ষার হলে টেনশন করা যাবে না। পরীক্ষার দিনের জন্য প্রবেশপত্রসহ প্রয়োজনীয় সবকিছু আগের রাতেই গুছিয়ে রাখো। আর যদি পারো আগের দিন পরীক্ষার হলের আসনটা তুমি বা তোমার কোনো বন্ধু দেখে আসতে পারে। ঢাকার যানজটের কথা মাথায় রেখে পরীক্ষার দিনে একটু আগে রওনা দেওয়াই ভালো।

জোর দিতে হবে সাধারণ জ্ঞানে
রেজওয়ানুর রহমান
‘ঘ’ ইউনিট ভর্তি পরীক্ষায় বিজ্ঞানে প্রথম
চীনা একটা প্রবাদ আছে, ‘সময়কে সদ্ব্যবহার না করলে অপব্যবহার হয়।’ এটা আমি সব সময় মনে রাখি। তোমাদেরও আমি এই কথাটিই আবার বলতে চাই।
‘ঘ’ ইউনিটে ভর্তি পরীক্ষায় বাংলা, ইংরেজি ও সাধারণ জ্ঞানবিষয়ক প্রশ্ন থাকে। অনেকেই প্রশ্ন দেখে ঘাবড়ে যায়। তাই আমি বলব, কঠিনগুলো আগে উত্তর করার দরকার নেই। যেটা সহজ মনে হয়, সেটা আগে উত্তর দাও। সত্যি বলতে কি, ‘ঘ’ ইউনিটে সাধারণ জ্ঞান অংশটা ভালো করলে সুযোগ পাওয়াটা সহজ হয়। খেলাধুলা, আবিষ্কার, রাজনীতি, স্থাপনা, পুরস্কার, সাম্প্রতিক আলোচিত ঘটনা ইত্যাদি বিষয়ে আবার চোখ বোলাতে পারো।
পরীক্ষার হলের অবস্থাটাও অনেক গুরুত্বপূর্ণ। যার যে বিষয় ভালো জানা, তার উচিত সেটা দিয়েই উত্তর শুরু করা। কারও কথায় কান দেওয়া উচিত নয়। কোনো হেরফের হলেই কিন্তু উত্তরপত্র বাতিল হতে পারে। তাই নিজের মতো করে উত্তর দাও।
﻿

ভর্তি তথ্য
২০১১-১২ শিক্ষাবর্ষে বিশ্ববিদ্যালয় পর্যায়ের ভর্তি-প্রক্রিয়া শেষের দিকে। এখনো রয়েছে কিছু প্রতিষ্ঠানে আবেদনের সুযোগ।

আবেদনের শেষ তারিখ
মওলানা ভাসানী বিজ্ঞান ও প্রযুক্তি বিশ্ববিদ্যালয়, টাঙ্গাইল: ২০ নভেম্বর।
নোয়াখালী বিজ্ঞান ও প্রযুক্তি বিশ্ববিদ্যালয়: ২০ নভেম্বর।
সিলেট কৃষি বিশ্ববিদ্যালয়: ৩০ নভেম্বর।
পাবনা বিজ্ঞান ও প্রযুক্তি বিশ্ববিদ্যালয়: ৩০ নভেম্বর।
হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়, দিনাজপুর: ৩০ নভেম্বর।
বাংলাদেশ হেলথ প্রফেশনস ইনস্টিটিউট (বিএইচপিআই), সাভার, ঢাকা: ১৪ ডিসেম্বর।

ভর্তি পরীক্ষা
বাংলাদেশ টেক্সটাইল বিশ্ববিদ্যালয়: ১৮ নভেম্বর।
জগন্নাথ বিশ্ববিদ্যালয়: ‘ঘ’ ইউনিট ১৮ নভেম্বর।
চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট): ১৯ নভেম্বর।
ইসলামী বিশ্ববিদ্যালয়, কুষ্টিয়া: ১৯ থেকে ২৪ নভেম্বর।
শেরেবাংলা কৃষি বিশ্ববিদ্যালয়, ঢাকা: ২৫ নভেম্বর।
কুমিল্লা বিশ্ববিদ্যালয়: ২৫ নভেম্বর।
মিলিটারি ইনস্টিটিউট অব সায়েন্স অ্যান্ড টেকনোলজি (এমআইএসটি): ২৫ নভেম্বর।
বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়, গোপালগঞ্জ: ২৫ নভেম্বর।
চট্টগ্রাম বিশ্ববিদ্যালয়: ২৬ নভেম্বর থেকে ১ ডিসেম্বর পর্যন্ত।
চট্টগ্রাম ভেটেরিনারি ও অ্যানিমেল সায়েন্সেস বিশ্ববিদ্যালয়: ১ ডিসেম্বর।
বেগম রোকেয়া বিশ্ববিদ্যালয়, রংপুর: ২ ডিসেম্বর।
বাংলাদেশ কৃষি বিশ্ববিদ্যালয়: ৩ ডিসেম্বর।

[অনিবার্য কারণে কোনো শিক্ষাপ্রতিষ্ঠানে আবেদনের শেষ তারিখ কিংবা ভর্তি পরীক্ষার তারিখ পরিবর্তিত হতে পারে।]
﻿
জাপানে গ্রাজুয়েট পর্যায়ে বৃত্তি
জাপানের একটি বিশ্ববিদ্যালয় গ্রাজুয়েট ও পিএইচডি পর্যায়ে বৃত্তি প্রদান করবে। আবেদন করতে হবে আগামী ২ ডিসেম্বরের মধ্যে। ন্যাশনাল গ্রাজুয়েট ইনস্টিটিউট ফর পাবলিক পলিসি স্টাডিজ কর্তৃপক্ষ আন্তর্জাতিকভাবে গ্রাজুয়েট ও পিএইচডি পর্যায়ে এই বৃত্তি প্রদান করবে। আবেদন করা যাবে অনলাইনে বা সরাসরি। বৃত্তি-সম্পর্কিত বিস্তারিত তথ্য http://www.grips.ac.jp/pstudents/admissions/index.html—এই ওয়েবসাইটে পাওয়া যাবে।
﻿
কৃষি বিশ্ববিদ্যালয়ের প্রবেশপত্র দেওয়া শুরু ১৫ নভেম্বর
বাংলাদেশ কৃষি বিশ্ববিদ্যালয়ে ২০১১-২০১২ শিক্ষাবর্ষে স্নাতক (লেভেল-১, সেমিস্টার-১) শ্রেণীতে ভর্তির জন্য ভর্তি পরীক্ষায় যোগ্য প্রার্থীদের তালিকা অনিবার্য কারণবশত ৮ নভেম্বরের পরিবর্তে ১৫ নভেম্বর ২০১১ খুদেবার্তা এবং বাংলাদেশ কৃষি বিশ্ববিদ্যালয় ওয়েবসাইটের মাধ্যমে জানানো হবে। আর শুধু ভর্তি পরীক্ষায় অংশগ্রহণে যোগ্য প্রার্থীরা ১৫ নভেম্বর থেকে ২৮ নভেম্বরের মধ্যে (http://bau.teletalk.com.bd) ওয়েবসাইটে গিয়ে তাঁদের ছবি আপলোড করে প্রবেশপত্র ডাউনলোড করে নিতে পারবেন।
﻿

চ্যানেল আই-ক্যাম্পাস হিরো
ভালো কাজের নায়কেরা
    নর্থ সাউথ বিশ্ববিদ্যালয় ক্যাম্পাসে অনুষ্ঠিত হয় ‘ক্যাম্পাস হিরো’ অনুষ্ঠানের চূড়ান্ত পর্ব
    ছবিতে শীর্ষ পাঁচ প্রতিযোগী (বাঁ থেকে) আফসিদ, আরিফুল, ইমন, শামীম ও জ্যোতি।
আলো ছড়ানো এই মশালের যাত্রা শুরু হয়েছিল বেশ কিছুদিন আগে। ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিকের হাতের ছোঁয়া পেয়ে ভালো কাজের তরুণ নায়ক খুঁজে পেতে রওনা হয়েছিল এই মশাল। এরপর সেই আলোর মশাল পাড়ি দিয়েছে অনেকটা পথ। শুরুতে সারা দেশের প্রায় সাত হাজার তরুণ নায়কের চোখে ধরা দিয়েছে সে স্বপ্ন।
প্রথমে সাত হাজার, এরপর ধাপে ধাপে এ সংখ্যা কমে এসেছে ১৬-তে, তারপর পাঁচে। সংখ্যাটা পাঁচে নেমে আসার পরই অপেক্ষার পালা যেন বাড়তেই থাকল। আর তা হবেই বা না কেন! ১৫ কোটি মানুষের বাংলাদেশে ভালো কাজের একজন তরুণ কাণ্ডারি, একজন ‘ক্যাম্পাস হিরো’ খুঁজে পাওয়া তো আর যে-সে ব্যাপার নয়। তাই নর্থ সাউথ বিশ্ববিদ্যালয়ের মনোরম ক্যাম্পাসে যখন সেই সেরা পাঁচ থেকে এক, অর্থাৎ ‘ক্যাম্পাস হিরো’ বেছে নেওয়ার আসর বসল, তখন সেই আসরের সবাই যে ভালো কাজের তরুণ নায়কের নামটা জানার জন্য শিহরিত হবে, তা তো বলা বাহুল্য। সবার মনে একই প্রশ্ন, অনুষ্ঠান শেষে বিচারকদের রায়ের পর কার হাতে তুলে দেওয়া সেই আলোর মশাল।
গত ২৩ অক্টোবর সন্ধ্যা থেকেই শেলেটক্-চ্যানেল আই ক্যাম্পাস হিরোর মঞ্চে একে একে উঠে এলেন সেরা পাঁচজন। বিজিএমইএ ফ্যাশন টেকনোলজির আফসিদ ইয়ামিন, জাহাঙ্গীরনগর বিশ্ববিদ্যালয়ের আরিফুল ইসলাম ভূঁইয়া, স্ট্যামফোর্ড বিশ্ববিদ্যালয়ের রাশিদুর রহমান ইমন, নর্থ সাউথ বিশ্ববিদ্যালয়ের জ্যোতিজীবন খীসা, এবং এশিয়ান ইউনিভার্সিটির শামীম হোসাইন। দর্শকের তুমুল করতালির মধ্য দিয়ে তাঁরা উঠে এলেন মঞ্চে। চিত্রতারকা ফেরদৌস ও মৌসুমী উষ্ণ অভিনন্দন জানালেন পাঁচ প্রতিযোগীকে।
তারপর? তারপর আবার কী, শুরু হলো লড়াই! না না, ভয় পাবেন না। এ লড়াই অসুস্থ ছাত্ররাজনীতির নয়, এ লড়াই পেশিশক্তির নয়, এ লড়াই হলো ভালো কাজের।
দেশের জন্য কে কত ভালো কাজ করতে পারে—এ লড়াই তারই। পাঁচ প্রতিযোগীর নিজ নিজ ভালো কাজের উপস্থাপনা, সে বিষয়ে বিচারক ও আমন্ত্রিত অতিথিদের প্রশ্ন, ভালো কাজের অগ্রগতি, তারপর তাৎক্ষণিক বুদ্ধি পরীক্ষা। সবশেষে অপেক্ষার পালা, বিচারকেরা কাকে বেছে নেন ক্যাম্পাস হিরো হিসেবে? আলোর মশাল তুলে দেন কার হাতে? অবশেষে সেই আলোর মশাল তুলে দেওয়া হলো বিজিএমইএ ফ্যাশন টেকনোলজির আফসিদের হাতে। তুমুল করতালিতে ফেটে পড়ল দর্শক সারি।
চানেল আই ক্যাম্পাস হিরো হয়ে আফসিদ লাভ করলেন তিন লাখ টাকা। আফসিদের সঙ্গে আসা তাঁর একঝাঁক বন্ধুর আনন্দ যেন বাঁধনহারা। যে চার প্রতিযোগী ক্যাম্পাস হিরো হতে পারেননি, তাঁদের মুখেও হাসি লেগে আছে আফসিদের প্রাপ্তিতে। আফসিদ কিন্তু কাঁদছেন। তাঁর চোখে পানি। তা দেখে চ্যানেল আইয়ের ব্যবস্থাপনা পরিচালক ফরিদুর রেজা সাগর বললেন, ‘অন্য সব জায়গায় যে সেরা হয়, সে হাসে আর বাকি প্রতিযোগীরা কাঁদে। কিন্তু এখানে হয়েছে উল্টো। জয় হয়েছে ভালো কাজের।’
আসুন পাঠক, আফসিদের মুখ থেকেই জেনে নিই তাঁর ভালো কাজটা কী ছিল। ‘আমি খিলক্ষেত এলাকায় থাকি। হঠাৎ এক দিন খেয়াল করে দেখলাম যে খিলক্ষেত এলাকায় কোনো গণগ্রন্থাগার নেই। আমার খুব অবাক আর খারাপ লাগল। স্বাধীনতার ৪০ বছর হয়ে গেল, তবু এখানে কোনো লাইব্রেরি নেই! আমি তখন আমার কিছু বন্ধুকে সঙ্গে নিয়ে এ কাজে লেগে পড়লাম। এলাকার মুরব্বিরা এগিয়ে এলেন আমার সহযোগিতায়। এলাকার তরুণেরা মিলে গড়ে তুললাম একটা ছোট্ট পাঠাগার। আজ সবার প্রচেষ্টায় সেই পাঠাগারে প্রায় দুই হাজার বই রয়েছে। খিলক্ষেত এলাকার ছেলেমেয়েরা আমার এই পাঠাগারে নিয়মিত আসে, বই পড়ে। আমার খুব ভালো লাগে।’
ক্যাম্পাস হিরো হয়ে যাওয়ার পর এই ভালো কাজের আরও ডালপালা বিস্তৃত হবে বলেই জানালেন আফসিদ।
জাহাঙ্গীরনগর বিশ্ববিদ্যালয়ের আরিফ হয়েছেন প্রথম রানারআপ। আরিফ তাঁর বন্ধুদের সঙ্গে করে রিকশা কিনে দিয়েছিলেন তাঁদের ক্যাম্পাসের শিশুশ্রমিকদের পরিবারকে। তার বিনিময়ে শর্ত রেখেছিলেন যে ওই সব শিশুকে স্কুলে পাঠাবে ওদের পরিবার। হয়েছিলও তাই। আর দ্বিতীয় রানারআপ হওয়া স্ট্যামফোর্ডের ইমনের ভালো কাজটি ছিল দরিদ্র মানুষের চিকিৎসাসেবা নিশ্চিত করা নিয়ে। তাঁদের দুজনের কাছে জানতে চাই, কেমন লাগছে এত দূর পর্যন্ত আসতে পেরে। আরিফুল বলেন, ‘প্রথম হতে পারিনি, তাতে আক্ষেপ নেই। আমার এই ভালো কাজ চলতেই থাকবে।’ ইমনও বললেন তেমনিই, ‘ভালো কাজে সেরা হওয়ার জন্য লড়াই করেছি। এখন শুধু একটাই চাওয়া, আমার এই ভালো কাজ যেন থেমে না যায়।’
সেরা পাঁচের অংশ জ্যোতি ও শামীমও সব সময় ভালো কাজের সঙ্গে থাকার অঙ্গীকার করেন।
চূড়ান্ত পর্বের সেরা পাঁচে আসতে পারেননি, কিন্তু টিভি পর্বে অংশ নেওয়া বাকি ১১ জনও মঞ্চে এসে নিজেদের ভালো কাজের কথা দর্শকদের জানান। তাঁরা হলেন—ঢাকা বিশ্ববিদ্যালয়ের আল-আমিন, বুয়েটের আজহারুল ইসলাম সনেট, রাজশাহী বিশ্ববিদ্যালয়ের গৌরাঙ্গ তালুকদার, খুলনা বিশ্ববিদ্যালয়ের মাহবুবুল হাসান নিশান, চট্টগ্রাম বিশ্ববিদ্যালয়ের এনামুল হক, ব্র্যাক বিশ্ববিদ্যালয়ের খাইরুল এহসান ফাহিম, রংপুরের বেগম রোকেয়া বিশ্ববিদ্যালয়ের আফিকুল ইসলাম পাপ্পু, চট্টগ্রাম প্রকৌশল ও প্রযুক্তি বিশ্ববিদ্যালয়ের সজীব আল সিরাজ, ঢাকার সরকারি তিতুমীর কলেজের রাহিদ হাসান রনি, কুমিল্লা ভিক্টোরিয়া বিশ্ববিদ্যালয় কলেজের আবু সালেহ আবদুল্লাহ ও ইউনিভার্সিটি অব এশিয়া প্যাসিফিকের সাইফুল আলম রিগান।
ক্যাম্পাস হিরো মানে ক্যাম্পাসের নায়ক তৈরি হবে আর সমাজের আসল নায়কেরা থাকবেন না, তা কি হয়! তাই চ্যানেল আই এ অনুষ্ঠানের মাধ্যমে অধ্যাপক আবদুল্লাহ আবু সায়ীদ, সাহিত্যিক সেলিনা হোসেন, অধ্যাপক জামিলুর রেজা চৌধুরী ও চিকিৎসক প্রাণগোপাল দত্তকে সম্মানিত করে। নর্থ সাউথ বিশ্ববিদ্যালয় ক্যাম্পাসে অনুষ্ঠিত ক্যাম্পাস হিরো অনুষ্ঠানের চূড়ান্ত পর্বে প্রধান অতিথি ছিলেন শিক্ষামন্ত্রী নুরুল ইসলাম নাহিদ।
এই আয়োজনে বিচারক হিসেবে ছিলেন ঢাকা বিশ্ববিদ্যালয়ের অধ্যাপক সৈয়দ মঞ্জুরুল ইসলাম ও সাবেক রাষ্ট্রদূত হুমায়ুন কবির। আর প্রতি পর্বেই একজন করে অতিথি বিচারক ছিলেন। চূড়ান্ত পর্বে অতিথি বিচারক ছিলেন বরেণ্য অধ্যাপক ও সাহিত্যিক সিরাজুল ইসলাম চৌধুরী।
ক্যাম্পাস হিরো অনুষ্ঠানের প্রযোজক ছিলেন অনন্যা রুমা। অনুষ্ঠানের পরিকল্পনা ও উপস্থাপনায় ছিলেন শাইখ ইমতিয়াজ। তিনি বলেন, ‘আসলে ভালো কাজ করা যে অনেক সহজ, তরুণেরা চাইলেই তা করতে পারে, এটা জানানোর জন্যই আমাদের এই আয়োজন।’
উল্লেখ্য, চ্যানেল আইতে অনুষ্ঠানটির শেষ পর্ব প্রচারিত হয়েছে ৩ নভেম্বর।
﻿

আন্ডার গ্রাজুয়েট পর্যায়ে বৃত্তি দেবে কোরিয়া সরকার
কোরিয়ার সরকার ২০১২ সালের জন্য আন্ডার গ্রাজুয়েট পর্যায়ে বৃত্তি দেওয়ার ঘোষণা দিয়েছে। কোরিয়ার মোট ৪১টি বিশ্ববিদ্যালয়ে বাংলাদেশি শিক্ষার্থীদের জন্য তিনটি বৃত্তি প্রদান করা হবে। আবেদন করতে হবে ১০ অক্টোবরের মধ্যে। ন্যাশনাল ইনস্টিটিউট ফর ইন্টারন্যাশনাল এডুকেশনের (এনআইইডি) অধীনে কোরিয়ান গভর্নমেন্ট স্কলারশিপ প্রোগ্রাম (কেজিএসপি) ২০১২ বৃত্তি প্রদান করা হবে। এই বৃত্তি পেতে আগ্রহী প্রার্থীদের প্রয়োজনীয় কাগজপত্রসহ ঢাকার কোরিয়া দূতাবাসে যোগাযোগ করতে হবে। বিস্তারিত তথ্যের জন্য প্রার্থীরা শিক্ষা মন্ত্রণালয়ের ওয়েবসাইট www.moedu.gov.bd এবং কোরিয়া দূতাবাসের ওয়েবসাইট http://bgd.mofat.go.kr ভিজিট করতে পারেন।
﻿
বৃত্তি দিচ্ছে ফরিদপুর জেলা পরিষদ
ফরিদপুর জেলা পরিষদ ফরিদপুর জেলার স্থায়ী অধিবাসী গরিব মেধাবী শিক্ষার্থীদের জন্য বৃত্তির ঘোষণা দিয়েছে। জেলার ও দেশের বিভিন্ন বিশ্ববিদ্যালয়ে অধ্যয়নরত শিক্ষার্থীদের মধ্যে এই বৃত্তি দেওয়া হবে। আবেদন করতে হবে ৩০ নভেম্বরের মধ্যে। মাধ্যমিক, উচ্চমাধ্যমিক, স্নাতক ও স্নাতকোত্তর পর্যায়ের শিক্ষার্থীদের ফলাফলের ভিত্তিতে এই বৃত্তি দেওয়া হবে। আবেদনকারীকে অবশ্যই শিক্ষাপ্রতিষ্ঠানের প্রধান, অনুষদ অথবা বিভাগীয় প্রধানের সুপারিশসহ আবেদন করতে হবে।
আবেদনপত্র জেলা পরিষদ কার্যালয় (কবি জসীমউদদীন হল, তৃতীয় তলা) এবং সংশ্লিষ্ট উপজেলা নির্বাহী কর্মকর্তার কার্যালয় থেকে সংগ্রহ করা যাবে। এই বৃত্তি সম্পর্কে বিস্তারিত তথ্যের জন্য যোগাযোগ করা যেতে পারে: আবদুল্লাহ আল মামুন, প্রধান নির্বাহী কর্মকর্তা, জেলা পরিষদ, ফরিদপুর, ফোন নং: ৬১০৩০ ই-মেইল: ceo@zpfaridpur.org এবং ওয়েবসাইট: www.zpfaridpur.org
﻿

সফলদের স্বপ্নগাথা
স্বপ্ন দেখো আকাশ ছোঁয়ার
প্রথমেই সিডনি বিশ্ববিদ্যালয়ের উপাচার্যকে জানাই আন্তরিক ধন্যবাদ। ধন্যবাদ আমাকে এখানে কথা বলার সুযোগ করে দেওয়ার জন্য, আমার সামনে বসে থাকা ভবিষ্যতের তরুণ নেতৃত্বের সঙ্গে পরিচয় করিয়ে দেওয়ার জন্য।
আমার মনে হচ্ছে, আমি ঠিক জায়গায়ই এসেছি কথা বলার জন্য। এর কারণ কিন্তু এই নয় যে এই বিশ্ববিদ্যালয়টি ১৫০ বছরের প্রাচীন বিশ্ববিদ্যালয়; এর কারণ হলো আজকের এই তরুণেরাই সামনের দিনগুলোতে আমাদের নেতৃত্ব দেবে।
কয়েক সপ্তাহ আগে আমি আমার নিজের দেশ কোরিয়ায় গিয়েছিলাম। ওখানে গিয়ে আমি আমার ছোটবেলার স্কুলে গিয়েছিলাম। স্কুলে গিয়ে আমার মনে পড়ে গেল আমার অতি প্রিয় এক শিক্ষকের কথা। সে সময় তিনি আমাদের প্রধান শিক্ষক ছিলেন। তিনি সব সময় একটা কথা বলতেন, ‘নিজের মাথা উঁচু করে ধরো মেঘের রাজ্য ছাড়িয়ে সুদূর আকাশে, কিন্তু নিজের পা যেন মাটিতেই থাকে।’ এ কথাটা আমিও বলতে চাই তোমাদের। তোমরা তরুণ প্রজন্ম অবশ্যই অনেক স্বপ্ন দেখবে, নতুন কিছু করার, বিশ্বকে নতুন কিছু দেওয়ার, কিন্তু যাই-ই চিন্তা করো না কেন, সেটা সফল করার পদ্ধতিটা যেন অবশ্যই বাস্তবসম্মত হয়। সব সময় বড় চিন্তা করো, প্রথাগত স্বপ্নের বাইরে সীমানা ছড়ানো স্বপ্ন দেখো। আমি তোমাদের বলব, বিশেষ করে তরুণ শিক্ষার্থীদের সব সময় স্পষ্টবাদী, সাহসী ও নির্ভীক হতে। বড় কিছু করার চিন্তা করো, তোমার ভবিষ্যৎ কিন্তু একেবারে শুধুই তোমার হাতে। নিজের স্বাধীন চিন্তা-চেতনাকে কাজে লাগাও নিজেকে ছাড়িয়ে যাওয়ার জন্য—নিজের চেয়ে বড় কিছু হওয়ার জন্য এবং এটা সম্ভব।
আজ আমি তোমাদের আমার নিজের জীবনের গল্প শোনাব। আমি তোমাদের জানাব আমি কোথা থেকে এসেছি আজকের এ পর্যায়ে। আমার জন্ম এবং বেড়ে ওঠা কোরিয়ায়। দারিদ্র্য আর যুদ্ধ-ঝঞ্ঝার মধ্যেই বেড়ে উঠেছি আমি। জাতিসংঘ আমার যুদ্ধবিধ্বস্ত দেশ এবং আমার দেশের অসহায় মানুষকে বাঁচিয়ে ছিল। সে সময় জাতিসংঘের মাধ্যমে অনেক অস্ট্রেলিয়ানও আমার দেশকে সহযোগিতা করেছিল। তাদের জানাই কৃতজ্ঞতা। সেদিন যদি এমনটা না হতো, তাহলে আজ আমি হয়তো এখানে এভাবে আসতে পারতাম না।
আজ যে ‘প্রত্যাশার বিপ্লব’ শুরু হয়েছে, তা সত্যিই প্রশংসনীয়। বিশ্ববাসীকে এসব সাহসী জাতির সাহায্যে এগিয়ে আসতে হবে। এসব মানুষের মৌলিক অধিকার রক্ষায় সবাইকে একসঙ্গে কাজ করতে হবে। সবাইকে বিশ্বাস করতে হবে যে নিজের নেতাদের কাছ থেকে সুরক্ষা পাওয়ার অধিকার রয়েছে সব মানুষের এবং এটাও জনগণের একটা মৌলিক অধিকার। কোরিয়ায় একটা প্রবাদ আছে, ‘তোমার হাতে যতগুলোই সুন্দর মুক্তা থাকুক না কেন, এগুলো যদি একসঙ্গে একই সুতোয় না গাঁথো, তাহলে কখনোই একটা সুন্দর গলার হার বানাতে পারবে না।’ এই একবিংশ শতাব্দীর কঠিন চ্যালেঞ্জ মোকাবিলা করা একাকী কোনো দেশের পক্ষে সম্ভব নয়। এ জন্য সব দেশকে একসঙ্গে কাজ করতে হবে। যারা একসঙ্গে কাজ করবে, সেসব জাতির সামনেই রয়েছে সুন্দর ভবিষ্যৎ। জলবায়ু পরিবর্তন, বিশুদ্ধ পানির অভাব, জ্বালানিস্বল্পতা, বিশ্বজনীন স্বাস্থ্যসেবা, খাবারের অভাব দূর করতে এবং নারীর ক্ষমতায়নে সবাইকে একসঙ্গে কাজ করতে হবে। যেসব চ্যালেঞ্জের কথা বললাম, সেগুলোকে আপাতদৃষ্টিতে হয়তো আলাদা বলে মনে হতে পারে। কিন্তু এসব চ্যালেঞ্জ কিন্তু আসলে একে অপরের সঙ্গে খুব ঘনিষ্ঠভাবে যুক্ত। এগুলোর যেকোনো একটির সমাধান বের করতে গেলে একসঙ্গে অনেকগুলোর সমাধান করে ফেলা সম্ভব। এসব চ্যালেঞ্জকে খুব গুরুত্বের সঙ্গে নিতে হবে এবং সব জাতিকে একসঙ্গে কাজ করতে হবে।
কখনোই স্বার্থপরদের সুযোগ দিয়ো না তোমাকে পেছনে ধরে রাখতে; পুরো দুনিয়ায় পরিবর্তন আনার ক্ষমতা এবং শক্তি তোমার নিজের মধ্যেই আছে। ভবিষ্যতের সুন্দর একটা বিশ্ব গড়তে পারো তুমিই। এ বিশ্বাসটা তোমার থাকতে হবে। নিজের ওপর আস্থা থাকতে হবে। সুন্দর পৃথিবী গড়ে তোলার দায়িত্ব তোমাদেরই নিতে হবে। তোমরাই গড়ে তুলবে সুন্দর এক পৃথিবী। অনেক শুভ কামনা রইল তোমাদের প্রতি। আশা করি, তোমরা সবাই সামনের দিনগুলোর জন্য নিজের একটা সুন্দর লক্ষ্য নির্ধারণ করে সামনের দিকে এগিয়ে যাবে। সবাইকে অসংখ্য ধন্যবাদ।
সূত্র: ওয়েবসাইট, ইংরেজি থেকে সংক্ষেপে অনূদিত।
﻿

‘গ’ ইউনিটের ভর্তি পরীক্ষার ফল বাতিল
ঢাকা বিশ্ববিদ্যালয়ের ২০১১-১২ শিক্ষাবর্ষের ‘গ’ ইউনিটের ভর্তি পরীক্ষার ফল বাতিল করা হয়েছে। এ পরীক্ষা আবার অনুষ্ঠিত হবে। আজ শনিবার রাতে ডিনস কমিটির এক সভায় এ সিদ্ধান্ত নেওয়া হয়। ৩০০ থেকে ৪০০ শিক্ষার্থী তাদের ফল পুনর্মূল্যায়নের আবেদন করায় আজ রাতে ডিনস কমিটির এ সভা ডাকা হয়। সভায় এ সিদ্ধান্ত হয়।
বিশ্ববিদ্যালয়ের উপাচার্য আ আ ম স আরেফিন সিদ্দিক বলেন, ‘গ’ ইউনিটের ভর্তি পরীক্ষার প্রশ্নপত্রে কিছু প্রশ্নে ভুল থাকায় শিক্ষার্থীদের সঠিক মূল্যায়ন করা সম্ভব হয়নি। প্রশ্নপত্রে স্বচ্ছতা নিয়েও প্রশ্ন ওঠায় ডিনস কমিটির সভায় এ সিদ্ধান্ত নেওয়া হয়। তিনি বলেন, কমিটি ভেবেছে, বারবার পুনর্মূল্যায়ন না করে নতুন করে পরীক্ষা নেওয়া হবে।
শিক্ষার্থীরা আগের প্রবেশপত্র দিয়েই এ পরীক্ষা দিতে পারবেন। নতুন করে কোনো আবেদন করতে হবে না। প্রবেশপত্র হারিয়ে ফেললে বিশ্ববিদ্যালয়ের ওয়েবসাইট থেকে নতুন করে ডাউনলোড করা যাবে। পরীক্ষার তারিখ শিগগির জানানো হবে।
‘খ’ ইউনিটের সাক্ষাৎকার স্থগিত: ‘খ’ ইউনিটের সাক্ষাৎকার স্থগিত করা হয়েছে। ভর্তি পরীক্ষার সমন্বয়ক ও কলা অনুষদের ডিন সদরুল আমিন রাতে প্রথম আলোকে বলেন, অনিবার্য কারণবশত সাক্ষাৎকার স্থগিত করা হয়েছে। সাক্ষাৎকারের সময়সূচি পরে জানিয়ে দেওয়া হবে।

ঢাকা বিশ্ববিদ্যালয় ‘গ’ ইউনিট
সমস্যা সমাধানে জাফর ইকবালের মতামত চাইলেন হাইকোর্ট
ঢাকা বিশ্ববিদ্যালয়ের ‘গ’ ইউনিটের (ব্যবসায় শিক্ষা অনুষদ) পুনর্মূল্যায়িত ফলাফল বাতিল নিয়ে সৃষ্ট সমস্যা সমাধানে শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবালের বিশেষজ্ঞ মতামত জানতে চেয়েছেন হাইকোর্ট। ২৮ নভেম্বর তাঁকে আদালতে উপস্থিত হয়ে মতামত দিতে বলা হয়েছে। আজ বৃহস্পতিবার সকালে বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত হাইকোর্ট বেঞ্চ এ আদেশ দেন।
গতকাল বুধবার আদালত ১২ শিক্ষার্থীর করা রিটের ওপর দুই দিন শুনানি নিয়ে আগামী সোমবার শুনানির পরবর্তী দিন ধার্য করেছিলেন।
আদালত সূত্র জানায়, আজ সকালে এ সমস্যা নিরসনে কোনো সুপারিশ রয়েছে কি না, তা ডেপুটি অ্যাটর্নি জেনারেলের কাছে জানতে চান আদালত। জবাবে ডেপুটি অ্যাটর্নি জেনারেল এ বি এম আলতাফ হোসেন বলেন, মুহম্মদ জাফর ইকবাল একজন প্রথিতযশা তথ্যপ্রযুক্তি বিশেষজ্ঞ। তিনি আইসিটির উদ্ভাবকও বটে। সমস্যা সমাধানে তাঁর মতামত নেওয়া যেতে পারে।
এ বি এম আলতাফ হোসেন প্রথম আলো অনলাইনকে বলেন, ‘গ’ ইউনিটের ভর্তি পরীক্ষা নিয়ে সৃষ্ট সমস্যা সমাধানে বিশেষজ্ঞ মতামত দিতে অধ্যাপক জাফর ইকবালকে ২৮ নভেম্বর আদালতে হাজির হতে নির্দেশ দিয়েছেন। ওই দিন বিষয়টি নিয়ে করা রিট আবেদনের শুনানির দিনও ধার্য রয়েছে। সমস্যার সমাধানে প্রযুক্তিগত ব্যবহারিক কোনো উপাদান তাঁর কাছে থাকলে তা-ও নিয়ে আসতে বলা হয়েছে।
প্রসঙ্গত, গত ২৮ অক্টোবর বিশ্ববিদ্যালয়ের ব্যবসায় শিক্ষা অনুষদের আওতায় ‘গ’ ইউনিটের পরীক্ষা হয়। ৩১ অক্টোবর ফল প্রকাশ হয়। প্রত্যাশিত ফল না পেয়ে ১ নভেম্বর অনেক শিক্ষার্থী উত্তরপত্র মূল্যায়নে ভুল আছে বলে অভিযোগ করেন। বিষয়টি সাংবাদিকেরা কর্তৃপক্ষের কাছে তুলে ধরলে উত্তরপত্র পুনর্মূল্যায়ন করে ২ নভেম্বর পুনরায় ফল প্রকাশ করা হয়। এরপর কয়েক শ শিক্ষার্থী আবারও ফল পুনর্মূল্যায়নের দাবি জানালে ১৯ নভেম্বর ডিনস কমিটির জরুরি সভায় ফল বাতিল করা হয়। সর্বশেষ ২১ নভেম্বর বিশ্ববিদ্যালয় প্রশাসন আগামী ৯ ডিসেম্বর ফের ভর্তি পরীক্ষা নেওয়ার সিদ্ধান্ত নেয়।
ঢাকা বিশ্ববিদ্যালয় ‘গ’ ইউনিট
নতুন ভর্তি পরীক্ষার বিপক্ষে জাফর ইকবাল
ঢাকা বিশ্ববিদ্যালয়ের ‘গ’ ইউনিটে আবারও ভর্তি পরীক্ষা না নেওয়ার পক্ষে মত দিয়েছেন শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষক অধ্যাপক মুহম্মদ জাফর ইকবাল। তিনি বলেছেন, ‘প্রশ্নপত্র বা উত্তরপত্র বিনষ্ট হয়ে থাকলে পুনরায় পরীক্ষা নেওয়া হয়ে থাকে। আমি একজন শিক্ষক হিসেবে বলছি, ভর্তির প্রক্রিয়াটা বললে সুবিধা হবে। ওএমআর শিটটি স্ক্যান করে তা ফাইল হিসেবে সেভ করা হয়।’
এসএসসি ও এইচএসসি পরীক্ষার নম্বরপত্র থাকে। এ দুটো বিষয় মিলিয়ে একটি গ্রেড তৈরি করা হয়। সবাই ভর্তি হতে পারে না। কেবল যারা তালিকার ওপরের দিকে থাকে, তারাই ভর্তির সুযোগ পায়।
জাফর ইকবাল বলেন, পরীক্ষা-সম্পর্কিত পুরো তথ্য রয়েছে, যেভাবে খুশি সেভাবে নতুন করে মূল্যায়ন করা যায়। তিনি বলেন, ‘শুনেছি, ওই কাজ করার জন্য একটি প্রতিষ্ঠানকে দায়িত্ব দেওয়া হয়েছিল। তাঁরা বিশেষজ্ঞ নন। মূল্যায়নের ফাইলগুলো আছে। সেগুলো পুনরায় মূল্যায়ন করা যেতে পারে। কিছু পরিবর্তন হবে। কেউ বাদ পড়বে আবার নতুন করে কেউ আসবে। এ ছাড়া বিভাগগুলোতে ১০টি করে আসন বাড়িয়ে দেওয়া যেতে পারে।’
কিছু কিছু ছাত্র এবার দ্বিতীয় ও শেষবারের মতো পরীক্ষা দিয়েছে। তাদের আরেকবার বিশেষভাবে পরীক্ষা দেওয়ার সুযোগ দেওয়ার সুপারিশ করেন জাফর ইকবাল।
এ ছাড়া নতুন করে উত্তর তৈরি করে আবার পরীক্ষার উত্তরপত্র মূল্যায়ন করা যেতে পারে। একই সঙ্গে জাফর ইকবাল সব বিশ্ববিদ্যালয়ের একযোগে ভর্তি পরীক্ষা নেওয়ার সুপারিশ করেন।
আদালত আগামী বুধবার পরবর্তী শুনানির দিন ধার্য করেন। এ সময়ের মধ্যে অ্যাটর্নি জেনারেল, বিশ্ববিদ্যালয়ের আইনজীবী এবং জাফর ইকবালকে বিশ্ববিদ্যালয় কর্তৃপক্ষের সঙ্গে আলোচনা করে সিদ্ধান্ত জানাতে বলা হয়েছে।
পুনর্মূল্যায়িত ফলাফল বাতিলের সিদ্ধান্তের বৈধতা চ্যালেঞ্জ করে করা রিটের ওপর আজ সোমবার এ শুনানি অনুষ্ঠিত হয়। বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত হাইকোর্ট বেঞ্চ এ শুনানি গ্রহণ করেন।
আজ সকাল সাড়ে ১০টার দিকে আদালতের নির্দেশনা অনুসারে শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষক মুহম্মদ জাফর ইকবাল অ্যাটর্নি জেনারেলের কার্যালয়ে এসে পৌঁছেন।
‘গ’ ইউনিটের (ব্যবসায় শিক্ষা অনুষদ) ভর্তি পরীক্ষা নিয়ে সৃষ্ট জটিলতা সমাধানে হাইকোর্ট গত বৃহস্পতিবার বিশেষজ্ঞ মতামত দিতে অধ্যাপক মুহম্মদ জাফর ইকবালকে হাজির হতে বলেছিলেন। আদালতের নির্দেশনা অনুসারে ১০টা ৫০ মিনিটে এজলাস কক্ষে প্রবেশ করেন জাফর ইকবাল।
বিচারপতিরা এজলাসে আসন গ্রহণের পর বলেন, ‘দুইটায় শুনানির গ্রহণের ক্ষণ নির্ধারণ করা হলো।’
রিট আবেদনকারীদের পক্ষে এ সময় আদালতে আইনজীবী মনজিল মোরসেদ এবং রাষ্ট্রপক্ষে ডেপুটি অ্যাটর্নি জেনারেল এ বি এম আলতাফ হোসেন উপস্থিত ছিলেন।
‘গ’ ইউনিটের পুনর্মূল্যায়িত ফলাফল বাতিলের সিদ্ধান্তের বৈধতা চ্যালেঞ্জ করে ২২ নভেম্বর ভর্তি পরীক্ষায় উত্তীর্ণ ১২ শিক্ষার্থী হাইকোর্টে রিট আবেদন করেন। আবেদনের ওপর দুই দিন শুনানি নিয়ে গত বুধবার আদালত আজ পরবর্তী শুনানির দিন ধার্য করেন।
গত ৩১ অক্টোবর ‘গ’ ইউনিটের ভর্তি পরীক্ষার ফল প্রকাশ হয়। উত্তরপত্রে ভুল থাকার পরিপ্রেক্ষিতে আরেক দফা ফল প্রকাশ ও বাতিল এবং সবশেষে ৯ ডিসেম্বর ফের ভর্তি পরীক্ষা নেওয়ার সিদ্ধান্ত হয়।
মহাসড়কে দীর্ঘ যানজট
কুমিল্লা বিশ্ববিদ্যালয়ে ভর্তি পরীক্ষা দিতে পারেননি অনেকে
কয়েক ঘণ্টার ব্যবধানে তিনটি যানবাহন বিকল হওয়ায় ঢাকা-চট্টগ্রাম মহাসড়কে গতকাল শুক্রবার ৬০ কিলোমিটার দীর্ঘ যানজটের সৃষ্টি হয়। এতে চরম দুর্ভোগে পড়ে হাজার হাজার যাত্রী। কুমিল্লা বিশ্ববিদ্যালয়ে স্নাতক (সম্মান) ভর্তি পরীক্ষা দিতে পারেননি অনেক শিক্ষার্থী।
কুমিল্লা বিশ্ববিদ্যালয়ের জনসংযোগ কর্মকর্তা দলিলুর রহমান গতকাল শুক্রবার রাতে প্রথম আলোকে বলেন, যানজটের কারণে ভর্তি-ইচ্ছুক শিক্ষার্থীরা নির্ধারিত সময়ে পরীক্ষাকেন্দ্রে পৌঁছাতে পারেননি। চার হাজার ৯৫১ জন শিক্ষার্থী ভর্তি পরীক্ষায় অংশ নিতে পারেননি।
হাইওয়ে পুলিশ সূত্র জানায়, বৃহস্পতিবার রাত ১১টার দিকে কুমিল্লার চান্দিনা উপজেলার হাঁড়িখোলা পালকি সিনেমা হলের সামনে নিয়ন্ত্রণ হারিয়ে রাস্তার ওপর উল্টে যায় চট্টগ্রামগামী চালবোঝাই একটি ট্রাক। ট্রাকটি সড়ক থেকে সরিয়ে নিতে রাত একটা বেজে যায়। এই দুই ঘণ্টা মহাসড়কে যানবাহন চলাচল বন্ধ ছিল। এতে দাউদকান্দি উপজেলার ধীতপুর থেকে কুমিল্লার পদুয়ার বাজার বিশ্বরোড পর্যন্ত প্রায় ৫০ কিলোমিটার সড়কজুড়ে যানজটের সৃষ্টি হয়।
যানচলাচল স্বাভাবিক হতে না-হতেই গতকাল বেলা ১১টার দিকে চান্দিনা সদরে ঢাকাগামী মালবাহী একটি ট্রাক বিকল হয়ে পড়ে। এর ঘণ্টা খানেক পর মেঘনা গোমতী সেতুর ওপর বিকল হয় চট্টগ্রামগামী একটি কাভার্ড ভ্যান। সেতুর ওপর থেকে কাভার্ড ভ্যানটি আধা ঘণ্টার মধ্যে সরিয়ে নেওয়া সম্ভব হয়। কিন্তু চান্দিনায় বিকল হওয়া ট্রাকটি সরিয়ে নিতে অনেক সময় লাগে। এতে তীব্র যানজটের সৃষ্টি হয়। চরম দুর্ভোগে পড়ে রোগী, নারী, শিশু ও কুমিল্লা বিশ্ববিদ্যালয়ের ভর্তি-ইচ্ছুক শিক্ষার্থীরা।
কুমিল্লা বিশ্ববিদ্যালয়ে স্নাতক (সম্মান) প্রথম বর্ষের চারটি ইউনিটের ভর্তি পরীক্ষা গতকাল অনুষ্ঠিত হয়। সকাল ১০টা, দুপুর ১২টা এবং বেলা তিনটায় এসব পরীক্ষা হয়। দিনভর যানজটের কারণে দেশের বিভিন্ন স্থান থেকে রওনা করা কয়েক হাজার ভর্তি-ইচ্ছুক পরীক্ষার্থী নির্ধারিত সময়ে পরীক্ষাকেন্দ্রে পৌঁছাতে পারেননি। বিকেলে কিছু পরীক্ষার্থী বিশ্ববিদ্যালয় প্রশাসনের কাছে গিয়ে আবার পরীক্ষা নেওয়ার অনুরোধ জানান। কিন্তু কর্তৃপক্ষ জানিয়ে দেয়, আর পরীক্ষা নেওয়া সম্ভব নয়।
পরীক্ষায় অংশ নেওয়ার জন্য ঢাকার যাত্রাবাড়ী থেকে কুমিল্লায় যান তানজিম মেহেদি। তিনি প্রথম আলোকে বলেন, ‘সি ইউনিটে আমার পরীক্ষা ছিল দুপুর ১২টায়। ঢাকা থেকে কুমিল্লা পৌঁছাতে সাধারণত দুই ঘণ্টা লাগে। কয়েক ঘণ্টা হাতে রেখে ভোর ছয়টায় সায়েদাবাদ থেকে বাসে উঠি। যানজটে আটকা পড়ায় কুমিল্লার কোটবাড়ী পর্যন্ত পৌঁছাতেই দুপুর একটা বেজে যায়।’ তিনি জানান, একই বাসে আরও ৪০ জন ভর্তি পরীক্ষার্থী ছিলেন।
দাউদকান্দির চক্রতলা গ্রামের চাকরিজীবী মীর হোসেন বলেন, ‘রাত ১০টায় চট্টগ্রাম থেকে বাসে উঠি। দাউদকান্দির গৌরীপুরে পৌঁছাতে বেলা সাড়ে ১১টা বেজে যায়।’
স্টারলাইন পরিবহনের একটি বাসের চালক সেকান্দর মিয়া বলেন, তিনি বাস নিয়ে ফেনী থেকে ঢাকার উদ্দেশে রওনা দেন ভোর পৌনে ছয়টায়। যানজটে আটকা পড়ায় কুমিল্লা বিশ্বরোড থেকে দাউদকান্দি বিশ্বরোড পর্যন্ত ৬০ কিলোমিটার পথ অতিক্রম করতে সময় লাগে ছয় ঘণ্টা।
ইলিয়টগঞ্জ হাইওয়ে পুলিশের সার্জেন্ট আনোয়ার হোসেন গতকাল সন্ধ্যায় জানান, যানজট অনেকটা স্বাভাবিক হয়ে এসেছে।
হাইওয়ে পুলিশের (পূর্বাঞ্চল) অতিরিক্ত পুলিশ সুপার শ্যামল কুমার নাথ প্রথম আলোকে বলেন, বৃহস্পতিবার রাতের ঘটনার পর গতকাল দুই স্থানে যানবাহন বিকল হয়ে যানজট নিয়ন্ত্রণের বাইরে চলে যায়। এর ওপর গতকাল কুমিল্লা বিশ্ববিদ্যালয়ে ভর্তি পরীক্ষা থাকায় মহাসড়কে যানবাহনের চাপ বেশি ছিল।
ঢাকা বিশ্ববিদ্যালয়ে ভর্তি পরীক্ষা
শিক্ষকদের অবহেলায় ভুলের চক্রে শিক্ষার্থীরা
শিক্ষকদের অবহেলা ও ব্যস্ততার কারণে ঢাকা বিশ্ববিদ্যালয়ে গ ইউনিটের ভর্তি পরীক্ষা ভুলের চক্রে ঘুরপাক খাচ্ছে। ওই ইউনিটের প্রশ্নপত্র তৈরি, উত্তরপত্র মূল্যায়ন ও পুনর্মূল্যায়নের সব স্তরেই ভুল হয়েছে।
ঘটনা তদন্তে বিশ্ববিদ্যালয় গঠিত তদন্ত কমিটির সদস্যরাও মনে করছেন, শিক্ষকদের অবহেলার কারণেই এভাবে একের পর এক ভুল হয়েছে।
অনুসন্ধানে দেখা গেছে, ভর্তি পরীক্ষা কমিটিতে থাকা ১৮ শিক্ষকের মধ্যে ১৬ জনই অধ্যাপক। এই ১৬ জনের মধ্যে আটজন বিভিন্ন বিভাগের চেয়ারম্যান। কমিটির প্রায় সব সদস্য ব্যবসায় শিক্ষা অনুষদের সন্ধ্যাকালীন কোর্সে অতিরিক্ত ক্লাস নেন। এর বাইরে তাঁরা বেসরকারি বিশ্ববিদ্যালয় ও বিভিন্ন সংস্থায় অতিরিক্ত কাজ করেন। এসব কারণেই প্রশ্নপত্র তৈরি ও মূল্যায়নে সংশ্লিষ্ট ব্যক্তিরা পর্যাপ্ত সময় দিতে পারেননি বলে অভিযোগ উঠেছে।
সূত্র জানায়, ভর্তি কমিটির অধিকাংশ সভা অনুষ্ঠিত হতো রাতে। বিশ্ববিদ্যালয়ের ক্লাস, সন্ধ্যাকালীন কোর্সের ক্লাস এবং বেসরকারি বিশ্ববিদ্যালয়ে ক্লাস নেওয়ার পর সংশ্লিষ্ট শিক্ষকদের কেউ কেউ প্রশ্নপত্রসংক্রান্ত কাজে আগ্রহ হারিয়ে ফেলতেন।
এ বছর গ ইউনিটের ভর্তি পরীক্ষার প্রশ্নপত্র ও খাতা মূল্যায়নের সঙ্গে জড়িত ১৮ শিক্ষকের মধ্যে তিনজন ছিলেন ভর্তিসংক্রান্ত কাজকর্মের মূল দায়িত্বে। এঁদের মধ্যে ব্যবসায় শিক্ষা অনুষদের ডিন জামাল উদ্দিন আহমেদ বেসরকারি একটি বিশ্ববিদ্যালয়ের উপদেষ্টা, এর আগে ওই বিশ্ববিদ্যালয়ের সহ-উপাচার্য ছিলেন। শিক্ষকদের অভিযোগ, তিনি বেসরকারি ওই বিশ্ববিদ্যালয়ে প্রচুর সময় দেন। অপর দুই সদস্য রফিকুল ইসলাম ও আবু হেনা রেজা হাসান একাধিক বেসরকারি বিশ্ববিদ্যালয়ে ক্লাস নেন।
এই তিনজন ছাড়াও এস এম মাহফুজুর রহমান ইনভেস্টমেন্ট করপোরেশন অব বাংলাদেশের চেয়ারম্যান এবং রূপালী ব্যাংকের পরিচালক। বাকিরা প্রায় সবাই বিশ্ববিদ্যালয়ের পাশাপাশি বিভিন্ন কাজে যুক্ত।
তবে বাইরে কাজ করার কারণে ভর্তিসংক্রান্ত কাজে কোনো ধরনের প্রভাব পড়েনি বলে দাবি করেছেন মাহফুজুর রহমান। আর ডিন জামাল উদ্দিন এ বিষয়ে কোনো কথা বলতে রাজি হননি। গত বুধবার সকালে ডিনের কার্যালয়ে গিয়ে তাঁকে পাওয়া যায়নি। দুপুরে তদন্ত কমিটির সভায় উপস্থিত হওয়ার পরপর তাঁর কার্যালয়ে প্রবেশ করলে তিনি এ বিষয়ে কোনো মন্তব্য করতে রাজি হননি। এ সময় সেখানে উপস্থিত ভর্তি কমিটির আরেক সদস্য ইন্টারন্যাশনাল বিজনেসের চেয়ারম্যান আবু হেনা রেজা হাসান এ প্রসঙ্গে কথা বলতে চাননি। অপর সদস্য রফিকুল ইসলামের বাসায় যোগাযোগ করা হলে তিনিও কোনো কথা বলতে রাজি হননি।
ভর্তি কমিটির অন্য সদস্যরা হলেন সহকারী প্রক্টর কামালউদ্দিন, ব্যবস্থাপনা বিভাগের চেয়ারম্যান শ্যামসুন্দর কর্মকার ও শিক্ষক ফারুক আহমদ, বিপণন বিভাগের চেয়ারম্যান রাজিয়া বেগম ও হরিপদ ভট্টাচার্য, হিসাববিজ্ঞান বিভাগের চেয়ারম্যান বেগম খালেদা খানম ও মাকছুদুর রহমান সরকার, ফিন্যান্স বিভাগের চেয়ারম্যান মাহবুব উদ্দীন চৌধুরী ও শেখ শামসুদ্দিন আহমেদ, ম্যানেজমেন্ট ইনফরমেশন সিস্টেম বিভাগের চেয়ারম্যান মোহাম্মদ মকবুল হোসেন ভূঁইয়া ও সহকারী অধ্যাপক আবুল কাশেম, টুরিজম অ্যান্ড হসপিটালিটি ম্যানেজমেন্ট বিভাগের চেয়ারম্যান মুবিনা খন্দকার ও প্রভাষক নুসরাত জাহান, ব্যাংকিং বিভাগের চেয়ারম্যান রফিকুল ইসলাম ও শিক্ষক আজিজুর রহমান খান।
গ ইউনিটের প্রশ্নপত্র প্রণয়ন ও মূল্যায়নে তিন ধরনের ভুল হয়েছে। যেমন বাংলা অংশে একটি প্রশ্ন ছিল কোনটি পর্তুগিজ শব্দ? এর উত্তরে যে চারটি জবাব দেওয়া ছিল তার মধ্যে আনারস ও পেয়ারা দুটি উত্তরই সঠিক। কিন্তু মূল্যায়নের সময় কর্তৃপক্ষ আনারসকে সঠিক বলে ধরে নেয়। এর ফলে যেসব শিক্ষার্থী পেয়ারাতে সঠিক চিহ্ন দেন, তাঁদের উত্তর ভুল বলে ধরা হয়।
ইংরেজিতে একটি প্রশ্ন ছিল despise-এর সমার্থক শব্দ কোনটি? এর উত্তরে দেওয়া চারটি শব্দের মধ্যে সঠিক উত্তর হবে abhor শব্দটি। কিন্তু মূল্যায়নের সময় facilitate শব্দটি সঠিক বলে ধরে নেওয়া হয়, যা সমর্থক নয়। উত্তরপত্রে এমন ভুল ছিল ছয়টি। আরও ছয়টি প্রশ্ন ছিল, যেগুলোতে কোনো শুদ্ধ উত্তরই ছিল না।
পরীক্ষা কমিটির কয়েকজন শিক্ষক জানান, বাংলা ও ইংরেজি প্রশ্ন তৈরির ক্ষেত্রে বিশ্ববিদ্যালয়ের বাংলা ও ইংরেজি বিভাগের বিশেষজ্ঞ শিক্ষকদের সহায়তা নেওয়া হয়নি। ব্যবসায় অনুষদের শিক্ষকেরাই প্রশ্ন করেন। এই পদক্ষেপ সঠিক ছিল না।
অনুসন্ধানে জানা যায়, প্রথমবার ভুল ধরা পড়ার পর প্রশ্নপত্র তৈরি ও মূল্যায়ন করতে গিয়ে দফায় দফায় ভুল হয়। গ ইউনিটের প্রশ্নপত্রে শিক্ষার্থীদের জন্য দেওয়া নির্দেশিকায় বলা হয়েছে, প্রতি ভুল উত্তরের জন্য দশমিক ২৪ করে নম্বর কাটা হবে। কিন্তু ফল পর্যালোচনা করে দেখা যায়, প্রথমবার প্রকাশিত ফলে তাঁরা প্রতি ভুল উত্তরের জন্য দশমিক ২০ করে নম্বর কেটেছেন। আর পুনর্মূল্যায়িত ফলে তা সংশোধন করে দশমিক ২৪ করেছেন। এর ফলে প্রথমবার পাস হওয়া অনেক শিক্ষার্থীই দ্বিতীয়বার প্রকাশিত ফলে ফেল করেন।
সার্বিক বিষয়ে বিশ্ববিদ্যালয়ের উপাচার্য আ আ ম স আরেফিন সিদ্দিক বলেন, ‘শিক্ষকদের ভুলের কারণে শিক্ষার্থীদের যে ভোগান্তি পোহাতে হচ্ছে সে জন্য আমরা আন্তরিকভাবে দুঃখিত। কাদের অসতর্কতা বা অবহেলার কারণে এমন হয়েছে, তা সুনির্দিষ্টভাবে চিহ্নিত করার জন্য তদন্ত কমিটিকে দায়িত্ব দেওয়া হয়েছে।’ উপাচার্য বলেন, ভুল হলে তা সংশোধন করাই ছিল প্রথম কাজ। শিক্ষার্থীরা প্রথম এবং দ্বিতীয়বার যে ফল পেয়েছিল, তা ছিল ভুল। এর ভিত্তিতে তাদের বিশ্ববিদ্যালয়ে ভর্তি করার সুযোগ নেই। পুনরায় পরীক্ষা নিয়ে স্বচ্ছতার মাধ্যমেই শিক্ষার্থীদের ভর্তি করা হবে।
তদন্ত কমিটির প্রধান বিশ্ববিদ্যালয়ের কোষাধ্যক্ষ মীজানুর রহমান প্রথম আলোকে বলেন, ‘পরীক্ষাসংক্রান্ত সব ধরনের কাগজপত্র জব্দ করা হয়েছে। এ বিষয়ে অনুষদের ডিন ও পরীক্ষা কমিটিতে থাকা কিছু শিক্ষক বক্তব্য দিয়েছেন। সবার সঙ্গে কথা বলে এটি স্পষ্ট যে শিক্ষকদের অবহেলার কারণেই প্রথমবার ভুল হয়েছিল। আর তা সংশোধন করতে গিয়ে আবারও তাঁরা চরম দায়িত্বহীনতার পরিচয় দিয়েছেন।
ব্যবসায় শিক্ষা অনুষদের সাবেক ডিন অধ্যাপক মো. সিরাজুল ইসলাম প্রথম আলোকে বলেন, ‘ভর্তিপ্রক্রিয়ার পুরো কাজের সঙ্গে শিক্ষকেরা জড়িত থাকেন। কাজেই সব ভুল শিক্ষকদের।’
গত ২৮ অক্টোবর ‘গ’ ইউনিটে ৯৮০টি আসনের বিপরীতে ৩৮ হাজার ৮৫৫ জন শিক্ষার্থী ভর্তি পরীক্ষায় অংশ নেন। ৩১ অক্টোবর ফল প্রকাশ করা হলে দুই হাজার ৭২৭ জন পরীক্ষার্থী উত্তীর্ণ হন। ১ নভেম্বর বেশ কিছু শিক্ষার্থী উত্তরপত্র মূল্যায়নে ভুল আছে বলে অভিযোগ করেন। এর ভিত্তিতে উত্তরপত্র পুনর্মূল্যায়ন করে ২ নভেম্বর আবার ফল প্রকাশ করা হয়। এতে আগে পাস করা ৩৯ জন অকৃতকার্য হন, ১৯৪ জনের মেধাক্রম এক হাজারের ওপরে চলে যায়। এরপর কয়েক শ শিক্ষার্থী আবারও ফল পুনর্মূল্যায়নের দাবি জানালে ১৯ নভেম্বর রাতে ডিনস কমিটির জরুরি সভায় ফল বাতিল করা হয়।
এ বিষয়ে ভুক্তভোগীদের পক্ষ থেকে হাইকোর্টে দায়ের হওয়া মামলায় তথ্যপ্রযুক্তি বিশেষজ্ঞ হিসেবে শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবালকে পরামর্শ দেওয়ার জন্য অনুরোধ করা হয়েছে। গতকাল শুক্রবার তিনি প্রথম আলোকে জানান, একজন অতিরিক্ত অ্যাটর্নি জেনারেল তাঁকে ২৮ নভেম্বর আদালতে যেতে বলেছেন এবং তিনি যাবেন। ইতিমধ্যে তিনি পত্রপত্রিকার খবরগুলো পড়েছেন এবং এ বিষয়ে আরও তথ্য জানা ও বোঝার চেষ্টা করছেন।
ঢাকা বিশ্ববিদ্যালয়
‘গ’ ইউনিটের ভর্তি পরীক্ষা নিয়ে আদেশ কাল
ঢাকা বিশ্ববিদ্যালয়ের ‘গ’ ইউনিটের পুনর্মূল্যায়িত ফলাফল বাতিলের সিদ্ধান্তের বৈধতা চ্যালেঞ্জ করে করা রিটের ওপর কাল বৃহস্পতিবার আদেশ দেবেন হাইকোর্ট।
বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত বেঞ্চ আজ বুধবার আদেশের এ দিন ধার্য করেন।
আদালতের আহ্বানে সাড়া দিয়ে শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবাল, ঢাকা বিশ্ববিদ্যালয়ের শিক্ষক সমিতির সভাপতি আনোয়ার হোসেন বক্তব্য দেন। অন্যদিকে অতিরিক্ত অ্যাটর্নি জেনারেল এম কে রহমান ও বিশ্ববিদ্যালয়ের পক্ষে আইনজীবী এ এফ এম মেসবাহউদ্দিন এবং রিট আবেদনকারীদের পক্ষে আইনজীবী মনজিল মোরসেদ শুনানিতে অংশ নেন।
শুনানিতে অংশ নিয়ে পুনরায় পরীক্ষা না নেওয়ার পক্ষে মত দেন জাফর ইকবাল। তিনি বলেন, বিশ্ববিদ্যালয় কর্তৃপক্ষের সঙ্গে কথা হয়েছে। প্রশ্নে বানানসহ বিভিন্ন অসংগতি রয়েছে। বেশির ভাগ প্রশ্ন এসেছে কোচিং সেন্টারের গাইড থেকে।
শুনানিতে অংশ নিয়ে অধ্যাপক আনোয়ার হোসেন বলেন, শিক্ষক সমিতির নেতাদের সঙ্গে আলোচনা হয়েছে। তিনি বলেন, পুনরায় মূল্যায়ন ও নতুন করে পরীক্ষা নেওয়ার ক্ষেত্রে উভয় ধরনের মতামত এসেছে।
বিশ্ববিদ্যালয়ের মর্যাদা অক্ষুণ্ন এবং স্বচ্ছতা বজায় রাখতে পুনরায় পরীক্ষা নেওয়ার পক্ষে মত দিয়েছেন অতিরিক্ত অ্যাটর্নি জেনারেল ও বিশ্ববিদ্যালয়ের কৌঁসুলি।
২৪ নভেম্বর আদালত বিশেষজ্ঞ মতামত দিতে অধ্যাপক মহম্মদ জাফর ইকবালকে আদালতে উপস্থিত হতে বলেছিলেন। আদালতের নির্দেশনা অনুসারে গত সোমবার বক্তব্য দেন তিনি।
গত ৩১ অক্টোবর ‘গ’ ইউনিটের ভর্তি পরীক্ষার ফল প্রকাশ হয়। উত্তরপত্রে ভুল থাকার পরিপ্রেক্ষিতে আরেক দফা ফল প্রকাশ ও বাতিল এবং সবশেষে ৯ ডিসেম্বর ফের ভর্তি পরীক্ষা নেওয়ার সিদ্ধান্ত হয়। আর পুনর্মূল্যায়িত ফলাফল বাতিলের সিদ্ধান্তের বৈধতা চ্যালেঞ্জ করে গত ২২ নভেম্বর ভর্তি পরীক্ষায় উত্তীর্ণ ১২ শিক্ষার্থী হাইকোর্টে রিট আবেদন করেন।


চট্টগ্রাম ভেটেরিনারি বিশ্ববিদ্যালয়ের ভর্তি পরীক্ষা ১ ডিসেম্বর
চট্টগ্রাম ভেটেরিনারি অ্যান্ড অ্যানিমেল সায়েন্সেস বিশ্ববিদ্যালয়ের ২০১১-১২ শিক্ষাবর্ষের প্রথম বর্ষ ভর্তি পরীক্ষা কাল বৃহস্পতিবার ১ ডিসেম্বর সকাল ১০টা থেকে শুরু হবে।
এই বিশ্ববিদ্যালয়ে দুটি অনুষদের অধীনে ১২৫টি আসনের বিপরীতে শিক্ষার্থীরা পরীক্ষায় অংশ নেবেন। ভর্তি পরীক্ষার ফল প্রকাশ হবে ওই দিন বিকেল পাঁচটায়।
ভর্তি পরীক্ষার আসনবিন্যাস, ফলাফল ও বিস্তারিত তথ্য বিশ্ববিদ্যালয়ের ওয়েবসাইট (www.cvasu.ac.bd) থেকে সংগ্রহ করা যাবে।
﻿
কুমিল্লা বিশ্ববিদ্যালয়ের ভর্তি শুরু ৪ ডিসেম্বর
কুমিল্লা বিশ্ববিদ্যালয়ের ২০১১-১২ শিক্ষাবর্ষের স্নাতক (সম্মান) প্রথম বর্ষ ভর্তির জন্য নির্বাচিত প্রার্থীদের সাক্ষাত্কার শুরু হবে ৪ ডিসেম্বর থেকে চলবে ৭ ডিসেম্বর পর্যন্ত।
নির্বাচিত প্রার্থীদের ভর্তি হতে হবে ১১ ডিসেম্বরের মধ্যে। আগ্রহী প্রার্থীরা মাইগ্রেশনের জন্য আবেদন করতে পারবেন ১৩ ডিসেম্বর এবং মাইগ্রেশনের ফলাফল প্রকাশিত হবে ১৫ ডিসেম্বর।
আসন খালি থাকা সাপেক্ষে অপেক্ষমাণ তালিকা হতে শিক্ষার্থীদের সাক্ষাত্কার অনুষ্ঠিত হবে ১৮ ও ১৯ ডিসেম্বর। অপেক্ষমাণ তালিকা থেকে নির্বাচিত প্রার্থীদের ভর্তি হতে হবে ২১ ডিসেম্বরের মধ্যে। প্রথম বর্ষের ক্লাস শুরু হবে ২ জানুয়ারি ২০১২। ভর্তি সম্পর্কে বিস্তারিত তথ্য পাওয়া যাবে বিশ্ববিদ্যালয়ের ওয়েবসাইটে (www.cou.ac.bd)।
বঙ্গবন্ধু প্রযুক্তি বিশ্ববিদ্যালয়ে সাক্ষাত্কার শুরু ১১ ডিসেম্বর
বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের ২০১১-১২ শিক্ষাবর্ষের প্রথম বর্ষ ভর্তি পরীক্ষায় নির্বাচিত শিক্ষার্থীদের মেধাতালিকা থেকে সাক্ষাত্কার চলবে ১১ ও ১২ ডিসেম্বর সকাল ১০টা থেকে। আর ভর্তি চলবে ১৩ ও ১৫ ডিসেম্বর।
আসন খালি থাকা সাপেক্ষে প্রথম অপেক্ষমাণ তালিকা থেকে শিক্ষার্থীদের সাক্ষাত্কার গ্রহণ করা হবে ১৭ ও ১৮ ডিসেম্বর। নির্বাচিত প্রার্থীদের ভর্তি চলবে ১৯ ও ২০ ডিসেম্বর। এর পরও যদি আসন খালি থাকে, সে ক্ষেত্রে সাক্ষাত্কারের তারিখ পরে জানানো হবে।
বিশ্ববিদ্যালয়ের ‘এ’, ‘বি’ ও ‘সি’ ইউনিটের সাক্ষাত্কার একসঙ্গে, একসময়ে ভিন্ন ভিন্ন স্থানে চলবে। বিশ্ববিদ্যালয়ের ভর্তি সম্পর্কে বিস্তারিত তথ্য পাওয়া যাবে বিশ্ববিদ্যালয়ের ওয়েবসাইটে (www.bsmrstu.edu.bd)।
পোস্ট গ্র্যাজুয়েট ডিপ্লোমায় আবেদনের শেষ তারিখ ২২ ডিসেম্বর
বাংলাদেশ ইনস্টিটিউট অব ম্যানেজমেন্ট পোস্ট গ্র্যাজুয়েট ডিপ্লোমা কোর্সে শিক্ষার্থী ভর্তি করা হবে। আবেদন করতে হবে আগামী ২২ ডিসেম্বরের মধ্যে। যেকোনো বিষয়ে স্বীকৃত কোনো শিক্ষাপ্রতিষ্ঠান থেকে স্নাতক ডিগ্রিধারী শিক্ষার্থীরা এই কোর্সে ভর্তির জন্য আবেদন করতে পারবেন।
হিউম্যান রিসোর্স ম্যানেজমেন্ট, ফাইন্যান্সিয়াল ম্যানেজমেন্ট, মার্কেটিং ম্যানেজমেন্ট, কম্পিউটার সায়েন্স এবং ইন্ডাস্ট্রিয়াল ম্যানেজমেন্ট বিষয়ে পোস্ট গ্র্যাজুয়েট ডিপ্লোমা কোর্সে ভর্তি করা হবে শিক্ষার্থীদের। এই কোর্সগুলোতে বিস্তারিত তথ্য পাওয়া যাবে ইনস্টিটিউটের ওয়েবসাইটে (www.bim.org.bd)।
জাহাঙ্গীরনগর বিশ্ববিদ্যালয়
আইবিএর এমবিএ-তে ভর্তি পরীক্ষা ২৩ ডিসেম্বর
জাহাঙ্গীরনগর বিশ্ববিদ্যালয়ের ইনস্টিটিউট অব বিজনেস অ্যাডমিনিস্ট্রেশনে (আইবিএ) নিয়মিত এমবিএ প্রোগ্রামে শিক্ষার্থী ভর্তি করা হবে। আবেদন করতে হবে ২৭ নভেম্বর থেকে ২০ ডিসেম্বরের মধ্যে। ৬০ ক্রেডিটের এই এমবিএ প্রোগ্রামের ক্লাস হবে প্রতি সপ্তাহের ছুটির দিনে।
এই কোর্সের ভর্তি পরীক্ষা অনুষ্ঠিত হবে আগামী ২৩ ডিসেম্বর শুক্রবার সকাল সাড়ে ১০টা থেকে দুপুর ১২টা পর্যন্ত এবং ক্লাস শুরু হবে ২০ জানুয়ারি শুক্রবার থেকে। ভর্তির জন্য আবেদনপত্র সংগ্রহ করাত যাবে আইবিএ-জেইউয়ের ওয়েবসাইট অথবা তাদের অফিস থেকে।
আবেদনপত্র জমা দিতে হবে ২০ ডিসেম্বর বিকেল তিনটার মধ্যে। কোর্সে ভর্তির আবেদন ফি ৮০০ টাকা বিশ্ববিদ্যালয়ের অগ্রণী ব্যাংকের শাখায় নির্দিষ্ট হিসাব নম্বরে জমা দিতে হবে। ব্যাংকে টাকা জমার রসিদসহ আবেদনপত্র আইবিএ অফিসে জমা দিতে হবে। এই কোর্সে ভর্তি সম্পর্কে বিস্তারিত তথ্য জানা যাবে ইনস্টিটিউটের ওয়েবসাইট (www.iba-ju.org) থেকে।
﻿
উন্মুক্ত বিশ্ববিদ্যালয়ে স্নাতক প্রোগ্রামে ভর্তি পরীক্ষা ৩০ ডিসেম্বর
বাংলাদেশ উন্মুক্ত বিশ্ববিদ্যালয়ের সামাজিক বিজ্ঞান, মানবিক ও ভাষা স্কুলের অধীনে স্নাতক কোর্সে শিক্ষার্থী ভর্তি করা হবে। চার বছর মেয়াদি এ কোর্সে শিক্ষার্থীদের ৪০টি কোর্স বা ১২০ ক্রেডিট সম্পন্ন করতে হবে। এই কোর্সে ভর্তির জন্য আবেদন করতে হবে ২২ ডিসেম্বরের মধ্যে।
ঢাকা, চট্টগ্রাম ও রাজশাহী আঞ্চলিক কেন্দ্রগুলোতে ইতিহাস, দর্শন, ইসলামিক স্টাডিজ, রাষ্ট্রবিজ্ঞান এবং সমাজতত্ত্ব বিষয়ে শিক্ষার্থীরা ভর্তি হতে পারবেন। ভর্তির জন্য আবেদনপত্র বিশ্ববিদ্যালয়ের ওয়েবসাইট (www.bou.edu.bd) থেকে সংগ্রহ করে বিশ্ববিদ্যালয়ের নির্দিষ্ট আঞ্চলিক কেন্দ্রে ৩০০ টাকা ব্যাংক রসিদসহ জমা দিতে হবে।
এই কোর্সে ভর্তি পরীক্ষা অনুষ্ঠিত হবে ৩০ ডিসেম্বর সকাল ১০টায়। ১০০ নম্বরের এমসিকিউ পরীক্ষার ভিত্তিতে শিক্ষার্থীদের নির্বাচন করা হবে। পরীক্ষা ন্যূনতম পাস নম্বর ৪০ এবং বাংলা, ইংরেজি, সাধারণ জ্ঞান (বাংলাদেশ ও আন্তর্জাতিক) চারটি বিষয়ের প্রতিটিতে ৪০ শতাংশ নম্বর পেতে হবে।
নির্বাচিত প্রার্থীদের রেজিস্ট্রেশন সম্পন্ন করতে হবে ১৫ ফেব্রুয়ারি ২০১২-এর মধ্যে। শিক্ষার্থীদের কোর্সপ্রতি ফি এক হাজার টাকা এবং প্রতি সেমিস্টার রেজিস্ট্রেশন ফি ২০০ টাকা। এই কোর্সে ভর্তি সম্পর্কে বাংলাদেশ উন্মুক্ত বিশ্ববিদ্যালয়ের ওয়েবসাইট (www.bou.edu.bd) থেকে জানা যাবে।


কম্পিউটার শিক্ষা
চলক হলো কম্পিউটার মেমোরিতে সংরক্ষিত একটি এলাকা
মো. শাহজাহান, শিক্ষাক্রম বিশেষজ্ঞ, এসইএসডিপি, এনসিটিবি | 
জ্ঞান ও অনুধাবনমূলক প্রশ্ন  অংশ-৫
প্রিয় এসএসসি পরীক্ষার্থীরা, প্রশ্নপত্র পর্যবেক্ষণ করে দেখা গেছে কম্পিউটার শিক্ষা পাঠ্যবই থেকে জ্ঞান ও অনুধাবনমূলক প্রশ্নের উত্তর লিখতে হয়। গতকালের ধারাবাহিকতায় আজ কম্পিউটার শিক্ষা বইয়ের গুরুত্বপূর্ণ জ্ঞান ও অনুধাবনমূলক প্রশ্ন দেওয়া হলো।
অধ্যায়-৮
জ্ঞানমূলক প্রশ্ন
প্রশ্ন: চলক কী?
উত্তর: চলক হলো কম্পিউটার মেমোরিতে সংরক্ষিত একটি এলাকা, যেখানে পরবর্তী সময়ে ব্যবহারের জন্য ডাটা বা তথ্য অস্থায়ীভাবে সংরক্ষণ করা হয়।
প্রশ্ন: কন্ট্রোল কী?
উত্তর: কন্ট্রোল হলো ভিজুয়াল বেসিকের বিশেষ ধরনের কিছু অবজেক্ট, যেগুলো ফরমের ওপর স্থাপন করে অ্যাপ্লিকেশন প্রোগ্রামের ইন্টারফেস তৈরি করা হয়।
অনুধাবনমূলক প্রশ্ন
প্রশ্ন: উচ্চস্তরের ভাষার সুবিধাগুলো কী রূপ?
উত্তর: উচ্চস্তরের ভাষায় মানুষের পরিচিত বা ব্যবহূত শব্দ ব্যবহার করে প্রোগ্রামের কাজ করা যায়। ফলে যান্ত্রিক ভাষা এবং অ্যাসেম্বলি ভাষার চেয়ে উচ্চস্তরের ভাষা সহজে লেখা যায়। উচ্চস্তরের ভাষা যেহেতু যন্ত্রনির্ভর নয়, সেহেতু উচ্চস্তরের ভাষায় লেখা প্রোগ্রাম সামান্য পরিবর্তন করে বা কোনো প্রকার পরিবর্তন ছাড়াই যেকোনো কম্পিউটারে চালানো যায়। উচ্চস্তরের ভাষায় প্রোগ্রামিংয়ের কাজ করতে সময়ও অনেক কম লাগে। উচ্চস্তরের ভাষায় লেখা প্রোগ্রামে কোনো ভুল থাকলে সহজে শনাক্ত করা যায় এবং সংশোধন করা যায়।
প্রশ্ন: কম্পাইলার ও ইন্টারপ্রেটারের মধ্যে পার্থক্য লেখ।
উত্তর: কম্পাইলার ও ইন্টারপ্রেটার দুটোই অনুবাদক প্রোগ্রাম। এদের মধ্যে মূল পার্থক্য হচ্ছে কম্পাইলার সম্পূর্ণ প্রোগ্রামটিকে একেবারে যান্ত্রিক ভাষায় রূপান্তরিত করে। ফলে প্রোগ্রামের কোথায় বা কোন লাইনে ভুল আছে এবং কী ধরনের ভুল আছে তা একেবারে প্রদর্শিত হয়। কম্পাইলারের সাহায্যে একটি প্রোগ্রামকে যান্ত্রিক ভাষায় বারবার রূপান্তরিত করার প্রয়োজন হয় না। কিন্তু ইন্টারপ্রেটারের সাহায্যে যান্ত্রিক ভাষায় রূপান্তরিত প্রোগ্রাম নিয়ে যখনই কাজ করতে হয় তখনই আবার নতুন করে প্রোগ্রামটিকে যান্ত্রিক ভাষায় রূপান্তরিত করে নিতে হয়। কম্পাইলার ইন্টারপ্রেটারের তুলনায় দ্রুতগতিতে কাজ করে।
অধ্যায়-৯
জ্ঞানমূলক প্রশ্ন
প্রশ্ন: ওয়াইফাই কী?
উত্তর: ওয়াইফাই হচ্ছে এমন এক নেটওয়ার্ক-ব্যবস্থা, যার সাহায্যে নির্দিষ্ট ক্ষুদ্রায়তনের এলাকায় তারবিহীন নেটওয়ার্ক স্থাপন করা যায়।
প্রশ্ন: ব্লুটুথ কী?
উত্তর: ওয়াইফাইয়ের মতোই ক্ষুদ্রায়তনের মধ্যে ব্লুটুথ নামক তারবিহীন নেটওয়ার্ক স্থাপিত হতে পারে।
প্রশ্ন: নেটওয়ার্ক কী?
উত্তর: যে বিশেষ ব্যবস্থায় মডেম, কেব্ল বা সাটেলাইটের মাধ্যমে এক কম্পিউটারের সঙ্গে অন্য এক বা একাধিক কম্পিউটার বা টারমিনাল সংযুক্ত হয় তাকে কম্পিউটার নেটওয়ার্ক বলে।
প্রশ্ন: ইন্টারনেট কী?
উত্তর: ইন্টারনেট হলো বিশ্বব্যাপী হাজারো কম্পিউটারের সমন্বয়ে গঠিত বিশাল একটি নেটওয়ার্ক, যাকে কার্যগত বিশ্লেষণ করলে বলা যায় নেটওয়ার্কসমূহের নেটওয়ার্ক।
প্রশ্ন: মডেম কী?
উত্তর: মডেম হচ্ছে ডিজিটাল থেকে অ্যানালগ এবং অ্যানালগ থেকে ডিজিটাল সংকেতে রূপান্তরকারী হার্ডওয়্যার ডিভাইস, যা কোনো কম্পিউটারকে ফোন লাইনের মাধ্যমে ইন্টারনেটের সঙ্গে যুক্ত করে।
প্রশ্ন: সার্চ ইঞ্জিন কী?
উত্তর: সার্চ ইঞ্জিন হলো এমন কিছু ওয়েব পেজ যেগুলো ব্যবহারকারীর পক্ষ থেকে তার প্রয়োজনীয় কাজটি খুঁজে বের কর দেয়।
প্রশ্ন: ই-মেইল কী?
উত্তর: ই-মেইল হলো ইলেকট্রনিক মেইলের সংক্ষিপ্ত রূপ। এর কাজ হচ্ছে এক কম্পিউটার থেকে অন্য কম্পিউটারে বা ফ্যাক্স মেশিনে তথ্য পাঠানো।
# পরবর্তী অংশ ছাপা হবে আগামীকাল


পদার্থবিজ্ঞান
ড. অটো সর্বপ্রথম সফলতার সঙ্গে পেট্রোল ইঞ্জিন চালু করেন
আবুল বাসার, সহকারী অধ্যাপক, ফৌজদারহাট ক্যাডেট কলেজ, চট্টগ্রাম | 
বহুনির্বাচনী প্রশ্নোত্তর  অংশ-১৪
প্রিয় শিক্ষার্থীরা, গতকালের পর আজ পদার্থবিজ্ঞান বিষয় থেকে অধ্যায়ভিত্তিক নমুনা বহুনির্বাচনী প্রশ্নোত্তর দেওয়া হলো।
অধ্যায়-১২
৬. ম্যাগনেটো কী?
ক. ক্ষুদ্র চুম্বক খ. ক্ষুদ্র ডায়নামো
গ. সিরামিক চুম্বক ঘ. ফেরো চৌম্বক
৭. পেট্রোল ইঞ্জিনে প্রতি সিলিন্ডারে সাধারণত কয়টি ভালভ থাকে?
ক. ৪টি খ. ৩টি গ. ২টি ঘ. ৫টি
৮. ড. অটো কত সালে পেট্রোল ইঞ্জিন সফলতার সঙ্গে প্রথম চালু করেন?
ক. ১৭৮৬ খ. ১৮৮৬ গ. ১৮৯৬ ঘ. ১৮৫০ সালে
৯. পেট্রোল ইঞ্জিন সফলতার সঙ্গে প্রথম চালু করেন কে?
ক. জেমস ওয়াট খ. ড. অটো গ. কেলভিন ঘ. কার্নো
১০. পেট্রোল ইঞ্জিনের একটি পূর্ণচক্রে মোট ঘাতের সংখ্যা কত?
ক. একটি খ. দুটি গ তিনটি ঘ. চারটি
১১. অন্তর্দহন ইঞ্জিনে কার্যকর ঘাতের সংখ্যা কয়টি?
ক. দুই খ. এক গ. তিন ঘ. চার
১২. একটি চতুর্ঘাত ইঞ্জিনের দ্বিতীয় ঘাতে দাহ্য মিশ্রণের তাপমাত্রা কত ডিগ্রি সেলসিয়াসে উন্নীত হয়?
ক. 1600°C খ. 2000°C গ. 600°C ঘ. 200°C
১৩. পেট্রল ইঞ্জিনের কার্যকর ঘাতের মিশ্রণের তাপমাত্রা কততে উন্নীত হয়?
ক. প্রায় 2000°C খ. প্রায় 1600°C
গ. 900°C ঘ. প্রায় 600°C
১৪. পেট্রল ইঞ্জিনের কোন ঘাতকে কার্যকর ঘাত বলে?
ক. প্রথম ঘাত খ. দ্বিতীয় ঘাত
গ. তৃতীয় ঘাত ঘ. চতুর্থ ঘাত
১৫. পেট্রল ইঞ্জিনের কার্যকর ঘাতের তাপমাত্রা কত?
ক. 100°C খ. 400°C
গ. 600°C ঘ. 2000°C
১৬. পেট্রল ইঞ্জিনের তাপীয় দক্ষতা কত?
ক. 40% খ. 30% গ. 23% ঘ. 17%
১৭. রেফ্রিজারেটরে কোন শক্তি ব্যয়ে তাপ শক্তি নির্গত হয়?
ক. আলোক শক্তি খ. তাপ শক্তি
গ. তড়ি ৎ শক্তি ঘ. যান্ত্রিক শক্তি
১৮. ফ্রিজে কোন গ্যাস ব্যবহার করা হয়?
ক. ওজোন খ. কার্বন ডাই-অক্সাইড
গ. মিথেন ঘ. ফ্রেয়ন
১৯. ফ্রেয়ন আসলে কী?
ক. হিমায়িন পদার্থগুলোর সম্মিলিত নাম
খ. হিমায়িত বিভিন্ন পদার্থ
গ. এক প্রকার ঘনীভূত গ্যাস ঘ. বাষ্পীভূত গ্যাসের নাম।
অধ্যায়-১৩
১. আলো শূন্যস্থানে কত বেগে চলে?
ক. 3106ms-1 খ. 3107ms-1
গ. 3108ms-1 ঘ. 3109ms-1
২. কে আলোর কণাতত্ত্ব প্রদান করেন?
ক. আল হ্যাজেন খ. আইজ্যাক নিউটন
গ. গ্যালিলিও ঘ. রামফোর্ড
৩. আলোর তত্ত্ব কয়টি?
ক. একটি খ. দুটি গ. তিনটি ঘ. চারটি
৪. আলোর কণাতত্ত্বের সাহায্যে কোন ঘটনা ব্যাখ্যা করা যায় না?
ক. বিচ্ছুরণ খ. ঋজুগতি গ. প্রতিফলন ঘ. প্রতিসরণ
৫. আলোর তরঙ্গতত্ত্ব সর্বপ্রথম কে প্রদান করেন?
ক. নিউটন খ. হাইগেন গ. ম্যাক্সওয়েল খ. প্ল্যাঙ্ক
৬. আলোর তরঙ্গতত্ত্বের সাহায্যে কোনটি ব্যাখ্যা করা সম্ভব হয়নি? ক. অপবর্তন খ. প্রতিফলন
গ. সমবর্তন ও আলোক তড়ি ৎ ক্রিয়া যুগপ ৎ ঘ. বিচ্ছুরণ
৭. আলোর তাড়িত চৌম্বক তত্ত্বের প্রথম অবতারণা করেন কে? ক. হাইগেন খ. ম্যাক্স প্ল্যাঙ্ক
গ. ম্যাক্সওয়েল ঘ. আইনস্টাইন।
নমুনা বহুনির্বাচনী প্রশ্নের সঠিক উত্তর: অধ্যায়-১২: ৬. খ ৭. গ ৮. খ ৯. খ ১০. ঘ ১১. খ ১২. গ ১৩. ক ১৪. গ ১৫. ঘ ১৬. খ ১৭. ঘ ১৮. ঘ ১৯. ক।
অধ্যায়-১৩: ১. গ ২. খ ৩. ঘ ৪. ক ৫. খ ৬. গ ৭. গ।


সৃজনশীল উদ্ভাবন
    চ্যাম্পিয়ন বুয়েট
    প্রথম রানার্সআপ জাহাঙ্গীরনগর বিশ্ববিদ্যালয়
আপনি নিশ্চয় জানেন, দাবা খেলায় যাঁরা শ্রেষ্ঠত্বের স্বাক্ষর রাখেন, তাঁরাই সাধারণত ‘গ্র্যান্ডমাস্টার’ নামে পরিচিত হন। আজ জানুন, দাবা না খেলেও দিব্যি গ্র্যান্ডমাস্টার হওয়া যায়।
কীভাবে?
সেই গল্পই আমরা এখন শুনব শাহরিয়ার মজিদ খান, সাজ্জাদুর রহমান, তৌসিফ আহমেদ এবং রাহাত ইবনে রফিকের মুখে। ‘মুঠোফোন কোম্পানি বাংলালিংক আয়োজন করেছিল এই গ্র্যান্ডমাস্টার প্রতিযোগিতার। প্রতিযোগিতাটি মূলত বিশ্ববিদ্যালয় পর্যায়ের শিক্ষার্থীদের সৃজনশীল উদ্ভাবন নিয়ে। এতে আমাদের আইডিয়াসহ প্রায় এক হাজার ১০০টি আইডিয়া জমা পড়ে। সেখান থেকে সেরা ২০টি দলকে নিয়ে দিনব্যাপী এক প্রশিক্ষণ কর্মশালার আয়োজন করা হয়। প্রশিক্ষণ শেষে এই ২০টি দলকে পরিমার্জনাসহযোগে পুনরায় তাদের পরিকল্পনাপত্র জমা দিতে বলা হয়। তারপর সেখান থেকে বিচারক প্যানেল সেরা পাঁচটি দলকে পুরস্কৃত করে। আর সেরা পাঁচের মধ্য থেকে চ্যাম্পিয়ন শিরোপা অর্জন করে দুই লাখ টাকা পুরস্কার বাগিয়ে নিই আমরাই।’ সংক্ষেপে গ্র্যান্ডমাস্টার হওয়ার গল্প বললেন বিজয়ী দলের দলনেতা শাহরিয়ার।
গ্র্যান্ডমাস্টার বিজয়ী এই চার তরুণ বুয়েটের শিক্ষার্থী। চারজনই পড়ছেন শেষ বর্ষে। তবে একই বিভাগে নয়। শাহরিয়ার পড়ছেন ইন্ডাস্ট্রিয়াল অ্যান্ড প্রোডাকশন ইঞ্জিনিয়ারিংয়ে আর বাকি তিন বন্ধু পড়ছেন কম্পিউটার সায়েন্সে। তাঁরা যে আইডিয়া দিয়ে বাজিমাত করেছেন, তা হলো মুঠোফোনে ভয়েস এসএমএসের মাধ্যমে তথ্য খোঁজা।
‘বিষয়টি তেমন জটিল কিছুই নয়। ইন্টারনেটে বিভিন্ন সার্চ ইঞ্জিনে আমরা যেমন তথ্য খুঁজে থাকি, অনেকটা সে রকমই। এখানে আপনাকে যা করতে হবে তা হলো, আপনি যে বিষয়ে তথ্য চান, সে বিষয়টি রেকর্ড করে একটি নির্দিষ্ট নম্বরে পাঠাতে হবে। তারপর সেই নম্বর থেকে ফিরতি এসএমএসে আপনাকে তথ্যটুকু জানিয়ে দেওয়া হবে।’ নিজেদের উদ্ভাবিত আইডিয়া এভাবেই ব্যাখ্যা করলেন তৌসিফ। সেই সঙ্গে তৌসিফের দল আরও জানাল, পুরস্কারের অর্থটুকু এই আইডিয়াকে প্রাতিষ্ঠানিক রূপ দিতেই ব্যয় করতে চায় তারা।
ওদিকে প্রথম রানারআপ গ্র্যান্ডমাস্টারদের কী অবস্থা, জানেন তো? আইবিএ ফ্যাকাল্টি তো বটেই, পুরো জাহাঙ্গীরনগর বিশ্ববিদ্যালয় ক্যাম্পাসই এখন তাঁদের প্রশংসায় পঞ্চমুখ! ‘এই মধুর যন্ত্রণা আমরা অবশ্য ভালোই উপভোগ করছি।’ হাসতে হাসতে বললেন দলনেতা আনিকা সামিহা। আনিকার দলে আরও আছেন ফারহানা শারমিন, ফাহিম ফেরদৌস ও সাব্বির সাকির। জাহাঙ্গীরনগর বিশ্ববিদ্যালয়ে আইবিএ তৃতীয় বর্ষে পড়ুয়া এই চার সহপাঠীর আইডিয়া ছিল অনেকটা চ্যাম্পিয়ন দলের মতোই মুঠোফোনে তথ্য খোঁজা। ‘ওরা জোর দিয়েছিল চাকরি-সংক্রান্ত তথ্য অনুসন্ধানের দিকে, আর আমরা জোর দিয়েছিলাম বিভিন্ন ভ্যালু অ্যাডেড সার্ভিসের দিকে।’ বলছিলেন এই দলের আরেক সদস্য ফারহানা। আর পুরস্কার হিসেবে পাওয়া এক লাখ ৫০ হাজার টাকা ব্যয় প্রসঙ্গে অবশিষ্ট দুই সদস্য ফাহিম ও সাব্বির বলেন, এখনো চূড়ান্ত কোনো সিদ্ধান্ত নেননি তাঁরা। তবে গঠনমূলক কোনো কাজেই ওই টাকা ব্যয় করার ইচ্ছা আছে।
সবশেষে মুখোমুখি হয়েছিলাম দ্বিতীয় রানারআপ দলের ইফতেখারুল আলম, আলীম উল গিয়াস ও আসিফ ইমরানের। তাঁরা ঢাকা বিশ্ববিদ্যালয়ের আইআইটি বিভাগের তৃতীয় বর্ষের শিক্ষার্থী। এই তিন ধীমান তরুণ মুঠোফোনে বাসের টিকিট কেনার কৌশল উদ্ভাবন করে হস্তগত করেন এক লাখ টাকার পুরস্কার।
‘ট্রেনের টিকিট যদি মুঠোফোনের মাধ্যমে সংগ্রহ করা যায়, তবে কেন বাসের ক্ষেত্রে সম্ভব হবে না? মূলত এই ভাবনা থেকেই আমাদের আইডিয়ার উদ্ভব।’ আইডিয়া খোঁজার শুরুর গল্প বলছিলেন ইফাত। তারপর এই আইডিয়াকে যৌক্তিকভাবে প্রমাণের জন্য রাত-দিন খাটাখাটুনি। অবশেষে মিলল সাফল্য, মিলল সম্মাননা। ‘আমরা এখন এই পুরস্কারের অর্থ নিজ বিভাগের উন্নয়নে ব্যয় করতে চাই। আমাদের বিভাগটি নতুন; উপরন্তু আমরাই প্রথম ব্যাচ, তাই আমরা এই বিভাগে একটি সফটওয়্যার ডেক্সপো করতে আগ্রহী।’ এভাবেই নিজেদের পরিকল্পনার কথা বললেন ঢাবির তিন তরুণ গ্র্যান্ডমাস্টার। 


রসায়ন
মধ্যম সক্রিয় ধাতুসমূহকে কার্বন বিজারণ প্রক্রিয়ায় নিষ্কাশন করা হয়
গুরুত্বপূর্ণ সংজ্ঞা  অংশ-১০
প্রিয় এসএসসি পরীক্ষার্থীরা, গতকালের ধারাবাহিকতায় আজ রসায়ন পাঠ্যবইয়ের গুরুত্বপূর্ণ সংজ্ঞা দেওয়া হলো।
 আকরিক: প্রকৃতিতে সাধারণত ধাতুসমূহ মুক্ত অবস্থায় থাকে না, যৌগ হিসেবে থাকে। প্রকৃতিতে একটি ধাতু যৌগ মাটির নিচে বা ওপরে বিরাট স্তূপাকারে থাকে। এতে আকরিক বলা হয়। আকরিকে অন্য বহু অপদ্রব্য মিশ্রিত থাকে।
 ধাতু নিষ্কাশন: আকরিক থেকে মুক্ত ধাতু উ ৎপন্ন করাকে ধাতু নিষ্কাশন বলা হয়। ধাতু নিষ্কাশন প্রকৃতপক্ষে একটি বিজারণ প্রক্রিয়া।
 ধাতু নিষ্কাশনের বিভিন্ন পদ্ধতি: যেসব ধাতু খুব সক্রিয় অর্থা ৎ সক্রিয়তাক্রমে যেসব ধাতুর অবস্থান ওপরের দিকে, তাদের গলিত লবণকে তড়ি ৎ বিশ্লেষণ করে ধাতু নিষ্কাশন করা হয়। মধ্যম সক্রিয় ধাতুসমূহকে কার্বন বিজারণ প্রক্রিয়ায় নিষ্কাশন করা হয়।
 তড়ি ৎ বিশ্লেষণের সাহায্যে ধাতু নিষ্কাশন: পটাশিয়াম, সোডিয়াম, ক্যালসিয়াম ও ম্যাগনেসিয়াম ধাতুকে গলিত অবস্থায় তাদের ক্লোরাইড লবণের তড়ি ৎ বিশ্লেষণের মাধ্যমে মুক্ত করা হয়। অ্যানোড হিসেবে গ্রাফাইট এবং ক্যাথোড হিসেবে আয়রন ব্যবহার করা হয়। উচ্চতাপমাত্রায় তরল ক্রাইওলাইটে অ্যালুমিনিয়াম অক্সাইডকে দ্রবীভুক্ত করে তড়ি ৎ বিশ্লেষণের মাধ্যমে অ্যালুমিনিয়াম ধাতু পাওয়া যায়। এ ক্ষেত্রে ক্যাথোড ও অ্যানোড উভয়ই গ্রাফাইট দ্বারা তৈরি হয়ে থাকে।
 কার্বন বিজারণের মাধ্যমে ধাতু নিষ্কাশন: কার্বন বিজারণ প্রক্রিয়ায় জিঙ্ক, লেড ও আয়রন নিষ্কাশন করা হয়। মূল বিক্রিয়ায় এদের অক্সাইড কার্বন অথবা কার্বন মনোক্সাইডের দ্বারা বিজারিত হয়ে মুক্ত ধাতু উ ৎপন্ন করে।
 বহুরূপতা: যদি কোনো মৌল ভিন্ন ভিন্ন রূপে থাকতে পারে, তবে এ ধর্মকে বহুরূপতা বলা হয়। সে মৌলকে বহুরূপী মৌল বলা হয়।
 কাচ: কাচ হচ্ছে সিলিকেটসমূহের মিশ্রণ। সোডিয়াম ও ক্যালসিয়াম কার্বনেটকে বালু অর্থা ৎ সিলিকার সঙ্গে উত্তপ্ত করে সোডিয়াম ও ক্যালসিয়াম সিলিকেটের মিশ্রণ তৈরি করা হয়, এটিই সাধারণ কাচ। এতে বিভিন্ন ধাতুর অক্সাইড যোগ করে বিভিন্ন ধরনের কাচ তৈরি করা হয়।
 অক্সাইডসমূহ: অক্সিজেন ও অন্য কোনো মৌল পরস্পরের সঙ্গে যুক্ত হয়ে যেসব দ্বি-মৌল যৌগ গঠন করে, তাদের অক্সাইড বলা হয়। অক্সাইডসমূহের চারটি শ্রেণী বিভাগ আছে—১) ক্ষারকীয় অক্সাইড, ২) অম্লীয় অক্সাইড, ৩) উভধর্মী অক্সাইড, ৪) নিরপেক্ষ অক্সাইড। ধাতুর অক্সাইডসমূহ সাধারণত ক্ষারকীয়, কিছুু কিছু উভধর্মী, কয়েকটি অম্লীয়। অপরদিকে অধাতুর অক্সাইডসমূহ হয় অম্লীয় অথবা নিরপেক্ষ।
 জৈব যৌগ: কার্বনের যৌগসমূহকে জৈব যৌগ বলা হয়।
 অজৈব যৌগ: কার্বনবিহীন সব যৌগ অজৈব যৌগ। এ ছাড়া কার্বনের কিছু যৌগ—যেমন ধাতু কার্বনেট, কার্বনিল, সায়ানেট প্রভৃতিকে অজৈব যৌগ হিসেবে বিবেচনা করা হয়।
 ক্যাটেনেশন: একই মৌলের পরমাণুসমূহের মধ্যে বন্ধন সৃষ্টির মাধ্যমে বিভিন্ন দৈর্ঘ্যের শিকল গঠনের ধর্মকে ক্যাটেনেশন বলা হয়।
 জৈব যৌগের শ্রেণী বিভাগ: জৈব যৌগসমূহকে প্রধান দুটি ভাগে ভাগ করা হয়—১) অ্যালিফেটিক যৌগ, ২) অ্যারোমেটিক যৌগ। 


বাংলা ১ম পত্র
কমলাকান্ত বাস্তববাদী প্রকৃতির লোক ছিল
মো. মনিরুল ইসলাম চৌধুরী, প্রভাষক, রূপনগর মডেল কলেজ, ঢাকা |
কমলাকান্তের জবানবন্দি
প্রিয় শিক্ষার্থীরা, আজ বাংলা ১ম পত্র থেকে নমুনা বহুনির্বাচনী প্রশ্নোত্তর দেওয়া হলো।
১. ‘জবানবন্দি’ শব্দটির অর্থ কী
ক. জবান দিয়ে বন্দী
খ. বিচারকের কাছে দেওয়া বিবৃতি
গ. আদালতে দেওয়া বিবৃতি ঘ. জবান বন্ধ করা
২. ‘কমলাকান্তের জবানবন্দি’ নকশা-জাতীয় রচনা কেন?
ক. এতে হালকা রসের কথা আছে বলে
খ. নকশার মতো করে কাহিনি বর্ণিত হয়েছে বলে
গ. গভীর জীবনদর্শন দেখা যায় না বলে
ঘ. ব্যঙ্গ-বিদ্রুপের মাধ্যমে আদালতের অসংগতি চিত্রিত হয়েছে বলে
৩. ‘কমলাকান্তের জবানবন্দি’ রচনায় আদালতের কোন অসংগতিটি আমাদের দৃষ্টি আকর্ষণ করে?
ক. বিরক্তিকর বাচালতা খ. কৃত্রিম আনুষ্ঠানিকতা গ. ত্রুটিপূর্ণ ফরম ঘ. অহেতুক সময়ক্ষেপণ
৪. ‘আপনারা পরমেশ্বরকে প্রত্যক্ষ দেখেন স্বীকার করি—যখন মোয়াক্কেল আসে।’ কথাটার মধ্য দিয়ে কী প্রকাশ পেয়েছে?
ক. অর্থলিপ্সা খ. অগাধ লোভ
গ. মিথ্যার বেসাতি ঘ. ধোঁকাবাজি
৫. ‘আমি ইহার জবানবন্দি করাইতে পারিব না’—উক্তির মাধ্যমে যে মনোভাবের প্রকাশ ঘটেছে তা কী?
ক. কর্মপরিচালনায় ব্যর্থতার
খ. নৈরাশ্যবাদিতার হতাশার
গ. বাস্তবতার কাছে সমর্পণের
ঘ. অহেতুক সময়ক্ষেপণের
৬. ‘কমলাকান্তের জবানবন্দি’ রচনার মূল শিরোনাম কী ছিল?
ক. কমলাকান্তের দিনলিপি খ. কমলাকান্তের দপ্তর গ. কমলাকান্তের জবানবন্দি ঘ. ভবঘুরে কমলাকান্ত
৭. কমলাকান্তকে হলফ পড়তে বলা হয় কেন?
ক. কমলাকান্তের সাক্ষ্য গ্রহণ করা হবে বলে
খ. কমলাকান্তকে শাস্তি দেওয়া হবে বলে
গ. কমলাকান্ত পাগল বলে
ঘ. কমলাকান্ত নেশাখোর বলে
৮. কমলাকান্তের ওপর উকিল বাবুর চোখ রাঙানোর কারণ কী?
ক. অতিশয় বিরক্তি খ. মিথ্যে সাক্ষ্য গ. বিলম্বে উপস্থিতি ঘ. সাক্ষ্যদানে অস্বীকৃতি
৯. ‘পরমেশ্বরকে প্রত্যক্ষ জেনেছি—এ কথাটা বলতে হবে?’—এর মধ্য দিয়ে কমলাকান্তের কোন ধরনের অভিব্যক্তি প্রকাশ পেয়েছে?
ক. কৌতুকপ্রবণতা খ. তীক্ষ্ম বাস্তব বুদ্ধি
গ. বিস্ময় ঘ. চতুরতা
১০. ‘ধর্মাবতার! এ উকিলেরই ধৃষ্টতা!’ এখানে ধৃষ্টতা বলতে উকিলের চরিত্রের কোন দিকটি বোঝানো হয়েছে?
ক. অপরাধ খ. ভুল গ. বেয়াদবি ঘ. ক্ষমতা
১১. ‘কমলাকান্তের জবানবন্দি’ রচনার অন্তর্নিহিত তা ৎপর্য ফুটিয়ে তোলা হয়েছে কোনটির মাধ্যমে?
ক. হাস্যরসের মাধ্যমে খ. ব্যঙ্গাত্মকভাবে
গ. প্রহসনের মাধ্যমে গ. সহজ-সরলভাবে
১২. প্রকৃতপক্ষে কমলাকান্ত কেমন প্রকৃতির লোক ছিল?
ক. আবেগপ্রবণ খ. বাস্তববাদী
গ. গম্ভীর ঘ. কৌতূহলী
১৩. ব্রাহ্মণ গাছতলায় বসেছিল কেন?
ক. বিশ্রাম করার জন্য খ. সাক্ষ্য দেওয়ার জন্য
গ. খাবার গ্রহণের জন্য ঘ. রান্না করার জন্য
১৪. কমলাকান্তের পুরো নাম কী?
ক. শ্রী কমলাকান্ত বন্দ্যোপাধ্যায়
খ. শ্রী কমলাকান্ত ভৌমিক গ. শ্রী কমলাকান্ত চক্রবর্তী
ঘ. শ্রী কমলাকান্ত চট্টোপাধ্যায়
১৫. নেশাখোর কমলাকান্তের মধ্যে কী লুক্কায়িত রয়েছে?
ক. সূক্ষ্ম দৃষ্টিভঙ্গি খ. সূক্ষ্ম পর্যবেক্ষণশীল দৃষ্টিভঙ্গি গ. রম্য-রসিকতা ঘ. মানুষকে মুগ্ধ করার ক্ষমতা
১৬. ‘উকিল’ কোন ভাষার শব্দ?
ক. উর্দু খ. ফার্সি গ. আরবি ঘ. ইংরেজি
১৭. ‘ভগবান জোটালেই জোটে, নইলে জোটে না’—এর মাধ্যমে কমলাকান্তের কোন দিকটি প্রকাশ পেয়েছে?
ক. অহংকার খ. বাস্তবতাবোধ
গ. স্পষ্টবাদিতা ঘ. ছন্নছাড়া জীবন
১৮. ‘ওঁ মধু মধু মধু’—উক্তিটির মাধ্যমে কমলাকান্ত কী বুঝিয়েছেন?
ক. অতি বিরক্তি খ. অতি চালাকি
গ. পূর্ণ সমর্থন ঘ. অতি ভক্তি
১৯. উকিল বয়স জানতে চাইলে কমলাকান্ত বছর, মাস, ঘণ্টা ও মিনিট উল্লেখ করেছিল কেন?
ক. হাকিমের নির্দেশে খ. শপথ মোতাবেক
গ. উকিলকে বিব্রত করতে
ঘ. নিজের পাণ্ডিত্য জাহির করতে
২০. ‘ব্রাহ্মণ লোভে পড়িয়া কাহার ডিবিয়া হইতে আফিং চুরি করিয়াছে।’—এ ধারণার কারণ কী?
ক. ব্রাহ্মণ অন্য কিছু চুরি করতে পারেনি
খ. ব্রাহ্মণের অন্য কিছু করার অভ্যাস নেই
গ. ব্রাহ্মণের প্রতি আত্মবিশ্বাস
ঘ. আগে ব্রাহ্মণ তা-ই করত
২১. ‘সাদা কাগজে দস্তখত করিয়া লওয়ার প্রথাটা আদালতের বাহিরে চলে জানি’—এ কথার প্রতীকী বক্তব্যটি কী? ক. অজ্ঞাত বিষয়ে সমর্থন
ক. সামাজিক ত্রুটির প্রতি অঙ্গুলি নির্দেশ
গ. বেআইনি কাজ ঘ. ধোঁকা দেওয়া।
বহুনির্বাচনী প্রশ্নের সঠিক উত্তর: কমলাকান্তর জবানবন্দি: ১. খ ২. ঘ ৩. খ ৪. ক ৫. ঘ ৬. খ ৭. ক ৮. ক ৯. খ ১০. খ ১১. ক ১২. খ ১৩. ক ১৪. গ ১৫. খ ১৬. খ ১৭. ঘ ১৮. ক ১৯. গ ২০. গ ২১. খ।
﻿

সুইডিশ ইনস্টিটিউট বৃত্তির আবেদন শুরু ১ ডিসেম্বর
সুইডিশ ইনস্টিটিউট বাংলাদেশসহ বিশ্বের ১১টি দেশের মেধাবী শিক্ষার্থীদের জন্য ৬০টি বৃত্তির ঘোষণা দিয়েছে। এই বৃত্তির জন্য আবেদন শুরু হবে ১ ডিসেম্বর থেকে।
মাস্টার্স এবং আন্ডার গ্র্যাজুয়েট পর্যায়ের এই বৃত্তি সম্পর্কে বিস্তারিত তথ্য পাওয়া যাবে বৃত্তির ওয়েবসাইট (www.universityadmissions.se) থেকে।
এই বৃত্তি সম্পর্কে কোনো প্রশ্ন থাকলে যোগাযোগ করতে পারেন studyscholarships@si.se এবং si@si.se—এই দুই ই-মেইল ঠিকানায়। বৃত্তির আরও একটি ওয়েবসাইটের ঠিকানা: www.studyinsweden.se
আগ্রহীদের বৃত্তির আবেদনের জন্য নিজে থেকে ওয়েবসাইট এবং ই-মেইল ঠিকানার মাধ্যমে যোগাযোগ করতে হবে।
বাংলাদেশি শিক্ষার্থীদের জন্য সেভনিং বৃত্তি
ব্রিটিশ হাইকমিশন বাংলাদেশি শিক্ষার্থীদের জন্য সেভনিং বৃত্তি ২০১২-১৩ প্রদানের ঘোষণা দিয়েছে। এই বৃত্তির জন্য আগ্রহী শিক্ষার্থীদের বৃত্তির ওয়েবসাইট (www.chevening.fco.gov.uk) দেখতে হবে।
বৃত্তি পেতে আগ্রহী শিক্ষার্থীদের আগামী ২৩ জানুয়ারির মধ্যে আবেদন করতে হবে। বৃত্তি সম্পর্কে বিস্তারিত যোগাযোগ করতে পারেন ব্রিটিশ হাইকমিশনের সঙ্গে।
যোগাযোগের ঠিকানা: হেলেন সার্জেন্ট, ই-মেইল: helen.sargent@fco.gov.uk, ফোন: ৮৮২২৭০৫-৯, বর্ধিত: ২৪৫৭। আগ্রহী শিক্ষার্থীদের ওয়েবসাইট ও হাইকমিশনের মাধ্যমে আবেদন করতে হবে।
﻿
চুলাবর্ন গ্র্যাজুয়েট ইনস্টিটিউট, থাইল্যান্ডের বৃত্তি
থাইল্যান্ডের চুলাবর্ন গ্র্যাজুয়েট ইনস্টিটিউট বাংলাদেশি শিক্ষার্থীদের জন্য মাস্টার্স পর্যায়ে পাঁচটি বৃত্তি প্রদানের ঘোষণা দিয়েছে। আবেদন করতে হবে ৩০ নভেম্বরের মধ্যে। এই বৃত্তি-সম্পর্কিত বিস্তারিত তথ্য সংশ্লিষ্ট ইনস্টিটিউটের ওয়েবসাইট (www.cgi.ac.th) থেকে সংগ্রহ করা যাবে।
ওয়েবসাইট থেকেই শিক্ষার্থীরা আবেদনপত্র সংগ্রহ করতে পারবেন। আবেদনপত্র পূরণ করে শিক্ষার্থীরা ডাকযোগে বা ই-মেইলের মাধ্যমে তা পাঠাতে পারবেন। আবেদন পাঠানো ঠিকানা: The Chulabhorn Graduate Institute, 54 Kamphangphet 6 Road, Laksi, Bangkok 10210, Thailand, ই-মেইল cgi_academic@cgi.ac.th। বিজ্ঞপ্তি।


বস্ত্র প্রকৌশল
স্বপ্নগুলো সুতোয় বোনা
বস্ত্র খাতে সম্ভাবনা দিনকে দিন বৃদ্ধি পাচ্ছে।
বস্ত্র প্রকৌশল নিয়ে একটা চম ৎকার প্রবাদ চালু আছে, ‘বস্ত্র প্রকৌশলীরা সমস্যা সমাধান করতে পছন্দ করেন, তবে তাঁদের হাতে যদি কোনো সমস্যা না থাকে, তাহলে তাঁরা নিজেরাই সমস্যা তৈরি করে নেন।’ এই প্রবাদবাক্য যে মোটেও মিথ্যে নয়, তার প্রমাণ হাল জমানায় বস্ত্র প্রকৌশলের শনৈঃ শনৈঃ উন্নতি। সারা বিশ্বের বস্ত্র প্রকৌশলের উ ৎকর্ষের মিছিলে বাংলাদেশ এক উজ্জ্বল নাম। কেননা এখন দেশের মোট রপ্তানির ৭৬ শতাংশই হচ্ছে গার্মেন্টস বা বস্ত্র খাত থেকে। একমাত্র এই পরিসংখ্যানই বলে দেয়, সন্দেহাতীতভাবেই বস্ত্র প্রকৌশল বাংলাদেশের অর্থনীতির মেরুদণ্ড। তাই বাংলাদেশ টেক্সটাইল বিশ্ববিদ্যালয়ের দ্বিতীয় বর্ষের শিক্ষার্থী আবদুল্লাহ আল ইমরানের কণ্ঠে দৃপ্ত উচ্চারণ, ‘বস্ত্র প্রকৌশল বিষয়ে পড়ার এটাই হলো সবচেয়ে বড় পাওয়া। আমার বিশ্বাস, এই বিষয়ে পড়াশোনা করার মাধ্যমে দেশের অর্থনীতির চাকা আরও বেগবান করার পেছনে বড় ভূমিকা রাখতে পারব আমি।’
ইমরান যেমন বস্ত্র প্রকৌশলে পড়ে নিজেকে ভাগ্যবান মানছে, তেমনি ভাগ্যবান হতে পারো তুমিও। তার জন্য খোলা আছে অনেক দুয়ার। গত বছর কলেজ অব টেক্সটাইল ইঞ্জিনিয়ারিং অ্যান্ড টেকনোলজি বিশ্ববিদ্যালয়ে রূপান্তরিত হয়ে হয়েছে বাংলাদেশ টেক্সটাইল বিশ্ববিদ্যালয়। ফলে বাংলাদেশে এখন বস্ত্র প্রকৌশল বিষয়ে পড়াশোনার গুণগত মান এগিয়ে গেছে আরও কয়েক ধাপ। এ ছাড়া সরকারি ও বেসরকারি আরও বেশ কয়েকটি প্রতিষ্ঠান প্রতিনিয়ত উন্নতি করছে নিজেদের জায়গা থেকে।
সবচেয়ে বড় ব্যাপার হলো, বস্ত্র প্রকৌশলে পড়ার পর দেশের ভেতরেই যে পরিমাণ কাজের জায়গা খোলা আছে, তা আর অন্য কোনো পেশায় নেই বললেই চলে। তাই এখন অনেকের কাছেই বস্ত্র প্রকৌশল হয়ে উঠছে অন্যতম আকাঙ্ক্ষিত বিষয়। তেমনটাই বললেন বাংলাদেশ টেক্সটাইল বিশ্ববিদ্যালয়ের উপাচার্য নিতাই চন্দ্র সূত্রধর। তিনি বলেন, ‘বলা বাহুল্য, বাংলাদেশের অর্থনীতির সঙ্গে বস্ত্র প্রকৌশল বিষয়টি ওতপ্রোতভাবে জড়িত। তবে আমাদের এখানে এত দিন গবেষণার বিষয়টি নিয়ে ততটা কাজ হয়নি। ফলে কী হয়েছে, দেশের বাইরের বিশেষজ্ঞদের কাজ অনুসরণ করতে হয়েছে আমাদের। তাতে করে দেশের বড় অঙ্কের একটা অর্থ চলে গেছে বাইরে। কিন্তু এখন দেশেই গবেষণার কাজ শুরু হয়েছে ভালোভাবেই। বস্ত্র প্রকৌশল আগে থেকেই জনপ্রিয় বিষয়। তবে এখন আরও বেশি আকাঙ্ক্ষিত হয়ে উঠেছে এই বিষয়টি। এটা খুবই ভালো লক্ষণ। কারণ, আর কয়েক বছরের মধ্যেই এই শিক্ষার্থীরাই বদলে দেবে বাংলাদেশের বর্তমান বস্ত্র প্রকৌশলের চেহারা।’
বাংলাদেশে এখন বস্ত্র প্রকৌশলের ওপর মোটমাট ছয়টি বিষয়ের ওপর পড়ানো হয়। তার মধ্যে আছে: ১. ইয়ার্ন ম্যানুফ্যাকচারিং, ২. ফেব্রিক প্রিপারেটরি প্রসেস, ৩. ওয়েট প্রসেসিং, ৪. অ্যাপারেল ম্যানুফ্যাকচারিং বা গার্মেন্টস, ৫. টেক্সটাইল ম্যানেজমেন্ট ইঞ্জিনিয়ারিং এবং অতি সম্প্রতি যোগ হয়েছে নতুন আরেকটি বিষয়—টেক্সটাইল ফ্যাশন অ্যান্ড ডিজাইন।
এখন কথা হচ্ছে, বস্ত্র প্রকৌশলে পড়ে কেমন চাকরি পাবে তুমি? কিংবা কী করতে হবে তোমাকে? তুমি হতে পারো প্ল্যান্ট ম্যানেজার, ডিজাইনার, ডেভেলপমেন্ট ইঞ্জিনিয়ার/টেকনোলজিস্ট। কিংবা তুমি তোমার অর্জিত বিদ্যা প্রয়োগ করতে পারো প্রোডাকশন ম্যানেজমেন্ট, টেক্সটাইল টেস্টিং অ্যান্ড কোয়ালিটি অ্যাসুরেন্স এবং নতুন পণ্যের উন্নয়নে। বায়িং হাউস, ব্যাংক, কাস্টমস, বস্ত্র অধিদপ্তর, পাট ও বস্ত্র গবেষণা ইনস্টিটিউটও খোলা থাকবে তোমার কর্মক্ষেত্র হিসেবে। এ ছাড়া দেশের বাইরে উচ্চশিক্ষার দুয়ার খোলা আছে সব সময়ের মতোই।
আর কদিন বাদেই বস্ত্র প্রকৌশল বিষয়ে পড়াশোনা শেষ করছেন তামান্না রহমান বাংলাদেশ টেক্সটাইল বিশ্ববিদ্যালয় থেকে। এরই মধ্যে পেশাজীবনে প্রবেশ করেছেন এই তরুণ প্রকৌশলী। নতুন যারা বস্ত্র প্রকৌশল বিষয়ে আগ্রহী, তাদের জন্য তাঁর বক্তব্য, ‘এই বিষয়ে পড়লে কখনোই চাকরি নিয়ে দুশ্চিন্তা করতে হয় না—এটা একটা বড় স্বস্তির বিষয়। বাংলাদেশের মতো উন্নয়নশীল দেশে বসে এমন স্বস্তি অন্য কোনো বিষয়ে পড়ে খুব কমই পাওয়া যায়। সবচেয়ে বড় ব্যাপার হলো, নতুন কিছু করার একটা উপযুক্ত মাধ্যম এই বস্ত্র প্রকৌশল। এ ছাড়া এখন আমাদের দেশে উচ্চশিক্ষার সুযোগ পাচ্ছি, পাচ্ছি গবেষণার সুবিধা। আমি মনে করি, খুব শিগগির বস্ত্র প্রকৌশলে আরও বড় একটা পরিবর্তন আনতে পারব আমরা। তাই নতুনদের বলব, বস্ত্র প্রকৌশল সব সময়ের বিষয় এবং এই সময়ের বিষয়।’
﻿

সফলদের স্বপ্নগাথা
বিশ্বাস করতে হবে যে সবই সম্ভব: বন জোভি
সংগীতশিল্পী জন বন জোভির জন্ম ২ মার্চ ১৯৬২ যুক্তরাষ্ট্রের নিউ জার্সিতে। বন জোভি ২০০১ সালে ১৬ মে মনমাউথ বিশ্ববিদ্যালয়ের সমাবর্তন অনুষ্ঠানে এই ভাষণ দেন।

সব গ্র্যাজুয়েটকে অভিনন্দন। এখন পর্যন্ত তোমাদের সবচেয়ে বিশেষ দিনটিতে কিছু বলতে পেরে নিজেকে আসলেই অনেক গর্বিত মনে হচ্ছে। এখানে আসার আগে গত কয়েক সপ্তাহ শুধু এটা নিয়েই ভেবেছি যে আজ কী বললে তোমাদের জীবনের সামনের দিনগুলোর জন্য তা সহায়ক হবে।
এখন আমার মনের মধ্যে অনেক ধরনের আবেগের সৃষ্টি হয়েছে। অনেক আনন্দ ও প্রতীক্ষা যেমন ভয় ও উদ্বেগে রূপ নেয়— প্রথম দিন কিন্ডারগার্টেনে যাওয়া অথবা স্কুল থেকে কলেজে যাওয়ার দিন, ঠিক তেমন। এখন তোমরা সবাই হয়তো উচ্চতর শিক্ষা গ্রহণ করবে অথবা পেশাগত জীবন শুরু করবে। কিন্তু তোমাদের শিক্ষাগ্রহণ এখানেই শেষ নয়। মনে করো, তোমার কর্মক্ষেত্রে আরেকটি স্কুল। তাই এ স্কুল থেকে যত পারো শিক্ষা গ্রহণ করো। কোনো পেশাই ছোট নয়, যদি তুমি সেখান থেকে কিছু শিখতে পারো।
হয়তো সংগীতশিল্পে আমি অনেক সার্থক, কিন্তু যখন আমি অভিনয় শুরু করি, তখন অন্য সবার মতো আমারও কাজ খুঁজতে হতো। সংগীতশিল্পী হয়েও আমাকে অনেক দিন অভিনয়ের জন্য অডিশন দিতে হয়েছিল। সত্যি বলতে, অনেক সময় মনে হয়েছিল সব ছেড়ে দিয়ে চলে যাই। কিন্তু এ ভয় থেকে অতিক্রম করে কিছু করার ইচ্ছাটা ছিল বেশ। তিন বছর অভিনয় শিখেছিলাম। আর এসবের জন্যই তখন পেয়েছিলাম এক নতুন জীবন। তোমরা অনেকেই হয়তো ঠিক করে ফেলেছ তোমরা কী করবে, কোন কোম্পানিতে কাজ করবে। কিন্তু তোমাদের মধ্যে অনেকেই আছে, যারা তা করেনি। লজ্জার কিছু নেই, তাদের জন্যই বলছি, মনে রেখো, জীবনটা হলো একটি ম্যারাথন; জীবনের এই পথ তোমাকে যেখানেই নিয়ে যাক না কেন, তুমি যেকোনো সময়ই তোমার সে পথ পরিবর্তন করতে পারবে। তাই জীবনের মানচিত্র তৈরি করবে, কিন্তু তা করবে পেনসিল দিয়ে।
আর হ্যাঁ, ব্যর্থতা নিয়ে বলতে গেলে বলা যায়, ব্যর্থতা হলো একজন মানুষের সবচেয়ে বড় প্রতিপক্ষ। কিন্তু তাই বলে কারও উচিত নয় এটাকে ভয় পাওয়া। বরং এটাই তোমাকে শিক্ষা দেবে, শেখাবে নিজের ও অন্যের অনেক কিছু। আমরা সবাই জীবনের অনেক কাজে বিকল হই। কিন্তু তা হতে পরিত্রাণ নিয়েই এগিয়ে যেতে হবে। বর্তমানে প্রতিবছরই অনেক প্রতিভাবান শিক্ষার্থী গ্র্যাজুয়েশন করে, কিন্তু তাদের মধ্যে সবাই ভালো জায়গা থেকে আসে না। এর মধ্যেও তাদের সফল হওয়ার কারণ হলো সাফল্যের প্রতি তীব্র উদ্দীপনা, প্যাশন। আর তা না হলে আমি আজ সফল হতাম না। আমি নিউইয়র্ক বা লস অ্যাঞ্জেলেসের অধিবাসী ছিলাম না, ছিলাম না কোনো ‘রক এন রোল’ বংশের অধিকারী। তবু হয়েছি সফল। হয়তো ছিলাম অনেক প্যাশনেট। অবশ্য তার সম্ভাবনাই বেশি। কোনো কিছু করার প্রতি তীব্র আকাঙ্ক্ষা, উত্তেজনা কাজের ক্ষেত্রে অনেক গুরুত্বপূর্ণ। এর একটি সমীকরণ আছে তিনটি ‘পি’-এর: ‘প্যাশন + পারসিসটেনস = পসিবিলিটিস’ অর্থা ৎ কোনো সাফল্যের সম্ভাবনা হলো সে কাজ করার আকাঙ্ক্ষা, উদ্দীপনার যোগসূত্রের সমন্বয়। মনে হতেই পারে, কীভাবে বিটলসের মতো এত সুন্দর গানের কথা লিখব, অথবা বিল গেটসের মতো এত মেধাবী অথবা আব্রাহাম লিংকনের মতো এত সাহসী হব? কিন্তু এর জন্য প্রয়োজন হলো বিশ্বাস। আর বিশ্বাস করতে হবে যে সবই সম্ভব। বিশ্বাস করতে হবে ভালোবাসায়, ম্যাজিকে, ধর্মে। বিশ্বাস করতে হবে অন্যের ওপর এবং সবচেয়ে গুরুত্বপূর্ণ হলো, নিজের ওপর। কারণ, তোমাদের মধ্যে অনেকের কাছেই এমন কিছু আছে, যা অন্যের কাছে নেই। তাই গড়ে তোলো নিজকে স্বতন্ত্র, অনন্য করে। জেগে ওঠো, আওয়াজ দাও, অন্যদের তা বোঝাও। আর এটাকেই তোমার শক্তি হিসেবে গড়ে তোলো। সময় নষ্ট কোরো না। সময় নাও, সময়কে কিছুক্ষণের জন্য স্তব্ধ করো। মন দিয়ে সব লক্ষ করো, সব নিয়ে চিন্তা করো। আর এরপর যা করতে ইচ্ছা করবে, তা-ই হবে। কারণ, এখন তোমার মন তাতেই সাড়া দেবে, যা তোমার জন্য ভালো। আর কয়েকটা কথা সংক্ষেপে একসঙ্গে বললে যা হয়:
বড় হও, কিন্তু বৃদ্ধ হোয়ো না।
অলৌকিক ঘটনা প্রতিদিন অনেক হয়। এর সংজ্ঞা পরিবর্তন করো। দেখবে অলৌকিকতা এরপর তোমার আশপাশেই থাকবে।
যতক্ষণ তুমি জীবিত ততক্ষণ জীবনকে উপভোগ করো।
এবং
তোমার মা-বাবাকে ধন্যবাদ জানিয়ো।
সবার সামনে আমি আজ তাঁদের ধন্যবাদ জানাব। তাঁদের সাহায্য ও আরও অনেক কিছুর জন্য আজ আমি এখানে দাঁড়িয়ে। তোমরা চেষ্টা কোরো এবং পৃথিবীকে জানিয়ে দাও তোমার মূল্য। আজ এটা তোমাদের স্বাধীনতার ঘোষণা, তোমরা আজ স্বাধীন। বিজয়ের এ দিন শুভ হোক। এটাই তোমাদের প্রাপ্য আর তাই এটাই তোমরা অর্জন করেছ। ভালো থেকো, গুড লাক।
সূত্র: ওয়েবসাইট
ইংরেজি থেকে অনুবাদ:
নাজমুস সাকিব
প্রথম আলো-গ্রামীণফোন ইন্টারনেট উ ৎসব
গ্রান্ড ফাইনাল ৬-৭ জানুয়ারি ২০১২
গ্রামীণফোন-প্রথম আলোর উদ্যোগে সারা দেশের ১০১টি ইন্টারনেট উ ৎসব শেষ হয়েছে। এখন অপেক্ষার পালা, কবে হবে সে কাঙ্ক্ষিত আই-জিনিয়াস গ্রান্ড ফাইনাল।
আই-জিনিয়াস গ্রান্ড ফাইনাল আগামী ৬ ও ৭ জানুয়ারি, ২০১২ ঢাকায় অনুষ্ঠিত হবে। বসুন্ধরা আবাসিক এলাকায় গ্রামীণফোন হাউসে অনুষ্ঠিত হবে ফাইনাল অনুষ্ঠানটি।
খুব শিগগিরই স্থানীয় পর্যায়ে বিজয়ী আই-জিনিয়াসদের
স্থায়ী ঠিকানায় ডাকযোগে
চিঠি পাঠানো হবে।
আন্তর্জাতিক শিক্ষা সপ্তাহ
গন্তব্য যুক্তরাষ্ট্র
মডেল: রিমু ও রনক।
বেলা ১১টা। ঢাকার আমেরিকান সেন্টারের নিরাপত্তাবেষ্টনী পেরিয়ে ভেতরে ঢুকতেই দেখা গেল, সেমিনারকক্ষে একদল তরুণ-তরুণী খুব মনোযোগ দিয়ে একজন আমেরিকান ভদ্রলোকের কথা শুনছেন। সেমিনারকক্ষে উঁকি দিতেই ভদ্রলোক বেশ ব্যস্ত ভঙ্গিতে অভ্যর্থনা জানালেন, ‘কাম ইন, কাম ইন! প্লিজ, জয়েন আস।’ ভদ্রলোকের আন্তরিক অভ্যর্থনায় সাড়া দিয়ে আমিও ‘জয়েন’ করে ফেললাম তরুণ-তরুণীদের ওই দলটিতে। তাঁর নাম পিটার লন বি। এসেছেন ট্রয় ইউনিভার্সিটি থেকে। অসংখ্য সম্ভাবনার কথা বললেন তিনি। যুক্তরাষ্ট্র-সম্পর্কিত নানা ধরনের বিভিন্ন প্রশ্নের উত্তর দিয়ে গেলেন অকপটে। ঠিক এমন আন্তরিক একটা পরিবেশেই বাংলাদেশের তরুণ-তরুণীরা যুক্তরাষ্ট্রে শিক্ষাসম্পর্কিত যাবতীয় তথ্য পেয়েছেন আমেরিকান সেন্টারের আন্তর্জাতিক শিক্ষা সপ্তাহের বিশেষ আয়োজনে। সারা বিশ্বের সব কটি আমেরিকান সেন্টারেই ছিল এই আয়োজন। বাংলাদেশেও ২০ থেকে ২৩ নভেম্বর হয়ে গেল এই আয়োজন। চার দিনের এই আয়োজনে ছিল বেশ কিছু সেমিনার। এসব সেমিনারে অংশগ্রহণের সুযোগ পেয়েছেন আগ্রহী শিক্ষার্থীরা। কোনো সেমিনার ছিল যুক্তরাষ্ট্রে আন্ডারগ্র্যাজুয়েট লেভেলে পড়তে যেতে আগ্রহী শিক্ষার্থীদের জন্য, আবার কোনোটা ছিল মাস্টার্স আর পিএইচডি করতে আগ্রহী শিক্ষার্থীদের জন্য। নারী শিক্ষার্থীদের যুক্তরাষ্ট্রে পড়তে যাওয়ার যে অনেক সুযোগ রয়েছে, তা জানানোর জন্যই ছিল আলাদা একটি সেমিনার। সেমিনারটি আগ্রহী নারী শিক্ষার্থীদের সঙ্গে তাঁদের অভিভাবকদের জন্যও উন্মুক্ত ছিল। শিক্ষার্থীদের সঙ্গে সঙ্গে তাঁদের অভিভাবকদের অনেক প্রশ্নের উত্তর দিয়েছেন আয়োজকেরা। এরপর ছিল যুক্তরাষ্ট্রে সবচেয়ে সম্মানজনক শিক্ষাবৃত্তি ‘ফুল ব্রাইট স্কলারশিপ’ নিয়ে একটি সেমিনার। ভিসা-সংক্রান্ত যাবতীয় প্রশ্নোত্তরের জন্যও ছিল আলাদা সেশন। এ ছাড়া আরও বেশ কিছু সেমিনার ছিল এই আয়োজনের চার দিনজুড়েই।
আমেরিকান সেন্টারের এডুকেশন অ্যাডভাইজার আরেফিন জাহান বললেন, ‘আসলে শুধু যে শিক্ষা সপ্তাহের জন্য এই আয়োজন, তা নয়। সারা বছরই আমেরিকান সেন্টার থেকে যুক্তরাষ্ট্রে পড়তে যেতে আগ্রহী শিক্ষার্থীদের পরামর্শ সহায়তা দিয়ে থাকি আমরা। প্রতি সপ্তাহে সোমবার বিকেল তিনটা থেকে আন্ডারগ্র্যাজুয়েট এবং মঙ্গলবার বিকেল চারটা থেকে গ্র্যাজুয়েট লেভেলে পড়তে যেতে আগ্রহী শিক্ষার্থীদের জন্য নির্দেশনামূলক সেমিনারের আয়োজন থাকে। যারা এই ধাপ পার করে আসে, তাদের জন্য এককভাবে কাউন্সেলিং সেশনের ব্যবস্থা করে থাকি আমরা।’
এই ফাঁকে জানিয়ে রাখি, এই একক কাউন্সেলিং সেবার জন্য ১০০ টাকা দিয়ে আমেরিকান সেন্টারের এক দিনের সদস্য হতে হবে। এই সদস্য হলে শুধু যে কাউন্সেলিং সেবা নেওয়া যাবে তা-ই নয়, বরং আমেরিকান সেন্টারের ‘আর্চার কে ব্লাড লাইব্রেরি’র বইপত্র, জার্নাল, ডিভিডি, ইন্টারনেট সবকিছুই ব্যবহার করা যাবে পুরো এক দিন। আর কেউ যদি এসব সেবা বছরজুড়ে পেতে চান, তবে মাত্র ৫০০ টাকা খরচ করে এক বছরের জন্য সদস্য হলেই চলবে। তবে আর দেরি কেন! যাঁরা যুক্তরাষ্ট্রে পড়তে যেতে চান, তাঁরা আজই যোগাযোগ করুন আমেরিকান সেন্টারে। কারণ, যুক্তরাষ্ট্রে পড়াশোনা-সম্পর্কিত যাবতীয় তথ্যের ১০০ শতাংশ নির্ভুলতা নিশ্চিত করে একমাত্র আমেরিকান সেন্টার। ঠিকানা: প্লট-১, প্রগতি সরণি, ব্লক-জে, বারিধারা আবাসিক এলাকা, ঢাকা।


দাবা নিয়ে অলিম্পিয়াড
    সিলেট শাহজালাল বিশ্ববিদ্যালয়ে চলছে দাবা অলিম্পিয়াড।
অলিম্পিয়াড শুরু হতে তখনো ঘণ্টা দেড়েক বাকি। আকাশজুড়ে শীতের আমেজ। ভোরের সূর্যের আলো কুয়াশা ভেদ করে সবে উঁকিঝুঁকি করছে। জনা দশেক শিক্ষার্থী শীতের বাধা উপেক্ষা করে শিশিরভেজা ঘাসে পা মাড়িয়ে হাঁটছে আর নিজেদের মধ্যে খুনসুটিতে ব্যস্ত।
এই শিক্ষার্থীরা বৃহত্তর সিলেটের বিভিন্ন শিক্ষাপ্রতিষ্ঠানে পড়াশোনা করছে। তাদের সবাই দাবা অলিম্পিয়াডে অংশ নিতে ২৬ নভেম্বর সকাল আটটায় শাহজালাল বিজ্ঞান ও প্রযুক্তি বিশ্ববিদ্যালয়ের আমন্ত্রণে ক্যাম্পাসের হ্যান্ডবল গ্রাউন্ডে এসে হাজির হয়।
অলিম্পিয়াডে প্রাথমিক ও মাধ্যমিক পর্যায়ের তিন শতাধিক ‘খুদে দাবাড়ু’ অংশ নেয়। সকাল সাড়ে নয়টায় অলিম্পিয়াডের উদ্বোধন করেন দেশের জনপ্রিয় লেখক ও দাবা অলিম্পিয়াড উদ্যাপন কমিটির আহ্বায়ক মুহম্মদ জাফর ইকবাল। এ সময় উপস্থিত ছিলেন বিশ্ববিদ্যালয়ের অধ্যাপক ইয়াসমিন হক, গ্র্যান্ডমাস্টার রিফাত বিন সাত্তার, এনামুল হোসেন রাজীব, বিশ্ববিদ্যালয়ের শারীরিক শিক্ষা বিভাগের উপপরিচালক চৌধুরী সউদ বিন আম্বিয়াসহ অনেকেই।
তিন পর্বে বিভক্ত এই খেলায় ৫০ জন শিক্ষার্থীকে চূড়ান্ত বিজয়ী ঘোষণা করা হয়। বেলা পৌনে দুইটায় আমন্ত্রিত দুজন গ্র্যান্ডমাস্টার একসঙ্গে একাধিক প্রতিযোগীর সঙ্গে খেলায় অংশ নেন। এ সময় আরও ১০ জনকে বিজয়ী ঘোষণা করা হয়। বিকেল সাড়ে তিনটায় সমাপনী ও পুরস্কার বিতরণী অনুষ্ঠানে উপস্থিত ছিলেন বিশ্ববিদ্যালয়ের কোষাধ্যক্ষ ইলিয়াস উদ্দিন বিশ্বাস, বাংলাদেশ প্রকৌশল বিশ্ববিদ্যালয়ের (বুয়েট) অধ্যাপক মোহাম্মদ কায়কোবাদসহ বেশ কয়েকজন আমন্ত্রিত অতিথি। তাঁরা বিজয়ীদের হাতে পুরস্কার তুলে দেন।
সিলেটের দি এইডেড উচ্চবিদ্যালয়ের দশম শ্রেণীর শিক্ষার্থী সাব্বির আহমেদের ভাষ্য, ‘দাবা খেলে আনন্দ পাই, তাই খেলি। দাবা নিয়ে প্রথমবারের মতো আয়োজিত অলিম্পিয়াডে অংশ নিতে পেরেছি, তাই ভালো লাগছে।’ গ্র্যান্ডমাস্টার রিফাত বিন সাত্তারের সঙ্গে শেষ পর্যন্ত খেলায় টিকে থাকা সিলেট সরকারি পাইলট উচ্চবিদ্যালয়ের নবম শ্রেণীর শিক্ষার্থী নওশাদ রুহানী উচ্ছ্বাস প্রকাশ করে বলে, ‘গ্র্যান্ডমাস্টারের সঙ্গে জীবনে প্রথম কোনো খেলায় অংশ নিলাম। এককথায় অসাধারণ অনুভূতি। আমিও ভবিষ্যতে একজন গ্র্যান্ডমাস্টার হতে চাই।’
সমাপনী অনুষ্ঠানে দেশব্যাপী অলিম্পিয়াডসহ দাবা আন্দোলন ছড়িয়ে দেওয়ার লক্ষ্যে মুহম্মদ জাফর ইকবালকে সভাপতি করে ১০ সদস্যবিশিষ্ট একটি কমিটি গঠন করা হয়। এতে সহসভাপতি হিসেবে গ্র্যান্ডমাস্টার রিফাত বিন সাত্তার, এনামুল হোসেন রাজীব এবং সাধারণ সম্পাদক হিসেবে বিশ্ববিদ্যালয়ের সহকারী অধ্যাপক মাজহারুল ইসলামকে মনোনীত করা হয়। সদস্য হিসেবে রয়েছেন অধ্যাপক মোহাম্মদ কায়কোবাদ, অধ্যাপক ইয়াসমিন হক, অধ্যাপক সুশান্ত কুমার দাস, তৈয়বুর রহমান সুমন, ড. শাহাদাত উল্লাহ খান ও আইরিন বাশার।
এ সময় দাবা আন্দোলন ছড়িয়ে দিতে পাঁচ দফা দাবি-সংবলিত ঘোষণাপত্র পাঠ করা হয়। দাবিগুলো হচ্ছে: প্রাথমিক বিদ্যালয়ে দাবা খেলা বাধ্যতামূলক, ইয়ুথ চেজ উ ৎসবে অংশগ্রহণ, গণমাধ্যমে একটি নির্দিষ্ট কলাম দাবাড়ুদের জন্য রাখা, বিদ্যালয়ের ক্রীড়া শিক্ষককে দাবার বিষয়ে প্রশিক্ষণ ও প্রতিটি সরকারি-বেসরকারি সংস্থার কাছে বিদ্যালয়গুলোতে ১০ সেট করে দাবার বোর্ড প্রদানের অনুরোধ জ্ঞাপন।
বিকেলের দিকে শেষ হয় দাবা অলিম্পিয়াড। অন্য রকম আর অন্য ধাঁচের এই আয়োজনজুড়ে ছিল প্রতিযোগীদের সুষম মেলবন্ধন। অলিম্পিয়াডে শামিল হতে পেরে আন্দোলিত ও অনুপ্রাণিত শিক্ষার্থীদের দাবি, প্রতিবছর এই অলিম্পিয়াডের আয়োজন করা হোক। সবারই আশা, বিশ্ববিদ্যালয়ের চৌহদ্দি ছাড়িয়ে এই উ ৎসব একদিন দেশময় ছড়িয়ে পড়বে। আর সেই আশা নিয়েই দিনমান উচ্ছ্বাসে কাটানো ফেলে আসা সময়ের রোমন্থন করে গন্তব্যে পাড়ি জমায় শ তিনেক শিক্ষার্থী। 


ঢাকা বিশ্ববিদ্যালয়
‘গ’ ইউনিটের ভর্তি পরীক্ষা নিয়ে আদেশ কাল
ঢাকা বিশ্ববিদ্যালয়ের ‘গ’ ইউনিটের পুনর্মূল্যায়িত ফলাফল বাতিলের সিদ্ধান্তের বৈধতা চ্যালেঞ্জ করে করা রিটের ওপর কাল বৃহস্পতিবার আদেশ দেবেন হাইকোর্ট।
বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত বেঞ্চ আজ বুধবার আদেশের এ দিন ধার্য করেন।
আদালতের আহ্বানে সাড়া দিয়ে শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবাল, ঢাকা বিশ্ববিদ্যালয়ের শিক্ষক সমিতির সভাপতি আনোয়ার হোসেন বক্তব্য দেন। অন্যদিকে অতিরিক্ত অ্যাটর্নি জেনারেল এম কে রহমান ও বিশ্ববিদ্যালয়ের পক্ষে আইনজীবী এ এফ এম মেসবাহউদ্দিন এবং রিট আবেদনকারীদের পক্ষে আইনজীবী মনজিল মোরসেদ শুনানিতে অংশ নেন।
শুনানিতে অংশ নিয়ে পুনরায় পরীক্ষা না নেওয়ার পক্ষে মত দেন জাফর ইকবাল। তিনি বলেন, বিশ্ববিদ্যালয় কর্তৃপক্ষের সঙ্গে কথা হয়েছে। প্রশ্নে বানানসহ বিভিন্ন অসংগতি রয়েছে। বেশির ভাগ প্রশ্ন এসেছে কোচিং সেন্টারের গাইড থেকে।
শুনানিতে অংশ নিয়ে অধ্যাপক আনোয়ার হোসেন বলেন, শিক্ষক সমিতির নেতাদের সঙ্গে আলোচনা হয়েছে। তিনি বলেন, পুনরায় মূল্যায়ন ও নতুন করে পরীক্ষা নেওয়ার ক্ষেত্রে উভয় ধরনের মতামত এসেছে।
বিশ্ববিদ্যালয়ের মর্যাদা অক্ষুণ্ন এবং স্বচ্ছতা বজায় রাখতে পুনরায় পরীক্ষা নেওয়ার পক্ষে মত দিয়েছেন অতিরিক্ত অ্যাটর্নি জেনারেল ও বিশ্ববিদ্যালয়ের কৌঁসুলি।
২৪ নভেম্বর আদালত বিশেষজ্ঞ মতামত দিতে অধ্যাপক মহম্মদ জাফর ইকবালকে আদালতে উপস্থিত হতে বলেছিলেন। আদালতের নির্দেশনা অনুসারে গত সোমবার বক্তব্য দেন তিনি।
গত ৩১ অক্টোবর ‘গ’ ইউনিটের ভর্তি পরীক্ষার ফল প্রকাশ হয়। উত্তরপত্রে ভুল থাকার পরিপ্রেক্ষিতে আরেক দফা ফল প্রকাশ ও বাতিল এবং সবশেষে ৯ ডিসেম্বর ফের ভর্তি পরীক্ষা নেওয়ার সিদ্ধান্ত হয়। আর পুনর্মূল্যায়িত ফলাফল বাতিলের সিদ্ধান্তের বৈধতা চ্যালেঞ্জ করে গত ২২ নভেম্বর ভর্তি পরীক্ষায় উত্তীর্ণ ১২ শিক্ষার্থী হাইকোর্টে রিট আবেদন করেন।
﻿
ঢাকা বিশ্ববিদ্যালয়
নতুন পরীক্ষা নয়, ফল পুনর্মূল্যায়নে কমিটি
ঢাকা বিশ্ববিদ্যালয়ের ‘গ’ ইউনিটের নতুন করে পরীক্ষা নেওয়ার সিদ্ধান্ত বাতিল করেছেন হাইকোর্ট। একই সঙ্গে পরীক্ষার উত্তরপত্র পুনর্মূল্যায়নের জন্য অধ্যাপক জাফর ইকবালের নেতৃত্বে তিন সদস্যের একটি কমিটি গঠন করতে নির্দেশ দেওয়া হয়েছে। ওই কমিটিকে যত দ্রুত সম্ভব কর্তৃপক্ষের কাছে ফলাফল জমা দিতে বলা হয়।
আজ বৃহস্পতিবার বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত হাইকোর্টের বেঞ্চ কয়েক দফা নির্দেশনা দিয়ে এ আদেশ দেন।
‘গ’ ইউনিটের পুনর্মূল্যায়িত ফলাফল বাতিলের সিদ্ধান্তের বৈধতা চ্যালেঞ্জ করে করা রিটের ওপর হাইকোর্ট আজ এ আদেশ দেন।
প্রসঙ্গত, গত ৩১ অক্টোবর ‘গ’ ইউনিটের ভর্তি পরীক্ষার ফল প্রকাশ হয়। উত্তরপত্রে ভুল থাকার পরিপ্রেক্ষিতে আরেক দফা ফল প্রকাশ ও বাতিল এবং সবশেষে ৯ ডিসেম্বর আবার ভর্তি পরীক্ষা নেওয়ার সিদ্ধান্ত হয়। আর পুনর্মূল্যায়িত ফলাফল বাতিলের সিদ্ধান্তের বৈধতা চ্যালেঞ্জ করে গত ২২ নভেম্বর ভর্তি পরীক্ষায় উত্তীর্ণ ১২ শিক্ষার্থী হাইকোর্টে রিট আবেদন করেন।
আজকের আদেশে আদালত ভর্তি প্রক্রিয়ার জন্য নতুন কমিটি গঠন করার কথা বলেন। ওই কমিটি ভর্তির বিষয়ে সিদ্ধান্ত নেবে।
অন্য আরেকটি নির্দেশনায় ‘গ’ ইউনিটের ভর্তি পরীক্ষা নিয়ে সৃষ্ট জটিলতার ঘটনা তদন্ত করে দোষীদের বিরুদ্ধে বিশ্ববিদ্যালয়ের আইন অনুযায়ী কার্যকর ব্যবস্থা নিতে বলা হয়েছে।
একই সঙ্গে ব্যবসায় প্রশাসন অনুষদের ডিন জামাল উদ্দিনকে অপসারণ করতে বলা হয়েছে। এ ছাড়া ভবিষ্যতে প্রশ্ন নির্বাচনে গাইড বই থেকে প্রশ্ন নিবার্চন না করতে ও বাইরের কোনো প্রতিষ্ঠানের কারিগরি সহায়তা না নেওয়ার বিষয়টি নিশ্চিত করতে বলা হয়েছে।
উত্তরপত্র মূল্যায়ন কমিটির অন্য দুই সদস্য হবেন ঢাকা বিশ্ববিদ্যালয়ের শিক্ষক।
বেলা সোয়া ১১টা থেকে দুপুর ১২টা পর্যন্ত আদালত এ আদেশ দেন।
এর আগে আদালতের আহ্বানে সাড়া দিয়ে শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবাল ও ঢাকা বিশ্ববিদ্যালয়ের শিক্ষক সমিতির সভাপতি আনোয়ার হোসেন বক্তব্য দেন।
এ ছাড়া অতিরিক্ত অ্যাটর্নি জেনারেল এম কে রহমান, বিশ্ববিদ্যালয়ের পক্ষে আইনজীবী এ এফ এম মেসবাহউদ্দিন এবং রিট আবেদনকারীদের পক্ষে আইনজীবী মনজিল মোরসেদ শুনানিতে অংশ নেন।
শুনানিতে অংশ নিয়ে পুনরায় পরীক্ষা না নেওয়ার পক্ষে মত দেন জাফর ইকবাল।
অন্যদিকে বিশ্ববিদ্যালয়ের মর্যাদা অক্ষুণ্ন এবং স্বচ্ছতা বজায় রাখতে পুনরায় পরীক্ষা নেওয়ার পক্ষে মত দিয়েছিলেন অতিরিক্ত অ্যাটর্নি জেনারেল ও বিশ্ববিদ্যালয়ের কৌঁসুলি।
﻿

থুরং লা পাস
তিন অভিযাত্রী
ঢাকা বিশ্ববিদ্যালয়ের তিন শিক্ষার্থী অতিক্রম করেছেন অন্নপূর্ণার থুরং লা পাস
‘যেদিন নেপালের কাঠমান্ডুতে পৌঁছাই, সেদিন ছিল দেওয়ালি উ ৎসব। চারদিকে আলোর ঝলকানি, নানা রঙের ফুল আর প্রদীপে শোভা পাচ্ছে চারপাশ। এমন উ ৎসবমুখর পরিবেশ যেন আমাদের উষ্ণ অভ্যর্থনা জানাচ্ছিল।’ বলছিলেন অন্নপূর্ণার থুরং লা পাস অতিক্রম করা হাসান আল জুবায়ের। শুধু হাসানই নন, অন্নপূর্ণার প্রায় ১৮ হাজার ফুট উঁচু থুরং লা পাস অতিক্রম করেছেন ঢাকা বিশ্ববিদ্যালয়ের আরও দুই শিক্ষার্থী। অভিযাত্রীরা হলেন: শিক্ষা গবেষণা বিভাগের হাসান আল জুবায়ের, ব্যবস্থাপনা বিভাগের ইব্রাহিম খলিল এবং সমাজকর্ম ইনস্টিটিউটের শিক্ষার্থী মুস্তাফিজুর রহমান।
ঢাকা বিশ্ববিদ্যালয়ে টিএসসির পাড়েই নিয়ন আলোয় তাঁদের সঙ্গে আড্ডা জমে। কীভাবে এত দূর এগিয়ে গেলেন তাঁরা, আর স্বপ্নটাই বা কী তাদের? হাসান বলেন, ‘বিশ্ববিদ্যালয়ে ভর্তির পরই ভাবনা ছিল আলাদা কিছু করব, যা বিশ্ববিদ্যালয়ে আগে হয়নি। সেই ভাবনা থেকেই কাজ করা। তবে অর্জন যা, তা এ বছর থেকেই শুরু। শুরুটা হয়েছে দেশের ভেতরে কেওক্রাডংয়ের শীর্ষে আরোহণের মাধ্যমে। এ বছরের সেপ্টেম্বরেই তা সম্পন্ন হয়।’ ইব্রাহিম খলিল বলেন, সিলেট অঞ্চলে ঘোরাঘুরির বদৌলতে পাহাড়ে ওঠা হয়েছে। তবে থুরং লা পাস অতিক্রম আসলেই বড় পাওয়া।
মুস্তাফিজুর রহমান বলেন, ‘মোট ১৪ দিনের অভিজ্ঞতা পুরোটাই ছিল রোমাঞ্চকর। প্রতিমুহূর্তেই মনে হয় নতুন করে বাঁচতে পারছি। খুব ভয় পেয়ে গিয়েছিলাম যখন হাসানের পা পিছলে যায়। সর্বোপরি ভয় আর আনন্দমিশ্রিত দিনগুলো দারুণ কেটেছে। ঈদুল আজহার দিন আমরা ১৮ হাজার ফুট উচ্চতায় আরোহণ করি। কী যে এক অসাধারণ ভালো লাগা, তা বোঝাতে পারব না।’ খলিল বলেন, ‘ঢাকা বিশ্ববিদ্যালয়ের তিন শিক্ষার্থী ছাড়াও নর্থ আলপাইন ক্লাবের আবদুল হালিম আমাদের সফরসঙ্গী হিসেবে ছিলেন। বিশ্ববিদ্যালয়ের পৃষ্ঠপোষকতা ও উপাচার্য স্যারের (আ আ ম স আরেফিন সিদ্দিক) সহযোগিতা আমাদের অনুপ্রাণিত করেছে।’
শুরুর দিকের কথা বলেন মুস্তাফিজুর রহমান, ‘এ বছরেই ঢাকা বিশ্ববিদ্যালয় এভারেস্ট টিম গঠন করা হয়। নামটাও দারুণ, “ঢাকা বিশ্ববিদ্যালয়ে এভারেস্ট টিম”। আর এই দলের সদস্যা আমরা। আমাদের লক্ষ্য, ২০১৪ সালের মধ্যে এভারেস্ট পর্বতে আরোহণ করা। মুসা ইব্রাহীম যা করে দেখিয়েছেন, তা আমাদের অনুপ্রেরণা। একজন শিক্ষার্থী বিশ্ববিদ্যালয়ে থাকাকালেই করে দেখাবেন বলে আমরা মনে করি।’
তবে এবার প্রশ্ন, অন্যদিকে ক্যারিয়ার হিসেবে কী করতে চান এই তিন জয়ী? উত্তর প্রথমে দেন হাসান, ‘অবশ্যই বিষয়সংশ্লিষ্ট শিক্ষাব্যবস্থা নিয়ে কাজ করতে চাই। তবে পাহাড়ে ওঠার শখটা সব সময়ই থাকবে।’ মুস্তাফিজ ও খলিলের উত্তরটা একই রকম, ‘পড়াশোনা যে বিষয়ে করছি, সেই বিষয়সংশ্লিষ্ট কিছু করতে চাই এবং অবশ্যই থাকতে চাই ঢাকা বিশ্ববিদ্যালয়ের এভারেস্ট টিম ২০১১-এর সঙ্গে। যেখানে তৈরি হবে এভারেস্ট জয় করার সৈনিকেরা। রাত বাড়ছে। শীতের হাওয়াও লাগছে গায়ে। উঠে পড়ি রোমাঞ্চকর পাহাড়ে ওঠার একরাশ গল্প শুনেই।’
﻿

চিরকুট
ইস্ট ওয়েস্টে বিতর্ক
ইস্ট ওয়েস্ট বিশ্ববিদ্যালয়ে ২৪ নভেম্বর আন্তবিশ্ববিদ্যালয় বিতর্ক প্রতিযোগিতা ২০১১-এর ফাইনাল আসর বসেছিল। এতে ৩২টি দলের মাঝে ঢাকা বিশ্ববিদ্যালয়কে হারিয়ে জাহাঙ্গীরনগর বিশ্ববিদ্যালয় বিতর্ক সংগঠন (জুডো) চ্যাম্পিয়ন হয়। বিতর্কের বিষয় ছিল ‘জীবনদর্শনের মূল্যায়ন কর্ম দ্বারা সম্ভব, চিন্তা দ্বারা নয়।’
অনুষ্ঠানে বিশ্ববিদ্যালয় ট্রাস্টি বোর্ডের চেয়ারম্যান ও বাংলাদেশ ব্যাংকের সাবেক গভর্নর ড. মোহাম্মদ ফরাসউদ্দীন উপস্থিত ছিলেন। উপাচার্য অধ্যাপক আহমেদ শাফী চ্যাম্পিয়ন ট্রফি জাহাঙ্গীরনগর ইউনিভার্সিটি ডিবেট অর্গানাইজেশনের বিতার্কিকদের হাতে তুলে দেন। চ্যাম্পিয়ন দলের সদস্যরা হলেন জাকারিয়া পলাশ, সাখাওয়াত জামিল সৈকত ও জাফর সাদিক।

রোবট নিয়ে কর্মশালা
রুয়েটের রোবটিক সোসাইটি অব রুয়েট (আরএসআর)্রএবং যন্ত্রকৌশল বিভাগের যৌথ উদ্যোগে এক কর্মশালা অনুষ্ঠিত হয়। রোবটের প্রায়োগিক দিক নিয়ে ২৫ থেকে ২৬ নভেম্বর অনুষ্ঠিত এই কর্মশালা উদ্বোধন ঘোষণা করেন রুয়েটের উপাচার্য অধ্যাপক সিরাজুল করিম চৌধুরী। এ ছাড়া অন্যদের মধ্যে উপস্থিত ছিলেন আরএসআরের সভাপতি ড. মো. রোকুজ্জামান রানা, সহসভাপতি শাহজাদা মাহমুদুল হাসান ও যন্ত্রকৌশল বিভাগের বিভাগীয় প্রধান ড. নীরেন্দ্রনাথ মুস্তাফী। এ কর্মশালায় ব্যাপক উদ্দীপনায় অংশগ্রহণ করেন তিন শতাধিক শিক্ষার্থী। কর্মশালায় রোবট নিয়ে বাংলাদেশের সম্ভাবনা, ভবিষ্য ৎ শিল্পপ্রতিষ্ঠানগুলোতে রোবটের প্রয়োগ ইত্যাদি বিষয়ে আলোচনা হয়।

কুয়েটে বিতর্ক
২৫ নভেম্বর খুলনা প্রকৌশল ও প্রযুক্তি বিশ্ববিদ্যালয়ে (কুয়েটে) অনুষ্ঠিত হয় দুই দিনব্যাপী বিভাগীয় বিতর্ক প্রতিযোগিতা এবং ক্যারিয়ার প্ল্যানিং সেমিনার ২০১১। কুয়েট ডিবেটিং সোসাইটির আয়োজনে ‘যুক্তির দখিনা হাওয়া’ শীর্ষক স্লোগান সামনে রেখে দেশের ১১টি শিক্ষাপ্রতিষ্ঠানের ১২টি দল এই বিতর্ক প্রতিযোগিতায় অংশ নেয়। এই আয়োজনের উদ্বোধন করেন কুয়েটের উপাচার্য ও কুয়েট ডিবেটিং সোসাইটির প্রতিষ্ঠাতা মডারেটর অধ্যাপক মুহাম্মদ আলমগীর। তিনি বলেন, ‘যুক্তি ছাড়া দেশ ও জাতি গঠন করা সম্ভব নয়। বিশেষ করে, বিতর্ক এ ক্ষেত্রে একটি অত্যন্ত শক্তিশালী মাধ্যম। বিতর্ক চর্চার মাধ্যমে আমরা একদিন যুক্তিবাদী সমাজ প্রতিষ্ঠা করতে পারব।’ এ সময় অন্যান্য শিক্ষাপ্রতিষ্ঠান থেকে আগত বিতার্কিক, শিক্ষার্থী, কুয়েটের বিভিন্ন বিভাগের শিক্ষক, ছাত্রছাত্রী ও কর্মকর্তা, বিচারকমণ্ডলীসহ অন্যরা উপস্থিত ছিলেন।
﻿
আইইউবি, চট্টগ্রাম


চাকরি-বাজার
মেলায় স্নাতকদের ভিড় ছিল বেশি মাত্রায়
চট্টগ্রাম বিশ্ববিদ্যালয়ের বিবিএর ছাত্র মুমতাহিন জানান, ‘সবচেয়ে মজা পেয়েছি ইন্টারভিউ সেন্টার দেখে। এখানে তা ৎক্ষণিক ইন্টারভিউ নেওয়া হয়েছে এবং অনেককে চাকরির জন্য প্রাথমিকভাবে মনোনয়নও দেওয়া হয়েছে, যা সত্যিই খুব আনন্দদায়ক।’
আইইউবি, চট্টগ্রামের এমবিএর ছাত্রী ফারজানা সুলতানা নিপু বলেন, ‘একই ছাদের নিচে এতগুলো প্রতিষ্ঠানের স্টল পাওয়া তো খুবই দারুণ ব্যাপার। শুধু মেলায় ঘুরলাম আর সিভি ড্রপ করলাম, এটা আসলেই শিক্ষণীয় ও সহজলভ্য যোগাযোগও বটে।’
‘দেশের শতকরা ৪০ ভাগ জনগণই তরুণ, এরাই ভবিষ্য ৎ দেশকে নেতৃত্ব দেবে’—বলেন বিশেষ অতিথি আইইউবি, চট্টগ্রাম ট্রাস্টের সভাপতি এস এম আল হোসনী। এই বক্তব্যের সামঞ্জস্যতা পাওয়া যায় আইইউবি, চট্টগ্রাম ক্যাম্পাসে ‘আইইউবিসি জব ফেয়ার ২০১১’-তে তরুণ গ্র্যাজুয়েটদের উপচে পড়া ভিড় দেখে।
জব ফেয়ার—চাকরিপ্রত্যাশীদের সঙ্গে চাকরিদাতাদের সরাসরি যোগাযোগের একটি আধুনিক পদ্ধতি—বলেন অনুষ্ঠানের উদ্বোধক গণপ্রজাতন্ত্রী বাংলাদেশ সরকারের পরিবেশ ও বন প্রতিমন্ত্রী ড. হাছান মাহমুদ। ‘জব ফর অল, স্মার্টার ওয়ে টু হায়ার পিপল’ স্লোগান সামনে রেখে আইইউবি, চট্টগ্রাম আয়োজন করে এই চাকরির মেলা। আয়োজন যে যথার্থই সাফল্য ও সার্থকতা পেয়েছে, তা বোঝা যায় স্বেচ্ছাসেবকদের সঙ্গে কথা বলতেই। তাদের মুখে ছিল দিগ্বিজয়ের হাসি। সব বিশ্ববিদ্যালয়ের গ্র্যাজুয়েটদের জন্যই এই মেলা উন্মুক্ত ছিল।
আয়োজনটির পৃষ্ঠপোষক হিসেবে ছিল ছয়টি প্রতিষ্ঠান—এনসিসি ব্যাংক লিমিটেড, মিডিয়া পার্টনার চ্যানেল আই, মোস্তফা গ্রুপ, রেডিও পার্টনার রেডিও টুডে, ইউনি গ্রুপ সি পার্ল লাইনস, ইভেন্ট পার্টনার আজাদী জবস, আইটি পার্টনার ব্র্যাক নেট, ফ্যাশন প্রোডাক্ট লিমিটেড।
মিউচুয়াল ট্রাস্ট ব্যাংকের কর্মকর্তা আমীর হোসাইন বলেন, ‘যারা টিমওয়ার্ক করতে পারদর্শী এবং নিজের দক্ষতার ওপর যথেষ্ট আত্মবিশ্বাস রয়েছে, আমরা তাদেরই খুঁজছি।’
মাইন্ড ম্যাপার লিমিটেড ছিল চাকরিপ্রত্যাশীদের জন্য সাপ্লাই চেইন ম্যানেজমেন্ট ট্রেইনিং অ্যান্ড ওয়ার্কশপের অফার নিয়ে, যা তাদের যোগ্যতাকে আরও ধারালো করার কাজে লাগবে।
এমজিএইচ গ্রুপের এক কর্মকর্তা গ্র্যাজুয়েটদের জন্য রোমাঞ্চকর ক্যারিয়ারের সুযোগ করে দেওয়া প্রসঙ্গে বলেন, এ প্রতিষ্ঠানে কর্মকর্তারা নিজের যোগ্যতা প্রকাশের স্বাধীনতা পাওয়ার পাশাপাশি সারা বিশ্বে তার দক্ষতা ছড়িয়ে দেওয়ার সুযোগ পায়। এমজিএইচ গ্রুপ বিশ্বাস করে, তাদের প্রশিক্ষণার্থীরাই আগামীর নেতৃত্বদানকারী।
পিএইচপির কর্মকর্তা সৈয়দ রাফী বলেন, ‘সিভি পাঠাতে হলে আমাদের ই-মেইল info@PhPgroupbd.com এই ঠিকানায় পাঠানো যাবে। এবারের ওপেন সিভি সার্কুলারেও আমরা অভাবনীয় সাড়া পেয়েছি।’
গ্র্যাজুয়েটদের মূল আকর্ষণের জায়গা ছিল বহুজাতিক কোম্পানিগুলো। জব ফেয়ারে যাঁরা সিভি ড্রপ করেছেন, তাঁরা বাড়তি কোনো সুবিধা পাবেন কি না, এমন প্রশ্নের জবাবে panalpina-এর কর্মকর্তা আদিবুর রহমান জানান, তাঁরা শুধু সিভি সংগ্রহ করছেন, সব নিয়োগ-প্রক্রিয়া হবে হিউম্যান রিসোর্স ডিপার্টমেন্টের সিদ্ধান্ত অনুযায়ী।
কোম্পানিগুলোর মধ্যে আরও ছিল সাউথইস্ট ব্যাংক, ব্যাংক এশিয়া, স্ট্যান্ডার্ড চার্টার্ড, ইকুয়িটি, সিপিডিএল, ইটারনাল ইত্যাদি। আয়োজকেরা দিনব্যাপী বিভিন্ন কর্মশালার আয়োজনও করে। কর্মশালার বিষয়বস্তু ছিল ‘চাকরির ইন্টারভিউর প্রস্তুতি কীভাবে নিতে হয়’, ‘চাকরিপ্রত্যাশীদের কাছে চাকরিদাতাদের প্রত্যাশা’, ‘কীভাবে সিভি তৈরি করতে হয়’ ইত্যাদি।
আইইউবি, চট্টগ্রাম জব ফেয়ার ২০১১-এর উদ্দেশ্য ছিল ফ্রেশ গ্র্যাজুয়েটরা যেন তাঁদের জ্ঞান, দক্ষতা ও ক্ষমতা বিভিন্ন কোম্পানিতে কাজে লাগিয়ে ক্যারিয়ার গড়তে পারেন, তার সুযোগ করে দেওয়া। ড. তাহলীল আজীমের উদ্যোগে চাকরির বাজারের এই মহাসমারোহ সফলভাবে কার্যকর হয়।
﻿

বাংলা ১ম পত্র
২০১২ সালের এসএসসি পরীক্ষা: বিশেষ প্রস্তুতি-১৭সমাজের উন্নতি হবে নারী ও পুরুষের সম্মিলিত চেষ্টায়
মো. হুমায়ূন কবীর, সিনিয়র শিক্ষক, সেন্ট গ্রেগরী হাইস্কুল, ঢাকা | 
জাগো গো ভগিনী অংশ-৩
প্রিয় শিক্ষার্থীরা, গতকালের পর আজ বাংলা ১ম পত্রের গুরুত্বপূর্ণ নমুনা বহুনির্বাচনী প্রশ্নোত্তর দেওয়া হলো।
৪৫। ‘আমাদিগকে ওইরূপ বিবিধ নির্যাতন সহ্য করিয়া জাগিতে হইবেই’—‘ওইরূপ বিবিধ নির্যাতন’ কী কী?
ক. ধর্মবিরোধী কাজ বলে এর নির্যাতন
খ. নারীর মিছিলের নানা প্রতিকূলতা
গ. সমাজ, স্বামী, সংসার কর্তৃক নিন্দা ও অসহযোগিতা
ঘ. রাষ্ট্র কর্তৃক সৃষ্ট নানা বাধা
৪৬। ‘পাস করা বিদ্যাকে প্রকৃত শিক্ষা বলি না’—লেখিকার এ মতামতের প্রকৃত কারণ কী?
ক. পাস করা বিদ্যায় শুধু সার্টিফিকেট পাওয়া যায়
খ. পাস করা বিদ্যায় সৃজনশীলতা প্রাধান্য পায় না
গ. পাস করলে শিক্ষার উদ্দেশ্য বিফলে যায়
ঘ. পাস না করেই প্রকৃত শিক্ষিত হওয়া যায়
৪৭। ‘আমরা যদি রাজকীয় কার্যক্ষেত্রে প্রবেশ করিতে না পারি, তবে কৃষিক্ষেত্রে প্রবেশ করিব’—উক্তিটি থেকে যা বোঝা যায় তা কী?
ক. কৃষিকাজের প্রতি লেখিকার আগ্রহ
খ. নারীর জন্য কৃষিকাজই উপযুক্ত
গ. উপার্জনই গুরুত্বপূর্ণ ক্ষেত্র নয় ঘ. রাজকর্মে নারীরা যোগ্য ছিল
৪৮। বেগম রোকেয়া কী সমর্থন করেন না?
i.পাস করা বিদ্যা প্রকৃত শিক্ষা নয় ii. নারী বুদ্ধিবৃত্তির অনুশীলন করে
iii. পুরুষের অর্থভোগ করায় তার প্রভূত্ব সহ্য করে
নিচের কোনটি সঠিক? ক. i খ. ii গ. i ও ii ঘ. i, ii ও iii
৪৯। স্ত্রী শিক্ষার বিরুদ্ধে কাদের অবস্থান?
i. অধিকাংশ কুসংস্কারাচ্ছন্ন লোকের
ii. নারীদের নিজেদেরই iii. শক্তিশালী পুরুষদের
কোনটি সঠিক ক. i খ. ii গ. i ও ii ঘ. i, ii ও iii
৫০। অশিক্ষিত স্ত্রীলোকদের শত দোষ সমাজ অম্লান বদনে ক্ষমা করে থাকে, কারণ কী? i. যত দোষ সব শিক্ষিত লোকের
ii. সমাজ স্ত্রী শিক্ষার বিরুদ্ধে iii. অশিক্ষিত নারীরা গুরুতর দোষ করে না
নিচের কোনটি সঠিক? ক. i খ. ii গ. i ও ii ঘ. i, ii ও iii
৫১। কোন উক্তি দিয়ে ‘জাগো গো ভগিনী’ প্রবন্ধের মূল বক্তব্য ফুটে উঠেছে?
ক. পরিশেষে বলি, আমরা সমাজেরই অর্ধঅঙ্গ
খ. সর্বত্র আমরা যাহাতে তাহাদের পাশাপাশি চলিতে পারি
গ. প্রথমে জাগিয়া ওঠা সহজ কাজ নহে
ঘ. আমরা অকর্মণ্য পুতুল জীবন বহন করিবার জন্য সৃষ্টি হই নাই।
৫২। ‘জাগো গো ভগিনী’ প্রবন্ধে লেখিকা কাদের পক্ষে অবস্থান নিয়েছেন?
ক. অধঃপতিত নারী সমাজের পক্ষে
খ. আত্মপ্রতিষ্ঠিত নারী সমাজের পক্ষে
গ. নারী শিক্ষায় সমর্থনদানকারী পুরুষের পক্ষে
ঘ. অবহেলিত ও অশিক্ষিত নারীদের পক্ষে
৫৩। আমাদের মনের কক্ষে জ্ঞানের আলো প্রবেশ না করার কারণ কী?
ক. মনের দরজা-জানালা বন্ধ রাখা
খ. নারীরা দীর্ঘদিন ধরে কেবল গৃহকর্মে মনোযোগী বলে
গ. পুরুষের আধিপত্যের কারণ
ঘ. উপযুক্ত স্কুল-কলেজের অভাব
৫৪। সমাজের উন্নতি নিশ্চিত হবে কীভাবে?
ক. নারীর চেষ্টার মাধ্যমে
খ. পুরুষের একক চেষ্টায়
গ. নারী ও পুরুষের সম্মিলিত চেষ্টায়
ঘ. নারীর একক ক্ষমতায়ন নিশ্চিত হলে
৫৫। কারা শিক্ষিত নারীর দোষত্রুটির প্রতি কঠোর মনোভাব প্রদর্শন করেন?
ক. তথাকথিত পুরুষেরা খ. সংসারের বয়স্ক রমণীরা
গ. অশিক্ষিত নারীরা ঘ. যারা নারী শিক্ষার বিপক্ষে।
৫৬। বেগম রোকেয়ার মতে শিক্ষা লাভের উদ্দেশ্য কী?
ক. সৃজনশীলতা দিয়ে সমাজের উন্নতি করা
খ. যথেষ্ট অর্থপ্রাপ্তি দিয়ে স্বাবলম্বী হওয়া
গ. অপরকে সুশিক্ষিত হতে সহায়তা করা
ঘ. স্বাধীন ব্যবসায় নিজের উন্নতি লাভ।
নমুনা বহুনির্বাচনী প্রশ্নের সঠিক উত্তর: জাগো ভগিনী জাগো: ৪৫. গ ৪৬.খ ৪৭. গ ৪৮. খ ৪৯. গ ৫০. খ ৫১. ঘ ৫২. ঘ ৫৩. ঘ ৫৪. গ ৫৫ ঘ. ৫৬. ক।
﻿

ভর্তি তথ্য
২০১১-১২ শিক্ষাবর্ষে বিভিন্ন বিশ্ববিদ্যালয়ের ভর্তি-প্রক্রিয়া শেষের পথে। পরীক্ষা বাকি রয়েছে কিছু বিশ্ববিদ্যালয়ে।

ভর্তি পরীক্ষা
চট্টগ্রাম ভেটেরিনারি ও অ্যানিমেল সায়েন্সেস
বিশ্ববিদ্যালয়: ১ ডিসেম্বর।
বাংলাদেশ কৃষি বিশ্ববিদ্যালয়: ৩ ডিসেম্বর।
বরিশাল বিশ্ববিদ্যালয়: ৮ ডিসেম্বর।
পাবনা বিজ্ঞান ও প্রযুক্তি বিশ্ববিদ্যালয়: ৯ ডিসেম্বর।
পটুয়াখালী বিজ্ঞান ও প্রযুক্তি বিশ্ববিদ্যালয়: ১০ ডিসেম্বর।
সিলেট কৃষি বিশ্ববিদ্যালয়: ১০ ডিসেম্বর।
বেগম রোকেয়া বিশ্ববিদ্যালয়, রংপুর: ১২ ডিসেম্বর।
জাতীয় কবি কাজী নজরুল ইসলাম বিশ্ববিদ্যালয়, ময়মনসিংহ: ১১, ১২, ১৩ ও ১৫ ডিসেম্বর।
বাংলাদেশ হেলথ প্রফেশনস ইনস্টিটিউট, সাভার, ঢাকা: ১৭ ডিসেম্বর।
মাওলানা ভাসানী বিজ্ঞান ও প্রযুক্তি বিশ্ববিদ্যালয়, টাঙ্গাইল: ২২ ও ২৩ ডিসেম্বর।
হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়, দিনাজপুর: ২৪ ডিসেম্বর।
নোয়াখালী বিজ্ঞান ও প্রযুক্তি বিশ্ববিদ্যালয়: ৩০ ডিসেম্বর।
[অনিবার্য কারণে কোনো শিক্ষাপ্রতিষ্ঠানে আবেদনের শেষ তারিখ কিংবা ভর্তি পরীক্ষার তারিখ পরিবর্তিত হতে পারে।]
﻿

সাধারণ বিজ্ঞান
এইচআইভি ভাইরাস রোগ প্রতিরোধকারী কোষগুলোকে ধ্বংস করে
সৃজনশীল প্রশ্নোত্তর  অংশ-২
প্রিয় শিক্ষার্থীরা, গতকালের পর সাধারণ বিজ্ঞান দ্বিতীয় অধ্যায় থেকে ‘জনসংখ্যা ও পরিবেশ’ গুরুত্বপূর্ণ সৃজনশীল প্রশ্নোত্তর দেওয়া হলো।
পুলক তার বাসার পাশে একটি ডায়াগনস্টিক সেন্টারে গিয়ে রক্ত পরীক্ষা করিয়ে আসার পর থেকে সে বেশ কিছু শারীরিক সমস্যা লক্ষ করল। তারপর সে চিকি ৎসকের কাছে চিকি ৎসার জন্য গেল। চিকি ৎসক তার এ অসুখের ব্যাপারে তাকে প্রচণ্ড হতাশাব্যঞ্জক কথা জানালেন। পুলকের সঙ্গে যাওয়া বন্ধুকে উদ্দেশ্য করে চিকি ৎসক বললেন, রোগটি আক্রান্ত ব্যক্তির রক্তের মাধ্যমে সংক্রমিত হয়।তবে এই রোগ ছোঁয়াচে নয়, সুতরাং বন্ধু হয়ে পুলককে এ অবস্থায় এড়িয়ে চলবেন না।
ক. পুলক যে রোগে আক্রান্ত হয়েছে তার নাম কী?
খ. পুলকের যে রোগটি হয়েছে তা কী কারণে হয়, ব্যাখ্যা করো।
গ. পুলক রক্ত পরীক্ষা করিয়ে আসার পর থেকে যে শারীরিক সমস্যা লক্ষ করল, সেগুলো কী কী হতে পারে বলে তুমি মনে করো।
ঘ. পুলকের বন্ধুকে উদ্দেশ করে চিকি ৎসকের দেওয়া পরামর্শটি মূল্যায়ন করো।
উত্তর: ক. পুলক যে রোগে আক্রান্ত তার নাম AIDS (Acquired Immune Deficiency Syndrome)।
উত্তর: খ. পুলক যে রোগে আক্রান্ত হয়েছে, তা HIV (Human Immune Deficiency Virus) নামের ভাইরাসের কারণে হয়। এ ভাইরাস শরীরের রোগ প্রতিরোধকারী কোষগুলোকে ধ্বংস করতে থাকে। ফলে শরীরের রোগ প্রতিরোধ ক্ষমতা কমে যায়। তখন বিভিন্ন রোগের জীবাণু সহজেই দেহে সংক্রমিত হয় এবং মানুষ বিভিন্ন রোগে আক্রান্ত হয়। তাই পুলকের যে মরণব্যাধিটি হয়েছে, তা একমাত্র এইচআইভির কারণেই হয়ে থাকে।
উত্তর: গ. পুলক রক্ত পরীক্ষা করিয়ে আসার পর থেকে যে শারীরিক সমস্যা লক্ষ করল, সেগুলো নিচে উল্লেখ করা হলো—
১. শরীরের ওজন অতিদ্রুত হ্রাস পাওয়া।
২. দীর্ঘদিন (দুই মাসেরও বেশি সময়) ধরে পাতলা পায়খানা।
৩. বারবার জ্বর হওয়া বা রাতে শরীরের অতিরিক্ত ঘাম হওয়া।
৪. অতিরিক্ত অবসাদ অনুভব করা।
৫. শুকনো কাশি হওয়া।
৬. ঘাড় ও বগলে অসহ্য ব্যথা হওয়া।
৭. মুখমণ্ডল অস্বাভাবিক রুক্ষ হওয়া।
৮. শরীরের বিভিন্ন অঙ্গ যেমন—মুখমণ্ডল, নাক ও চোখের পাতা ইত্যাদি ফুলে যাওয়া।
৯. ফুলে যাওয়া অঙ্গের ফোলা সহজে না কমা।
পুলকের উপরিউক্ত শারীরিক সমস্যাগুলো হয়েছে বলে আমি মনে করি। তবে কোনো ব্যক্তির এসব লক্ষণ দেখা দিলে অভিজ্ঞ চিকি ৎসকের পরামর্শ নিয়ে রক্ত পরীক্ষার ব্যবস্থা করে রোগটির ব্যাপারে নিশ্চিত হতে হবে।
উত্তর: ঘ. পুলকের এ মরণব্যাধির ব্যাপারে তার বন্ধুকে চিকি ৎসক কিছু পরামর্শ দিলেন। চিকি ৎসক বললেন, ‘এই রোগ ছোঁয়চে নয়, তবে এ রোগের কোনো প্রতিষেধক বা কার্যকর ওষুধ এখনো আবিষ্কৃত হয়নি। এ রোগে আক্রান্ত হওয়ার সঙ্গে সঙ্গে তার কর্মক্ষমতা হারিয়ে ফেলে না; তাই আমাদের লক্ষ রাখা প্রয়োজন, এই রোগে আক্রান্ত ব্যক্তিকে যেন সমাজ থেকে বিচ্ছিন্ন করা না হয়। তাকে স্বাভাবিক জীবনযাপনে উ ৎসাহিত করতে হবে।
সুতরাং আমাদের করণীয় হবে:
১. এ রোগে আক্রান্ত ব্যক্তিদের সঙ্গে আন্তরিক ও সৌহার্দ্যপূর্ণ আচরণ করা।
২. তাদের মানসিকভাবে প্রফুল্ল রাখার চেষ্টা করা এবং তাদের প্রতি যত্নবান হওয়া।
৩. অন্য সবার মতো সমান সুযোগ দেওয়া।
৪. আক্রান্ত ব্যক্তিদের নৈত্যনৈমিত্তিক কাজ থেকে বঞ্চিত না করা।
৫. পরিবার ও সমাজের অন্য সদস্য কর্তৃক এদের প্রয়োজনীয় চিকি ৎসার ব্যবস্থা করা।


ব্যবসায় উদ্যোগ
জীবনধারণের জন্য অর্থ উপার্জন করা একান্ত অপরিহার্য
মো. আলতাফ হোসেন, শিক্ষক, বীরশ্রেষ্ঠ মুন্সী আব্দুর রউফ পাবলিক কলেজ, ঢাকা | 
জ্ঞান ও অনুধাবনমূলক প্রশ্ন  অংশ-২
প্রিয় এসএসসি পরীক্ষার্থীরা, গতকালের পর আজ ব্যবসায় উদ্যোগ পাঠ্যবই থেকে অধ্যায়ভিত্তিক জ্ঞান ও অনুধাবনমূলক প্রশ্ন দেওয়া হলো।
প্রশ্ন: জুবের আলী কে ছিলেন?
উত্তর: জুবের আলী বাংলাদেশের একজন সফল শিল্পোদ্যোক্তা। সৃজনশীলতা ও উদ্ভাবনী শক্তি দিয়ে তিনি নতুন নতুন ব্যবসায় স্থাপন করেন এবং সফল হন। বাংলাদেশের তরুণ উদ্যোক্তাদের কাছে জুবের আলী অনুকরণীয় দৃষ্টান্ত।
প্রশ্ন: শিল্পোদ্যোক্তা সম্পর্কে জে বি সে-এর সংজ্ঞাটি উল্লেখ করো।
উত্তর: শিল্পোদ্যোক্তা সম্পর্কে জে বি সে-এর সংজ্ঞা: ‘শিল্পোদ্যোক্তা হলেন অর্থনৈতিক প্রতিনিধি, যিনি উ ৎপাদনের সব উপাদান যেমন—শ্রমিক, মূলধন ও ভূমি একত্র করেন। উ ৎপাদিত পণ্যের মূল্য তিনি এমনভাবে নির্ধারণ করেন, যার ফলে উপকরণগুলোর ব্যবহার এবং পুঁজির পুনর্গঠন নিশ্চিত হয় এবং শ্রমের মজুরি, পুঁজির সুদ, ট্যাক্স পরিশোধ করা যায় এবং তার প্রত্যাশিত মুনাফার ব্যবস্থা হয়।’
অনুধাবনমূলক প্রশ্ন
প্রশ্ন: উদ্যোক্তা ও শিল্পোদ্যোক্তা শব্দ দুটি সমার্থক কেন?
উত্তর: উদ্যোগ হলো, কোনো ব্যক্তির প্রচেষ্টা। আর যিনি উদ্যোগ গ্রহণ করেন, তিনিই উদ্যোক্তা। যিনি কোনো শিল্প বা ব্যবসায় প্রতিষ্ঠান স্থাপনের উদ্যোগ গ্রহণ করেন, তাকেই বলা হয় শিল্পোদ্যোক্তা বা উদ্যোক্তা।
রিচার্ড ক্যানটিলনের মতে, ‘উদ্যোক্তা হলেন এমন একজন প্রতিনিধি, যিনি নির্দিষ্ট মূল্যে উ ৎপাদনের উপকরণগুলো ক্রয় করে সেগুলোর সমন্বয়ের মাধ্যমে বিক্রয়যোগ্য পণ্য উ ৎপাদন করেন, যার বিক্রয়মূল্যে অনিশ্চিত।’
উদ্যোক্তার উদ্যোগ গ্রহণের ফলেই ব্যবসায় বা শিল্পপ্রতিষ্ঠান স্থাপিত হয়। এ জন্য উদ্যোক্তা বা শিল্পোদ্যোক্তা শব্দটিকে একই অর্থে ব্যবহার করা হয়।
প্রশ্ন: উদ্যোক্তা চ্যালেঞ্জিং কাজ করতে বিশেষ আনন্দ পান কেন?
উত্তর: ব্যবসায় উদ্যোগ হচ্ছে একটি সৃষ্টিধর্মী কাজ। একজন উদ্যোক্তা হচ্ছেন মূলত একজন উদ্ভাবক, যিনি উদ্যোগ গ্রহণের মাধ্যমে অর্থনীতিতে নতুন কিছু সংযোগ করেন। কিন্তু তার এ উদ্যোগ গ্রহণ অত্যন্ত ঝুঁকিপূর্ণ। তিনি ব্যবসায় ঝুঁকি, আর্থিক ঝুঁকি—এগুলোকে চ্যালেঞ্জ হিসেবে নেন এবং মুনাফাযোগ্য সুযোগ গ্রহণ করেন। উদ্যোক্তাদের চ্যালেঞ্জ গ্রহণের সঙ্গে সঙ্গে নতুন পণ্য বা সেবার সৃষ্টি হয়। এতে সামাজিক ও অর্থনৈতিক অবস্থার পরিবর্তন ঘটে। এ জন্য উদ্যোক্তা চ্যালেঞ্জিং কাজ করতে বিশেষ আনন্দ পান।
অধ্যায়-২
জ্ঞানমূলক প্রশ্ন
প্রশ্ন: ক্ষুদ্র ব্যবসায় সুবিধা কী?
উত্তর: নিজের সব দক্ষতা ব্যবহারের সুযোগ।
প্রশ্ন: কর্মসংস্থানের গুরুত্বপূর্ণ উ ৎস কী?
উত্তর: মজুরি বা বেতনভিত্তিক কর্মসংস্থান।
প্রশ্ন: ক্ষুদ্র শিল্পোদ্যোক্তা সচরাচর কী ধরনের অসুবিধা মোকাবিলা করেন?
উত্তর: অর্থনৈতিক অসুবিধা।
প্রশ্ন: জীবনধারণের জন্য একান্ত অপরিহার্য কী?
উত্তর: অর্থ উপার্জন।
প্রশ্ন: যেকোনো দেশে কর্মসংস্থানের প্রধান উ ৎস কী?
উত্তর: সরকারি ও বেসরকারি।
প্রশ্ন: আত্মকর্মসংস্থান কী?
উত্তর: নিজেই নিজের কর্মসংস্থান করাকে আত্মকর্মসংস্থান বলে।
প্রশ্ন: বেকার সমস্যার প্রধান শিকার কারা?
উত্তর: যুবসমাজ।
প্রশ্ন: বাংলাদেশের কর্মক্ষম জনসংখ্যার কত ভাগ আত্মকর্মসংস্থানে নিয়োজিত?
উত্তর: ৬০ শতাংশ।
প্রশ্ন: স্বীয় দক্ষতা বা গুণাবলির বলে সেবাদানের বিনিময়ে অর্থ উপার্জন করাকে কী বলে?
উত্তর: আত্মকর্মসংস্থান।


বাংলা ১ম পত্র
হৈমন্তী ও সাহিত্যে খেলা
প্রিয় শিক্ষার্থীরা, আজ বাংলা ১ম পত্র থেকে নমুনা বহুনির্বাচনী প্রশ্নোত্তর দেওয়া হলো।
নিচের অনুচ্ছেদটি পড়ে ২০ ও ২১ নম্বর প্রশ্নের উত্তর দাও:
করিম বকস ছোট ভাই রহিমকে তিরস্কার করল এমএ পাস মেয়ে বিয়ে করতে গিয়ে অধিক বয়সী সাবিনাকে ঘরে তুলল, সে জন্য। কিন্তু রহিম ভাইয়ের মনোভাবের বিরুদ্ধে রুখে দাঁড়াল।
২০. করিমের মনোভাবের সঙ্গে নিচের কোন চরিত্রের মনোভাবের মিল রয়েছে?
ক. হৈমন্তীর শাশুড়ির খ. হৈমন্তীর শ্বশুরের
গ. দিদিমাদের ঘ. বনমালী বাবুর।
২১. রহিমের সঙ্গে অপুর আচরণের পার্থক্য কীসে?
ক. সম্পর্কের গভীরতায় খ. উদার মনোভাবে
গ. চিন্তার স্বাধীনতায় ঘ. ব্যক্তিত্বের প্রকাশে।
নিচের অনুচ্ছেদটি পড়ে ২২ ও ২৩ নম্বর প্রশ্নের উত্তর দাও।
আলতাফ সাহেবের একমাত্র সন্তান সারাকে বিনা যৌতুকে বিয়ে করে সামি। শেয়ারবাজারে ধস নামায় কোটিপতি আলতাফ সাহেব দেউলিয়া হয়ে পড়লে শ্বশুর-শাশুড়ির মানসিক নির্যাতনের শিকার হয়ে মৃত্যুর কোলে ঢলে পড়ে সারা। এতে শোকে নির্বাক হয়ে যায় সামি।
২২. উদ্দীপকের শেষ বাক্যের সঙ্গে অপুর নিচের কোন অভিব্যক্তির সাদৃশ্য রয়েছে?
ক. জ্যৈষ্ঠের খররৌদ্রই তো জ্যৈষ্ঠের অশ্রুশূন্য রোদন
খ. শিশিরের কান্নাহাসি একেবারে এক হইয়া আছে
গ. শিশিরে ভোরবেলাটুকুর কথা সকালবেলায় আসিয়া ফুরাইয়া যায়
ঘ. একদিন দ্বিতীয় সীতা বিসর্জনের কাহিনি লিখিতে হইবে সে কথা কে জানিত।
২৩. উদ্দীপক ও ‘হৈমন্তী’ গল্পে আমাদের সমাজের কোন বস্তবতাটি স্পস্ট হয়ে উঠেছে?
ক. কুসংস্কার খ. পিতৃতান্ত্রিকতা
গ. অর্থলোলুপতা ঘ. পণপ্রথা।

সাহিত্যে খেলা
১. প্রমথ চৌধুরীর মতে, সাহিত্যের উদ্দেশ্য কী?
ক. জ্ঞান দান করা খ. বিশ্বের খবর জানানো
গ. আনন্দ দান করা ঘ. পাঠ দান করা।
২. ‘সাহিত্যে খেলা’ প্রবন্ধে লেখক শিক্ষা ও সাহিত্যের মধ্যে কয়টি পার্থক্য দেখিয়েছেন?
ক. ২টি খ. ৩টি গ. ৪টি ঘ. ৫টি।
৩. ‘সাহিত্যে খেলা’ প্রবন্ধটির সঙ্গে নিচের কোন রচনায় আঙ্গিকগত মিল রয়েছে?
ক. বিলাসী খ. কমলাকান্তের জবানবন্দি
গ. যৌবনের গান ঘ. অপরাহ্নের গল্প।
৪. সাহিত্য কখন ‘স্বধর্মচ্যুত’ হয়ে পড়ে?
ক. যুগোপযোগী না হলে খ. পাঠক না পড়লে
গ. মনোরঞ্জন করতে গেলে ঘ. প্রচার ও প্রকাশ না হলে।
৫. ‘সাহিত্য কস্মিনকালেও স্কুলমাস্টারির ভার নেয়নি’—এটি দ্বারা কী বোঝায়?
ক. সাহিত্যে শিক্ষণীয় কিছু নেই
খ. সাহিত্য চাপিয়ে দেওয়ার বিষয় নয়
গ. সাহিত্য কখনো কিছু শিক্ষা দেয়নি
ঘ. সাহিত্যিক স্কুলশিক্ষক নয়।
৬. ‘সাহিত্যে খেলা’ প্রবন্ধের মূলতত্ত্ব কী?
ক. আনন্দ দান খ. জ্ঞান বৃদ্ধি গ. সংস্কৃতিচর্চা ঘ. শিল্পচর্চা।
৭. ‘সাহিত্যে খেলা’ প্রবন্ধে উল্লিখিত ‘হীরক ও কাচ যমজ হলেও সহোদর নয়’—বাক্যটিতে হীরক ও কাচের মধ্যে বাস্তব সম্পর্ক কী?
ক. দীপ ও শিখার খ. আম ও চাকুর
গ. গ্যাস ও আলেয়ার ঘ. বল ও মাঠের।
# পরবর্তী অংশ ছাপা হবে আগামীকাল
বহুনির্বাচনী প্রশ্নের সঠিক উত্তর:
হৈমন্তী: ২০. গ ২১. ঘ ২২. ক ২৩. ঘ।
সাহিত্যে খেলা: ১. গ ২. খ ৩. গ ৪. গ ৫. খ ৬. ক ৭. ক।


যেতে হবে বহুদূর...
শিক্ষার্থীদেরও মিলনমেলা হয়ে উঠেছিল দক্ষিণ এশিয়া সামাজিক ফোরাম।
শেষ বিকেলে ছোটখাটো গড়নের ভিনদেশি এক তরুণ ঢাকা বিশ্ববিদ্যালয়ের টিএসসির মাঠে চিত হয়ে শুয়ে আকাশ দেখছেন। হাতে আমড়া। আকাশ দেখতে দেখতেই হাতে থাকা ফলে দিচ্ছেন কামড়। কাছে গিয়ে কথা বলতেই জানা গেল, নাম তাঁর বসন্ত। এসেছেন নেপালের ত্রিভুবন বিশ্ববিদ্যালয় থেকে। মেধাবী শিক্ষার্থী এ দেশে এসে আমড়ার প্রেমে পড়েছেন। ছোট্ট একটা ফলে এত স্বাদ কীভাবে লুকানো থাকে! এটা ভেবে অবাক লাগে তাঁর। ১৮ থেকে ২২ নভেম্বর পর্যন্ত ‘দক্ষিণ এশিয়া সামাজিক ফোরাম’ শীর্ষক অনুষ্ঠানে আয়োজকদের আমন্ত্রণে অতিথি হিসেবে পাকিস্তান, ভারত, নেপাল, বেলজিয়ামসহ বিভিন্ন দেশের শিক্ষার্থীরা এসেছেন। এ অতিথিদেরই একজন বসন্ত। ‘অন্য রকম এক দক্ষিণ এশিয়া গড়া সম্ভব’ স্লোগান ও লক্ষ্য সামনে রেখেই এ আয়োজন। আয়োজনে দক্ষিণ এশিয়ার সমস্যা এবং এর সমাধানের পথ খোঁজার করার চেষ্টা করবেন শিক্ষার্থীরা। নিজেদের চিন্তাভাবনা, দেশ ও দক্ষিণ এশিয়ার উন্নতির জন্য নিজ নিজ পরিকল্পনাগুলো তুলে ধরা হবে সবার সামনে। আলোচনা সভায় তর্ক-বিতর্ক ও যুক্তিপূর্ণ উপায়ে সঠিক পথ খুঁজে বের করার দিকনির্দেশনা দেওয়া হবে সবাইকে। পাঁচ দিনব্যাপী এ আয়োজনে রয়েছে মেলা, নাচ, গান, নাটক, বিতর্কসহ হরেক রকম অনুষ্ঠান উপভোগের সুযোগ। তবে সবচেয়ে বড় সুযোগ হলো দক্ষিণ এশিয়ার শিক্ষার্থীদের মধ্যে বন্ধুত্বপূর্ণ সম্পর্ক গড়ে তোলা।
একা একা আকাশ দেখা হচ্ছে কেন? এ প্রশ্নের জবাবে বসন্ত জানান, আকাশ এখানে অনেক বড়। তাঁর ধারণা ছিল, নেপাল আর বাংলাদেশের আকাশ ভিন্ন। মেঘের আকার আর রঙেও হয়তো আছে ভিন্নতা। কিন্তু ভেঙেছে সেই ভুল ধারণা। যেকোনো দেশের, যেকোনো জায়গা থেকে আকাশ দেখা হলে তা দেখতে একই রকম লাগবে। আকাশে আকাশে নেই কোনো ভিন্নতা, ভেদাভেদ ও লড়াই। বসন্ত দক্ষিণ এশিয়াকে এই আকাশের মতো করে দেখতে চান। দক্ষিণ এশিয়ার শিক্ষার্থীরা যাতে এক দেশ থেকে আরেক দেশে অবাধে যাতায়াত ও পড়াশোনার সুযোগ পান; বন্ধুর মতো যেন তাঁরা নিজেদের সমস্যাগুলো দূর করার জন্য একসঙ্গে কাজে নামতে পারেন, এ লক্ষ্য নিয়ে কাজ করবেন তিনি। দরিদ্রতা, শিক্ষা ও শ্রমের ক্ষেত্রে বৈষম্য, বেকার সমস্যা, অপরাধ প্রবণতাসহ সমস্যাগুলোর জন্য একসঙ্গে লড়াই করা সম্ভব হলেই অন্য রকম দক্ষিণ এশিয়া গড়ে তোলা সম্ভব। ‘তরুণদের কাজ করার সুযোগ দিতে হবে। একমাত্র তাঁরাই পারেন সবকিছু বদলে দিতে। কারণ, নতুন কিছু করার ক্ষেত্রে তরুণদের রয়েছে অসীম আগ্রহ এবং অফুরন্ত সাহস।’ বলছিলেন আলাপে যোগ দিতে আসা পাকিস্তানের করাচি বিশ্ববিদ্যালয়ের দুই শিক্ষার্থী নাগমা শেখ ও সালমান ফরহাদ। এ দেশের শিক্ষার্থীসহ আয়োজক কমিটির বন্ধুত্বপূর্ণ আচরণে তাঁরা দারুণ খুশি! যদিও ভাষা একটা সমস্যা হয়ে দাঁড়িয়েছে। ত্রিভুবন বিশ্ববিদ্যালয়ের আরেক শিক্ষার্থী রমেশ অধিকারীর মুখেও শোনা গেল আয়োজক কমিটির বন্ধুত্বপূর্ণ সম্পর্কের কথা। রমেশ অল্প সময়েই পেয়ে গেছেন অনেক বাংলাদেশি বন্ধু। তাঁদের সঙ্গে চৌপর দিন চলছে দারুণ আড্ডা!
আয়োজন নিয়ে এখানকার অন্যতম সংগঠক মহসীন আলী বলেন, ‘আমরা চাই শিক্ষার্থীরা যেন মুক্তভাবে চিন্তা করার সুযোগ পান। তাঁরা যেন দিনগুলো উপভোগ করতে পারেন, এর জন্যই পরিশ্রম করে যাচ্ছি আমরা।’
বাংলাদেশি বন্ধুর ভাইয়ের বিয়েতে দাওয়াত করা হয়েছে নেপালি বন্ধু রমেশকে। সন্ধ্যার দিকে যেতে হবে সেখানে। রমেশের তাই অনেক প্রস্তুতি। কী দেওয়া হবে উপহার? ছেলে হলেও সামান্য সাজগোজ তো করতেই হবে! দুই বন্ধুর মধ্যকার এই দারুণ সম্পর্কের মতোই সম্পর্ক গড়ে উঠবে দক্ষিণ এশিয়ার সব মানুষের মধ্যে—এমনটা আশা করা খুব কি দোষের কিছু?


শাহজালাল বিশ্ববিদ্যালয়
সীমানাপ্রাচীর না থাকায় বেদখল হয়ে যাচ্ছে জমি
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের উত্তর দিকে কোনো সীমানাপ্রাচীর না থাকায় বেদখল হয়ে যাচ্ছে অধিকাংশ জমি। সীমানাপ্রাচীর না থাকায় বিশ্ববিদ্যালয়ের সার্বিক নিরাপত্তা মারাত্মক হুমকির মুখে রয়েছে। তবে বিশ্ববিদ্যালয়ের নিজস্ব জমি বেদখল হয়ে গেলেও এসব জমি উদ্ধারে যথাযথ কোনো ব্যবস্থা নিচ্ছে না কর্তৃপক্ষ।
বিশ্ববিদ্যালয়ের প্রশাসনিক কর্মকর্তাদের সূত্রে জানা গেছে, বিশ্ববিদ্যালয়ের ৩২০ একর জমি দুই ধাপে অধিভুক্ত করা হয়। প্রথম পর্যায়ে অধিভুক্ত করা হয় ১৯৮৬-৮৭ সালে এবং দ্বিতীয় পর্যায়ে অধিভুক্ত করা হয় ১৯৯০-৯১ সালে। সর্বশেষ অধিভুক্তির পর ২০০৭ সালে তত্ত্বাবধায়ক সরকারের সময় বিশ্ববিদ্যালয়ের জায়গা নিজস্ব সীমানাখুঁটি দিয়ে চিহ্নিত করার উদ্যোগ নেওয়া হয়। তখন দক্ষিণ, পূর্ব ও পশ্চিম দিকের পুরো অংশ চিহ্নিত করা হলেও উত্তর দিকের অধিকাংশ জমি সীমানাখুঁটি দিয়ে চিহ্নিত করা হয়নি। এমনকি ওই দিকে কোনো সীমানাপ্রাচীরও নির্মাণ করেনি কর্তৃপক্ষ।
সরেজমিনে দেখা গেছে, বিশ্ববিদ্যালয়ের উত্তর দিকে রয়েছে সৈয়দ মুজতবা আলী হল। এ হলের ১০০ গজ উত্তর দিকে বিশ্ববিদ্যালয়ের জায়গায় দুটি বাড়ি তৈরি করা হয়েছে। ঠিক একইভাবে পশ্চিম দিকে টিওরবাড়ী এলাকা, উত্তর দিকে টিলাগাঁও এবং উত্তর-পূর্ব দিকের আখালিয়া বড়গুল এলাকায় বিশ্ববিদ্যালয়ের বেশ কিছু জায়গা বেদখল হয়েছে। স্থানীয় লোকজন বেশ কয়েকটি স্থাপনা ও টয়লেট তৈরি করে এসব জায়গা দখল করে রেখেছে।
বিশ্ববিদ্যালয়ের উত্তর-পূর্ব দিকের গ্রামের নাম আখালিয়া বড়গুল। বড়গুল ১ নম্বর মা মঞ্জিল এবং ২ নম্বর রিপন লজের প্রায় ৬০ শতাংশ জায়গা বিশ্ববিদ্যালয়ের সীমানা আলাদা করে দেওয়া পিলারের ভেতরে ঢুকে পড়েছে বলে অভিযোগ পাওয়া গেছে। তবে রিপন লজের স্বত্বাধিকারী নূরে আলম বলেন, ‘বিশ্ববিদ্যালয় কর্তৃপক্ষ একতরফাভাবে পিলার দিয়ে আমার অনেক জায়গা বিশ্ববিদ্যালয়ের বলে চিহ্নিত করেছে। প্রকৃতপক্ষে আমিই বাড়ির বৈধ মালিক।’
অন্যদিকে মা মঞ্জিলের স্বত্বাধিকারী শামিম আহমদ বলেন, ‘আমার বাবা শহীদুল ইসলাম জায়গাটি কিনেছিলেন। তিনি ১৩ বছর আগে মারা গেছেন। আমি কাগজপত্র ঘেঁটে যতটুকু জেনেছি, তাতে মনে করি জায়গাটি আমার। তত্ত্বাবধায়ক সরকারের আমলে বিশ্ববিদ্যালয় তার সীমানা নির্ধারণের জন্য পিলার বসিয়ে গেছে। পিলারের ভেতরে তো অনেকের জায়গাই আছে। আমাদের কখনো বলেনি জায়গাটি বিশ্ববিদ্যালয়ের।’
ওই এলাকা ঘুরে জানা গেছে, বিশ্ববিদ্যালয়ের শেষ সীমানা হচ্ছে টিওরগাঁও এলাকা। ওই সীমানায় বিশ্ববিদ্যালয়ের কর্মচারীরা বসবাস করছেন। সীমানাপ্রাচীর না থাকায় বিশ্ববিদ্যালয় এলাকায় গবাদিপশু অনায়াসে ঢুকে পড়ছে। এ ছাড়া ওই এলাকার পাশে সম্প্রতি সৈয়দা সিরাজুন্নেছা চৌধুরী ছাত্রী হল নামে নতুন ছাত্রী হল চালু হয়েছে। কোনো ধরনের সীমানাপ্রাচীর না থাকায় ওই হলের ছাত্রীরা নিরাপত্তাহীনতায় ভুগছেন বলে আবাসিক ছাত্রীরা জানিয়েছেন।
বিশ্ববিদ্যালয়ের একাধিক শিক্ষক ও শিক্ষার্থীরা জানান, বিশ্ববিদ্যালয়ের প্রধান ফটকের দিকে সামান্য জায়গা ছাড়া পুরো বিশ্ববিদ্যালয়ে সীমানাপ্রাচীর না থাকায় বিশ্ববিদ্যালয় ক্যাম্পাসের ভেতর ছিনতাইকারীদের উপদ্রব রয়েছে। ফলে সন্ধ্যার পর বিশ্ববিদ্যালয়ের শিক্ষার্থীসহ বেড়াতে আসা দর্শনার্থীরা ছিনতাইকারীদের কবলে পড়ছে। সাম্প্রতিক সময়ে বেশ কয়েকটি ছিনতাইয়ের ঘটনা ঘটেছে বলে তারা জানিয়েছে।
ব্যবসায় প্রশাসন বিভাগের শিক্ষার্থী রকিবুল আমীন বলেন, বিশ্ববিদ্যালয়ের উত্তর দিকের প্রায় সব কটি স্থানে প্রায়ই ছিনতাই হয়। সীমানাপ্রাচীর ও রাতের বেলা পর্যাপ্ত আলোর ব্যবস্থা থাকলে ছিনতাই প্রতিরোধ করা যেত।
সমাজবিজ্ঞান বিভাগের স্নাতকোত্তর শ্রেণীর শিক্ষার্থী সোহানুর রহমান জানান, সীমানাপ্রাচীর না থাকায় প্রায়ই বহিরাগত ছিনতাইকারীরা সহজেই বিশ্ববিদ্যালয় এলাকায় ঢুকে শিক্ষার্থী ও দর্শনার্থীদের সর্বস্ব লুটে নিয়ে যায়।
বিশ্ববিদ্যালয়ের ভূমি দেখভালের দায়িত্বপ্রাপ্ত কর্মকর্তা ও রেজিস্ট্রার মুহাম্মদ ইশফাকুল হোসেন জানান, ওই দুটি বাড়ির জায়গা চিহ্নিতকরণ নিয়ে জটিলতা থাকায় বিষয়টি নিষ্পত্তি করা সম্ভব হচ্ছে না। সীমানাপ্রাচীর নির্মাণ করা হলে ছিনতাই প্রতিরোধ সম্ভব জানিয়ে বিশ্ববিদ্যালয়ের প্রক্টর হিমাদ্রী শেখর রায় প্রথম আলোকে বলেন, ‘আমি সবেমাত্র দায়িত্ব নিয়েছি। বিশ্ববিদ্যালয় কর্তৃপক্ষের সঙ্গে আলোচনা করে শিগগির যাতে সীমানাপ্রাচীর নির্মাণ করার উদ্যোগ নেওয়া হয়, সে চেষ্টা করব।’
﻿

পাখি শিকারে ‘রাজধান’!
হাওরপারের জমি। পানি শুকিয়ে মাত্র ভেসে উঠছে। ওই সব জমিই বোরো চাষের জন্য প্রস্তুত করা হয়। সিলেটের ফেঞ্চুগঞ্জ এলাকায় গতকাল শুক্রবার বিকেলে হাকালুকিপারের এক খণ্ড জমিতে বোরো আবাদের কৌশলে এক ধরনের বীজধান ছিটানোর কাজ করছিলেন চার ব্যক্তি।
বিকেলে বোরো খেতে কী বীজধান ছিটানো হচ্ছে—খোঁজ নিতে গিয়ে গ্রামবাসী দেখে, পাখি শিকারের বিষটোপ হিসেবে কীটনাশক ‘রাজধান’ ছিটিয়ে রাখা হয়েছে। গ্রামবাসী আবদুল কাদির (৩০), আবুল মিয়া (৪০), আবদুল হাকিম (৩৫) নাজিমউদ্দিন (৩০) নামের ওই চার ব্যক্তিকে আটক করে।
হাকালুকি হাওরের বিল ব্যবস্থাপনায় গঠিত ‘একতা বহুমুখী সমবায় সমিতি’র সদস্যরা জানান, হাওরের জমিতে বোরো আবাদের কাজ সাধারণত ভোরবেলা হয়। বিকেলে ওই চারজন কী করছেন—খোঁজ নিতে গিয়ে ধরা পড়ে পাখি শিকারের কৌশল।
দুটো বস্তার মধ্যে একটিতে বীজধান রাখা ছিল। বীজধানের বস্তার মধ্যে ছিল কীটনাশক ‘রাজধান’। বীজধান ছিটাতে গিয়ে কীটনাশক ফেলার বিষয়ে প্রত্যক্ষদর্শীদের জিজ্ঞাসাবাদের একপর্যায়ে ওই চার ব্যক্তি পাখি শিকার করার কৌশলের কথা জানান।
সমিতির সাধারণ সম্পাদক রওশন আলম জানান, বিকেল সাড়ে চারটার দিকে চারজনকে আটক করা হয়েছিল। তাঁদের পুলিশে সোপর্দ করার কথা জানালে চারজনই মুচলেকা দিতে রাজি হন। তাঁদের কাছ থেকে মুচলেকা রেখে ছেড়ে দেওয়া হয়।
সিলেট ও মৌলভীবাজার জেলায় বিস্তৃত হাকালুকি হাওরের উত্তর-পশ্চিমের একটি অংশ পড়েছে সিলেটের ফেঞ্চুগঞ্জ ও গোলাপগঞ্জ উপজেলায়। ফেঞ্চুগঞ্জের ঘিলাছড়ার বাইয়ার বিল ও দক্ষিণ গজুয়া নামের বিলে শীতের শুরুতে অতিথি পাখির আগমন ঘটে। শীত নামার সঙ্গে সঙ্গে বাইয়ার বিল ও দক্ষিণ গজুয়া এলাকায় সংঘবদ্ধ পাখি শিকারিদের ত ৎপরতা বেশি দেখা যায়।
ফেঞ্চুগঞ্জ থানার ভারপ্রাপ্ত কর্মকর্তা আবদুল গণি প্রথম আলোকে বলেন, শীত এলে নানা কৌশলে হাকালুকিপারে পাখি শিকার চলে। এর মধ্যে একটি কৌশল হচ্ছে কীটনাশকের বিষটোপ দিয়ে পাখি শিকার। রাজধান দিয়ে পাখি শিকারের কৌশলের বিষয়ে তিনি খোঁজ নেবেন বলে জানান ওসি।
প্রজাপতির রঙে ঝলমল
সবুজ প্রকৃতি আর পরিযায়ী পাখির আনাগোনার জন্য সুপরিচিত জাহাঙ্গীরনগর বিশ্ববিদ্যালয়ের একটি কোণ গতকাল শুক্রবার ঝলমলিয়ে উঠেছিল বাহারি প্রজাপতির বর্ণচ্ছটায়। ঘেরাও দেওয়া জায়গার মধ্যে চার শ জ্যান্ত প্রজাপতি ছেড়ে দিলে যা হতে পারে আর কি!
গতকাল জাহাঙ্গীরনগর বিশ্ববিদ্যালয়ে প্রাণিবিদ্যা বিভাগ আয়োজিত প্রজাপতি মেলার দৃশ্য এটি। খুব কাছে থেকে প্রজাপতি দেখা ও এগুলো সম্পর্কে জানার সুযোগ ঘটেছিল মেলায় আসা ব্যক্তিদের।
‘উড়লে আকাশে প্রজাপতি, প্রকৃতি পায় নতুন গতি’ স্লোগান নিয়ে দিনব্যাপী এ প্রজাপতি মেলার আয়োজন করা হয়। সকাল ১০টায় বিশ্ববিদ্যালয়ের জহির রায়হান মিলনায়তনের সামনে মেলার উদ্বোধন করেন সহ-উপাচার্য (শিক্ষা) মোহাম্মদ মুনিরুজ্জামান। এ সময় সহ-উপাচার্য (প্রশাসন) মো. ফরহাদ হোসেন, জীববিজ্ঞান অনুষদের ডিন আবদুল জব্বার হাওলাদার, মেলার আহ্বায়ক মো. মনোয়ার হোসেন, ভাস্কর ফেরদৌসী প্রিয়ভাষিণী, চিত্রগ্রাহক আনোয়ার হোসেন, স্থপতি রবিউল হুসাইন প্রমুখ উপস্থিত ছিলেন। অনুষ্ঠানে প্রজাপতি বিশেষজ্ঞ মাহমুদুল আমীনকে মরণোত্তর সম্মাননা দেওয়া হয়।
উদ্বোধনী অনুষ্ঠান শেষে মিলনায়তনের গ্যালারিতে অনুষ্ঠিত হয় প্রজাপতি নিয়ে শিশুদের চিত্রাঙ্কন প্রতিযোগিতা। একই স্থানে প্রজাপতির আলোকচিত্র প্রদর্শনীর আয়োজন করা হয়। দুপুরে বিশ্ববিদ্যালয়ের কেন্দ্রীয় খেলার মাঠে অনুষ্ঠিত হয় প্রজাপতির আদলে তৈরি ঘুড়ির উ ৎসব। বিকেলে ছিল বারোয়ারি বিতর্ক প্রতিযোগিতা।
তবে দিনব্যাপী এ মেলার মূল আকর্ষণ নিঃসন্দেহে ছিল বোটানিক্যাল গার্ডেনে জাল দিয়ে ঘেরা ফুলবাগানের ‘বাটারফ্লাই হাট’। এখানে কমন ক্রো, পাম জুডি, ডিঙ্গি বুশব্রাউন, কমন ডাফার, এপফ্লাই, পি ব্লু, টাইনি গ্রাস ব্লু, ওক ব্লু, কমন রোজ, স্ট্রাইপড অ্যালব্যাট্রস, কমন গ্রাস ইয়েলো, স্ট্রাইপড পাইরেট, ব্লু প্যানসি ও পেইন্টেড লেডিসহ ৭০ প্রজাতির ৪০০ জীবন্ত প্রজাপতি ছেড়ে দেওয়া হয়। জালের বেষ্টনীর ভেতরে প্রবেশের সুযোগ থাকায় খুব কাছে থেকে প্রজাপতিগুলো দেখার সুযোগ পেয়েছে দর্শনার্থীরা। বাহারি রঙের ফুলের ওপর বসা বিচিত্র বর্ণের প্রজাপতির ছবি তুলতে মেতে উঠেছিলেন তাদের অনেকে।
আদমজী ক্যান্টনমেন্ট স্কুল অ্যান্ড কলেজের স্ট্যান্ডার্ড ফাইভের শিক্ষার্থী সাদনান মাহবুব বলে, ‘আব্বু-আম্মুর সঙ্গে প্রজাপতি দেখার জন্য এসেছি। অনেক প্রজাপতি একসঙ্গে দেখতে পেরে অনেক মজা লাগছে।’
স্বাধীনতার ৪০ বছর পূর্তি উপলক্ষে মেলায় ৪০টি প্রজাতির প্রজাপতির বাংলা নাম রাখা হয়েছে। রং, আকার, ওড়ার ধরন প্রভৃতির ভিত্তিতে বিশ্ববিদ্যালয়ের বাংলা বিভাগের সভাপতি খালেদ হোসাইন প্রজাপতিগুলোর বাংলা নাম দেন।
নামকরণ সম্পর্কে অধ্যাপক খালেদ হোসাইন বলেন, ‘মালার আকৃতির জন্য মণিমালা, সাহিত্যের চরিত্র শকুন্তলার মতো সুন্দরী বলে শকুন্তলা এবং ঝড়ের মতো গতি দেখে কালবোশেখি প্রভৃতি নাম দিয়েছি।’ সহ-উপাচার্য (শিক্ষা) মোহাম্মদ মুনিরুজ্জামান বলেন, ‘এ ধরনের আয়োজন আমাদের মধ্যে জীববৈচিত্র্য সংরক্ষণের বিষয়ে সচেতনতা বাড়াবে।’
মেলার আহ্বায়ক মো. মনোয়ার হোসেন বলেন, প্রজাপতির নতুন নতুন প্রজাতির সন্ধান মিললেও এদের সংখ্যা দিন দিন কমছে। বনভূমি কমে যাওয়ায় প্রকৃতির এই অলংকারের অস্তিত্ব এখন হুমকির মুখে।
বিভিন্ন প্রতিযোগিতায় বিজয়ীদের মধ্যে পুরস্কার বিতরণী অনুষ্ঠানের মাধ্যমে বিকেল পাঁচটায় দিনব্যাপী এ মেলার সমাপ্তি হয়।
﻿﻿

পাবনা প্রযুক্তি বিশ্ববিদ্যালয়
ভর্তি পরীক্ষা ১০ ডিসেম্বর
পাবনা বিজ্ঞান ও প্রযুক্তি বিশ্ববিদ্যালয়ের ২০১১-১২ শিক্ষাবর্ষের প্রথম বর্ষের ভর্তিপরীক্ষা ১০ ডিসেম্বর অনুষ্ঠিত হবে।
বিশ্ববিদ্যালয়ের সংবাদ বিজ্ঞপ্তিতে উল্লেখ করা হয়েছে, সকাল সাড়ে নয়টায় ‘এ’, বেলা সাড়ে ১১টায় ‘সি’ ও বেলা তিনটা ১৫ মিনিটে ‘বি’ ইউনিটের পরীক্ষা শুরু হবে। পরীক্ষার সময় এক ঘণ্টা। পরীক্ষা হবে সরকারি অ্যাডওয়ার্ড কলেজে। ৬ ডিসেম্বর রাত ১২টা পর্যন্ত বিশ্ববিদ্যালয়ের www.pust-info.com ওয়েবসাইট থেকে ভর্তিপরীক্ষার প্রবেশপত্র সংগ্রহ করা যাবে।
﻿
চট্টগ্রাম বিশ্ববিদ্যালয়ে ভর্তি
‘এ’ ইউনিটের সাক্ষা ৎকার আগামীকাল
চট্টগ্রাম বিশ্ববিদ্যালয়ের স্নাতক প্রথম বর্ষ সম্মানের (২০১১-২০১২ শিক্ষাবর্ষ) ভর্তি পরীক্ষায় উত্তীর্ণদের সাক্ষা ৎকার আগামীকাল রোববার থেকে শুরু হচ্ছে। এর অংশ হিসেবে প্রথম দিনে ‘এ’ ইউনিটের সাক্ষা ৎকার নেওয়া হবে। বিশ্ববিদ্যালয়ের এক সংবাদ বিজ্ঞপ্তিতে এই তথ্য জানানো হয়।
সাক্ষা ৎকার চলাকালীন ভর্তি পরীক্ষার প্রবেশপত্র, মাধ্যমিক ও উচ্চমাধ্যমিক বা সমমানের পরীক্ষার মূল নম্বরফর্দ, প্রশংসাপত্র, রেজিস্ট্রেশন কার্ড ও দুই কপি সত্যায়িত রঙিন ছবি অবশ্যই সঙ্গে আনতে বলা হয়েছে। বিভিন্ন কোটার আওতায় ভর্তির জন্য যাঁরা আবেদন করেছেন, তাঁদের নিজ নিজ কোটার পক্ষে মূল সনদপত্রও সঙ্গে আনতে হবে।
বিশ্ববিদ্যালয় সূত্র জানায়, কাল রোববার ‘এ’ ইউনিটের (বিজ্ঞান অনুষদ) সাক্ষা ৎকার সকাল সাড়ে নয়টা থেকে শুরু হবে। সকালে মেধা তালিকায় ১ থেকে ৩০০ পর্যন্ত এবং বেলা দুইটায় ৩০১ থেকে ৫৭২ পর্যন্ত শিক্ষার্থীদের সাক্ষা ৎকার নেওয়া হবে। পরদিন সোমবার ৫ ডিসেম্বর সকাল সাড়ে নয়টায় মেধা তালিকায় ৫৭৩ থেকে ৮৭২ পর্যন্ত এবং বেলা দুইটায় ৮৭৩ থেকে ১১৪৩ পর্যন্ত শিক্ষার্থীদের সাক্ষা ৎকার নেওয়া হবে। ভর্তি কার্যক্রমসহ যাবতীয় তথ্য বিশ্ববিদ্যালয়ের ওয়েবসাইটে (www.cu.ac.bd) পাওয়া যাবে।
﻿

ওয়েস্টার্ন মেরিনের আহত দুই শ্রমিক ঢাকায় মারা গেছেন
চট্টগ্রামের ‘ওয়েস্টার্ন মেরিন শিপইয়ার্ডে’ গ্যাস সিলিন্ডার বিস্ফোরণে আহত হওয়া দুই শ্রমিক পাঁচ দিন চিকি ৎসাধীন থাকার পর গত বৃহস্পতিবার রাতে ঢাকায় মারা গেছেন।
মারা যাওয়া শ্রমিকেরা হলেন বাহার উদ্দিন (২৫) ও নূর হাশেম (২৫)। তাঁরা পটিয়া উপজেলার কোলগাঁও এলাকার বাসিন্দা।
জানা গেছে, গত শনিবার সকালে পটিয়ার কোলগাঁও এলাকায় ওয়েস্টার্ন মেরিন শিপইয়ার্ডে কর্মরত অবস্থায় গ্যাস সিলিন্ডার বিস্ফোরণে তিন শ্রমিক আহত হন। আহত অন্য শ্রমিকের নাম হেলাল (২৪)।
পটিয়া থানার ভারপ্রাপ্ত কর্মকর্তা (ওসি) এম এ সবুর জানান, আহত অন্য এক শ্রমিক প্রাথমিক চিকি ৎসা নিয়ে বাড়িতে ফিরেছেন।
গত শনিবার দুর্ঘটনার পর তিন শ্রমিককে প্রথমে চট্টগ্রাম মেডিকেল কলেজ (চমেক) হাসপাতালে ভর্তি করা হয়। পরে তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়।
﻿

চট্টগ্রাম ভেটেরিনারি বিশ্ববিদ্যালয়
ভর্তি পরীক্ষার ফল প্রকাশ, ক্লাস শুরু ১ জানুয়ারি
চট্টগ্রাম ভেটেরিনারি অ্যান্ড অ্যানিমেল সায়েন্সেস বিশ্ববিদ্যালয়ের ২০১১-১২ শিক্ষাবর্ষের প্রথম বর্ষের প্রথম সেমিস্টারের ভর্তি পরীক্ষার ফলাফল প্রকাশ করা হয়েছে। উত্তীর্ণ পরীক্ষার্থীদের সাক্ষা ৎকার ও স্বাস্থ্য পরীক্ষা ১৭ ও ১৮ ডিসেম্বর সকাল ১০টায় অনুষ্ঠিত হবে। আগামী ১ জানুয়ারি ক্লাস শুরু হবে।
বিশ্ববিদ্যালয়ের প্রথম বর্ষের প্রথম সেমিস্টারের ভর্তি পরীক্ষা গত বৃহস্পতিবার সকালে অনুষ্ঠিত হয়। ভর্তি পরীক্ষায় উত্তীর্ণ পরীক্ষার্থীদের মেধাক্রম ও অপেক্ষমাণ তালিকা ওই দিন রাতেই প্রকাশ করা হয়েছে।
এর মধ্যে ভেটেরিনারি মেডিসিন অনুষদে ৭১ জন এবং ফুড সায়েন্স অ্যান্ড টেকনোলজি অনুষদে ৫৮ জনের মেধাতালিকা প্রকাশ করা হয়েছে। এ ছাড়া উভয় অনুষদের জন্য ২৫০ জনের অপেক্ষমাণ তালিকা প্রকাশ করা হয়েছে। অপেক্ষমাণ তালিকায় থাকা পরীক্ষার্থীদের সাক্ষা ৎকার ও স্বাস্থ্য পরীক্ষা আসন শূন্য থাকা সাপেক্ষে ১৯ ডিসেম্বর সকাল ১০টায় বিশ্ববিদ্যালয়ের সম্মেলনকক্ষে অনুষ্ঠিত হবে।
ভর্তিসংক্রান্ত তথ্য বিশ্ববিদ্যালয়ের নিজস্ব ওয়েবসাইটে (www.cvasu.ac.bd) এবং নোটিশ বোর্ডের মাধ্যমে জানা যাবে।
﻿
রাজশাহী বিশ্ববিদ্যালয়
নৃবিজ্ঞান বিভাগের যুগপূর্তি উ ৎসব শুরু
রাজশাহী বিশ্ববিদ্যালয়ের নৃবিজ্ঞান বিভাগের দুই দিনব্যাপী যুগপূর্তি অনুষ্ঠান উ ৎসব গতকাল শুক্রবার শুরু হয়েছে। বিশ্ববিদ্যালয় সিনেট ভবন প্রাঙ্গণে সকাল সাড়ে নয়টায় উ ৎসবের আনুষ্ঠানিক উদ্বোধন করেন শিক্ষা মন্ত্রণালয়ের সচিব কামাল আবদুল নাসের চৌধুরী ও বিশ্ববিদ্যালয়ের উপাচার্য অধ্যাপক এম আব্দুস সোবহান।
এ সময় অন্যদের মধ্যে বিশ্ববিদ্যালয়ের সহ-উপাচার্য অধ্যাপক মুহম্মদ নূরুল্লাহ্, সামাজিক বিজ্ঞান অনুষদের ডিন ও নৃবিজ্ঞান বিভাগের সভাপতি অধ্যাপক মিজান উদ্দিনসহ বিভাগের শিক্ষক ও শিক্ষার্থীরা উপস্থিত ছিলেন।
পরে সকাল ১০টায় সিনেট ভবনে অনুষ্ঠিত হয় ‘ইউটিলাইজেশন অব অ্যানথ্রোপলজিক্যাল নলেজ ইন ডেভেলপমেন্ট’ শীর্ষক আন্তর্জাতিক সম্মেলন। বিশ্ববিদ্যালয়ের উপাচার্য অধ্যাপক এম আব্দুস সোবহানের সভাপতিত্বে সম্মেলনে বিশেষ অতিথি ছিলেন শিক্ষাসচিব কামাল আবদুল নাসের চৌধুরী ও বিশ্ববিদ্যালয়ের সহ-উপাচার্য অধ্যাপক মুহম্মদ নূরুল্লাহ্। সম্মেলনে যুক্তরাজ্যের সাসেক্স বিশ্ববিদ্যালয়ের ইনস্টিটিউট অব ডেভেলপমেন্ট স্টাডিজের অধ্যাপক হিলারি স্ট্যান্ডিং ‘বিয়ন্ড দ্য একাডেমি: রিফ্লেকশনস অন দ্য প্র্যাকটিস অব অ্যানথ্রোপলজি ইন ডেভেলপমেন্ট’ শীর্ষক মূল প্রবন্ধ উপস্থাপন করেন।
﻿

পঞ্চগড় এমআর সরকারি কলেজ
তিনটি বিষয়ের শিক্ষকই নেই
পঞ্চগড় মকবুলার রহমান সরকারি কলেজে অধ্যক্ষ, উপাধ্যক্ষসহ শিক্ষকের ৩৯টি পদে বর্তমানে কর্মরত আছেন মাত্র ২০ জন। শিক্ষকের ১৯টি পদ দীর্ঘদিন ধরে শূন্য। প্রাণিবিজ্ঞান, উদ্ভিদবিজ্ঞান ও শরীরচর্চা বিষয়ের কোনো শিক্ষক নেই।
শিক্ষক, শিক্ষার্থী ও অভিভাবকদের সঙ্গে কথা বলে জানা গেছে, এ কলেজে ১৩ বছর আগে পাঁচ বিষয়ে সম্মান কোর্স চালু করা হয়। কিন্তু সে অনুযায়ী শিক্ষক নিয়োগ করা হয়নি। তা ছাড়া কলেজের শিক্ষার্থীরা সমাজকল্যাণ বিষয় নিয়ে পড়াশোনা করলেও এ বিষয়ে শিক্ষকের কোনো পদই সৃষ্টি করা হয়নি। প্রদর্শকের তিনটি পদের মধ্যে দুটি পদ দীর্ঘদিন ধরে শূন্য।
কলেজ সূত্রে জানা যায়, ১৯৯৮-৯৯ শিক্ষাবর্ষে পাঁচটি বিষয়ে (বাংলা, ইংরেজি, ইতিহাস, হিসাববিজ্ঞান ও ব্যবস্থাপনা) সম্মান কোর্স চালু করা হয়। বর্তমানে তিন হাজার ছাত্রছাত্রী বিভিন্ন বিষয়ে পড়াশোনা করছে। পাঁচ বিষয়ে সম্মান কোর্সে পড়ছেন প্রায় দুই হাজার শিক্ষার্থী। এনাম কমিশনের সুপারিশ অনুযায়ী সম্মানের প্রতি বিষয়ে সাতজন করে শিক্ষক থাকার কথা। কিন্তু কলেজে সম্মান কোর্সের পাঁচটি বিষয়ে মোট শিক্ষক আছেন মাত্র সাতজন। এই শিক্ষকদের অনার্সসহ এইচএসসি ও স্নাতকের অন্যান্য শ্রেণীতেও পাঠদান করতে হচ্ছে। তাই ১২ জন খণ্ডকালীন শিক্ষক দিয়ে ক্লাস চালানো হচ্ছে। এ ছাড়া কলেজে লাইব্রেরিয়ানের পদ নেই। পদার্থ ও রসায়ন বিভাগের দুটি প্রদর্শক পদ ১৬ বছর ধরে শূন্য।
সম্মান (ইতিহাস) শেষ বর্ষের ছাত্রী মরিয়ম আকতার বলেন, ‘আমাদের বড় সমস্যা, শিক্ষক নেই। মাত্র একজন শিক্ষক দিয়ে চলছে আমাদের বিভাগ। খণ্ডকালীন শিক্ষক দিয়েও সব ক্লাস হচ্ছে না।’ একই কথা বলেন ইতিহাস বিভাগের শেষ বর্ষের ছাত্রী সামসুন নাহার, খাদিজা পারভীন ও ব্যবস্থাপনা বিভাগের তৃতীয় বর্ষের ছাত্র সাদেকুজ্জামান। বাংলা শেষ বর্ষের ছাত্র মো. আবদুস সামাদ বলেন, সেমিনারে পর্যাপ্ত বই নেই, গ্রন্থাগার একটি থাকলেও সেখানে কোনো লাইব্রেরিয়ান নেই।
হিসাববিজ্ঞান বিভাগের শিক্ষক মো. হুমায়ূন কবির ও ব্যবস্থাপনা বিভাগের শিক্ষক ধীরাজ সরকার জানান, হিসাববিজ্ঞান ও ব্যবস্থাপনা বিষয়ে সম্মান কোর্স থাকলেও শিক্ষক আছেন একজন করে।
পঞ্চগড়-১ আসনের সাংসদ মো. মজাহারুল হক প্রধান বলেন, ‘এ কলেজে আরও পাঁচটি বিষয়ে সম্মান কোর্স খোলার জন্য শিক্ষামন্ত্রীকে লিখিতভাবে জানানো হয়েছে। আশা করছি, এই শিক্ষাবর্ষেই তা চালু হবে।’
অধ্যক্ষ মোহাম্মদ আবদুল খালেক প্রথম আলোকে বলেন, এ কলেজে আরও পাঁচটি বিষয়ে সম্মান কোর্স চালুর বিষয়টি প্রক্রিয়াধীন। শিক্ষক-স্বল্পতার কারণে খণ্ডকালীন শিক্ষক দিয়ে ক্লাস চালানোর ব্যবস্থা করা হয়েছে। ছাত্রাবাসের জন্য পাচক, সহকারী পাচক, পিয়ন ও নাইটগার্ড এবং লাইব্রেরিয়ানের পদ সৃষ্টি করা হয়নি।


মো. জহুরুল ইসলাম সাবিত, শিক্ষক, মনিপুর হাইস্কুল, ঢাকা | 
প্রিয় শিক্ষার্থীরা, গতকালের পর আজ বাংলা ১ম পত্রের গুরুত্বপূর্ণ নমুনা বহুনির্বাচনী প্রশ্নোত্তর দেওয়া হলো।
দুই মুসাফির
২১. ‘তহবন্দ’ কোন ভাষার শব্দ?
ক. আরবি খ. ফারসি গ. হিন্দি ঘ. সংস্কৃত
২২. দ্বিতীয় পথিকের চোখ দুটিকে লেখক কীসের সঙ্গে তুলনা করেছেন?
ক. বল খ. অগ্নিগোলক গ. মোচা ঘ. ভাঁটা
২৩. দ্বিতীয় পথিক বেশ জোরে হাঁটছিলেন কেন?
ক. প্রথম পথিকের সঙ্গী হওয়ার জন্য
খ. ভয় পেয়েছিলেন বলে
গ. প্রথম পথিককে ছাড়িয়ে যাওয়ার জন্য
ঘ. বাড়ি যাওয়ার তাড়া আছে বলে
২৪. ‘ছয়জনাতে সিঁধ কাটছে’ বলতে কী বোঝানো হয়েছে?
ক. ছয় চোরের কর্মকাণ্ড
খ. ছয়জন মানুষের অন্তর্ধান
গ. ষড়রিপুর প্রভাব
ঘ. পঞ্চ ইন্দ্রিয়ের তাড়না
২৫. ‘দিব্যজ্ঞান’-বলতে কী বোঝায়?
ক. লৌকিক জ্ঞান খ. অলৌকিক জ্ঞান
গ. বাস্তব জ্ঞান ঘ. অবাস্তব জ্ঞান
২৬. ‘দুই মুসাফির’ গল্পে ‘পথিক’ শব্দটি কোন অর্থে প্রয়োগ করা হয়েছে?
ক. শাব্দিক অর্থে খ. ফকির অর্থে
গ. রূপক অর্থে ঘ. আভিধানিক অর্থে
২৭. দুই মুসাফির গল্পে বর্ণনা করা হয়েছে—
ক. চৈত্রের খ. বৈশাখের গ. গ্রীষ্মের ঘ. বসন্তের
২৮. গ্রীষ্মের দুপুরের রুক্ষতার সৌন্দর্য কীসের রঙের মতো?
ক. গোলাপ ফুলের খ. আকাশের
গ. গেরুয়া ঘ. বৈরাগীর মনের
২৯. গ্রীষ্মে দিগন্ত কীসে মুহ্যমান?
ক. দাবদহে খ. গ্রীষ্মের তীব্রতায়
গ. আলোর তীব্রতায় ঘ. খরায়
৩০. দ্বিতীয় পথিকের কাছে কী অসহ্য লাগে?
ক. দিগন্ত খ. নিস্তব্ধতা
গ. গ্রীষ্মের দুপুর ঘ. লালনের গান
৩১. সুরের ঝরনাধারা থেকে পানীয় ঠোঁটে নিয়ে তৃষ্ণা মেটায় কে?
ক. দ্বিতীয় পথিক খ. লালন ফকির
গ. নির্জন মাঠ ঘ. গ্রীষ্মের দুপুর
৩২. সুরের মোড়কে শরণার্থী কে?
ক. নির্জন মাঠ খ. দ্বিতীয় পথিক
গ. আকাশ ঘ. পৃথিবী
৩৩. ‘দুই মুসাফির’ গল্পে দ্বিতীয় পথিক প্রথম পথিককে কোন গাছের ছায়ায় বসতে বললেন?
ক. অড়হর গাছের ছায়ায়
খ. কামিনী গাছের ছায়ায়
গ. নারিকেল গাছের ছায়ায় ঘ. বটের ছায়ায়।

দুজন বীরশ্রেষ্ঠ
১। মুক্তিযুদ্ধ কত তারিখে শুরু হয়েছিল?
ক. ২৫ মার্চ ১৯৭১ খ. ২৬ মার্চ ১৯৭১
গ. ১৬ ডিসেম্বর ১৯৭১ ঘ. ৭ মার্চ ১৯৭১
২। ‘মুক্তিযুদ্ধ’ কাদের গৌরবগাথা?
ক. মুক্তিযোদ্ধাদের খ. বীরশ্রেষ্ঠদের
গ. বীর প্রতীকদের ঘ. বীর উত্তমদের
৩। ‘স্বাধীনতা রক্ষার চিরস্থায়ী প্রতিজ্ঞা’—অর্থ কী রক্ষা করা?
ক. গণতন্ত্র খ. সীমান্ত
গ. মৌলিক অধিকার ঘ. সার্বভৌমত্ব
৪। বাঙালিদের হাতে ছিল কোনটি?
ক. ভয় আর আতঙ্ক খ. শুধু আবেগ
গ. অপরিমেয় দেশপ্রেম
ঘ. আধুনিক মারণাস্ত্র
৫। যাঁরা দেশের জন্য জীবন দিলেন, তাঁরা আমাদের কী?
ক. নেতা খ. স্মরণাতীত গ. পথিকৃৎ ঘ. অহংকার
৬। বীরশ্রষ্ঠ রুহুল আমিন কোন যুদ্ধজাহাজের ইঞ্জিনরুম আর্টিফিসার ছিলেন?
ক. পদ্মা খ. পাভেল. গ. পরশ ঘ. পলাশ
৭। ল্যান্সনায়ক মুন্সি আবদুর রব কবে শহীদ হন?
ক. ১৯৭১ সালের ২০ এপ্রিল
খ. ১৯৭১ সালের ২১ এপ্রিল
গ. ১৯৭১ সালের ২০ মার্চ
ঘ. ১৯৭১ সালের ২০ ফেব্রুয়ারি
৮। বীরশ্রেষ্ঠ রুহুল আমিনের মায়ের নাম কী?
ক. মাজেদা বেগম খ. মফিদুল নেছা
গ. শরীফন নেছা ঘ. জোলেখা খাতুন।


ব্যবসায় উদ্যোগ
লেনদেনের দ্বৈতসত্তা দুটি পক্ষ বা হিসাবকে বোঝায়
জ্ঞান ও অনুধাবনমূলক প্রশ্ন  অংশ-৮
প্রিয় শিক্ষার্থীরা, গতকালের পর আজ ব্যবসায় উদ্যোগ পাঠ্যবই থেকে অধ্যায়ভিত্তিক জ্ঞান ও অনুধাবনমূলক প্রশ্ন দেওয়া হলো।
অধ্যায়-৭
প্রশ্ন: সঠিক পরিকল্পনার বৈশিষ্ট্য ব্যাখ্যা করো।
উত্তর: পরিকল্পনা হলো ভবিষ্যৎ কার্যক্রমের পূর্বনির্ধারিত নকশা বা চিত্র। ব্যবসায় সংগঠন ও ব্যবস্থাপনার ক্ষেত্রে এটি অত্যন্ত গুরুত্বপূর্ণ কাজ।
সঠিক পরিকল্পনার নিচের বৈশিষ্ট্য থাকা উচিত—
১. সুস্পষ্ট উদ্দেশ্য: পরিকল্পনা প্রণয়নে এর সুস্পষ্ট উদ্দেশ্য প্রথমেই নির্ধারিত হওয়া আবশ্যক।
২. তথ্য-নির্ভরশীলতা: একটি আদর্শ পরিকল্পনা অবশ্যই তথ্য ও অভিজ্ঞতানির্ভর হওয়া উচিত।
৩. বাস্তবমুখিতা: পরিকল্পনা অবশ্যই বাস্তবমুখী হতে হবে।
৪. সঠিক পথ নির্দেশনা: প্রণীত পরিকল্পনা সঠিক পথ নির্দেশক হওয়া উচিত।
৫. সহজবোধ্যতা: প্রতিষ্ঠানে যে পরিকল্পনা তৈরি করা হয়, তা সব কর্মশক্তির জন্য সহজেই অনুধাবনযোগ্য হওয়া উচিত।
অধ্যায়-৮
জ্ঞানমূলক প্রশ্ন
প্রশ্ন: ব্যবসায়ের আয় বৃদ্ধি পেলে আয়-ব্যয় হিসাবের কী হয়?
উত্তর: পরিবর্তন হয়।
প্রশ্ন: হিসাবের বহিতে আর্থিক লেনদেনগুলো লিপিবদ্ধ করা কী কাজ?
উত্তর: হিসাবরক্ষণের মুখ্য কাজ।
প্রশ্ন: হিসাব ব্যবসায়ের কী? উত্তর: জীবন।
প্রশ্ন: মুনাফা কী?
উত্তর: ব্যবসায়ের আয়-ব্যয়ের ব্যবধানকে মুনাফা বোঝায়।
প্রশ্ন: বর্তমানে হিসাবরক্ষণের ভিত্তি কী?
উত্তর: দুতরফা দাখিলা পদ্ধতি।
প্রশ্ন: আধুনিক হিসাবরক্ষণ পদ্ধতি কী?
উত্তর: দুতরফা হিসাব পদ্ধতি।
প্রশ্ন: হিসাব সংরক্ষণে আর্থিক লেনদেনগুলো কোন বহিতে প্রথম লিপিবদ্ধ করা হয়?
উত্তর: জাবেদা বহিতে।
প্রশ্ন: হিসাবরক্ষণের মুখ্য উদ্দেশ্য কী?
উত্তর: আর্থিক ফলাফল নির্ণয় ও সঠিক অবস্থা জ্ঞাত হওয়া।
প্রশ্ন: লেনদেনের দ্বৈতসত্তা বলতে কী বোঝায়?
উত্তর: দুটি পক্ষ বা হিসাব।
প্রশ্ন: চক্রাকারে ধারাবাহিকভাবে হিসাবের কাজ চলতে থাকলে তাকে কী বলে? উত্তর: হিসাবচক্র।
প্রশ্ন: দুতরফা দাখিলা পদ্ধতি বলতে কী বোঝায়?
উত্তর: প্রতিটি ডেবিট এবং ক্রেডিট হিসাবকে পৃথক পৃথকভাবে দুইবার লিপিবদ্ধকরণ।
﻿

জীববিজ্ঞান
পাটের আঁশ বাস্ট ফাইবার ধরনের টিস্যু
প্রিয় শিক্ষার্থীরা, জীববিজ্ঞানের গুরুত্বপূর্ণ বহুনির্বাচনী প্রশ্নোত্তর ধারাবাহিকভাবে দেওয়া হলো।
অধ্যায়-৩, ৪
২৬. প্যারেন কাইমা টিস্যুর বৈশিষ্ট্য কী?
i. কোষগুলোর দৈর্ঘ্য ও প্রস্থ একই রকম
ii. কোষপ্রাচীর সমভাবে পুরু
iii. কোষের মধ্যে কোন অন্তঃকোষীয় ফাঁক থাকে না
নিচের কোনটি সঠিক?
ক. i খ. ii গ. i ও ii ঘ. i, ii ও iii
২৭. কোলেন কাইমা টিস্যুর বৈশিষ্ট্য কী?
i. কোষপ্রাচীর অসমভাবে পুরু
ii. বর্ধিষ্ণু অঙ্গে দৃঢ়তা প্রদান করে
iii. কোষের মধ্যে অন্তঃকোষীয় ফাঁক থাকতে পারে
নিচের কোনটি সঠিক?
ক. i খ. ii গ. i ও iii ঘ. i, ii ও iii
২৮. জাইলেম টিস্যু গঠিত কী দিয়ে?
i. ট্রাকিড ii. ভেসেল iii. সঙ্গীকোষ
নিচের কোনটি সঠিক?
ক. i খ. ii গ. i ও ii ঘ. i, ii ও iii
২৯. টিস্যুতন্ত্র হলো—
i. ত্বকীয় টিস্যুতন্ত্র ii. মূলীয় টিস্যুতন্ত্র iii. পরিবহন টিস্যুতন্ত্র
নিচের কোনটি সঠিক?
ক. i খ. ii গ. i ও ii ঘ. i ও iii
৩০। স্থায়ী টিস্যু কত প্রকার?
ক. দুই প্রকার খ. তিন প্রকার গ. চার প্রকার ঘ. ছয় প্রকার
৩১. আসবাবপত্র তৈরিতে যে কাঠ ব্যবহূত হয়, তা কোনটি?
ক. প্রাইমারি ফ্লোয়েম খ. প্রাইমারি জাইলেম
গ. সেকেন্ডারি ফ্লোয়েম ঘ. সেকেন্ডারি জাইলেম
৩২. পাটের আঁশ কোন ধরনের টিস্যু?
ক. প্যারেন কাইমা খ. কোলেন কাইমা
গ. অ্যারেন কাইমা ঘ. বাস্ট ফাইবার
৩৩. মূল ও কাণ্ডের বেড় বৃদ্ধি পায় কোনটির জন্য?
ক. শীর্ষস্থ ভাজক টিস্যু খ. প্রাইমারি টিস্যু
গ. সেকেন্ডারি ভাজক টিস্যু ঘ. প্যারেন কাইমা টিস্যু
৩৪. মূল থেকে পানি ও খনিজ লবণ পাতায় বহন করে—
ক. জাইলেম টিস্যু খ. ফ্লোয়েম টিস্যু
গ. ক্ষরণকারী টিস্যু ঘ. প্যারেন কাইমা টিস্যু
৩৫. ক্ষরণকারী টিস্যু থেকে কী পাওয়া যায়?
i. রজন ii. রবার iii. আঠা
কোনটি সঠিক? ক. i খ. ii গ. iii ঘ. i, ii ও iii

অধ্যায়-৫, ৬
১. রক্ত জমাট বাঁধায় অংশ নেয় কোনটি?
ক. এরিথ্রোসাইট খ. লিউকোসাইট
গ. থ্রম্বোসাইট ঘ. থ্রম্বোসাইট ও এরিথ্রোসাইট
২. কোন কলায় মাতৃকা অনুপস্থিত?
ক. যোজক কলা খ. আবরণী কলা গ. পেশি কলা ঘ. স্নায়ু কলা
৩. স্তন্যপায়ীদের নাক ও কানের পিনার অস্থি কোন প্রকারের?
ক. অস্থায়ী তরুণাস্থি খ. স্থায়ী তরুণাস্থি
গ. নিরেট অস্থি ঘ. স্পঞ্জি অস্থি
৪. ৮-৯ শতাংশ জৈব ও অজৈব পদার্থ থাকে কোনটিতে?
ক. শ্বেত কণিকায় খ. লোহিত কণিকা
গ. রক্তরসে ঘ. কোনোটিতে নয়
৫. ঘনাকার এপিথেলিয়াস টিস্যু কোথায় দেখতে পাওয়া যায়?
ক. বৃক্কের বোম্যানস ক্যাপসুলে
খ. বৃক্কের সংগ্রাহক নালিকায়
গ. হাইড্রার এন্ডোডার্মে ঘ. মেরুদণ্ডী প্রাণীদের অন্ত্রে
৬. কানেকটিভ টিস্যুতে মাতৃকা থাকে—
ক. অত্যন্ত কম খ. বেশি থাকে গ. মধ্যম পরিমাণে ঘ. নেই
৭. কোন পর্বের প্রাণীরা ত্রিভ্রূণস্তরী?
ক. Protozoa খ. Porifera
গ. Coelentareta ঘ. Chordata
৮. কোন প্রাণীর থ্রম্বোসাইটকে প্লেটলেট বলে?
ক. জলজ প্রাণী খ. স্থলজ প্রাণী
গ. স্তন্যপায়ী প্রাণী ঘ. উভচর প্রাণী।


জনসংখ্যা ও পরিবেশ
প্রিয় শিক্ষার্থীরা, আজ সাধারণ বিজ্ঞান বিষয়ের ২ নম্বর অধ্যায়, ‘জনসংখ্যা ও পরিবেশ’ থেকে সৃজনশীল পদ্ধতির একটি নমুনা প্রশ্নোত্তর আলোচনা করা হলো।
প্রশ্ন: দেহ সুস্থ ও কর্মক্ষম রাখার জন্য খাদ্যের প্রয়োজন। খাদ্য উপাদানগুলো হচ্ছে শর্করা, আমিষ, স্নেহ, ভিটামিন, খনিজ লবণ ও পানি। প্রতিটি খাদ্য উপাদানই মানবদেহের জন্য অতীব গুরুত্বপূর্ণ।
ক. খাদ্য কী?
খ. খাদ্য দেহের জন্য প্রয়োজন কেন?
গ. পুষ্টি কীভাবে দেহ গঠনে সহায়তা করে ব্যাখ্যা কর।
ঘ. মানবদেহে খাদ্যের প্রয়োজনীয়তা আলোচনা কর।
উত্তর: ক. যেসব দ্রব্য আহার বা গ্রহণ করলে জীবদেহের বৃদ্ধি সাধন, ক্ষয় পূরণ, তাপ ও শক্তি উৎপাদন, রোগ প্রতিরোধ ক্ষমতা বৃদ্ধি প্রভৃতি কাজ সম্পন্ন হয় তাকে খাদ্য বলে।
উত্তর: খ. নিম্নলিখিত কারণে খাদ্য দেহের জন্য প্রয়োজন:
(i) দেহের ক্ষয় পূরণ ও বৃদ্ধি সাধন করে।
(ii) দেহে তাপ ও শক্তি উৎপাদন করে।
(iii) শরীরের অভ্যন্তরীণ ক্রিয়াকলাপ নিয়ন্ত্রণ করে।
(iv) শরীরকে সুস্থ, সবল ও কর্মক্ষম করে।
উত্তর: গ. পুষ্টি হলো জীবের একটি সার্বিক শারীরবৃত্তীয় প্রক্রিয়া, যার মাধ্যমে তার গৃহীত খাদ্য পরিপাক, পরিপাককৃত খাদ্যসার পরিশোষণ, কোষে আত্তীকরণ, শক্তি উৎপাদন এবং অপাচ্য খাদ্যাংশের নিষ্কাশন হয়। পুষ্টির ফলে জীবদেহের আকার, আয়তন ও ওজন বৃদ্ধি পায়। পুষ্টির ওপরই স্বাস্থ্য নির্ভর করে। সুষ্ঠু ও সুচারুরূপে পুষ্টি ক্রিয়া সংঘটিত হয়ে মানুষ ও অন্যান্য জীবকে সুন্দর স্বাস্থ্য ও সুঠাম দেহের অধিকারী করে তোলে। জীবদেহে পুষ্টি লাভের পর সুস্থতা, কর্মক্ষমতা ও মানসিক ভারসাম্য বজায় থাকে। সঠিক পুষ্টি গ্রহণের মাধ্যমে শরীরকে সুস্থ, সবল ও কর্মক্ষম রাখতে হলে বয়স ও শ্রমের তারতম্য অনুযায়ী সুষম খাদ্য গ্রহণ করতে হবে।
উত্তর: ঘ. মানবদেহে খাদ্য বিভিন্ন কাজ সম্পাদন করে থাকে। প্রতিটি খাদ্য উপাদান ভিন্ন ভিন্ন কাজ সম্পাদন করে দেহকে সুস্থ, সবল ও কর্মক্ষম রাখে। মানবদেহে খাদ্যের প্রয়োজনীয়তা নিচে দেওয়া হলো:
(i) দেহ গঠনে সহায়তা করে।
(ii) দেহের ক্ষয় পূরণ ও নতুন কোষ তৈরির মাধ্যমে দেহের বৃদ্ধি সাধন করে।
(iii) অ্যান্টিবডি তৈরি করে এবং রোগ সংক্রমণ প্রতিরোধ করে।
(iv) বিভিন্ন জারক রস হরমোন, হিমোগ্লোবিন তৈরি করে।
(v) চর্মরোগ প্রতিরোধ করে ও ত্বক মসৃণ করে।
(vi) দেহে তাপ ও শক্তি উৎপন্ন করে।
(vii) দেহের পুষ্টি সাধনে সহায়তা করে।
(viii) মস্তিষ্কের স্বাভাবিক গঠন এবং দৈহিক ও মানসিক বিকাশে সহায়তা করে।
﻿

এসএসসি পরীক্ষা ১ ফেব্রুয়ারি
২০১২ সালের মাধ্যমিক ও সমমানের পরীক্ষা শুরু হবে আগামী ১ ফেব্রুয়ারি। এই তারিখ চূড়ান্ত করে পরীক্ষার সময়সূচি ঘোষণা করা হয়েছে। শিক্ষা মন্ত্রণালয় ও বোর্ডের ওয়েবসাইটে সময়সূচি দেওয়া হয়েছে। সময়সূচি অনুযায়ী মাধ্যমিকের লিখিত পরীক্ষা শেষ হবে ৪ মার্চ।
আটটি সাধারণ শিক্ষা বোর্ডের অধীনে মাধ্যমিক (এসএসসি), মাদ্রাসায় দাখিল ও কারিগরি শিক্ষা বোর্ডের অধীনে এসএসসি ভোকেশনাল পরীক্ষা অনুষ্ঠিত হবে।
﻿

ঢাকা বিশ্ববিদ্যালয়ের ‘গ’ ইউনিট
প্রথমবার অনুপস্থিতরা পরীক্ষায় অংশ নিতে পারবেন না
ঢাকা বিশ্ববিদ্যালয়ের গত ২৮ অক্টোবর অনুষ্ঠিত ‘গ’ ইউনিটের ভর্তি পরীক্ষায় যেসব শিক্ষার্থী অনুপস্থিত ছিলেন, তাঁরা ২০ ডিসেম্বর অনুষ্ঠেয় পুনঃভর্তি পরীক্ষায় অংশ নিতে পারবেন না। প্রথম পরীক্ষায় অংশ নেওয়া যেসব শিক্ষার্থী প্রবেশপত্র হারিয়ে ফেলেছেন, তাঁরা বিশ্ববিদ্যালয়ের ওয়েবসাইট থেকে আবার তা সংগ্রহ করতে পারবেন।
ঢাকা বিশ্ববিদ্যালয়ের সহ-উপাচার্য হারুন-অর-রশিদের সভাপতিত্বে গতকাল পরীক্ষা কমিটির সভায় এসব সিদ্ধান্ত নেওয়া হয়। পুনর্ভর্তি পরীক্ষা ২০ ডিসেম্বর বেলা তিনটা থেকে চারটা পর্যন্ত অনুষ্ঠিত হবে।
সভা সূত্র জানায়, ২৮ অক্টোবর ভর্তি পরীক্ষায় এক হাজার ৫৮০ জন শিক্ষার্থী অনুপস্থিত ছিলেন। তাঁদের তালিকা ওয়েবসাইটে (gaunit.univdhaka.edu) দেওয়া হয়েছে।
﻿

বরিশালে পরীক্ষার হলে ঢুকে উত্তরপত্র ছিঁড়ে ফেলেছে ছাত্রলীগ
বরিশালে সরকারি বাকেরগঞ্জ কলেজে গতকাল রোববার পরীক্ষার হলে হামলা চালানো হয়েছে। হামলাকারীরা পরীক্ষার খাতা ছিঁড়ে ফেলে পরীক্ষার্থীদের হল থেকে বের করে দেয়। পরে অধ্যক্ষকে অবরুদ্ধ করে রাখে।
অভিযোগ উঠেছে, কলেজের দরিদ্র তহবিলের টাকা বরাদ্দের দায়িত্ব চেয়ে না পাওয়ায় ছাত্রলীগের নেতা-কর্মীরা এ হামলা চালান। প্রত্যক্ষদর্শী শিক্ষার্থীরা জানায়, গতকাল কলেজে একাদশ শ্রেণীর ষাণ্মাসিক পরীক্ষা চলছিল। বেলা ১১টার দিকে কলেজ ছাত্রলীগের সভাপতি শেখ মহিতুল ইসলামের নেতৃত্বে ৩০ থেকে ৪০ জন নেতা-কর্মী পরীক্ষার কক্ষে ঢুকে পরীক্ষার্থীদের উত্তরপত্র ছিঁড়ে ফেলেন। সাধারণ শিক্ষার্থীরা প্রতিবাদ করলে তাদের চড়-থাপড় মেরে কক্ষ থেকে বের করে দেন।
শেখ মহিতুল ইসলাম জানান, কলেজের ফরম পূরণে অর্থ কমানোর জন্য সাধারণ ছাত্ররা বিক্ষোভ মিছিল করেছে। তবে খাতা ছেঁড়া বা কলেজে ভাঙচুর চালানো হয়নি।
﻿

চট্টগ্রাম প্রকৌশল বিশ্ববিদ্যালয়
ভর্তি পরীক্ষার প্রথম অপেক্ষমাণ তালিকা প্রকাশ
চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) ২০১১-১২ শিক্ষাবর্ষের স্নাতক সম্মান কোর্সে ভর্তি পরীক্ষার প্রথম অপেক্ষমাণ তালিকা গতকাল রোববার প্রকাশ করেছে কর্তৃপক্ষ। তালিকায় ১২৪ জনকে রাখা হয়েছে।
চুয়েটের রেজিস্ট্রার স্বাক্ষরিত এক বিজ্ঞপ্তিতে বলা হয়েছে, অপেক্ষমাণ তালিকা থেকে ১৯ ডিসেম্বর ভর্তি শুরু করা হবে। ওই দিন স্থাপত্য বিভাগে (খ গ্রুপ) মেধাক্রম ৩১ থেকে ৪২ পর্যন্ত এবং ইঞ্জিনিয়ারিং বিভাগে (ক গ্রুপ) ৫৭১ থেকে ৬৮২ পর্যন্ত ভর্তি করানো হবে। সকাল সাড়ে নয়টা থেকে বিকেল সাড়ে চারটা পর্যন্ত ভর্তির প্রক্রিয়া চলবে। এ সময় পরীক্ষার্থীদের প্রবেশপত্র, বিভিন্ন সনদপত্রসহ যাবতীয় কাগজপত্র সঙ্গে আনতে বলা হয়েছে। আসন খালি থাকা সাপেক্ষে আগামী ২৭ ডিসেম্বর দ্বিতীয় অপেক্ষমাণ তালিকা প্রকাশ করা হবে।
﻿

স্বেচ্ছাশ্রমে বিদ্যালয়ের মাঠে মাটি ভরাট
ঝিনাইদহের কালীগঞ্জ উপজেলার দৌলতপুর ও কাদিরডাঙ্গা গ্রামের ডি কে প্রাথমিক বিদ্যালয়ের মাঠে গতকাল স্বেচ্ছাশ্রমে মাটি ভরাট করে গ্রামবাসী
ঝিনাইদহের কালীগঞ্জ উপজেলার দৌলতপুর ও কাদিরডাঙ্গা গ্রামের ডি কে প্রাথমিক বিদ্যালয় মাঠে স্বেচ্ছাশ্রমে মাটি ভরাট করেছেন এলাকার ছয় শতাধিক মানুষ।
বিদ্যালয়ের প্রতিষ্ঠাতা চার বন্ধু ও স্থানীয় কোলা ইউনিয়ন পরিষদের (ইউপি) চেয়ারম্যান আয়ুব হোসেনের আহ্বানে সাড়া দিয়ে ঝুড়ি-কোদাল হাতে নিয়ে গতকাল রোববার সকাল আটটার মধ্যে স্কুলের মাঠে হাজির হয়েছেন ছয় শতাধিক মানুষ। তাঁরা দিনভর মাটি কেটে বিদ্যালয়ের মাঠের বিশাল গর্ত ভরাট করেন।
বিদ্যালয়ের প্রধান শিক্ষক নাজনিন নাহার বলেন, ‘বিদ্যালয় প্রতিষ্ঠার প্রথম বছরে ১৮৫ জন ছেলেমেয়ে ভর্তি হয়। এরপর শিক্ষার্থী বেড়েছে, কমেনি। বর্তমানে দুই শতাধিক শিক্ষার্থী পড়ালেখা করছে। বাঁশের চাটাই দিয়ে ঘেরা তিনটি কক্ষে ক্লাস নেওয়া হয়। একটি কক্ষ শিক্ষকেরা ব্যবহার করেন। শিক্ষার্থীর উপস্থিতি ও পড়ালেখার মান ভালো। কিন্তু বড় সমস্যা হলো, বিদ্যালয়টি নিচু জায়গায় হওয়ায় বর্ষার সময় পানি জমে থাকে। শিশুরা পানি পাড়ি দিয়ে আসতে পারে না। এ অবস্থার কথা প্রতিষ্ঠাতাদের জানিয়েছিলাম।’
স্কুলের প্রতিষ্ঠাতাদের একজন দৌলতপুর গ্রামের কাজী এমদাদুল হক জানান, তাঁর গ্রাম ও পাশের কাদিরডাঙ্গা গ্রামে বিদ্যালয় ছিল না। ২০০৯ সালে অপর তিন বন্ধু একই গ্রামের ইসাহাক আলী ও মিকাইল হোসেন এবং কাদিরডাঙ্গা গ্রামের আতাউর রহমানের সঙ্গে মিলে দুই গ্রামের মাঝ দিয়ে বয়ে যাওয়া খালের পাশে তাঁরা জমি কেনেন। তাঁরা সেখানে প্রতিষ্ঠা করেন একটি প্রাথমিক বিদ্যালয়। নাম দেন ডি কে প্রাথমিক বিদ্যালয়। এটি এখনো রেজিস্ট্রেশনভুক্ত হয়নি। সরকারি কোনো সহযোগিতাও পায়নি। এ কারণে এলাকাবাসীকে নিয়ে মাঠে মাটি ভরাট করার সিদ্ধান্ত নেন।
কালীগঞ্জ উপজেলা পরিষদের চেয়ারম্যান আনোয়ারুল আজিম ও ভাইস চেয়ারম্যান তিথি রানী ভদ্র তাঁদের সঙ্গে মাটি কাটেন। এ সময় স্থানীয় সাংসদ আবদুল মান্নান, উপজেলা নির্বাহী কর্মকর্তা আনজুমান আরা, উপজেলা প্রকৌশলী নজরুল ইসলামসহ অনেকে উপস্থিত ছিলেন।
কালীগঞ্জ উপজেলা প্রাথমিক শিক্ষা কর্মকর্তা মোস্তাক আহম্মেদ বলেন, ‘বিদ্যালয় কর্তৃপক্ষ এটি রেজিস্ট্রেশন করার জন্য এসেছিলেন। কিন্তু সরকার বেশ কিছু বিদ্যালয় জাতীয়করণ করবে, যা বর্তমানে প্রক্রিয়াধীন। এই বিদ্যালয়টি সেই তালিকায় রয়েছে। আশা করছি, অল্প সময়ের মধ্যে এখানে ভবন হবে।’
﻿

ইসলামী বিশ্ববিদ্যালয়
শিক্ষক সমিতির নির্বাচন কাল
কুষ্টিয়ার ইসলামী বিশ্ববিদ্যালয় শিক্ষক সমিতির ১৫ সদস্যবিশিষ্ট কার্যনির্বাহী পরিষদের নির্বাচন কাল মঙ্গলবার অনুষ্ঠিত হবে। নির্বাচনে প্রতিদ্বন্দ্বিতাকারী প্রার্থী ও প্যানেলের চূড়ান্ত তালিকা গত শনিবার প্রকাশ করা হয়েছে।
নির্বাচন কমিশন সূত্রে জানা গেছে, সমিতির নির্বাচনে প্রতিদ্বন্দ্বিতার জন্য গত বৃহস্পতিবার পর্যন্ত পাঁচটি প্যানেলের নাম জমা পড়ে। প্যানেলগুলো হলো: আওয়ামী লীগ-সমর্থিত বঙ্গবন্ধু পরিষদ ও প্রগতিশীল শাপলা ফোরাম, বিএনপি-সমর্থিত জিয়া পরিষদ, জামায়াত-সমর্থিত গ্রিন ফোরাম এবং স্বতন্ত্র। তবে শনিবার শুধু স্বতন্ত্র প্রার্থীরা মনোনয়নপত্র প্রত্যাহার করে নিয়েছেন। এদিকে জিয়া পরিষদ ও গ্রিন ফোরাম প্রথমে আলাদাভাবে প্রার্থী ঘোষণা দিলে শেষ মুহূর্তে তারা সমন্বিতভাবে একক প্যানেলে প্রতিদ্বন্দ্বিতা করার সিদ্ধান্ত নিয়েছে। তবে আওয়ামী লীগ-সমর্থিত বঙ্গবন্ধু পরিষদ ও শাপলা ফোরাম আলাদাভাবেই নির্বাচনে প্রতিদ্বন্দ্বিতা করছে।
বিশ্বদ্যািলয়ের উপাচার্য এম আলাউদ্দিন বলেন, ‘আওয়ামী লীগ-সমর্থিত দুটি সংগঠনকে একই প্যানেলে আনার জন্য সর্বাত্মক চেষ্টা করেও সফল হতে পারিনি।’
বঙ্গবন্ধু পরিষদ প্যানেলের সভাপতি পদপ্রার্থী সেলিম তোহা বলেন, সংগঠনের কর্তাব্যক্তিরা যেভাবে ভালো মনে করেছেন, সেভাবেই নির্বাচনে প্রতিদ্বন্দ্বিতার সিদ্ধান্ত নেওয়া হয়েছে।
শাপলা ফোরামের সভাপতি পদপ্রার্থী জাকারিয়া রহমান বলেন, একই প্যানেলের অধীন এবারের নির্বাচনে প্রতিদ্বন্দ্বিতার চেষ্টা করা হলেও বঙ্গবন্ধু পরিষদ থেকে কোনো সাড়া পাওয়া যায়নি।
নির্বাচনে মোট ৩৪৭ জন শিক্ষক তাঁদের ভোটাধিকার প্রয়োগ করবেন। আগামীকাল সকাল নয়টা থেকে দুপুর একটা পর্যন্ত অনুষদ ভবনের ৪২৭ নম্বর কক্ষে এ নির্বাচন অনুষ্ঠিত হবে।
﻿

ভাঙনের কবলে বিদ্যালয়
নড়াইলের লোহাগড়া উপজেলা কোটাকোল ইউনিয়নের তেলকাড়া-করগাতি গ্রামে অবস্থিত টি-করগাতি সরকারি প্রাথমিক বিদ্যালয়টি মধুমতী নদীর ভাঙনের কবলে পড়েছে। ভাঙন অব্যাহত থাকায় যেকোনো মুহূর্তে বিদ্যালয়টি বিলীন হয়ে যাওয়ার আশঙ্কা দেখা দিয়েছে।
উপজেলা সদর থেকে ১৪ কিলোমিটার দক্ষিণে ওই এলাকায় গিয়ে দেখা গেছে, বিদ্যালয় থেকে মাত্র ২০ গজ দূরে রয়েছে নদী। ভাঙন উপভোগ করতে বিদ্যালয়ের শিক্ষার্থীরা তীরে ঝুঁকি নিয়ে ভিড় করছে। বর্তমান বিদ্যালয়ে একটি একতলা ভবন ও একটি টিনশেড ঘর আছে। শিক্ষার্থী ৩১১ ও শিক্ষক আছেন ছয়জন।
প্রধান শিক্ষক প্রদ্যুৎ কুমার সাহা জানান, এর আগে দুবার বিদ্যালয়টি নদীগর্ভে গেছে। এবার ভেঙে গেলে শিক্ষার্থীদের নিয়ে কোথায় গিয়ে দাঁড়াবেন তা নিয়ে দুশ্চিন্তায় আছেন। উপজেলা শিক্ষা কর্মকর্তাকে বিষয়টি জানানো হয়েছে। সহকারী শিক্ষক শাহানা সুলতানা বলেন, ‘বাচ্চারা কৌতূহলী। আমাদের অজান্তেই ভাঙনের মুহূর্তে পাড়ে দাঁড়াচ্ছে। এ নিয়ে আমরা আতঙ্কে থাকি।’ চতুর্থ শ্রেণীর শিক্ষার্থী রোকসানা, আলিনুর, বোরহানউদ্দিন ও আনিয়া জানায়, ভাঙন দেখতে ভালো লাগে।
স্থানীয় ইউপি সদস্য মো. সিরাজুল ইসলাম জানান, এ অবস্থায় ভাঙন ঠেকাতে ব্যবস্থা নেওয়া জরুরি। বিষয়টি পাউবোর আওতাধীন। তাদের অবহিত করা হয়েছে। উপজেলা শিক্ষা কর্মকর্তা (ভারপ্রাপ্ত) মো. লুৎফার রহমান বলেন, বিষয়টি ঊর্ধ্বতন কর্তৃপক্ষকে জানানো হয়েছে।
উপজেলা নির্বাহী কর্মকর্তা (ইউএনও) অরুন কুমার মণ্ডল বলেন, বিষয়টি উপজেলা উন্নয়ন ও সমন্বয় কমিটির মাসিক সভায় আলোচনা হয়েছে এবং যথাযথ কর্তৃপক্ষকে জানানো হয়েছে।
পানি উন্নয়ন বোর্ড (পাউবো) নড়াইলের নির্বাহী প্রকৌশলী মো. জুলফিকার আলী প্রথম আলোকে বলেন, ‘ভাঙনকবলিত বিদ্যালয়টি সম্প্রতি পরিদর্শন করেছি। ওই ইউনিয়নের আটটি গ্রাম মধুমতীর ভাঙনের কবলে। এ ব্যাপারে আজ (রোববার) জেলা উন্নয়ন ও সমন্বয় কমিটির সভায় আলোচনা হবে।’
﻿
শ্রেণীকক্ষে ফেরাতে...
জয়পুরহাটের কালাই ডিগ্রি কলেজের উচ্চমাধ্যমিক ও স্নাতক শ্রেণীর দেড় শতাধিক শিক্ষার্থীকে শ্রেণীকক্ষে ফেরাতে কর্তৃপক্ষ গত শনিবার শিক্ষার্থী ও অভিভাবকদের যৌথ সমাবেশের আয়োজন করেছে।
খোঁজ নিয়ে জানা গেছে, শ্রেণীকক্ষ-সমস্যা, বসার বেঞ্চ ও খাওয়ার পানির সংকট, শিক্ষকস্বল্পতাসহ নানা অজুহাতে শিক্ষার্থীরা দীর্ঘদিন ধরে শ্রেণীকক্ষে অনুপস্থিত। তাদের শ্রেণীকক্ষে ফেরাতে শিক্ষকেরা নানা উদ্যোগ নিয়েও ব্যর্থ হয়েছেন। অবশেষে গতকাল শনিবার কলেজ পরিচালনা কমিটির উদ্যোগে কলেজ ক্যাম্পাসে ‘অভিভাবক সমাবেশ, নবীনবরণ ও সাংস্কৃতিক অনুষ্ঠান’-এর ব্যানারে শিক্ষার্থী ও অভিভাবকদের যৌথ সমাবেশ ডাকা হয়।
অনুষ্ঠানে শিক্ষার্থী গোলাম রব্বানী বলেন, ‘কলেজে সমস্যার পাহাড়। মাঠে খেলা যায় না। শ্রেণীকক্ষে বৃষ্টির পানি পড়ে। নলকূপ না থাকায় খাওয়ার পানি পাওয়া যায় না। কলেজ চলাকালে শ্রেণীকক্ষেই ফেনসিডিল ও গাঁজাসেবীদের আড্ডা বসে। মোটকথা পড়ালেখার কোনো পরিবেশ নেই।’
কলেজের অধ্যক্ষ ধজেন্দ্রনাথ দাস বলেন, ‘সমস্যা আছে সত্য, কিন্তু শিক্ষার্থীরা শ্রেণীকক্ষে না এলে সেই সমস্যার সমাধান হবে না। শিক্ষার্থীদের শ্রেণীকক্ষমুখী করতে নানা উদ্যোগ চালানো হয়েছে। কিন্তু কোনোভাবেই তাদের শ্রেণীকক্ষমুখী করা যায়নি। আজকের আয়োজনের মাধ্যমে সবাই শিক্ষার্থীদের শ্রেণীকক্ষমুখী করতে এগিয়ে আসবেন বলে আশা করছি।’
কলেজ পরিচালনা কমিটির সভাপতি সাংসদ শাহীন মনোয়ারা হক বলেন, ‘এ কলেজের উন্নয়নের জন্য সরকারি বিভিন্ন দপ্তরে বরাদ্দ চাইতে গেলে শিক্ষার্থীর সংখ্যা ও ফলাফল দেখে কর্মকর্তারা আমাকে ব্যঙ্গ করেন। আমি লজ্জায় ফিরে আসি। আমাকে এ লজ্জা থেকে মুক্ত করার দায়িত্ব এখন শিক্ষার্থীদের। সাংসদ হিসেবে নয়, একজন মা হিসেবে শিক্ষার্থীদের কাছে আমার অনুরোধ, তোমরা ভালো ফল করে এ লজ্জা থেকে আমাকে মুক্ত করো।’
অন্যান্যের মধ্যে বক্তব্য দেন কলেজের প্রতিষ্ঠাতা সভাপতি কাজী রাব্বিউল হাসান, প্রতিষ্ঠাতা অধ্যক্ষ কাজী আবু রায়হান, আবদুর রহমান, মুনিশ চৌধুরী ও বগুড়া সরকারি আযিযুল হক কলেজের অধ্যক্ষ ছালামত উল্লাহ।
﻿
বাগজানা উচ্চবিদ্যালয়
অর্থ আত্মসাতের অভিযোগে প্রধান শিক্ষক বরখাস্ত
জয়পুরহাটের পাঁচবিবি উপজেলার বাগজানা উচ্চবিদ্যালয়ের প্রধান শিক্ষক নূরুল ইসলামকে বরখাস্ত করা হয়েছে। অনিয়ম ও বিদ্যালয়ের অর্থ আত্মসাতের অভিযোগে তাঁকে বরখাস্ত করা হয়।
বিদ্যালয় সূত্রে জানা গেছে, পরিচালনা পর্ষদ ১ ডিসেম্বর সভা ডেকে সর্বসম্মতিক্রমে নূরুল ইসলামকে বরখাস্ত করে।
পরিচালনা পর্ষদের সদস্যদের অভিযোগ, নূরুল ইসলাম চলতি বছরের ১৯ জানুয়ারি বিদ্যালয়ে যোগদান করেন। তিনি ১৩ এপ্রিল বিদ্যালয়ের একটি বড় পুকুর ছয় লাখ ৭০ হাজার টাকায় ইজারা দেন। বিধি অনুযায়ী ওই টাকা বিদ্যালয়ের তহবিলে জমা না দিয়ে তিনি নিজের কাছে রেখে দেন।
বিদ্যালয়ের নথিপত্র সূত্রে ২০১১ সালের আয় হিসেবে দেখা গেছে, দাতা সদস্য আফজাল হোসেনের অনুদান ২০ হাজার টাকা, ১২ জন অভিভাবক সদস্যের কাছ থেকে নির্বাচনে মনোনয়নের ফি বাবদ আদায় করা ছয় হাজার টাকা, শিক্ষার্থীদের মাসিক বেতন আদায় বাবদ দুই লাখ ৩৪ হাজার ৯৫০ টাকা ও ছাত্রী ভর্তুকি বাবদ সরকারি তহবিলের ২৪ হাজার টাকাসহ মোট নয় লাখ ৫৬ হাজার ৯৫০ টাকা আয় হয়।
পরিচালনা কমিটি আয়-ব্যয়ের হিসাব দেখতে চাইলে নূরুল ইসলাম তা দেখাতে গড়িমসি করেন। একপ্রর্যায়ে কমিটির কাছে তিনি দুই লাখ ৮৪ হাজার টাকা অননুমোদিত বিধিবহির্ভূত একটি খরচের হিসাব দাখিল করেন। এ ছাড়া তিনি কমিটির কৈফিয়তের জবাবে তিন লাখ ২৩ হাজার ২৫৫ টাকা খরচের অপর একটি হিসাব দেখান।
উভয় হিসাব বিদ্যালয়ের নিয়োজিত বেসরকারি নিরীক্ষা কমিটি বাতিল করে। প্রধান শিক্ষকের দেখানো খরচের হিসাব দাখিলের পর বাকি ছয় লাখ ৭৫ হাজার ৯৫০ টাকার জন্য তাঁকে কমিটি চাপ দিলে তিনি অক্টোবর মাসে এক লাখ টাকা বিদ্যালয়ের ব্যাংক হিসাবে জমা দেন। তিনি তাঁর দেখানো খরচ ও ব্যাংকে জমা এক লাখ টাকার পরে বাকি টাকা পরিশোধের জন্য কমিটির কাছে সময় চেয়ে নেন। নির্ধারিত সময় পার হলেও তিনি টাকা ফেরত দিতে ব্যর্থ হন।
প্রধান শিক্ষক নূরুল ইসলাম তাঁর বিরুদ্ধে আনা অনিয়ম ও অর্থ আত্মসাতের অভিযোগ উদ্দেশ্যপ্রণোদিত বলে দাবি করেন।
﻿

রাজশাহী বিশ্ববিদ্যালয়
ছাত্রদলের মিছিলে ছাত্রলীগের হামলা, আহত ১০
রাজশাহী বিশ্ববিদ্যালয় ছাত্রদলের মিছিলে গতকাল রোববার হামলা চালিয়েছে ছাত্রলীগ। এতে ছাত্রদলের আহ্বায়কসহ কমপক্ষে ১০ জন কর্মী আহত হন। তাঁদের রাজশাহী মেডিকেল কলেজ হাসপাতালসহ নগরের বিভিন্ন ক্লিনিকে ভর্তি করা হয়েছে।
প্রত্যক্ষদর্শীরা জানান, চলতি শিক্ষাবর্ষে ভর্তি হওয়া নবাগত শিক্ষার্থীদের শুভেচ্ছা জানিয়ে গতকাল দুপুর ১২টার দিকে বিশ্ববিদ্যালয় ছাত্রদলের আহ্বায়ক আরাফাত রেজার নেতৃত্বে নেতা-কর্মীরা ক্যাম্পাসে মিছিল বের করেন। মিছিলটি টুকিটাকি চত্বরের সামনে এলে ছাত্রলীগের কর্মী হাবিব, মশিহুর, ফয়সাল, আবদুল্লাহ, জাকির, আতিক, বেহেস্তি, মনিরসহ ২৫-৩০ জন লাঠিসোঁটা নিয়ে হামলা চালান। এতে আরাফাত রেজা, রিগান, সুলতান আহম্মেদ, উজ্জ্বল, জাফরসহ কমপক্ষে ১০ জন আহত হন।
আরাফাত রেজা অভিযোগ করে বলেন, নবাগত শিক্ষার্থীদের শুভেচ্ছা জানিয়ে ছাত্রদল ক্যাম্পাসে মিছিল বের করলে ছাত্রলীগের নেতা-কর্মীরা পুলিশের সহযোগিতায় পরিকল্পিতভাবে হামলা চালান। হামলায় তিনিসহ তাঁর সংগঠনের কমপক্ষে ১০ জন নেতা-কর্মী আহত হন। তিনি এ ঘটনার সঙ্গে জড়িত ব্যক্তিদের বিরুদ্ধে শাস্তির দাবি জানান।
বিশ্ববিদ্যালয় ছাত্রলীগের সভাপতি আহম্মেদ আলী ও সাধারণ সম্পাদক আবু হোসাইন জানান, ক্যাম্পাসে লেখাপড়ার সুষ্ঠু পরিবেশ নষ্ট করাসহ ক্যাম্পাসকে অস্থিতিশীল করতেই ছাত্রদলের নেতা-কর্মীরা ওই মিছিল বের করেন। এ কারণে ছাত্রলীগের নেতা-কর্মীরা ছাত্রদলের নেতা-কর্মীদের ক্যাম্পাস থেকে বের করে দেন।
প্রক্টর চৌধুরী মোহাম্মদ জাকারিয়া বলেন, বিষয়টি তিনি শুনেছেন। প্রশাসনের পক্ষ থেকে খতিয়ে দেখা হচ্ছে।
﻿

মির্জাপুর উচ্চবিদ্যালয়
চেয়ারম্যানের প্রার্থীকে নিয়োগ দিতে অনিয়মের অভিযোগ
মৌলভীবাজারের শ্রীমঙ্গল উপজেলার মির্জাপুর উচ্চবিদ্যালয়ের প্রধান শিক্ষক পদে নিয়োগ পরীক্ষা ৯ ডিসেম্বর সব প্রার্থীকে না জানিয়ে সময়সূচি পরিবর্তন করে নেওয়া হয়েছে। এর আগে আরও দুবার প্রার্থীদের সাক্ষাৎকারপত্র দেওয়া হলেও অদৃশ্য কারণে পরীক্ষা নেওয়া হয়নি।
মির্জাপুর ইউনিয়নের চেয়ারম্যান ও বিদ্যালয় ব্যবস্থাপনা কমিটির সভাপতির পছন্দের ব্যক্তিকে নিয়োগের জন্য এসব অনিয়ম করা হয়েছে বলে অভিযোগ পাওয়া গেছে।
নিয়োগপ্রার্থী ও বিদ্যালয় পরিচালনা কমিটির সদস্য সূত্রে জানা গেছে, ৯ ডিসেম্বর সকাল ১০টায় পরীক্ষার সময়সূচি নির্ধারিত ছিল, কিন্তু পরীক্ষা নেওয়া হয়েছে বেলা দুইটায়।
প্রধান শিক্ষক পদের প্রার্থী মলয় ভূষণ দাশ, বিপ্লব কান্তি দাস, আবদুল বাছিদ, তমাল ভট্টাচার্য, খলিলুর রহমান ও ফারুক আহমদের অভিযোগ, ৯ ডিসেম্বর সকাল ১০টায় পরীক্ষায় অংশ নিতে তাঁরা মির্জাপুর উচ্চবিদ্যালয়ে যান। কিন্তু ওই সময় বিদ্যালয়ের সব কক্ষেই তালা লাগানো ছিল। সাড়ে ১০টা পর্যন্ত অপেক্ষার পর সহকারী প্রধান শিক্ষক অনিল চন্দ্র ভৌমিক এসে জানান, ডিজির প্রতিনিধি আসতে না পারায় পরীক্ষা হবে না। এরপর তাঁরা বাড়ি ফিরে যান। কিন্তু পরদিন তাঁরা জানতে পারেন, ওই দিনই বিকেলে পরীক্ষা নেওয়া হয়েছে। বিদ্যালয়ের নোটিশ বোর্ড বা দেয়ালে পরীক্ষার সময় পরিবর্তনসংক্রান্ত কোনো নোটিশ ছিল না।
বিদ্যালয়ের ভারপ্রাপ্ত প্রধান শিক্ষক অনিল চন্দ্র ভৌমিক বলেন, ‘আমি নিজে প্রার্থী। তাই এ বিষয়ে আমি কিছু বলতে পারব না।’
বিদ্যালয় ব্যবস্থাপনা কমিটির সভাপতি ও মির্জাপুর ইউনিয়নের চেয়ারম্যান মো. ফিরোজ মিয়া জানান, শুক্রবার সকাল ১০টায় পরীক্ষা হবে, এটা প্রার্থীদের লিখিতভাবে জানানো হয়েছিল। নিয়োগ বোর্ডের সরকারি প্রতিনিধিদের কারণে সময় পেছানো হয়েছে। প্রার্থীদের অভিযোগ সত্য নয় উল্লেখ করে তিনি বলেন, ‘আমি নিজে সকালে বিদ্যালয়ে ছিলাম। তিনজন প্রার্থী এসেছিলেন। তাঁদের দুইটায় আসতে বলেছি।’
﻿

এসইউডিএস জাতীয় বিতর্ক
সরকারি মহিলা কলেজ শাবিপ্রবি ’৭১ চ্যাম্পিয়ন
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে গতকাল রোববার জাতীয় পর্যায়ের বিতর্ক অনুষ্ঠিত হয়েছে। সূত্র জানায়, গতকাল বিকেল সাড়ে চারটার দিকে বিশ্ববিদ্যালয়ের মিনি অডিটোরিয়ামে কলেজ পর্যায়ের বিতর্কের চূড়ান্ত পর্ব অনুষ্ঠিত হয়। সনাতন ধরনের এ বিতর্কে অংশ নেয় সিলেট সরকারি মহিলা কলেজ ও স্কলার্সহোম গার্লস কলেজ। এতে সিলেট সরকারি মহিলা কলেজ চ্যাম্পিয়ন হয়। পরে সংসদীয় পদ্ধতির বিতর্কে অংশ নেয় জাহাঙ্গীরনগর ইউনিভার্সিটি ডিবেটিং অর্গানাইজেশন ও শাবিপ্রবি ’৭১। ওই বিতর্কে চ্যাম্পিয়ন হয় শাবিপ্রবি ’৭১।
গতকাল রোববার সন্ধ্যা সাড়ে সাতটার দিকে বিজয়ী দলগুলোর হাতে পুরস্কার তুলে দেন বাংলাদেশ ব্যাংকের সাবেক গভর্নর মোহাম্মদ ফরাসউদ্দিন, লেখক ও শিক্ষাবিদ মুহম্মদ জাফর ইকবাল, বিশ্ববিদ্যালয়ের কোষাধ্যক্ষ ইলিয়াস উদ্দিন বিশ্বাস, প্রক্টর হিমাদ্রী শেখর রায় প্রমুখ।
﻿

চট্টগ্রাম বিশ্ববিদ্যালয়
সহপাঠী অসুস্থ, তাই পরীক্ষা বর্জন
দুই সহপাঠী অসুস্থ থাকায় গতকাল রোববার চট্টগ্রাম বিশ্ববিদ্যালয়ের ইংরেজি বিভাগের প্রথম বর্ষের পরীক্ষা বর্জন করেছেন ওই বর্ষের বেশির ভাগ শিক্ষার্থী। এ ছাড়া উত্তেজিত শিক্ষার্থীরা এ সময় বিভাগের বিভিন্ন কক্ষে তালা ঝুলিয়ে দেন। অবশ্য পরে তালা ভেঙে পরীক্ষা নেওয়া হয়েছে।
পরীক্ষা বর্জনকারী শিক্ষার্থীরা জানান, গতকাল সকালে তাঁদের ১০৪ নম্বর কোর্সের পরীক্ষা ছিল। কিন্তু মো. ফরহাদ ও মিজানুর রহমান নামের দুই সহপাঠী অসুস্থ থাকায় তাঁরা ওই পরীক্ষা স্থগিত করার জন্য বিভাগীয় কর্তৃপক্ষের কাছে আবেদন করেন। তবে বিভাগের শিক্ষকেরা পরীক্ষা নেওয়ার বিষয়ে অনড় থাকলে তাঁরা বিভাগের কয়েকটি কক্ষে তালা ঝুলিয়ে দেন।
বিভাগ সূত্র জানায়, বিশ্ববিদ্যালয়ের প্রক্টর মোহাম্মদ নাসিম হাসান ও পুলিশের উপস্থিতিতে কক্ষের তালা ভেঙে দুপুর ১২টায় ওই পরীক্ষা নেওয়া হয়েছে। পরীক্ষায় নিয়মিত ৯৬ জন ও ১৬ জন অনিয়মিত (বিশেষ) পরীক্ষার্থী ছিলেন। তবে পরীক্ষায় অংশ নিয়েছেন মাত্র ৩০ জন।
এ ব্যাপারে বিশ্ববিদ্যালয়ের ইংরেজি বিভাগের সভাপতি জাহাঙ্গীর বিন সরওয়ার প্রথম আলোকে বলেন, ‘কেউ অসুস্থ হলে বিশেষ ব্যবস্থায় পরীক্ষা নেওয়ার সুযোগ রয়েছে। কিন্তু শিক্ষার্থীদের পরীক্ষা বন্ধ করে বিভাগে তালা ঝুলিয়ে দেওয়ার বিষয়টি দুঃখজনক।’
প্রক্টর নাসিম হাসান বলেন, ‘আমরা বিভাগের শিক্ষক ও শিক্ষার্থীদের সঙ্গে আলোচনা করেছি। এ বিষয়ে বিভাগের একাডেমিক কমিটি সিদ্ধান্ত নেবে। পরবর্তী পরীক্ষাগুলো নির্ধারিত সময়ে অনুষ্ঠিত হবে।’
﻿
চট্টগ্রাম বিশ্ববিদ্যালয়
আইনে ভর্তি হতে বেআইনি পন্থা!
ভর্তি পরীক্ষার্থী ছিলেন ভাই। কিন্তু ভর্তি পরীক্ষায় বসেন তাঁর বিশ্ববিদ্যালয়পড়ুয়া বোন। উত্তরপত্রে (ওএমআর শিট) বোন নিজের নামে স্বাক্ষর করলেও উল্লেখ করেন ভাইয়ের ভর্তি পরীক্ষার রোল নম্বর। ভর্তি-ইচ্ছুক ওই শিক্ষার্থী পরীক্ষায় উত্তীর্ণও হন। কিন্তু গতকাল রোববার ভর্তি হতে এসে আটক হন ওই ভর্তি-ইচ্ছুক শিক্ষার্থী।
চট্টগ্রাম বিশ্ববিদ্যালয়ের আইন বিভাগে ভর্তি-ইচ্ছুক ওই শিক্ষার্থীর নাম দিদারুল আলম। তাঁর বাড়ি কক্সবাজারের সদর এলাকায়।
চট্টগ্রাম বিশ্ববিদ্যালয় সূত্রে জানা গেছে, ১ ডিসেম্বর বিশ্ববিদ্যালয়ের ‘ই’ ইউনিটের (আইন অনুষদ) ভর্তি পরীক্ষা হয়। উত্তীর্ণ শিক্ষার্থীদের সাক্ষাৎকার নেওয়া হয় ৪ ডিসেম্বর। সাক্ষাৎকারে অংশ নেন দিদারুল নিজেই।
বিশ্ববিদ্যালয়ের সহকারী প্রক্টর জিয়াউর রহমান গতকাল প্রথম আলোকে বলেন, ‘ভাই দিদারুলের বদলে ভর্তি পরীক্ষায় অংশগ্রহণ করেন তাঁর বোন। কিন্তু ওএমআর শিটে (উত্তরপত্র) ছাত্রীটি নিজের নাম এবং বৃত্ত ভরাটে ভাইয়ের নাম উল্লেখ করেন।’
বিভাগের সভাপতি মুহাম্মদ জাফর উল্লাহ তালুকদার বলেন, ‘গত বৃহস্পতিবার আইন বিভাগের প্রথম বর্ষে ভর্তির জন্য চূড়ান্তভাবে মনোনীত হওয়া পরীক্ষার্থীদের কাগজপত্র যাচাই-বাছাই করছিলাম। এ সময় দিদারুলের কাগজপত্র নিয়ে সন্দেহের সৃষ্টি হয়। আজ (গতকাল রোববার) ভর্তি হতে এলে তাঁকে জিজ্ঞাসাবাদ করা হয়। পরে সে সবকিছু স্বীকার করে।’ এরপর তাঁকে আটক করে দুপুরেই বিশ্ববিদ্যালয়ের প্রক্টরিয়াল বডির হাতে তুলে দেওয়া হয়।
বিশ্ববিদ্যালয়ের সহকারী প্রক্টর এবং যোগাযোগ ও সাংবাদিকতা বিভাগের শিক্ষক এ কে এম জিয়াউর রহমান বলেন, ‘দিদারুল ও তাঁর বোনের কাছ থেকে মুচলেকা নিয়ে রাতে তাঁদের ছেড়ে দেওয়া হয়। মূলত সামাজিক মর্যাদার বিষয়টি চিন্তা করেই তাঁদের ছেড়ে দেওয়া হয়েছে।’
﻿

চট্টগ্রাম বিশ্ববিদ্যালয়ের ছাত্র অনিমেষের সাহায্যার্থে সংগীতানুষ্ঠান
আর্থ্রাইটিস রোগে আক্রান্ত চট্টগ্রাম বিশ্ববিদ্যালয়ের চারুকলা ইনস্টিটিউটের দ্বিতীয় বর্ষের ছাত্র অনিমেষ মজুমদারের চিকিৎসার সাহায্যার্থে চট্টগ্রামে সংগীতানুষ্ঠান অনুষ্ঠিত হয়েছে।
গতকাল রোববার সন্ধ্যায় নগরের মুসলিম ইনস্টিটিউটে এ সংগীতানুষ্ঠানের আয়োজন করা হয়। অনুষ্ঠানে এ সময়ের জনপ্রিয় শিল্পী কৃষ্ণকলিসহ ঢাকার এবং স্থানীয় শিল্পীরা গান পরিবেশন করেন।
অনুষ্ঠানের আয়োজক কমিটির আহ্বায়ক আহমেদ নেওয়াজ বলেন, অনিমেষ রাজধানীর একটি বেসরকারি হাসপাতালে চিকিৎসাধীন। তাঁকে দ্রুত ভারতের মাদ্রাজে নিয়ে অস্ত্রোপচার করতে হবে। তাঁর চিকিৎসার জন্য প্রায় ১০ লাখ টাকা প্রয়োজন। অনিমেষের জীবন বাঁচাতে তিনি সবার সহযোগিতা কামনা করেন। সাহায্য পাঠানোর ঠিকানা: ডাচ্-বাংলা ব্যাংক, সঞ্চয়ী হিসাব নম্বর ১২৯.১০১.২৪০৫১০, সিডিএ এভিনিউ শাখা, চট্টগ্রাম।
৩১তম বিসিএসের লিখিত পরীক্ষার ফল প্রকাশ
৩১তম বিসিএসের লিখিত পরীক্ষার ফলাফল প্রকাশ করা হয়েছে।
আজ বৃহস্পতিবার বিকেলে এ ফল প্রকাশ করা হয়। এবার লিখিত পরীক্ষায় সর্বমোট ছয় হাজার ৮৮৪ জন প্রার্থী উত্তীর্ণ হয়েছেন।
পিএসসির তথ্য কর্মকর্তা মীর মোশাররফ হোসেন প্রথম আলো অনলাইনকে জানান, লিখিত পরীক্ষায় সাধারণ ক্যাডারে তিন হাজার ৬৬ জন, কারিগরি ক্যাডারে এক হাজার ১১ জন এবং উভয় ক্যাডারে দুই হাজার ৮০৫ জন উত্তীর্ণ হয়েছেন।
৩১তম বিসিএসের লিখিত পরীক্ষার ফলাফল পিসএসসির নিজস্ব ওয়েবসাইটে (www.bpsc.gov.bd) পাওয়া যাবে।


শাহজালাল বিশ্ববিদ্যালয় অচলের হুমকি শিবিরের
শাহজালাল বিজ্ঞান ও প্রযুক্তি বিশ্ববিদ্যালয়ে ছাত্রলীগ-ছাত্রশিবির সংঘর্ষের ঘটনায় লুটপাটের প্রতিবাদে বিশ্ববিদ্যালয় কর্তৃপক্ষের দৃষ্টি আকর্ষণে তিন দফা দাবি জানিয়েছেন শিবিরের নেতারা। আগামী তিন দিনের মধ্যে এ দাবি মানা না হলে অনির্দিষ্টকালের জন্য ধর্মঘট আহ্বান করে বিশ্ববিদ্যালয় অচল করার ঘোষণাও দিয়েছে তাঁরা।
আজ বৃহস্পতিবার বিশ্ববিদ্যালয় শাখা শিবির নগরের মদিনা মার্কেট এলাকার একটি রেস্তোরাঁয় সংবাদ সম্মেলন করে এই ঘোষণা দেয়।
সংবাদ সম্মেলনে লিখিত বক্তব্যে বিশ্ববিদ্যালয় শাখা শিবিরের সেক্রেটারি জাকির হোসেন সিদ্দিকী লুটপাটের ক্ষয়ক্ষতি তুলে ধরে তিন দফা দাবি পেশ করেন। দাবিগুলো হলো ঘটনার সুষ্ঠু তদন্ত করে দোষীদের চিহ্নিত করা, লুটপাট করা মালামাল ফেরত ও আবাসিক হলে শিক্ষার্থীদের সহ-অবস্থান নিশ্চিত করা। এ তিনটি দাবি আগামী শনিবারের মধ্যে মেনে নিতে বিশ্ববিদ্যালয় প্রশাসনের প্রতি আহ্বান জানানো হয়। অন্যথায়, আগামী রোববার থেকে ধর্মঘটের ডাক দিয়ে বিশ্ববিদ্যালয় অচলের হুমকির দেওয়া হয় সংবাদ সম্মেলনে।
জামায়াতের সাবেক আমির গোলাম আযম আটক হওয়ায় গতকাল শাহজালাল বিশ্ববিদ্যালয় ক্যাম্পাসে ছাত্রলীগ আনন্দ মিছিল করে। সন্ধ্যায় আবাসিক হলগুলোতেও ছাত্রলীগ আনন্দ মিছিল করার প্রস্তুতি নিলে ছাত্রশিবিরের সঙ্গে তাদের সংঘর্ষ হয়। এতে ছাত্রলীগের তিন কর্মী আহত হন। সংঘর্ষের পর শিবির ক্যাম্পাস ছাড়া হয়ে পড়ে।
এই সংঘর্ষের ঘটনায় সিলেটের জালালাবাদ থানায় আজ তিনটি মামলা হয়েছে। এর একটির বাদী পুলিশ, অন্য দুটি মামলার বাদী আহত ছাত্ররা। তিনটি মামলায় ১৮ জনের নাম উল্লেখ করে অজ্ঞাত আরও ১০০ জনকে আসামি করা হয়েছে বলে জানা গেছে। এসব মামলায় এখন কাউকে গ্রেপ্তার করতে পারেনি পুলিশ।
শিবিরের সংবাদ সম্মেলনের বক্তব্য পুরোটাই মিথ্যাচার দাবি করে ছাত্রলীগের বিশ্ববিদ্যালয় শাখার আহ্বায়ক সামসুজ্জামান চৌধুরী প্রথম আলো অনলাইনকে বলেন, ‘শিবির ওই দিন বিশ্ববিদ্যালয়কে অস্থিতিশীল করার পরিকল্পনা করেছিল। ছাত্রলীগ তা প্রতিহত করেছে। এখন মিথ্যাচার করে ফায়দা লোটার চেষ্টা করছে।’ ধর্মঘট ডাকা প্রসঙ্গে তিনি বলেন, ‘এ ধরনের ধর্মঘট ডাকলে সাধারণ শিক্ষার্থীরা শিক্ষার সুষ্ঠু পরিবেশ রক্ষার স্বার্থে প্রতিরোধ করবে।’
জালালাবাদ থানার ভারপ্রাপ্ত কর্মকর্তা (ওসি) সেলিম হোসেন প্রথম আলো অনলাইনকে বলেন, ‘বিশ্ববিদ্যালয় পরিস্থিতি শান্ত থাকলেও ক্যাম্পাসে পুলিশ মোতায়েন করা হয়েছে। আসামিদের গ্রেপ্তারে পুলিশ সচেষ্ট রয়েছে।’


গণিত উৎসব
গণিত শিখতে স্বতঃস্ফূর্ত প্রত্যয়
    নোয়াখালী জিলা স্কুলের মাঠে গতকাল ডাচ্-বাংলা ব্যাংক-প্রথম আলো গণিত উত্সবে বিজয়ী শিক্ষার্থীদের সঙ্গে আমন্ত্রিত অতিথিরা
‘কেন বীজগণিত, পাটিগণিত আলাদা নাম দেওয়া হয়? কাকতাড়ুয়া কি ভয়তাড়ুয়া? কি-বোর্ডের কিগুলো সাজানো না থেকে এলোমেলো থাকে কেন? প্লুটো গ্রহ নয় কেন?’
এ রকম মজার প্রশ্ন আর উত্তরে গতকাল বুধবার প্রাণবন্ত হয়ে ওঠে ডাচ্-বাংলা ব্যাংক-প্রথম আলো গণিত উৎসবের নোয়াখালীর আঞ্চলিক পর্ব।
গণিতকে জানার প্রত্যয় নিয়ে পৌষের শীত উপেক্ষা করে নোয়াখালী জিলা স্কুলের মাঠের সবুজ ঘাস মাড়িয়ে দূরদূরান্ত থেকে উপস্থিত হয় নানা বয়সের হাজারো শিক্ষার্থী। তাদের সঙ্গে আসেন শিক্ষক, অভিভাবক ও স্বজনেরা।
‘গণিত শেখো, স্বপ্ন দেখো’ স্লোগান নিয়ে নোয়াখালী ছাড়াও ফেনী ও লক্ষ্মীপুর জেলার ১০৮টি শিক্ষাপ্রতিষ্ঠানের ৯৪৯ জন শিক্ষার্থী উৎসবে অংশ নেয়। এতে ৫৩ জন শিক্ষার্থী বিজয়ী হয়। বিজয়ীরা ফেব্রুয়ারি মাসে ঢাকায় জাতীয় গণিত উৎসবে যোগ দেবে।
দিনব্যাপী আয়োজিত উৎসবের মধ্যে ছিল উদ্বোধনী পর্ব, মূল আয়োজন গণিত অলিম্পিয়াড, সাংস্কৃতিক অনুষ্ঠান, প্রশ্নোত্তর পর্ব, রুবি স্কিউব প্রতিযোগিতা ও পুরস্কার বিতরণী অনুষ্ঠান।
সকাল ১০টায় জাতীয় সংগীতের মধ্য দিয়ে নোয়াখালী জিলা স্কুলের মাঠে উদ্বোধনী অনুষ্ঠান শুরু হয়। এ পর্বে জাতীয় পতাকা উত্তোলন করেন ভেন্যু-স্কুলের প্রধান শিক্ষক মো. জামাল উদ্দিন ভূঁইয়া। বাংলাদেশ গণিত অলিম্পিয়াড কমিটির পতাকা উত্তোলন করেন প্রবীণ গণিতবিদ খোদাদাদ খান এবং আন্তর্জাতিক গণিত অলিম্পিয়াডের পতাকা উত্তোলন করেন বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান। এরপর ভেন্যু-স্কুলের প্রধান শিক্ষক উৎসবের উদ্বোধন করেন।
উদ্বোধনী অনুষ্ঠানে শুভেচ্ছা বক্তব্যে প্রধান শিক্ষক মো. জামাল উদ্দিন ভূঁইয়া বলেন, ডাচ্-বাংলা ব্যাংক-প্রথম আলো গণিত উৎসবের আয়োজনের মধ্য দিয়ে শিক্ষার্থীদের মধ্য থেকে গণিতভীতি দূর করার যে উদ্যোগ নিয়েছে, তা সত্যিই প্রশংসনীয়। আজকের উপস্থিতিই প্রমাণ করে, শিক্ষার্থীদের মধ্যেও এ নিয়ে বিপুল উৎসাহ রয়েছে।
উদ্বোধনী অনুষ্ঠানের পরই শিক্ষার্থীরা সারিবদ্ধভাবে যে যার হলরুমে আসন গ্রহণ করে। সেখানে অনুষ্ঠিত হয় সোয়া এক ঘণ্টার গণিত অলিম্পিয়াড। এরপর বন্ধুসভার বন্ধুদের পাশাপাশি ফেনী ও লক্ষ্মীপুরের বিভিন্ন শিক্ষাপ্রতিষ্ঠানের শিক্ষার্থীরা রবীন্দ্রসংগীত, পল্লিগীতি, নৃত্য ও আবৃত্তি পরিবেশন করে।
এরপর শুরু হয় প্রশ্নোত্তর পর্ব। মুনির হাসানের সঞ্চালনায় এই পর্বে গণিতবিদ খোদাদাদ খান, বাংলাদেশ প্রকৌশল বিশ্ববিদ্যালয়ের সহকারী অধ্যাপক ফারসীম মান্নান মোহাম্মদী, ব্র্যাক বিশ্ববিদ্যালয়ের কম্পিউটার বিজ্ঞান বিভাগের শিক্ষক হাম্মাম আলী, জগন্নাথ বিশ্ববিদ্যালয়ের গণিত বিভাগের শিক্ষক মো. আলমগীর হোসেন প্রমুখ শিক্ষার্থীদের বিভিন্ন মজার প্রশ্নের উত্তর দেন।
দুপুর দুইটায় সমাপনী পর্বে অতিথি হিসেবে উপস্থিত ছিলেন নোয়াখালী সরকারি মহিলা কলেজের অধ্যক্ষ আল-হেলাল মোশারফ। এই পর্বের শুরুতে শিক্ষার্থীরা দুই হাত উঁচু করে মাদক, মিথ্যা ও মুখস্থকে ‘না’ বলে।
সমাপনী পর্বে শিক্ষার্থীদের উদ্দেশে খোদাদাদ খান বলেন, ‘তোমরা সুন্দর মনের অধিকারী হও। গণিত তোমাদের সেই প্রত্যাশার জায়গায় নিয়ে যাবে।’
এ সময় আরও বক্তব্য দেন নোয়াখালী সরকারি মহিলা কলেজের অধ্যক্ষ আল-হেলাল মোশারফ, ভেন্যু-স্কুলের প্রধান শিক্ষক মো. জামাল উদ্দিন ভূঁইয়া ও প্রথম আলোর নোয়াখালী প্রতিনিধি মাহবুবুর রহমান।


শিক্ষার্থীদের আন্দোলন অব্যাহত
শিক্ষক সমিতির সভায় ধাক্কাধাক্কি, বিতণ্ডা
জাহাঙ্গীরনগর বিশ্ববিদ্যালয়ে ছাত্রলীগের কর্মীদের মারধরে ইংরেজি বিভাগের ছাত্র জুবায়ের আহমেদের মৃত্যুর ঘটনায় করণীয় নিয়ে শিক্ষক সমিতির জরুরি সাধারণ সভা কোনো সিদ্ধান্ত ছাড়াই শেষ হয়েছে।
গতকাল জহির রায়হান মিলনায়তনের সেমিনার কক্ষে এ সভা অনুষ্ঠিত হয়। সভায় প্রশাসনপন্থী শিক্ষকদের সঙ্গে প্রশাসনবিরোধী আওয়ামীপন্থী, বিএনপিপন্থী ও নির্দলীয় শিক্ষকদের বাগিবতণ্ডা, ধাক্কাধাক্কি এবং পাল্টাপাল্টি বক্তব্যের পর আজ সকাল ১০টা পর্যন্ত সভা মুলতবি ঘোষণা করা হয়।
জুবায়েরের মৃত্যুর ঘটনার পেছনের ব্যর্থতার বিষয়ে প্রশাসনবিরোধী আওয়ামীপন্থী একাধিক শিক্ষক বর্তমানে প্রশাসনিক বিভিন্ন পদে অযোগ্য শিক্ষকদের দায়িত্ব দেওয়া, দূরদর্শিতার অভাব এবং প্রশাসনের নানা ক্ষেত্রে বিতর্কিত পদক্ষেপ গ্রহণ করাকে দায়ী করেছেন। তাঁরা বলেন, এসব কারণে অসুস্থ ছাত্ররাজনীতির শিকার হয়ে নির্মমভাবে ছাত্রলীগের কর্মীদের হাতে শুধু জুবায়েরকেই প্রাণ দিতে হয়নি, দলীয় শিক্ষকদের কাছেও বিতর্কিত হয়ে বর্তমান প্রশাসন গ্রহণযোগ্যতা হারিয়েছে।
এদিকে গতকাল ক্যাম্পাসে শোক র‌্যালি ও বিক্ষোভ সমাবেশ করেছেন সাধারণ শিক্ষার্থীরা। এ ছাড়া জুবায়েরের স্মৃতির প্রতি শ্রদ্ধা জানিয়ে আজ ‘বিশ্ববিদ্যালয় দিবস’-এর সব কর্মসূচি স্থগিত করেছে বিশ্ববিদ্যালয় প্রশাসন।
শিক্ষক সমিতির একাধিক সদস্য সূত্রে জানা গেছে, শিক্ষক সমিতির সভাপতি এ এ মামুনের সভাপতিত্বে অনুষ্ঠিত সভায় বিভিন্ন বিভাগের শতাধিক শিক্ষক উপস্থিত ছিলেন। সভায় প্রথম বক্তা বামঘেঁষা শিক্ষক মঞ্চের নাসিম আকতার হোসাইন ছাত্রদের নিরাপত্তার দায়িত্ব পালনে ব্যর্থতা স্বীকার করে প্রক্টরের পদত্যাগের দাবি জানান। এর পরই প্রশাসনপন্থী শিক্ষক নূরুল আলম প্রশাসনের গৃহীত পদক্ষেপে সন্তোষ প্রকাশ করে সমিতির সভাপতির পক্ষ থেকে উপাচার্যকে সাধুবাদ না দেওয়ায় সমালোচনা করে বক্তব্য দেন। সভাপতি এরপর নির্দলীয় শিক্ষক এ কে এম শাহনেওয়াজকে বক্তব্য দেওয়ার সুযোগ দিয়ে নূরুল আলমের বক্তব্যের বিরোধিতা করেন। এ সময় নূরুল আলম ও সমিতির সহসভাপতি প্রশাসনপন্থী আবুল খায়ের বক্তব্য দিতে চাইলেও সভাপতি এ কে এম শাহনেওয়াজকে বক্তব্য শুরু করতে বলেন। এতে অধ্যাপক নূরুল আলম, মো. খবির উদ্দিন ও আবদুল মান্নান চৌধুরী ক্ষুব্ধ হয়ে সভাপতির মঞ্চে উঠে পড়েন। প্রশাসনপন্থী অন্য শিক্ষকেরা এ সময় মঞ্চের দিকে এগিয়ে এলে প্রশাসনবিরোধী আওয়ামীপন্থী, বিএনপিপন্থী ও নির্দলীয় শিক্ষকদের মধ্যে বাগিবতণ্ডা ও ধাক্কাধাক্কির ঘটনা ঘটে। সমিতির সভাপতি ও সাধারণ সম্পাদক মো. শরীফ উদ্দিনসহ বয়োজ্যেষ্ঠ শিক্ষকদের হস্তক্ষেপে পরিস্থিতি স্বাভাবিক হয়। এরপর আবার প্রক্টর আরজু মিয়াসহ ১২ জন শিক্ষক প্রশাসনের নেওয়া পদক্ষেপের পক্ষে-বিপক্ষে যুক্তি দিয়ে বক্তব্য দেন। বেলা একটার দিকে কোনো সিদ্ধান্ত ছাড়াই আজ বৃহস্পতিবার সকাল ১০টা পর্যন্ত সভা মুলতবি ঘোষণা করা হয়।
সমিতির সম্পাদক মো. শরীফ উদ্দিন প্রথম আলোকে বলেন, শিক্ষকদের এ ধরনের আচরণ অনাকাঙ্ক্ষিত হলেও বিচ্ছিন্ন ঘটনা। সময়স্বল্পতার কারণে সব শিক্ষক বক্তব্য দিতে না পারায় সভা মুলতবি করা হয়েছে।
এদিকে, গতকাল দুপুর ১২টার দিকে বিশ্ববিদ্যালয়ের অমর একুশের পাদদেশ থেকে শোক র‌্যালি বের করেন শিক্ষার্থীরা। শোক র‌্যালিতে বিভিন্ন বিভাগের ছয় শতাধিক শিক্ষার্থী অংশ নেন। বেলা একটার দিকে শিক্ষার্থীরা শহীদ মিনার চত্বরে বিক্ষোভ সমাবেশের আয়োজন করেন। সমাবেশে বক্তব্য দেন সৌমিত জয়দীপ, মাহি মাহফুজ, মৈত্রী বর্মণ, অনাবিল সুইন, আবিদ আজাদ প্রমুখ। বক্তারা হত্যাকাণ্ডের সঙ্গে জড়িত ছাত্রদের দেশের প্রচলিত আইন অনুসারে দৃষ্টান্তমূলক শাস্তি, বিশ্ববিদ্যালয়ের চিকিৎসাকেন্দ্রের আধুনিকায়ন, প্রক্টর ও নিরাপত্তা কর্মকর্তার পদত্যাগের দাবি জানান। দাবি আদায় না হওয়া পর্যন্ত আন্দোলন কর্মসূচি চালিয়ে যাওয়ারও ঘোষণা দেওয়া হয় সভায়।


কোচিং-বাণিজ্য
আইডিয়াল স্কুলের ৭০ শিক্ষকের তালিকা শিক্ষাসচিবের কাছে
কোচিং-বাণিজ্যের সঙ্গে জড়িত মতিঝিল আইডিয়াল স্কুল অ্যান্ড কলেজের ৭০ জন শিক্ষকের তালিকা তৈরি করে তা শিক্ষাসচিবের কাছে পাঠিয়েছেন সংশ্লিষ্ট অভিভাবকেরা।
গতকাল বুধবার শিক্ষকদের নাম-পরিচয়সহ ওই তালিকাটি ফ্যাক্সযোগে সচিবের কাছে পাঠায় আইডিয়াল স্কুল অ্যান্ড কলেজ অভিভাবক ওয়েলফেয়ার অ্যাসোসিয়েশন-বনশ্রী।
গতকাল অ্যাসোসিয়েশনের এক সংবাদ বিজ্ঞপ্তিতে এই তথ্য জানিয়ে বলা হয়, প্রতিষ্ঠানটির সুনাম ও সুখ্যাতিকে পুঁজি করে কতিপয় শিক্ষক বিভিন্ন কৌশলে শিক্ষার্থীদের জিম্মি করে শ্রেণীকক্ষে পাঠদানের পরিবর্তে কোচিংয়ে পড়তে বাধ্য করছেন। এ অবস্থা থেকে পরিত্রাণের জন্য শিক্ষা মন্ত্রণালয় কোচিং-বাণিজ্যের সঙ্গে জড়িত শিক্ষকদের তালিকা তৈরির ঘোষণা দিয়েছে। ওই ঘোষণার সঙ্গে একাত্মতা প্রকাশ করে ৭০ জন শিক্ষকের তালিকা দেওয়া হলো, যাতে তাঁদের বিরুদ্ধে মন্ত্রণালয় যথাযথ ব্যবস্থা নিতে পারে।
সংবাদ বিজ্ঞপ্তিতে বলা হয়, কোচিংয়ের সঙ্গে জড়িত শিক্ষকদের দ্বিতীয় তালিকাও প্রক্রিয়াধীন আছে, যা পরবর্তী সময়ে পেশ করা হবে।
বিষয়টি সম্পর্কে জানতে চাইলে শিক্ষাসচিব কামাল আবদুল নাসের চৌধুরী গতকাল প্রথম আলোকে বলেন, ‘মাত্র তালিকাটি পেয়েছি। এটি দেখে প্রয়োজনীয় ব্যবস্থা নেওয়া হবে।’
নিষেধাজ্ঞা উপেক্ষা করেই জগন্নাথে আন্দোলন চলছে
জগন্নাথ বিশ্ববিদ্যালয়ের শিক্ষার্থীরা উন্নয়ন ফি প্রত্যাহারের দাবিতে গতকালও ক্যাম্পাসে বিক্ষোভ করেন
বিশ্ববিদ্যালয়ের প্রশাসনের নিষেধাজ্ঞা সত্ত্বেও উন্নয়ন ফি বাতিলের দাবিতে জগন্নাথ বিশ্ববিদ্যালয়ে সাধারণ শিক্ষার্থীদের ধর্মঘট অব্যাহত রয়েছে। তবে বিশ্ববিদ্যালয়ের প্রশাসন দাবি করেছে, অধিকাংশ ক্লাস ও পরীক্ষা অনুষ্ঠিত হয়েছে।
প্রত্যক্ষদর্শীরা জানান, উন্নয়ন ফি বাতিলের দাবিতে গতকাল সকাল ১০টায় প্রগতিশীল ছাত্র জোট ও সাধারণ শিক্ষার্থীরা ক্যাম্পাসে বিক্ষোভ মিছিল করেন। পরীক্ষা ও ক্লাস যেন না হতে পারে, সে জন্য আন্দোলনকারীরা আগেই বিশ্ববিদ্যালয়ের নতুন ভবনের প্রধান ফটকে দুটি তালা লাগিয়ে দিয়েছিলেন। তবে সকাল সোয়া ১০টায় সে তালা ভেঙে ফেলেন প্রক্টরিয়াল বডির সদস্যরা। তবে শিক্ষার্থীরা দুপুর সাড়ে ১২টা পর্যন্ত আন্দোলন অব্যাহত রাখেন। এরপর সাধারণ শিক্ষার্থীরা চলে গেলে গতকালকের মতো আন্দোলন সমাপ্ত করা হয়।
এদিকে, উন্নয়ন ফি বাতিলের দাবিতে সংবাদ সম্মেলন করেছেন প্রগতিশীল ছাত্র জোট ও সাধারণ শিক্ষার্থীরা। বেলা একটায় বিশ্ববিদ্যালয়ের অবকাশ ভবনের ক্যানটিনে এই সংবাদ সম্মেলন হয়। সংবাদ সম্মেলনে উন্নয়ন ফি বাতিল ও বিশ্ববিদ্যালয়ের নিজের আয়ে চলাসংক্রান্ত ২৭/৪ ধারা বাতিলের দাবি জানানো হয়।
বিশ্ববিদ্যালয়ের সার্বিক পরিস্থিতি নিয়ে গতকাল বিকেলে বিশ্ববিদ্যালয়ের সিন্ডিকেট সভা হয়। এতে বিশ্ববিদ্যালয়ের ডিন, অধ্যাপক ও বিভিন্ন বিভাগের চেয়ারম্যানসহ দুই শতাধিক শিক্ষক উপস্থিত ছিলেন। সভায় শিক্ষকেরা উন্নয়ন ফি বহাল রাখার বিষয়ে একমত হন।
পরে বিশ্ববিদ্যালয়ের এক সংবাদ বিজ্ঞপ্তিতে বলা হয়, ‘বিশ্ববিদ্যালয়ের উন্নয়ন তহবিলের মোট ৯০ ভাগ সরকার থেকে আসে। বাকি ১০ ভাগ বিশ্ববিদ্যালয়ের নিজস্ব আয় থেকেই ওঠাতে হবে। কিন্তু উন্নয়ন ফি বন্ধ করা হলে বাকি টাকা আসবে না। তাই বিশ্ববিদ্যালয় সচল রাখার জন্য উন্নয়ন ফি নেওয়া ছাড়া কোনো বিকল্প নেই।’
সভায় বিশৃঙ্খলা সৃষ্টিকারীদের বিরুদ্ধে ব্যবস্থা নেওয়ারও সিদ্ধান্ত হয়।
বিশ্ববিদ্যালয়ের উপাচার্য মেসবাহউদ্দিন আহমেদ সাংবাদিকদের বলেন, ‘শিক্ষার্থীদের আন্দোলন অযৌক্তিক। কারণ, উন্নয়ন ফি নেওয়া বন্ধ করলে সরকার আমাদের বরাদ্দ দেওয়া বন্ধ করে দেবে। এতে একাডেমিক কার্যক্রম ব্যাহত হবে।’
সেন্ট জেভিয়ার্স স্কুল
বেতন ও ভর্তি ফি বাড়ানোর প্রতিবাদে অবস্থান ধর্মঘট
চট্টগ্রামের পাহাড়তলী সেন্ট জেভিয়ার্স স্কুলে মাসিক বেতন ও ভর্তি ফি বাড়ানোর প্রতিবাদে গতকাল বুধবার সকালে বিদ্যালয় প্রাঙ্গণে অবস্থান ধর্মঘট পালিত হয়। সম্মিলিত অভিভাবক সমিতি এ কর্মসূচি পালন করে।
অবস্থান কর্মসূচি চলাকালে অভিভাবক সমিতির পক্ষে বক্তব্য দেন মো. সোহরাওয়ার্দী, আমিরুজ্জামান, মোক্তার হোসেন, হুমায়ুন কবির, মুজিবুর রহমান, শাহাবুদ্দিন, শহিদুল ইসলাম, শিল্পী আক্তার, অনিতা রায় প্রমুখ।
বক্তারা অভিযোগ করেন, বিদ্যালয় কর্তৃপক্ষের লোকজন তাঁদের সঙ্গে কোনো আলোচনা না করে অহেতুক অজুহাতে অনির্দিষ্টকালের জন্য বিদ্যালয় বন্ধ ঘোষণা করেন। অভিভাবক সমিতির নেতারা তাঁদের দাবি মেনে নিয়ে অবিলম্বে বিদ্যালয় খুলে দেওয়ার আহ্বান জানান।
এ ব্যাপারে অভিভাবক সমিতির সদস্যসচিব মো. সোহরাওয়ার্দী বলেন, ‘স্কুল কর্তৃপক্ষ এ বছর নার্সারি থেকে পঞ্চম শ্রেণী পর্যন্ত প্রতিটি শ্রেণীর মাসিক বেতন ও ভর্তি ফি দ্বিগুণ করে দিয়েছে। শুধু তা-ই নয়, আমাদের কাছ থেকে দীর্ঘদিন ধরে স্কুলের বিদ্যুৎ বিল ও মালির বেতনের টাকাও নেওয়া হচ্ছে আলাদাভাবে। আমরা এসব অনিয়মের প্রতিকার চেয়ে অবস্থান ধর্মঘট পালন করেছি। কিন্তু কর্তৃপক্ষ সেদিকে খেয়াল না করে আমাদের বিরুদ্ধে বিশৃঙ্খলা সৃষ্টির অজুহাতে স্কুল বন্ধের ঘোষণা দেয়।’


হাতিয়া পাইলট হাইস্কুলের শতবর্ষ পূর্তি উৎসব
শতবর্ষে পা দিল হাতিয়া ইউনিয়ন মডেল পাইলট হাইস্কুল। শতবর্ষ পূর্তি উৎসবকে কেন্দ্র করে স্কুল প্রাঙ্গণে ১৩ ও ১৪ জানুয়ারি বর্ণাঢ্য অনুষ্ঠানের আয়োজন করা হয়েছে। এর মধ্যে রয়েছে শোভাযাত্রা, আলোচনা সভা, স্মরণিকা প্রকাশ, সম্মাননা প্রদান, স্মৃতিচারণা, আলোকচিত্র প্রদর্শনী ও সাংস্কৃতিক অনুষ্ঠান।
‘গৌরবের শতবর্ষ’ স্লোগানে দুই দিনব্যাপী অনুষ্ঠানের উদ্বোধন করবেন বিশিষ্ট কবি, সাহিত্যিক ও সাংবাদিক আবুল মোমেন।
১৯১২ সালের ১ জানুয়ারি হাতিয়া পুরাতন শহরের ফৌজদারি আদালত এলাকায় বিদ্যালয়টি প্রতিষ্ঠিত হয়। প্রতিষ্ঠার পর নদীভাঙনের কারণে বিদ্যালয়টি এখন পর্যন্ত চারবার স্থানান্তরিত হয়েছে।
বিদ্যালয়ের প্রধান শিক্ষক শিহাব উদ্দিন হাওলাদার প্রথম আলোকে বলেন, নোয়াখালী অঞ্চলের শিক্ষার প্রসারে হাতিয়া ইউনিয়ন মডেল পাইলট হাইস্কুলের গুরুত্বপূর্ণ অবদান রয়েছে। স্কুলটি অনেক গুণী মানুষের জন্ম দিয়েছে। এই স্কুলের বহু শিক্ষার্থী এখন নিজ যোগ্যতায় দেশ-বিদেশে প্রতিষ্ঠিত। অবকাঠামোর সমস্যা থাকলেও স্কুলের শিক্ষার্থীরা বোর্ডে এখনো ভালো ফল করছে।
বিদ্যালয় কর্তৃপক্ষের ভাষ্য অনুযায়ী, শতবর্ষ পূর্তি উৎসব সফল করার জন্য ঢাকা, চট্টগ্রাম, নোয়াখালীর মাইজদি ও হাতিয়ায় চারটি কমিটি গঠন করা হয়েছে। অনুষ্ঠানে অংশ নিতে বর্তমান ও সাবেক শিক্ষার্থীদের অনেকেই ইতিমধ্যে রেজিস্ট্রেশন করেছে। এ ছাড়া অন্যান্য প্রস্তুতিও শেষ করা হয়েছে।


বান্দরবানের ৬১ হাজার শিশুর শিক্ষাজীবনে অনিশ্চয়তা
অর্থ নয়, মন্ত্রণালয়ের অনুমোদনের অভাবে পার্বত্য চট্টগ্রামের প্রায় ৬১ হাজার শিশুর শিক্ষাজীবনে তৈরি হয়েছে অনিশ্চয়তা।
জাতিসংঘ শিশু তহবিল বা ইউনিসেফের অর্থায়নে পার্বত্য চট্টগ্রাম উন্নয়ন বোর্ডের (পাচউবো) ‘সমন্বিত সমাজ উন্নয়ন প্রকল্প’র (আইসিডিপি) অধীনে এসব শিশুর শিক্ষাজীবন চলছিল। প্রকল্পটির দ্বিতীয় মেয়াদ ডিসেম্বরে শেষ হলেও এখনো তৃতীয় মেয়াদের অনুমোদন মেলেনি। এরই মধ্যে প্রকল্পের অধীন উপজাতীয় আবাসিক বিদ্যালয়গুলোতে খাবারের অভাব দেখা দিয়েছে। বিদ্যালয় ছাড়তে শুরু করেছে শিক্ষার্থীরা।
আইসিডিপির উপপরিচালক জানে আলম প্রথম আলোকে বলেন, ১৯৮৫ সালে তিন পার্বত্য জেলায় প্রথম প্রকল্পটি শুরু হয়। এর আওতায় জেলাগুলোতে চারটি উপজাতীয় আবাসিক বিদ্যালয় ও তিন হাজার ৫০০টি পাড়াকেন্দ্র পরিচালিত হয়। প্রতিটি পাড়াকেন্দ্রে শিশুদের প্রাক-প্রাথমিক শিক্ষা দান, প্রাথমিক স্বাস্থ্যসেবা ও অন্যান্য সচেতনতামূলক কাজ হয়ে থাকে। বর্তমানে এ কেন্দ্রগুলোতে ৬০ হাজারের বেশি শিশু ও আবাসিক বিদ্যালয়গুলোতে ৭০০ হতদরিদ্র আদিবাসী শিক্ষার্থী পড়াশোনা করছে।
প্রকল্পটির প্রথম দফা পরিচালিত হয় ১৯৮৫ থেকে ১৯৯৫ সাল পর্যন্ত। দ্বিতীয় দফা ছিল ১৯৯৬ থেকে ২০০৫ পর্যন্ত। কিন্তু এটি বারবার পুনর্মূল্যায়নের মধ্য দিয়ে ২০১১ সালের ডিসেম্বর পর্যন্ত গড়ায়।
পাচউবো সূত্র জানায়, পার্বত্য চট্টগ্রামের দুর্গম এলাকার হতদরিদ্র অনগ্রসর জনগোষ্ঠী, বিশেষ করে শিশুদের শিক্ষা ও সামাজিক সচেতনতা সৃষ্টিতে প্রকল্পটি অত্যন্ত ফলপ্রসূ হয়। এ অবস্থায় স্থানীয়দের দাবির মুখে বারবার প্রকল্পটির মেয়াদ বাড়ানো হয়।
সূত্রটি আরও জানায়, প্রকল্পের দ্বিতীয় দফার জন্য বরাদ্দ ২২৯ কোটি টাকা এখনো শেষ হয়নি। বিভিন্ন কারণে অর্থ ব্যয় ও কাজ শেষ করতে না পারায় বরাদ্দের ৩৪ কোটি টাকা এখনো উদ্বৃত্ত রয়েছে। গত নভেম্বরেই উদ্বৃত্ত টাকায় প্রকল্পের মেয়াদ বাড়াতে পাচউবো থেকে পার্বত্য চট্টগ্রাম মন্ত্রণালয়ে আবেদন জানানো হয়।
পার্বত্য মন্ত্রণালয়ের উপসচিব (উন্নয়ন) আবদুল মজিদ শাহ আকন্দ জানান, প্রকল্পটির তৃতীয় পর্যায়ের কাজ আগামী অর্থবছর শুরু হবে। তৃতীয় পর্যায়ের কাজ শুরুর আগে প্রকল্পের দ্বিতীয় পর্যায়ের মেয়াদ আগামী জুন পর্যন্ত বাড়ানোর অনুমোদন চেয়ে পরিকল্পনা মন্ত্রণালয়ে আবেদন পাঠানো হয়। গত মঙ্গলবারও মন্ত্রণালয়ে এ ব্যাপারে জরুরি তাগিদপত্র পাঠানো হয়।
এদিকে প্রকল্পের আওতায় পরিচালিত রাজস্থলী উপজাতীয় আবাসিক বিদ্যালয়ের প্রধান শিক্ষক করুণাশ্রী বড়ুয়া প্রথম আলোকে বলেন, ঠিকাদারেরা এরই মধ্যে খাদ্য সরবরাহ বন্ধ করে দিয়েছে। গতকাল বুধবার থেকে বাধ্য হয়ে বিদ্যালয়ের শিক্ষার্থীরা চলে যেতে শুরু করেছে।
রুমা উপজাতীয় আবাসিক বিদ্যালয়ের প্রধান শিক্ষক নিত্যরঞ্জন দাশ জানান, তাঁর ছাত্রছাত্রীদের লবণ দিয়ে ভাত খাইয়ে রাখা হয়েছে। তা-ও আর মাত্র দুই দিন চলবে।
ম্রো আবাসিক বিদ্যালয়ের প্রধান শিক্ষক মহিউদ্দিন বলেছেন, ম্রো নেতাদের আশ্বাসে ঠিকাদারেরা ১৫ জানুয়ারি পর্যন্ত খাবার সরবরাহের আশ্বাস দিয়েছেন। এরপর কী হবে, তা তিনি জানেন না।
প্রকল্প পরিচালক জাকির হোসেন জানান, মন্ত্রণালয় থেকে নিশ্চয়তা না পাওয়ায় আবাসিক বিদ্যালয়গুলোতে ঠিকাদারদের আপাতত খাদ্য সরবরাহ বন্ধ করতে এবং শিক্ষার্থীদের চলে যেতে বলা হয়েছে। আগামী জুলাই থেকে প্রকল্পের তৃতীয় পর্যায় শুরু হবে। কিন্তু জুন পর্যন্ত দ্বিতীয় পর্যায়ের মেয়াদ বাড়িয়ে ধারাবাহিকতা রাখা না হলে ছয় মাসে আইসিডিপির প্রায় ১০০ কোটি টাকার সম্পদ ক্ষতিগ্রস্ত হতে পারে।
এ ব্যাপারে পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগের (আইএমইডি) সচিব মোজাম্মেল হক খান বলেন, প্রকল্পটি পরিকল্পনা মন্ত্রীর বিবেচনাধীন রয়েছে। কিছু সময় লাগলেও তা অনুমোদন হবে বলে আশ্বস্ত করেন তিনি।
জুড়ীতে ছাত্রদলের দুই পক্ষের পাল্টাপাল্টি কর্মসূচি, উত্তেজনা
মৌলভীবাজারের জুড়ী উপজেলায় জাতীয়তাবাদী ছাত্রদলের দুটি পক্ষ সংগঠনের প্রতিষ্ঠাবার্ষিকী উপলক্ষে আজ বৃহস্পতিবার পাল্টাপাল্টি কর্মসূচি ঘোষণা করেছে। এ নিয়ে উভয় পক্ষের নেতা-কর্মীদের মধ্যে উত্তেজনা বিরাজ করছে। দুটি পক্ষের সভাস্থলের কাছে পুলিশ মোতায়েন করা হয়েছে।
দলীয় সূত্রে জানা গেছে, ছাত্রদলের ৩৩তম প্রতিষ্ঠাবার্ষিকী উপলক্ষে সংগঠনের উপজেলা কমিটির আহ্বায়ক মাজহারুল ইসলাম ও জ্যেষ্ঠ যুগ্ম আহ্বায়ক আজহার আহমদ-সমর্থিত পক্ষ আজ বেলা দুইটায় উপজেলা সদরের ভবানীগঞ্জ বাজারের ইনজাদ আলী মার্কেট চত্বরে আলোচনা সভা ও সাংস্কৃতিক অনুষ্ঠানের আয়োজন করেছে। সেখানে প্রধান অতিথি হিসেবে উপস্থিত থাকবেন বিএনপির নেতা ও সাবেক উপজেলা চেয়ারম্যান আছাদ উদ্দিন।
অন্যদিকে সংগঠনের উপজেলা কমিটির যুগ্ম আহ্বায়ক দিবাকর দাস ও নিপার রেজা-সমর্থিত অপর পক্ষ পার্শ্ববর্তী কলেজ সড়কে একই সময় পাল্টা সভা ও সাংস্কৃতিক অনুষ্ঠান আহ্বান করেছে। ওই সভায় প্রধান অতিথির বক্তব্য দেবেন বিএনপির উপজেলা ‘সমঝোতা’ কমিটির সভাপতি গিয়াস উদ্দিন।
এ ব্যাপারে আয়োজকদের এক পক্ষের নেতা দিবাকর দাস গতকাল বিকেলে বলেন, ‘এলাকার বিএনপির সাবেক সাংসদ এবাদুর রহমান চৌধুরী ও জেলা ছাত্রদলের আহ্বায়ক জাকির হোসেন সবাইকে মিলেমিশে কর্মসূচি পালন করতে বলেছেন। কিন্তু অন্য পক্ষ আমাদের সঙ্গে আলোচনা না করেই কর্মসূচি ঘোষণা করেছে। তাই নেতা-কর্মীদের চাপে বাধ্য হয়ে আমরা আলাদাভাবে কর্মসূচি ঘোষণা করেছি।’ তবে অপর পক্ষের নেতা আজহার আহমদ অভিযোগ অস্বীকার করে বলেন, ‘আলোচনায় বসতে একাধিকবার তাঁদের আমরা ডেকেছি। কিন্তু তাঁরা সাড়া দেননি।’


সিলেটে আজ থেকে শুরু হচ্ছে আদিবাসী সম্মেলন
সিলেটের শাহজালাল বিজ্ঞান ও প্রযুক্তি বিশ্ববিদ্যালয় ক্যাম্পাসে আজ বৃহস্পতিবার শুরু হচ্ছে তিন দিনের আদিবাসী সম্মেলন (কনভেনশন ২০১২)। সিলেটের পরিবেশ ও আদিবাসীদের বসবাস নিয়ে এই প্রথম আয়োজন করা সম্মেলনের উদ্বোধন করবেন সাবেক তত্ত্বাবধায়ক সরকারের উপদেষ্টা বিচারপতি মুহাম্মদ হাবিবুর রহমান।
সম্মেলনের প্রধান পৃষ্ঠপোষক শাহজালাল বিজ্ঞান ও প্রযুক্তি বিশ্ববিদ্যালয়। বাংলাদেশ পরিবেশ আন্দোলন (বাপা) ও বাংলাদেশ পরিবেশ নেটওয়ার্ক (বেন) আয়োজিত আদিবাসী সম্মেলনের উদ্বোধনী অধিবেশনে তত্ত্বাবধায়ক সরকারের সাবেক উপদেষ্টা সুলতানা কামাল উপস্থিত থাকবেন।
আয়োজকেরা জানান, বিশ্ববিদ্যালয়ের কেন্দ্রীয় মিলনায়তনে অনুষ্ঠিত হবে মূল সম্মেলন। ক্যাম্পাসের ‘চেতনা একাত্তর’ পাদদেশে উদ্বোধনী অধিবেশনের পরপরই উন্মুক্ত করে দেওয়া হবে আদিবাসী পল্লি প্রদর্শনী। ছনের ছাউনি আর বাঁশ-বেতের বুননে পরিপাটি করে তৈরি করা হয়েছে স্থাপনা। দেখতে আদিবাসী পল্লি ঘরগুলোর মতো। এ ঘরের চারদিকে জানালা। খোলা জানালায় থাকবে আদিবাসী নারী ও শিশুদের উঁকিঝুঁকি, যেমন দেখা যায় আদিবাসী পল্লিতে গেলে। প্রতীকীভাবে ক্যাম্পাস আদিবাসী পল্লির সাজে সাজানোর কাজ বিশ্ববিদ্যালয়ের নৃবিজ্ঞান বিভাগের শিক্ষক ও শিক্ষার্থীরা তদারক করছেন। নৃবিজ্ঞান বিভাগের বিভাগীয় প্রধান আবদুর আউয়াল বিশ্বাস জানান, ক্যাম্পাসে আদিবাসী পল্লিতে ৩০টি ঘর থাকছে। এতে আদিবাসীদের জীবন ও সংস্কৃতির ৬০টি প্রদর্শনী স্টল আদিবাসীরাই পরিচালনা করবে। সিলেট বিভাগের চার জেলার বিভিন্ন এলাকায় বসবাসকারী আদিবাসীরা তাদের ঐতিহ্য প্রদর্শন করবে। বিকেলে মুক্তমঞ্চে সাংস্কৃতিক অনুষ্ঠানের মধ্য দিয়ে শেষ হবে প্রথম দিনের অনুষ্ঠানমালা।
দ্বিতীয় দিন শুক্রবার ‘আমার সিলেট রূপের বাহার/ আছে হাওর আছে পাহাড়’ বিষয়বস্তু নিয়ে দিনব্যাপী বিতর্ক অনুষ্ঠিত হবে। এতে শিক্ষার্থীরা অংশ নেবেন। পাশাপাশি চলবে আদিবাসী পল্লির প্রদর্শনী ও সাংস্কৃতিক অনুষ্ঠান।
সম্মেলনের প্রধান পৃষ্ঠপোষক শাহজালাল বিশ্ববিদ্যালয়ের উপাচার্য মো. সালেহ উদ্দিন বলেন, ‘আমাদের পরিবেশ বাঁচানো দরকার। এ নিয়ে কোনো বিতর্ক নেই। কিন্তু এর সঙ্গে মানবাধিকারের বিষয়টি নিয়েও ভাবতে হবে। পরিবেশ বিপন্ন হওয়ার সঙ্গে কিছু জনগোষ্ঠীও বিপন্ন হয়ে পড়ছে। তাদের প্রতি সংহতি জানাতেই এ আয়োজন।
সম্মেলন থেকে ‘সিলেট ঘোষণা’ প্রসঙ্গে সদস্যসচিব মোহাম্মদ জহিরুল হক বলেন, ‘পরিবেশ রক্ষায় এখন যা কিছু হচ্ছে, সংবাদমাধ্যমের কল্যাণেই হচ্ছে। সম্মেলনে পাথর উত্তোলন, আদিবাসী ও পরিবেশের সমস্যাবলি, নির্বিচারে বৃক্ষ নিধন—এ তিনটি বিষয়বস্তু নিয়ে আলোচনা করে সমাপনী দিনে ঘোষণা দেওয়া হবে।’


শাহজালাল বিজ্ঞান ও প্রযুক্তি বিশ্ববিদ্যালয়
ছাত্রলীগ-শিবির সংঘর্ষ ভাঙচুর, আহত ৩
সিলেটে শাহজালাল বিজ্ঞান ও প্রযুক্তি বিশ্ববিদ্যালয়ে গতকাল ছাত্রলীগ ও ছাত্রশিবিরের মধ্যে দফায় দফায় সংঘর্ষ হয়েছে। এতে ছাত্রলীগের তিনজন কর্মী আহত হয়েছেন।
গতকাল বুধবার রাতে এ ঘটনা ঘটে। এ সময় বিশ্ববিদ্যালয়ের চিকিৎসাকেন্দ্র, অ্যাম্বুলেন্সসহ আবাসিক হলের কক্ষ ভাঙচুর করা হয়। এ ঘটনায় আজ বৃহস্পতিবার অনুষ্ঠেয় সব পরীক্ষা ও ক্লাস বন্ধ রাখার সিদ্ধান্ত নিয়েছে বিশ্ববিদ্যালয় কর্তৃপক্ষ।
প্রত্যক্ষদর্শী ও পুলিশ সূত্রে জানা গেছে, গোলাম আযমের কারা হেফাজতে থাকার খবর শুনে বিকেল চারটায় ক্যাম্পাসে আনন্দমিছিল করে ছাত্রলীগ। সন্ধ্যার পর বিভিন্ন আবাসিক হলেও ছাত্রলীগের নেতা-কর্মীরা আনন্দ উৎসবে মেতে ওঠেন। এ সময় শাহ পরান হল থেকে ছাত্রলীগের কয়েকজন কর্মী শিবিরের ধাওয়া খেয়ে ক্যাম্পাসে ফেরেন। খবর পেয়ে ছাত্রলীগের নেতা-কর্মীরা সংগঠিত হয়ে শাহ পরান ও বঙ্গবন্ধু হলে গেলে উভয় পক্ষের মধ্যে বিচ্ছিন্ন সংঘর্ষ ও পাল্টাপাল্টি ধাওয়া শুরু হয়।
সংঘর্ষে ছাত্রলীগের কর্মী বিশ্ববিদ্যালয়ের অর্থনীতি বিভাগের ছাত্র প্রসেনজিৎ চৌধুরী, পরিবেশ ও বনবিজ্ঞান বিভাগের মুজতবা চৌধুরী ও সত্যজিৎ দাস আহত হন। তাঁদেরকে ওসমানী মেডিকেল কলেজে ভর্তি করা হয়েছে।
রাত আটটার দিকে সৈয়দ মুজতবা আলী হলের পেছন দিক থেকে সশস্ত্র অবস্থায় শিবির ক্যাডাররা বহিরাগতদের নিয়ে ক্যাম্পাসে প্রবেশ করছে শুনে ক্যাম্পাসে থাকা ছাত্রলীগ নেতা-কর্মীরা বিশ্ববিদ্যালয়ের পেছনে অবস্থান নেন। এ সময় শিবির ক্যাডাররা বিশ্ববিদ্যালয়ের চিকিৎসাকেন্দ্র ও একটি অ্যাম্বুলেন্স ভাঙচুর করে। পরে পুলিশ ক্যাম্পাসে অবস্থান নিলে ছাত্রলীগের নেতা-কর্মীরা নিজ নিজ হলে চলে যান। এরপর শাহ পরান আবাসিক হলে শিবির-সমর্থক ছাত্রদের ২০টি এবং বঙ্গবন্ধু হলের ৩০টি কক্ষে ভাঙচুর চালান ছাত্রলীগের কর্মীরা।
ছাত্রলীগের বিশ্ববিদ্যালয় শাখার যুগ্ম আহ্বায়ক আতিকুর রহমান প্রথম আলোকে বলেন, ‘গোলাম আযম আটক হওয়ার খবরে আনন্দমিছিল করে ছাত্রলীগের কর্মীরা নিজ নিজ হলে যান। পরে শিবির ক্যাডাররা সংগঠিত হয়ে তাঁদের ওপর হামলা চালায়।’ মুঠোফোনে একাধিকবার চেষ্টা করেও এ ব্যাপারে ছাত্রশিবিরের কোনো নেতার বক্তব্য নেওয়া সম্ভব হয়নি।
রাত নয়টার দিকে ক্যাম্পাসে অবস্থানরত সিলেট মহানগর পুলিশের সহকারী কমিশনার (এসি) রওশনুজ্জামান বলেন, ক্যাম্পাসে পুলিশ মোতায়েন করা হয়েছে। বহিরাগতদের আটক করতে পুলিশে বিভিন্ন হলে তল্লাশি চালাচ্ছে। কক্ষ ভাঙচুরের সত্যতা নিশ্চিত করে শাহ পরান হলের প্রাধ্যক্ষ মোস্তাবুর রহমান বলেন, ‘বহিরাগত সন্ত্রাসীসহ শিবিরকর্মীরা হলে প্রবেশ করেছিল। পুলিশ বহিরাগতদের আটকে তল্লাশি চালাচ্ছে।’
রাত সাড়ে ১০টার দিকে বিশ্ববিদ্যালয়ের প্রক্টর হিমাদ্রি শেখর রায় বলেন, ঘটনার পর প্রক্টরিয়াল বডির সঙ্গে উপাচার্যের বৈঠক হয়েছে। বৈঠকে কাল (আজ) সব ক্লাস ও পরীক্ষা বন্ধ রাখার সিদ্ধান্ত নেওয়া হয়েছে। তবে বিশ্ববিদ্যালয়ের অন্যান্য কার্যক্রম যথারীতি চলবে।


শিবগঞ্জে সরকারি কলেজ ও উচ্চবিদ্যালয় নেই
বগুড়ার শিবগঞ্জ উপজেলায় সরকারি কোনো উচ্চবিদ্যালয় ও কলেজ নেই। এ কারণে উপজেলার বিপুলসংখ্যক দরিদ্র শিক্ষার্থী স্বল্প ব্যয়ে শিক্ষার সুযোগ থেকে বঞ্চিত হচ্ছে।
উপজেলা মাধ্যমিক শিক্ষা কার্যালয় সূত্রে জানা গেছে, প্রায় চার লাখ জনসংখ্যা অধ্যুষিত এ উপজেলায় শিক্ষার হার অনেক কম। উপজেলায় একটি পৌরসভা ও ১২টি ইউনিয়ন আছে। এখানে ১০১টি সরকারি প্রাথমিক বিদ্যালয়, ৫১টি রেজিস্টার্ড প্রাথমিক বিদ্যালয়, ৫১টি মাধ্যমিক বিদ্যালয়, ৪৪টি মাদ্রাসা, আটটি কলেজ, পাঁচটি কারিগরি কলেজ ও একটি কৃষি কলেজ রয়েছে; কিন্তু মাধ্যমিক পর্যায়ে সরকারি কোনো কলেজ ও উচ্চবিদ্যালয় নেই। এ কারণে উপজেলার মাধ্যমিক ও উচ্চমাধ্যমিক পর্যায়ের ছাত্রছাত্রীদের সরকারি মাধ্যমিক বিদ্যালয় এবং কলেজে পড়তে জেলা শহর বা রাজধানীমুখী হতে হচ্ছে। এলাকায় যেসব বেসরকারি শিক্ষাপ্রতিষ্ঠান আছে, সেগুলোর বেশির ভাগেই মানসম্পন্ন শিক্ষার সুযোগ নেই।
সংশ্লিষ্ট সূত্রে জানা গেছে, উপজেলার বেশির ভাগ উচ্চবিদ্যালয়, কলেজ ও মাদ্রাসায় বিজ্ঞানাগার এবং গ্রন্থাগার নেই; নেই প্রয়োজনীয় সরঞ্জাম। অনেক বিদ্যালয়ে কম্পিউটার বিষয়ের শিক্ষক থাকলেও কম্পিউটার নেই। তা ছাড়া রয়েছে ইংরেজি বিষয়ের শিক্ষকের অভাব।
উপজেলার বানাইল গ্রামের ছাত্রী স্বপ্না রানী জানায়, সে গত এসএসসি পরীক্ষায় জিপিএ-৫ পেয়েছে। ভালো কোনো কলেজে ভর্তি হওয়ার আশা ছিল তার। কিন্তু তার দরিদ্র বাবা তাকে জেলা শহরে রেখে পড়াতে পারেননি। কোনো উপায় না পেয়ে অবশেষে এলাকারই একটি কলেজে ভর্তি হয়েছে সে।
শিবগঞ্জ উন্নয়ন কমিটির (শিউক) মহাসচিব তৌহিদুর রহমান বলেন, উপজেলায় সরকারি কোনো উচ্চবিদ্যালয় ও কলেজ না থাকায় অনেক দরিদ্র মা-বাবা তাঁদের ছেলেমেয়েদের পড়াশোনা করাতে পারছেন না। সংগঠনের পক্ষ থেকে এ দাবিতে লাগাতার মিছিল-সমাবেশ হয়েছে, কিন্তু দাবি পূরণ হয়নি।
উপজেলা নির্বাহী কর্মকর্তা (ইউএনও) লুৎফর রহমান জানান, বিষয়টি এলাকাবাসীর জন্য দুঃখজনক। তবে এলাকাবাসীর আবেদন পেলে জোরালো সুপারিশসহ তিনি ঊর্ধ্বতন কর্তৃপক্ষকে অবহিত করবেন।
উপজেলা পরিষদের চেয়ারম্যান মীর শাহে আলম বলেন, ‘এত বড় একটা উপজেলায় সরকারি কোনো হাইস্কুল বা কলেজ না থাকাটা সত্যিই বেমানান। আমি সর্বোচ্চ চেষ্টা করব, যাতে করে সরকারি শিক্ষাপ্রতিষ্ঠান করা যায়।’
একমাত্র পাঠাগারটি বন্ধ ১১ বছর
পটুয়াখালীর বাউফল উপজেলার একমাত্র সাধারণ পাঠাগারটি ১১ বছর ধরে বন্ধ। পরিচালনা কমিটির অবহেলার কারণে দীর্ঘদিন বন্ধ থাকায় বই ও আসবাব নষ্ট হয়ে গেছে। সংস্কারের অভাবে পাঠাগার ভবনের ছাদ চুইয়ে পানি পড়ছে। খসে পড়ছে দেয়ালের পলেস্তারা।
এলাকাবাসী সূত্রে জানা গেছে, ১৯৯১ সালে বাউফল উপজেলার প্রাণকেন্দ্র সরকারি মাঠের এক পাশে একটি একতলা ভবনে পাঠাগারটি চালু করা হয়। ওই সময়ের উপজেলা নির্বাহী কর্মকর্তা নিয়াজউদ্দিন মিয়ার ব্যক্তিগত উদ্যোগ এবং স্থানীয় দানশীল ব্যক্তিদের আর্থিক সহায়তায় এটি প্রতিষ্ঠিত হয়। এটি পরিচালনার জন্য একটি গঠনতন্ত্র তৈরি করা হয়। গঠনতন্ত্র অনুযায়ী উপজেলা নির্বাহী কর্মকর্তার পদাধিকারবলে পাঠাগারটির সভাপতি হওয়ার কথা।
এলাকাবাসী সূত্রে আরও জানা গেছে, পাঠাগারে এক হাজারের বেশি বই ছিল। এর মধ্যে বিভিন্ন শ্রেণীর পাঠ্যবইও ছিল। এখানে জাতীয় ও স্থানীয় বেশ কয়েকটি দৈনিক রাখা হতো। সকাল থেকে বিকেল পর্যন্ত বিভিন্ন শ্রেণী-পেশার মানুষ এখানে আসতেন। দীর্ঘদিন সংস্কারের অভাবে পাঠাগার ভবনটি জীর্ণশীর্ণ হয়ে পড়েছিল। আসবাবগুলোও পুরোনো হয়ে গিয়েছিল। ২০০০ সালে পরিচালনা কমিটির অবহেলা ও পৃষ্ঠপোষকতার অভাবে পাঠাগারটি বন্ধ হয়ে যায়।
সরেজমিনে দেখা গেছে, পাঠাগার ভবনের ভেতরে ময়লা-আবর্জনার স্তূপ পড়ে আছে। চেয়ার-টেবিলগুলো ভেঙে গেছে। এগুলো এক জায়গায় জড়ো করে রাখা হয়েছে। বইগুলো নষ্ট হয়ে গেছে। পাঠাগার ভবনের বারান্দায় কয়েকজন লেপ-তোশক তৈরি করছেন।
বাউফল ডিগ্রি কলেজের ছাত্র মাহমুদ হাসান বলেন, পাঠাগারের অভাবে এলাকার ছাত্রছাত্রী এবং নানা পেশার মানুষ বই ও পত্রিকা পড়তে পারছে না। এতে জ্ঞানার্জন ও সাহিত্যচর্চা ব্যাহত হচ্ছে।
এ কে এম হুমায়ুন কবির আরও জানান, ২০০০ সালে তিনি যখন দায়িত্বে ছিলেন তখন রাজনৈতিক মতবিরোধের কারণে কমিটির অন্য সদস্যরা তাঁকে সহায়তা করেননি। এ কারণে পাঠাগারটি তিনি রক্ষা করতে পারেননি। তিনি কিছুদিন আগে উপজেলা উন্নয়ন কমিটির সভায় পাঠাগারটি চালু করার প্রসঙ্গ তুলেছিলেন। এ ব্যাপারে একটি কমিটিও গঠন করা হয়েছিল। কিন্তু পরে আর কোনো কাজ হয়নি।
উপজেলা নির্বাহী কর্মকর্তা আবুল কালাম আজাদ বলেন, শিগগিরই পাঠাগারটি চালু করার বিষয়ে উদ্যোগ নেওয়া হবে।
দুই গ্রামের বাসিন্দাদের দ্বন্দ্ব বিদ্যালয়ের বারোটা
সাহেববাজারে যাবেন না ভবানীপুরের মানুষ। তাঁদের সঙ্গে অসৌজন্যমূলক আচরণ করা হয়। আর সাহেববাজারটি যে ডেফলবাড়ী গ্রামে অবস্থিত, তাঁদের দাবি—ভবানীপুরের মানুষ প্রতিহিংসাপরায়ণ। যে কারণে সামান্য বিষয় নিয়ে গোলমাল করে তাঁদের সঙ্গে টেক্কা দিয়ে মাত্র ৩০০ গজ দূরে ভবানীপুর সীমান্তে আরেকটি বাজার বসিয়েছে। নাম দেওয়া হয়েছে ‘টেক্কারবাজার’।
দুই গ্রামের মানুষের ঠেলাঠেলির এ বাজারটি বর্তমানে কুতুবপুর-ভবানীপুর রেজিস্টার্ড প্রাথমিক বিদ্যালয়ের শিক্ষার পরিবেশ নষ্ট করছে। স্কুলঘরের সামনে বসানো হয়েছে মুরগি বিক্রির দোকান। বাজারের চায়ের দোকানগুলোতে সারাক্ষণ চলছে টেলিভিশন। সিডির মাধ্যমে দেখানো হচ্ছে সিনেমা। স্কুলের শিক্ষার্থীরা প্রায়ই ওই দোকানে ভিড় করছে। শিক্ষকেরা বলছেন, জেদাজেদির ফল ভালো হয় না, এই বাজার দুটি দিয়ে তা তাঁরা উপলব্ধি করছেন। কিন্তু টেক্কা দিতে গিয়ে গ্রামের মানুষ সেটা ভুলে গেছেন। ক্ষতি করছেন তাঁদের সন্তানদের ভবিষ্যৎ।
ঝিনাইদহের সদর উপজেলার মহারাজপুর ইউনিয়নের ভবানীপুর ও কুমড়াবাড়িয়া ইউনিয়নের ডেফলবাড়ী গ্রামে গিয়ে দেখা যায়, মাত্র ৩০০ গজ ব্যবধানে বসানো হয়েছে দুটি বাজার। এর মধ্যে সাহেববাজারটি বসছে ১০ বছরের বেশি সময়। আর টেক্কারবাজার গত বছরের মাঝামাঝি সময় থেকে। সাহেববাজারে একসময় দোকান ছিল ২০-২৫টি; বর্তমানে ১২টি। আর টেক্কারবাজারে দোকান রয়েছে ২২টি। সাহেববাজারটি কুতুবপুর-ভবানীপুর রেজিস্টার্ড প্রাথমিক বিদ্যালয় থেকে কিছুটা দূরে হলেও টেক্কারবাজারটি স্কুলের সামনেই বসেছে।
ভবানীপুর গ্রামের বাসিন্দা সানু আলী জানান, সাত-আট মাস আগে ডেফলবাড়ী গ্রামে তাঁদের গ্রামের ছেলেরা ফুটবল খেলতে গিয়েছিল। খেলা নিয়ে সামান্য বচসা হয়। পরে তাঁদের গ্রামের বেশ কয়েকজন সাহেববাজারে গেলে তাঁদের মারধর করা হয়। এর পর থেকে তাঁরা ওই বাজারে যাওয়া বন্ধ করেছেন, নিজেরা বাজার বসিয়েছেন। কিন্তু স্কুলের সামনে এভাবে বাজার বসানো ক্ষতি হয়েছে কি না—জানতে চাইলে তিনি বলেন, এখন পর্যন্ত তাঁরা কোনো সমস্যায় পড়েননি। বাজার যাঁরা বসিয়েছেন, তাঁদের একজন আবু বক্কর জানান, গ্রামের মানুষের সম্মান বাঁচাতে তাঁরা এটা করেছেন। না হলে এত দিন আরও অনেককে লাঞ্ছিত করা হতো। স্কুলঘরের সামনে বাজার প্রসঙ্গে তিনি বলেন, ছাত্রদের পড়ালেখা যাতে নষ্ট না হয়, সে ব্যাপারে তাঁরা সতর্ক আছেন। বাজারের এক দোকানি জানান, ছেলেমেয়েদের ক্ষতির কথা চিন্তা করে তাঁরা স্কুলের সময়ে উচ্চ আওয়াজে গান বাজান না।
ডেফলবাড়ী গ্রামের বাসিন্দা নজরুল ইসলাম জানান, সামান্য গোলমাল নিয়ে এভাবে বাজারের পাশে বাজার বসানো ঠিক হয়নি। আর খেলা নিয়ে যে গোলমাল, তাতে তাঁদের গ্রামের একটি ছেলেও মারধরের শিকার হয়েছে। তিনি বলেন, এই বাজারটি অনেক পুরোনো। বাজারটি বেশ জমজমাট ছিল। কিন্তু পাশেই আরেকটি বাজার বসানোয় সাহেববাজারটি জমে কম। বর্তমানে তাঁরা শুধু বৃহস্পতিবারে হাট বসান। আর টেক্কারবাজারে হাট বসে সোম ও শুক্রবার। বাজারের দোকানি সিরাজুল ইসলাম জানান, পাশাপাশি দুটি দোকান হওয়ায় তাঁরা উভয়েই ব্যবসায় ক্ষতিগ্রস্ত হচ্ছেন।
কুতুবপুর-ভবানীপুর রেজিস্টার্ড প্রাথমিক বিদ্যালয়ের শিক্ষক শহিদুল ইসলাম জানান, এখানে বাজার বসানোর ফলে বিদ্যালয়ের শিক্ষার পরিবেশ নষ্ট হয়েছে। চিৎকার-চেঁচামেচির পাশাপাশি ময়লা-আবর্জনায় এলাকার পরিবেশও ভালো থাকে না। বাজারের দোকানগুলোতে টেলিভিশন দেখানো হচ্ছে। এ ছাড়া বিদ্যালয়ের সামনের রাস্তার পাশে যে দোকান বসানো হয়েছে, তার মধ্যে মুরগির দোকানও রয়েছে। প্রধান শিক্ষক নজরুল ইসলাম জানান, এই দুরবস্থার মধ্যে তাঁরা বিদ্যালয় পরিচালনা করছেন। বিদ্যালয়ের একাধিক শিক্ষার্থী জানায়, তারা এর আগে বিদ্যালয়ের সামনের খোলা জায়গায় খেলাধুলা করত। এখন বাজার বসায় সেটা করতে পারছে না। তা ছাড়া ক্লাসের মধ্যে গন্ধ যাওয়ায় বসতেও কষ্ট হয়।


জাহাঙ্গীরনগর বিশ্ববিদ্যালয়
প্রক্টরের বিরুদ্ধে শিক্ষক সমিতির সভাপতিকে লাঞ্ছনার অভিযোগ
জাহাঙ্গীরনগর বিশ্ববিদ্যালয়ে ছাত্রলীগ কর্মীদের মারধরে ইংরেজি বিভাগের ছাত্র জুবায়ের আহমেদের মৃত্যুর ঘটনায় এখনো উত্তপ্ত ক্যাম্পাস। গতকাল বৃহস্পতিবার বিশ্ববিদ্যালয়ের প্রক্টর আরজু মিয়া শিক্ষক সমিতির সভাপতি এ এ মামুনকে লাঞ্ছিত করেছেন বলে অভিযোগ করেছেন কয়েকজন শিক্ষক।
এ ঘটনাসহ জুবায়েরের মৃত্যুর ঘটনায় প্রক্টর ও প্রক্টরিয়াল বডির সদস্যদের বিচার না করা পর্যন্ত ক্লাস বর্জনসহ আন্দোলনের ঘোষণা দিয়েছে ‘শিক্ষক সমাজ’। ঘটনার নিন্দা জানিয়েছেন বিশ্ববিদ্যালয় শাখা প্রগতিশীল ছাত্রজোট, সমাজতান্ত্রিক ছাত্রফ্রন্ট ও সাংস্কৃতিক জোটের নেতা-কর্মীরা।
তবে প্রক্টর আরজু মিয়াসহ প্রশাসনপন্থী শিক্ষকেরা অধ্যাপক মামুনকে লাঞ্ছিত করার অভিযোগ অস্বীকার করেছেন।
একাধিক শিক্ষক প্রথম আলোকে বলেন, গতকাল বেলা সাড়ে ১১টার দিকে বিশ্ববিদ্যালয়ের জহির রায়হান মিলনায়তনের সেমিনার কক্ষে শিক্ষক সমিতির বুধবারের স্থগিত সাধারণ সভা শুরু হয়। সভায় প্রক্টরের পদত্যাগসহ বিভিন্ন বিষয়ে পক্ষে-বিপক্ষে প্রশাসনপন্থী ও প্রশাসনবিরোধী শিক্ষকেরা বক্তব্য দেন। বক্তব্যের একপর্যায়ে বিএনপিপন্থী বয়োজ্যেষ্ঠ শিক্ষক মো. নূরুল ইসলাম সদ্য নিয়োগপ্রাপ্ত প্রশাসনপন্থী শিক্ষক মো. তানজিনুল হক মোল্লাকে ‘তুই বস’ বলে সম্বোধন করেন। এ নিয়ে প্রশাসনপন্থী শিক্ষকদের সঙ্গে অন্য শিক্ষকদের বাগিবতণ্ডা ও ধাক্কাধাক্কি হয়। পরিস্থিতি নিয়ন্ত্রণের বাইরে চলে গেলে শিক্ষক সমিতির সভাপতি এ এ মামুন সভা স্থগিত করে কক্ষ থেকে বের হওয়ার চেষ্টা করেন।
অধ্যাপক এ এ মামুনসহ অন্য শিক্ষকেরা প্রথম আলোকে বলেন, কক্ষ থেকে বের হওয়ার সময় প্রশাসনপন্থী শিক্ষকেরা ক্ষুব্ধ হয়ে মামুনের দিকে তেড়ে যান। একপর্যায়ে প্রক্টর আরজু মিয়া তাঁর শার্টের কলার ধরে লাঞ্ছিত করেন।
শিক্ষকনেতা এ এ মামুন কান্নাজড়িত কণ্ঠে প্রথম আলোকে বলেন, ‘এমন অপদস্থের ঘটনা ঘটবে, তা কখনোই ভাবিনি।’
দুপুর একটার দিকে সমাজবিজ্ঞান ভবনে শিক্ষক সমাজের ব্যানারে জরুরি সংবাদ সম্মেলন করেন আওয়ামী লীগপন্থী, বিএনপিপন্থী ও বামঘেঁষা শিক্ষকেরা। এতে শিক্ষক সমিতির সাধারণ সম্পাদক বিএনপিপন্থী শিক্ষক মো. শরিফ উদ্দিন বলেন, ‘শিক্ষক সমিতির সভাপতিকে লাঞ্ছিত করায় আমরা মর্মাহত।’
অধ্যাপক শরিফ উপস্থিত শিক্ষকদের পক্ষ থেকে পাঁচ দফা দাবি জানান। দাবিগুলো হলো: প্রক্টর আরজু মিয়াকে ২৪ ঘণ্টার মধ্যে অপসারণ এবং দক্ষতা ও শৃঙ্খলা অধ্যাদেশ অনুসারে শাস্তি, নিরাপত্তা বিধানে ব্যর্থ প্রক্টরিয়াল বডির অপসারণ; জুবায়ের হত্যার ঘটনায় প্রশাসন মদদপুষ্ট তদন্ত কমিটি বাতিল করে নতুন কমিটি গঠন করে এক সপ্তাহের মধ্যে প্রতিবেদন প্রকাশ; ক্যাম্পাসে শিক্ষার্থী ও শিক্ষকদের অবাধ রাজনৈতিক ও সাংস্কৃতিক অভিব্যক্তি নিশ্চিত করা এবং গণনিয়োগ দেওয়া শিক্ষকদের নিয়োগ বাতিল করা। এ ছাড়া প্রক্টর ও প্রক্টরিয়াল বডির সদস্যদের বিচার না করা পর্যন্ত ক্লাস ও সব পেশাগত দায়িত্ব পালন না করার ঘোষণা দেন শিক্ষকেরা। দাবি আদায়ে কাল শনিবার বিশ্ববিদ্যালয়ের অমর একুশের পাদদেশে গণসমাবেশের আয়োজন করা হয়েছে। প্রশাসন দাবি না মানলে উপাচার্যের অপসারণের দাবিতে আন্দোলন করার হুমকি দিয়েছেন শিক্ষকেরা।
এর আগে দুপুর সাড়ে ১২টার দিকে প্রশাসনপন্থী শিক্ষকেরা জহির রায়হান মিলনায়তনের সেমিনার কক্ষে সংবাদ সম্মেলন করেন। এতে শিক্ষক সমিতির সহসভাপতি প্রশাসনপন্থী অধ্যাপক আবুল খায়ের বাগিবতণ্ডা ও ধাক্কাধাক্কির ঘটনায় প্রশাসনবিরোধী আওয়ামী লীগপন্থী, বিএনপিপন্থী ও বামঘেঁষা শিক্ষকদের দায়ী করেন।
এদিকে বিশ্ববিদ্যালয়ের প্রশাসনপন্থী শিক্ষকেরা নিজেদের ‘বঙ্গবন্ধুর আদর্শ ও মুক্তিযুদ্ধের চেতনায় বিশ্বাসী প্রগতিশীল শিক্ষক সমাজ’ উল্লেখ করে গতকাল সংবাদ বিজ্ঞপ্তি পাঠিয়েছে। এতে বলা হয়েছে, ‘ইংরেজি বিভাগের চতুর্থ বর্ষের ছাত্র জুবায়ের আহমেদের নৃশংস মৃত্যুর অনাকাঙ্ক্ষিত ঘটনাকে পুঁজি করে জাহাঙ্গীরনগর বিশ্ববিদ্যালয়ের শিক্ষকদের একাংশের রাজনৈতিক ফায়দা লোটার জোর প্রচেষ্টা কয়েক দিন ধরে অব্যাহত রয়েছে। আজ দুদিন ধরে তার নগ্ন প্রকাশ ঘটেছে।’ বিজ্ঞপ্তিতে বলা হয়েছে, প্রক্টর আরজু মিয়া দলীয় শিক্ষকদের বলয়ের ভেতরে থাকা শিক্ষক সমিতির সভাপতি এ এ মামুনকে আক্রমণ করার সংবাদটি শুধু মিথ্যাই নয়, অভাবনীয়, বানোয়াট ও ষড়যন্ত্রমূলক।
একই ধরনের কথা বলেন প্রক্টর আরজু মিয়া। তিনি বলেন, ‘শিক্ষক সভাপতির সভাপতিকে লাঞ্ছিত করার বিষয়টি সত্য নয়। বিশ্ববিদ্যালয় বন্ধ করতে একটি কুচক্রী মহল লাশের রাজনীতি শুরু করেছে। পূর্বপরিকল্পিতভাবেই তারা সভায় বিশৃঙ্খল পরিস্থিতি তৈরি করে এ মিথ্যাচার চালাচ্ছে।’
প্রক্টরের পদত্যাগের দাবিতে মিছিল: বিশ্ববিদ্যালয় দিবস উপলক্ষে গতকাল সকাল ১০টার দিকে শিক্ষক সমাজের ব্যানারে ‘উৎসব হোক শোক ও প্রতিরোধের ভাষা’ স্লোগান নিয়ে মৌন মিছিল করেন প্রশাসনবিরোধী ও দাবি আদায়ের লক্ষ্যে আন্দোলনকারী শিক্ষক ও শিক্ষার্থীরা। শিক্ষকেরা পরে অমর একুশের পাদদেশে সমাবেশ করে জুবায়ের হত্যার ঘটনায় প্রক্টরের পদত্যাগের দাবি জানান। এ সময় অধ্যাপক নাসিম আখতার হোসাইন বলেন, ‘আমার সন্তানের নিরাপত্তার দায়ভার নিতে যাঁরা ব্যর্থ হয়েছেন, সেই প্রক্টরিয়াল বডির সদস্যদের পদত্যাগ করতে হবে।’
প্রক্টর আরজু মিয়া ও বিশ্ববিদ্যালয়ের নিরাপত্তা কর্মকর্তা আজীম উদ্দিনের পদত্যাগের দাবিতে পরে দুপুর ১২টার দিকে ক্যাম্পাসে বিক্ষোভ মিছিল করেন সাধারণ শিক্ষার্থীরা।
ছাত্রলীগের সাজাপ্রাপ্তদের নেতৃত্বে মিছিল: গোলাম আযমসহ মানবতাবিরোধী অপরাধে অভিযুক্ত সবার ফাঁসির দাবিতে গতকাল একই সময়ে শিক্ষক, কর্মকর্তা, কর্মচারী ও ছাত্রছাত্রীর ব্যানারে ক্যাম্পাসে মানববন্ধন হয়। এতে প্রশাসনপন্থী শিক্ষক, কর্মকর্তা-কর্মচারী, আগে শাস্তিপ্রাপ্ত ও বিতর্কিত স্থগিত কমিটির ছাত্রলীগের কর্মীরা অংশ নেন। ছাত্রলীগের কর্মীরা পরে ‘জয় বাংলা, জয় বঙ্গবন্ধু’, ‘যুদ্ধাপরাধীদের ফাঁসি চাই’ স্লোগান দিয়ে বিক্ষোভ মিছিল করেন। মিছিলে নেতৃত্ব দেন ২০০৯ সালের ১৭ ফেব্রুয়ারি ছাত্রলীগের দুই পক্ষের সংঘর্ষে আগ্নেয়াস্ত্র ব্যবহারের অভিযোগে পুলিশের হাতে আটক সুমন, গত বছরের মে মাসে সাংবাদিককে মারধর করায় এক মাসের জন্য বহিষ্কার হওয়া মাহতাব মেহেদি এবং বর্তমান সময়ে বিভিন্ন অভিযোগে অভিযুক্ত শরীফুল ইসলাম। এর আগে সকালে প্রশাসনবিরোধী আওয়ামী লীগপন্থী শিক্ষকেরাও একই দাবিতে লিখিত বিবৃতি দেন।
ছাত্রলীগের মিছিল প্রসঙ্গে আরজু মিয়া বলেন, ‘ক্যাম্পাসে ছাত্রলীগের কোনো নেতা-কর্মী নেই। তবে সেই মতাদর্শের শিক্ষার্থী তো থাকতেই পারে।’
জুবায়ের হত্যার ঘটনায় আরও একজন আটক: জুবায়ের আহমেদ হত্যার সঙ্গে জড়িত থাকায় গতকাল সোয়া একটার দিকে বিশ্ববিদ্যালয়ের শহীদ রফিক জব্বার হলের সামনে থেকে সরকার ও রাজনীতি বিভাগের ৩৭তম ব্যাচের ছাত্র মাহবুব আকরামকে আটক করেছে আশুলিয়া থানার পুলিশ। এর আগে ঘটনার দিন গত সোমবার মীর মশাররফ হোসেন হল থেকে আটক করা হয় প্রাণিবিদ্যা বিভাগের ৩৭তম ব্যাচের ছাত্র খন্দকার আশিকুল ইসলামকে।
গতকাল রাতে আশুলিয়া থানার ভারপ্রাপ্ত কর্মকর্তা (ওসি) এস এম বদরুল আলম প্রথম আলোকে বলেন, আশিকুলের দেওয়া তথ্যের ওপর ভিত্তি করে আকরামকে আটক করা হয়েছে। আটকের পর আকরামকে প্রাথমিকভাবে জিজ্ঞাসাবাদ করা হলে তিনি ঘটনার সঙ্গে জড়িত ছিলেন বলে স্বীকার করেছেন।
জাহাঙ্গীরনগর বিশ্ববিদ্যালয়ের নিরাপত্তা কর্মকর্তাকে অব্যাহতি
জাহাঙ্গীরনগর বিশ্ববিদ্যালয়ের নিরাপত্তা কর্মকর্তা মো. আজীম উদ্দিনকে দায়িত্ব থেকে অব্যাহতি দেওয়া হয়েছে। ছাত্রলীগ কর্মীদের মারধরে বিশ্ববিদ্যালয়ের ইংরেজি বিভাগের ছাত্র জুবায়ের আহমেদের মৃত্যুর ঘটনায় শিক্ষার্থীদের দাবির মুখে আজ শুক্রবার তাঁকে অব্যাহতি দেওয়া হয়।
বিশ্ববিদ্যালয়ের রেজিস্ট্রার আবু বকর সিদ্দিক প্রথম আলো অনলাইনকে বলেন, শিক্ষার্থীদের দাবির পরিপ্রেক্ষিতে মো. আজীম উদ্দিনকে অব্যাহতি দেওয়া হয়েছে।
প্রসঙ্গত, জুবায়ের আহমেদের মৃত্যুর ঘটনায় গত কয়েকদিন ধরেই সাধারণ শিক্ষার্থীরা নিরাপত্তা কর্মকর্তা আজীমকে প্রত্যাহারসহ বিভিন্ন দাবিতে আন্দোলন করছেন।


অটিস্টিক শিশু নির্যাতন
মনিপুর বিদ্যালয়ের অধ্যক্ষসহ চারজনকে হাইকোর্টে তলব
রাজধানীর মনিপুর উচ্চবিদ্যালয়ে অটিস্টিক শিশু মাইনউদ্দিন শরীফকে নির্যাতনের ঘটনায় কলেজের অধ্যক্ষ ফরহাদ হোসেন, কাফরুল থানার পরিদর্শক (তদন্ত) আতাউর রহমানসহ চারজনকে আদালতে হাজির হওয়ার নির্দেশ দিয়েছেন হাইকোর্ট। ১৯ জানুয়ারি তাঁদের সশরীরে হাজির হতে হবে।
গতকাল বৃহস্পতিবার সকালে বিচারপতি এ এইচ এম শামসুদ্দিন চৌধুরী ও বিচারপতি জাহাঙ্গীর হোসেনের সমন্বয়ে গঠিত বেঞ্চ স্বতঃপ্রণোদিত হয়ে এ আদেশ দেন। অন্য দুজন হলেন কলেজের নিরাপত্তাকর্মী হেলালউদ্দিন ও আনোয়ার হোসেন।
৯ জানুয়ারি ‘অটিস্টিক শিশুটির ওপর এই নির্মমতা!’ শিরোনামে একটি প্রতিবেদন প্রথম আলোয় প্রকাশিত হয়। গতকাল সকালে প্রতিবেদনটি আদালতের নজরে আনেন ডেপুটি অ্যাটর্নি জেনারেল এ বি এম আলতাফ হোসেন। এরপর আদালত এ আদেশ দেন।
এদিকে মাইনউদ্দিনের স্বজনেরা অভিযোগ করেন, ‘মাইনউদ্দিনকে নির্যাতনের ঘটনায় এক ব্যক্তি তাঁর বাবাকে বাড়াবাড়ি না করার হুমকি দেন। ওই ব্যক্তি মুঠোফোনে ছেলেটির বাবাকে বলেন, “আমি কামাল মজুমদারের ডান হাত, বাম হাত। আপনি কাগজ চালাচালি বন্ধ করে মনিপুর স্কুলে আসেন। আর আপনি তালতলায় আওয়ামী লীগের বেলালের সঙ্গে যোগাযোগ করেন।”’
প্রথম আলোর পক্ষ থেকে ওই ব্যক্তির মুঠোফোনে যোগাযোগ করা হলে তিনি নিজেকে বেগম রোকেয়া সরণি ব্যবসায়ী সমিতির সভাপতি আবদুর রউফ বলে পরিচয় দেন। হুমকি দেওয়ার কথা অস্বীকার করে তিনি বলেন, ‘আমি আওয়ামী লীগের একজন কর্মী। সহানুভূতি জানাতে ছেলেটির বাবাকে ফোন করেছিলাম।’
গত রোববার মাইনউদ্দিনের বাবা মো. জসিমউদ্দিন শেওড়াপাড়ায় মনিপুর উচ্চবিদ্যালয় ও কলেজের (শাখা-৩) অধ্যক্ষের কাছে তাঁর সন্তানের ওপর নির্যাতনের ঘটনায় ব্যবস্থা নেওয়ার আবেদন জানান। ওই আবেদনে তিনি বলেন, কলেজের নৈশপ্রহরী তাঁর কাছে নির্যাতনের কথা স্বীকার করেছিলেন।
জানতে চাইলে অধ্যক্ষ ফরহাদ হোসেন প্রথম আলোকে বলেন, ‘আজ (গতকাল) আমি টিভি দেখে বিষয়টি সম্পর্কে জেনেছি।’ প্রথমে তিনি আবেদন পাওয়ার কথা অস্বীকার করলেও পরে তা স্বীকার করেন।
গত শুক্রবার গভীর রাতে শেওড়াপাড়ায় মনিপুর উচ্চবিদ্যালয় ও কলেজের ৩ নম্বর শাখায় মাইনউদ্দিন শরীফকে (১৩) আটকে রেখে নির্দয়ভাবে নির্যাতন করে স্কুলের নৈশ নিরাপত্তাকর্মী হেলালউদ্দিন ও আনোয়ার। শিশুটি মিরপুর ১৪ নম্বরে প্রতিবন্ধী ফাউন্ডেশনের বিশেষায়িত স্কুলের শিক্ষার্থী।
এ ঘটনায় মাইনউদ্দিনের বাবা জসিমউদ্দিন মামলা করতে গেলেও কাফরুল থানার পরিদর্শক (তদন্ত) আতাউর রহমান মামলা না নিয়ে অভিযোগটি একটি জিডি হিসেবে গ্রহণ করেন।


ধর্মঘট অব্যাহত, আট ছাত্রকে কারণ দর্শানোর নোটিশ
জগন্নাথ বিশ্ববিদ্যালয়ের শিক্ষার্থীরা গতকাল ক্যাম্পাসে উন্নয়ন ফি প্রত্যাহারের দাবিতে মুখে কালো কাপড় বেঁধে বিক্ষোভ মিছিল করেন
উন্নয়ন ফি বাতিলের দাবিতে প্রশাসনের নিষেধাজ্ঞা উপেক্ষা করে জগন্নাথ বিশ্ববিদ্যালয়ের শিক্ষার্থীদের ধর্মঘট অব্যাহত আছে। অন্যদিকে ক্যাম্পাসে বিশৃঙ্খলা সৃষ্টির অভিযোগে আট শিক্ষার্থীকে কারণ দর্শানোর নোটিশ দিয়েছে বিশ্ববিদ্যালয় প্রশাসন।
গতকাল বৃহস্পতিবার আয়োজিত এক সংবাদ সম্মেলনে বিশ্ববিদ্যালয় প্রশাসন ‘উন্নয়ন ফি’ না কমানোর কথা জানিয়ে দিয়েছে। অপরদিকে আন্দোলনরত শিক্ষার্থীরা সংবাদ সম্মেলনে দাবি আদায় না হওয়া পর্যন্ত আন্দোলন চালিয়ে যাওয়ার ঘোষণা দিয়েছেন।
গতকাল সকাল সাড়ে ১০টা থেকে প্রগতিশীল ছাত্রজোট ও সাধারণ শিক্ষার্থীরা ক্যাম্পাসে বিক্ষোভ মিছিল শুরু করেন। মিছিলটি রাষ্ট্রবিজ্ঞান বিভাগে গেলে ওই বিভাগের চেয়ারম্যান আনোয়ারা বেগম বাধা দেন। এ সময় ওই বিভাগের ছাত্রলীগের কর্মীরা কয়েকজন আন্দোলনকারীকে লাঞ্ছিত করেন বলে প্রত্যক্ষদর্শীরা জানিয়েছেন।
ওই ঘটনার প্রতিবাদে দুপুর ১২টার দিকে শিক্ষার্থীরা কালো ব্যাজ ধারণ করে পুনরায় বিক্ষোভ শুরু করেন। পরে ভাস্কর্য চত্বরে সমাবেশ শেষে বিশ্ববিদ্যালয়ের ক্যানটিনে ছাত্র জোট ও সাধারণ শিক্ষার্থীরা সংবাদ সম্মেলন করেন।
সংবাদ সম্মেলনে শিক্ষার্থীরা অভিযোগ করেন, রাষ্ট্রবিজ্ঞান বিভাগে মিছিল গেলে ওই বিভাগের চেয়ারম্যান তাঁদের বহিরাগত বলেছেন। এ সময় মিছিলকারীরা পরিচয়পত্র দেখালে চেয়ারম্যানের ইন্ধনে ছাত্রলীগের কর্মীরা কয়েকজনকে লাঞ্ছিত করেন।
শিক্ষার্থীরা ওই ঘটনার সুষ্ঠু বিচার দাবি করেন। এ ছাড়া অবিলম্বে উন্নয়ন ফি বাতিল করা না হলে উপাচার্যের পদত্যাগের দাবিতে লাগাতার কর্মসূচি দেওয়ার ঘোষণা দেন।
অন্যদিকে, ক্যাম্পাসে শিক্ষার পরিবেশ বাজায় রাখতে বিশ্ব-বিদ্যালয়ের মিলনায়তনে সংবাদ সম্মেলন করেন বিভিন্ন বিভাগের শিক্ষকেরা। সংবাদ সম্মেলনে বলা হয়, ‘বিশ্ববিদ্যালয়ের উন্নয়ন তহবিলের মোট ৯০ শতাংশ সরকার থেকে আসে। বাকি ১০ শতাংশ বিশ্ববিদ্যালয়ের নিজস্ব আয় থেকেই ওঠাতে হবে। কিন্তু উন্নয়ন ফি বন্ধ করা হলে বাকি টাকা আসবে না। তাই বিশ্ববিদ্যালয় সচল রাখার জন্য উন্নয়ন ফি নেওয়া ছাড়া কোনো বিকল্প নেই।’
ক্যাম্পাসে বিশৃঙ্খলা সৃষ্টির অভিযোগে যে আট শিক্ষার্থীকে কারণ দর্শানোর নোটিশ দেওয়া হয়েছে।
তাঁদের দিনের মধ্যে রেজিস্ট্রারের কার্যালয়ে লিখিত জবাব জমা দিতে বলা হয়েছে। বিশ্ববিদ্যালয়ের গণসংযোগ বিভাগের এক সংবাদ বিজ্ঞপ্তিতে এ কথা জানানো হয়।


মতিঝিল টিঅ্যান্ডটি উচ্চ বিদ্যালয়ের পুনর্মিলনী ২০ জানুয়ারি
আগামী ২০ জানুয়ারি মতিঝিল টিঅ্যান্ডটি উচ্চবিদ্যালয়ের পুনর্মিলনী অনুষ্ঠানের আয়োজন করা হয়েছে। ওই অনুষ্ঠানে অংশগ্রহণের জন্য নিবন্ধনের সময়সীমা আগামী ১৪ জানুয়ারি রাত আটটা পর্যন্ত বাড়ানো হয়েছে। নিবন্ধন করা হবে বিদ্যালয়ের দ্বিতীয় তলায়।
গতকাল বিদ্যালয়ের প্রাক্তন শিক্ষার্থীদের ক্লাবের প্রচার কমিটির সদস্য গোলাম সাবের চৌধুরী (মুঠোফোন নম্বর ০১৭১১৪৭১৮০৯) স্বাক্ষরিত এক সংবাদ বিজ্ঞপ্তিতে এ কথা জানানো হয়।
বিজ্ঞপ্তিতে বিদ্যালয়ের প্রাক্তন সব শিক্ষার্থীকে পুনর্মিলনীতে উপস্থিত থাকার জন্য আহ্বান করা হয়েছে।


জাহাঙ্গীরনগরে শিক্ষক-শিক্ষার্থীদের তিনটি মৌন মিছিল
ছাত্রলীগের হামলায় জাহাঙ্গীরনগর বিশ্ববিদ্যালয়ের ইংরেজি বিভাগের ছাত্র জুবায়ের আহমেদ হত্যার ঘটনায় আজ শনিবার ক্যাম্পাসে পৃথক তিনটি মৌন মিছিল করেছেন শিক্ষক ও শিক্ষার্থীরা।
বিশ্ববিদ্যালয় সূত্র জানায়, বিশ্ববিদ্যালয়ের শিক্ষক সমিতির সভাপতি ও পদার্থবিজ্ঞান বিভাগের শিক্ষক এ এ মামুনকে লাঞ্ছিত করার নিন্দা জানিয়ে সকাল ১০টার দিকে একটি মৌন মিছিল বের করে ওই বিভাগের শিক্ষার্থীরা। মিছিলটি পদার্থবিজ্ঞান ভবনের সামনে থেকে শুরু হয়ে ক্যাম্পাসের অমর একুশে ভাস্কর্যের সামনে গিয়ে শেষ হয়।
বেলা ১১টার দিকে ‘শিক্ষক সমাজ’-এর ব্যানারে অমর একুশে ভাস্কর্যের পাদদেশ থেকে একটি মৌন মিছিল বের করা হয়। এটি ক্যাম্পাসের শহীদ মিনারে এসে শেষ হয়। এ সময় জুবায়েরের হত্যাকারীদের প্রচলিত আইনে বিচার, শিক্ষক সমিতির সভাপতিকে লাঞ্ছিত করার ঘটনায় প্রক্টরের পদত্যাগ ও শাস্তির দাবি জানিয়ে বক্তব্য দেন নাসিম আকতার হোসাইন, এ কে এম শাহনেওয়াজ, জামালউদ্দিন রুনু, এ টি এম আতিকুর রহমান প্রমুখ।
এদিকে, একই সময়ে উপাচার্যপন্থী শিক্ষকেরা ক্যাম্পাসে শিক্ষার পরিবেশ বিঘ্নিত করে শিক্ষকদের ক্লাস-পরীক্ষা গ্রহণ থেকে বিরত থাকার নিন্দা জানিয়ে মৌন মিছিল বের করেন। বিশ্ববিদ্যালয়ের রেজিস্ট্রার ভবন থেকে মৌন মিছিলটি শুরু হয়ে অমর একুশের পাদদেশে গিয়ে শেষ হয়।


লেখাপড়ায় আনন্দযোগ
শংকর দাস ও মিজানুর রহমান, বাউফল (পটুয়াখালী) থেকে | 
মধ্য জৌতা সরকারি প্রাথমিক বিদ্যালয়ে স্থাপিত মিনি শিশুপার্কে ক্লাস শুরুর আগে খেলাধুলায় মগ্ন শিক্ষার্থীরা
‘স্কুলে আসতে খুব ভালো লাগে। এখানে এসে স্লাইডে উঠি, দোলনায় দুলি, খেলাধুলা করি। ক্লাসের ফাঁকে ফাঁকে এসব করতে খুব মজা হয়। ছুটির পরও বাড়ি যেতে ইচ্ছা করে না।’ বলছিল পটুয়াখালীর বাউফল উপজেলার উত্তর-পশ্চিম মদনপুরা সরকারি প্রাথমিক বিদ্যালয়ের পঞ্চম শ্রেণীর ছাত্রী ঊর্মি আক্তার।
ঊর্মির এই অনুভূতি যেন বাউফলের প্রতিটি প্রাথমিক বিদ্যালয়ের শিশুদের অনুভূতির প্রতিধ্বনি। এই উপজেলার ৬ থেকে ১০ বছর বয়সী প্রায় শতভাগ শিশুই বিদ্যালয়ে যাচ্ছে। বিদ্যালয়ে শিশুদের উপস্থিতির হার বেড়েছে, কমেছে ঝরে পড়ার হার। ২০১০ ও ২০১১ সালে পঞ্চম শ্রেণীর প্রাথমিক শিক্ষা সমাপনী পরীক্ষায় এ উপজেলার শতভাগ শিক্ষার্থী পাস করেছে।
বিদ্যালয়ে শিশুদের পড়াশোনা আনন্দময় করে তুলতে নেওয়া উদ্যোগের ফলেই এ কৃতিত্ব অর্জন সম্ভব হয়েছে। এই উদ্যোগের অংশ হিসেবে বাউফলের ২২৫টি প্রাথমিক বিদ্যালয়ের মধ্যে ১১৪টিতে ‘মিনি শিশুপার্ক’ করা হয়েছে। অন্যগুলোতেও মিনি শিশুপার্ক তৈরির প্রক্রিয়া চলছে। এ ছাড়া ৬৫টি বিদ্যালয়ের সংযোগ সড়ক পাকা করা হয়েছে। সংস্কার করা হয়েছে বিদ্যালয়ের মাঠ, পুকুর, ডোবা ও পতিত জমি। পুকুরে মাছ ও পতিত জমিতে সবজি চাষের উদ্যোগ নেওয়া হয়েছে। দরিদ্র শিশুদের সহায়তায় এই আয় ব্যবহার করা হবে।
যেভাবে শুরু: জাতীয় সংসদের হুইপ ও স্থানীয় সাংসদ আ স ম ফিরোজ এবং বাউফল উপজেলা পরিষদের চেয়ারম্যান মজিবুর রহমানের উদ্যোগে ২০১০ সালে বিদ্যালয়গুলোতে মিনি শিশুপার্ক তৈরির প্রক্রিয়া শুরু হয়। হুইপের বিশেষ বরাদ্দ ও উপজেলার অতিদরিদ্রদের জন্য কর্মসৃজন প্রকল্প, ৬০ দিনের বিশেষ প্রকল্প, কাবিখা, কাবিটাসহ বিভিন্ন প্রকল্পের আওতায় এ কার্যক্রম শুরু হয়, যা ২০১২ সালে শেষ হওয়ার কথা। বাউফল উপজেলা পরিষদ এ কার্যক্রম বাস্তবায়ন করছে।
প্রতিটি মিনি শিশুপার্ক স্থাপনে ব্যয় হয়েছে ৫০ হাজার টাকা। এসব শিশুপার্কে শিক্ষার্থীদের খেলাধুলার সরঞ্জামের মধ্যে রয়েছে ঢেঁকি দোলনা, দোলনা ও স্লাইড তৈরি করা হয়েছে।
সরেজমিন: সম্প্রতি উপজেলার মধ্য জৌতা সরকারি প্রাথমিক বিদ্যালয় চত্বরে গিয়ে দেখা যায়, ক্লাসের ফাঁকে ফাঁকে শিশুরা খেলছে। কেউ দোলনায় দুলছে, কেউ স্লাইডে উঠছে-নামছে। ক্লাসের ফাঁকে ফাঁকে খেলাধুলা করতে পেরে সবাই বেশ খুশি।
উত্তর-পশ্চিম মদনপুরা সরকারি প্রাথমিক বিদ্যালয়েও একই চিত্র দেখা গেল। তবে ক্লাসের ঘণ্টা বেজে উঠলে সবাই শ্রেণীকক্ষে চলে যায়।
এ বিদ্যালয়ের প্রধান শিক্ষক আতিকুর রহমান জানান, বিদ্যালয়ের মাঠে তৈরি করা ‘মিনি শিশুপার্ক’ শিশুদের বাড়তি আকর্ষণ সৃষ্টি করেছে। এ ছাড়া ২০১০ সালে বিদ্যালয়ের সামনের সড়ক পাকা হয়েছে। আগে ধুলা-কাদার কারণে শিশুরা বিদ্যালয়ে আসতে ভোগান্তিতে পড়ত।
মদনপুরা বোর্ড সরকারি প্রাথমিক বিদ্যালয়ে গিয়ে কথা হলো প্রধান শিক্ষক রেজাউল করিমের সঙ্গে। মিনি শিশুপার্ক তৈরির ফলে শিশুদের উপস্থিতির হার বেড়েছে। আগে ৮৫ থেকে ৮৮ ভাগ উপস্থিতি থাকলেও এখন এ হার প্রায় শতভাগ বলে জানান তিনি। বিদ্যালয়ে শিশু অবিনাশকে নিয়ে এসেছেন মা অঞ্জনা রানী। অঞ্জনা জানান, মিনি শিশুপার্ক করার পর তাঁর ছেলের বিদ্যালয়ে আসার আগ্রহ বেড়েছে।
‘এখন শিশুদের উপস্থিতি বেড়েছে। কচিমুখে ভরা শ্রেণীকক্ষে শিক্ষকদের পড়ানোর আগ্রহও বেড়েছে।’ বলছিলেন বিলবিলাস সরকারি প্রাথমিক বিদ্যালয়ের প্রধান শিক্ষিকা শারমিন খানম।
বাউফল আদর্শ সরকারি প্রাথমিক বিদ্যালয়ের প্রধান শিক্ষিকা আছমা পারভিন জানান, পঞ্চম শ্রেণীর প্রাথমিক শিক্ষা সমাপনী পরীক্ষায় এ বিদ্যালয় থেকে ৫৯ জন অংশ নিয়ে সবাই পাস করেছে। এত ভালো ফলে মিনি শিশুপার্কের অবদান রয়েছে।
কাছিপাড়া সরকারি প্রাথমিক বিদ্যালয়, পূর্ব কালাইয়া সরকারি প্রাথমিক বিদ্যালয়, নাজিরপুর বোর্ড সরকারি প্রাথমিক বিদ্যালয়ের শিক্ষকদের সঙ্গে কথা বলেও একই ধরনের তথ্য মিলেছে। নাজিরপুর বিদ্যালয়ের পঞ্চম শ্রেণীর ছাত্র রফিকুল ইসলাম বলে, ‘আগে স্কুলে আসতে ভালো লাগত না। খেলতে পারতাম না, বর্ষাকালে স্কুলের মাঠ ডুবে থাকত। এখন খেলাধুলার অনেক কিছু হয়েছে। তাই প্রতিদিন বিদ্যালয়ে আসি। ক্লাসের ফাঁকে ফাঁকে খেলি।’
মিনি শিশুপার্ক স্থাপন করা হয়েছে, এমন কয়েকটি স্কুল ঘুরে দেখা যায়, সব শ্রেণীকক্ষের নামকরণ বিশিষ্ট ব্যক্তিদের নামে করা হয়েছে, যাতে শিক্ষার্থীরা এসব নামের সঙ্গে পরিচিত হতে পারে। একই সঙ্গে দেওয়া হয়েছে এসব ব্যক্তির ছবিও। স্কুলগুলোর বিভিন্ন কক্ষের নাম রাখা হয়েছে জাতীয় কবি কাজী নজরুল ইসলাম, বিশ্বকবি রবীন্দ্রনাথ ঠাকুর, কবি সুফিয়া কামাল এবং সাতজন বীরশ্রেষ্ঠর নামে। কোমলমতি শিশুরা যাতে সুন্দরভাবে খেলাধুলা করতে পারে, সে জন্য এসব স্কুলের মাঠগুলোরও উন্নয়ন করা হয়েছে।
উপজেলা শিক্ষা কার্যালয়ের তথ্য: উপজেলা শিক্ষা কার্যালয় সূত্রে জানা যায়, উপজেলার ২২৫টি বিদ্যালয়ে ২০০৯ সালে ভর্তির হার ছিল ৯৩ শতাংশ। সমাপনী পরীক্ষায় পাসের হার ছিল ৯৭ শতাংশ। আর ঝরে পড়ার হার ছিল ১৯ দশমিক ৭৬ শতাংশ।
মিনি শিশুপার্ক ও বিদ্যালয়ের সংযোগ সড়ক পাকা করায় শিশু ভর্তি ও পাসের হার প্রায় শতভাগ ছুঁয়েছে। ঝরে পড়ার হার ৯ দশমিক ৬২ শতাংশে নেমে এসেছে।
তাঁরা যা বলেন: বাউফল উপজেলা পরিষদের চেয়ারম্যান মজিবুর রহমান জানান, মিনি শিশুপার্ক ছাড়াও ৮৮টি বিদ্যালয়ের খেলার মাঠ ও ৩৬টি বিদ্যালয়ের মজা পুকুর সংস্কার করা হয়েছে। পুকুরগুলোতে মাছ চাষের জন্য এক লাখ টাকা বরাদ্দ দেওয়া হয়েছে। বিদ্যালয়গুলোর পরিত্যক্ত জমিতে মৌসুমি সবজি চাষের উদ্যোগ নেওয়া হয়েছে। এ মাছ ও সবজির আয়ে দরিদ্র শিশুদের সহায়তা করা হবে। তিনি আরও জানান, উপজেলা পরিষদের উদ্যোগে ৪৭২ পৃষ্ঠার ‘তথ্যকণিকা’ প্রকাশ করা হয়েছে। এতে সব বিদ্যালয়ের বিভিন্ন তথ্য রয়েছে।
এসব উদ্যোগ নেওয়ায় চেয়ারম্যান মজিবুর রহমান ২০১০ সালে জাতীয় পর্যায়ে ‘শ্রেষ্ঠ শিক্ষানুরাগী ও সমাজসেবক’-এর পুরস্কার পেয়েছেন।
‘শিশুদের প্রাথমিক শিক্ষা আনন্দময় করে তুলতেই এ উদ্যোগ।’ বলছিলেন হুইপ আ স ম ফিরোজ। তাঁর মতে, এ ধরনের ব্যবস্থা লেখাপড়াকে খুদে শিক্ষার্থীদের কাছে আরও আকর্ষণীয় করে তুলবে। দেশের অন্যান্য এলাকার গ্রামীণ স্কুলগুলোতে এর বিস্তার ঘটানো দরকার।


নিরাপত্তা কর্মকর্তাকে অব্যাহতি
জাহাঙ্গীরনগর বিশ্ববিদ্যালয়ের নিরাপত্তা কর্মকর্তা মো. আজীম উদ্দিনকে অব্যাহতি দেওয়া হয়েছে। তাঁকে এস্টেট অফিসের প্রশাসনিক কর্মকর্তার দায়িত্ব দেওয়া হয়েছে। এস্টেট অফিসে প্রশাসনিক কর্মকর্তার কোনো পদ না থাকলেও শিক্ষার্থীদের আন্দোলনের মুখে গতকাল শুক্রবার আজীমকে নিরাপত্তা কর্মকর্তার দায়িত্ব থেকে সরিয়ে নেয় প্রশাসন।
বিশ্ববিদ্যালয়ের সূত্র জানায়, ছাত্রলীগের কর্মীদের নির্মম নির্যাতনে গত সোমবার ইংরেজি বিভাগের ছাত্র জুবায়ের আহমেদের মৃত্যু হয়। ওই দিন থেকে বিশ্ববিদ্যালয়ের শিক্ষক ও শিক্ষার্থীরা ঘটনার সঙ্গে জড়িত ব্যক্তিদের আজীবন বহিষ্কার ও দেশের প্রচলিত আইনে সর্বোচ্চ শাস্তি প্রদান, প্রক্টর ও নিরাপত্তা কর্মকর্তার পদত্যাগ এবং বিশ্ববিদ্যালয়ের চিকিৎসাকেন্দ্রের আধুনিকায়নের দাবিতে আন্দোলন করছেন।
বিশ্ববিদ্যালয়ের রেজিস্ট্রার আবু বকর সিদ্দিক প্রথম আলোকে বলেন, শিক্ষার্থীদের দাবির বিষয়টি পর্যালোচনা করে আজীম উদ্দিনকে নিরাপত্তা কর্মকর্তার দায়িত্ব থেকে অব্যাহতি দিয়ে এস্টেট অফিসের প্রশাসনিক কর্মকর্তার দায়িত্ব দেওয়া হয়েছে।
এস্টেট অফিসে এস্টেট অফিসারের পদ শূন্য থাকলেও প্রশাসনিক কর্মকর্তা নামে কোনো পদ নেই—বিষয়টি উল্লেখ করলে রেজিস্ট্রার বলেন, আজীমকে এস্টেট অফিসারের পদের বিপরীতে প্রশাসনিক কর্মকর্তার দায়িত্ব দেওয়া হয়েছে।
এর আগে জুবায়ের হত্যাকাণ্ডে জড়িত অভিযোগে তিন ছাত্রকে বিশ্ববিদ্যালয় থেকে সারা জীবনের জন্য বহিষ্কার করা হয়। হত্যাকাণ্ডে জড়িত সন্দেহে এরই মধ্যে দুজনকে গ্রেপ্তার করেছে আশুলিয়া থানার পুলিশ।
আজ থেকে শিক্ষকদের ক্লাস বর্জন: এদিকে গত বৃহস্পতিবার শিক্ষক সমিতির সভাপতি এ এ মামুনকে লাঞ্ছিত করার অভিযোগে প্রক্টরের পদত্যাগসহ পাঁচ দফা দাবিতে আজ শনিবার থেকে উপাচার্যবিরোধী আওয়ামী লীগপন্থী, বিএনপিপন্থী ও বামঘেঁষা শিক্ষকদের ক্লাস ও সব ধরনের পেশাগত দায়িত্ব বর্জন কর্মসূচি শুরু হচ্ছে। দাবি আদায়ে ওই শিক্ষকদের আজ অমর একুশের পাদদেশে গণসমাবেশ করার কথা।
এ ব্যাপারে রেজিস্ট্রার আবু বকর সিদ্দিক বলেন, শিক্ষার্থীদের স্বাভাবিক শিক্ষাজীবনের দিকে লক্ষ রেখে প্রশাসনের পক্ষ থেকে সব শিক্ষককে পেশাগত দায়িত্ব পালনের অনুরোধ করা হয়েছে।
হত্যাকারীদের বিচারের দাবি: এদিকে জুবায়ের হত্যাকাণ্ডের বিচার বিভাগীয় তদন্ত ও হত্যার সঙ্গে জড়িত সব অপরাধীর শাস্তির দাবিতে গতকাল বেলা তিনটার দিকে রাজধানীর শাহবাগে জাতীয় জাদুঘরের সামনে মানববন্ধন ও বিক্ষোভ সমাবেশ হয়। পরে সেখান থেকে ঢাকা বিশ্ববিদ্যালয়ের ক্যাম্পাসে বিক্ষোভ মিছিল করেন জাহাঙ্গীরনগর বিশ্ববিদ্যালয়ের একদল প্রাক্তন শিক্ষার্থী। তাঁরা জুবায়ের হত্যাকাণ্ডসহ জাহাঙ্গীরনগর বিশ্ববিদ্যালয়ে বিভিন্ন সময়ে ঘটা হত্যাকাণ্ডের বিচারের দাবি জানান।
ঢাকা বিশ্ববিদ্যালয়ের শিক্ষকদের উদ্বেগ: জাহাঙ্গীরনগর বিশ্ববিদ্যালয়ে সংঘটিত সাম্প্রতিক ঘটনায় উদ্বেগ ও ক্ষোভ প্রকাশ করেছে ঢাকা বিশ্ববিদ্যালয়ের বিএনপি-জামায়াতপন্থী শিক্ষকদের সাদা দল। গতকাল দলের আহ্বায়ক সদরুল আমিনের সই করা এক বিবৃতিতে তাঁরা এ প্রতিক্রিয়া জানান।
মাগফিরাত কামনায় দোয়া: প্রথম আলোর কলাপাড়া (পটুয়াখালী) প্রতিনিধি জানান, জুবায়েরের আত্মার মাগফিরাত কামনায় গতকাল জুমার নামাজের পর পটুয়াখালীর কলাপাড়া উপজেলার বিভিন্ন মসজিদে মোনাজাত করা হয়েছে।
কলাপাড়া পৌর শহরের মদিনাবাগ জামে মসজিদে মোনাজাতের আগে জুবায়েরের বাবা তোফায়েল আহমেদ সংক্ষিপ্ত বক্তব্যে বলেন, ‘আমার ছেলেটা ছিল একটি ফুল। তাকে ফুটতে দেওয়া হলো না। কলিতেই ঝরে যেতে হলো।’
তোফায়েল আহমেদ বলেন, ‘আমার মনের মধ্যে এখন শুধু একটি প্রশ্ন জাগে, আমার ছেলেটার এমন কী দোষ ছিল যে তাকে নির্যাতন করে, কষ্ট দিয়ে মারা হয়েছে? আমি এর যথাযথ বিচার চাই।’
জুবায়েরের গ্রামের বাড়ি ওই মদিনাবাগ এলাকায়। গত রোববার তাঁকে জাহাঙ্গীরনগর বিশ্ববিদ্যালয়ের বিজ্ঞান ভবনের ভেতরে নিয়ে নির্মম নির্যাতন করে ছাত্রলীগের সন্ত্রাসীরা। পরদিন সোমবার সকালে হাসপাতালে চিকিৎসাধীন অবস্থায় তাঁর মৃত্যু হয়।
কারিগরি ত্রুটিতে বিষয় বণ্টনে কিছু সমস্যা হয়েছিল
জাতীয় বিশ্ববিদ্যালয়ের স্নাতক (সম্মান) প্রথম বর্ষের ভর্তি পরীক্ষার বিষয় বণ্টনে কিছু সমস্যা হয়েছিল। কর্তৃপক্ষ জানিয়েছে, ভর্তি পরীক্ষার উত্তরপত্র মূল্যায়নে কোনো ভুল হয়নি। কারিগরি ত্রুটির কারণে বিষয় বণ্টনে কিছু ভুল হলেও সেটা তাৎক্ষণিক সংশোধন করে দেওয়া হয়।
বিশ্ববিদ্যালয়ের ডিন (স্নাতক পর্ব) মোবাশ্বেরা খানম প্রথম আলোকে বলেন, ‘কারিগরি ত্রুটির কারণে ভুল হওয়ার সঙ্গে সঙ্গে আমরা সংশোধন করে তা ওয়েবসাইটে দিয়েছি। এতে বরং শিক্ষার্থীরা উপকৃত হয়েছে। কারণ, অনেকে আগের পছন্দ অনুযায়ী ভালো বিষয় না পেলেও পরে ভালো বিষয় পেয়েছে।’ কোনো শিক্ষার্থী ক্ষতিগ্রস্ত হয়নি বলেও জানান তিনি।
উল্লেখ্য, জাতীয় বিশ্ববিদ্যালয়ের ভর্তি পরীক্ষা নিয়ে প্রথম আলোসহ কয়েকটি পত্রিকায় সংবাদ প্রকাশিত হয়েছে।
খুলনা প্রকৌশল বিশ্ববিদ্যালয়
উপাচার্যের পদত্যাগ দাবি করেছেন প্রাক্তন শিক্ষার্থীরা
খুলনা প্রকৌশল বিশ্ববিদ্যালয়ে (কুয়েট) শিক্ষক-শিক্ষার্থীদের ওপর হামলাকারী ছাত্রলীগ নেতা-কর্মীদের বিশ্ববিদ্যালয় থেকে আজীবন বহিষ্কারের দাবি জানিয়েছেন বিশ্ববিদ্যালয়ের প্রাক্তন শিক্ষার্থীরা। একই সঙ্গে শিক্ষার্থীদের নিরাপত্তা নিশ্চিত করতে ব্যর্থ হওয়ায় উপাচার্যের পদত্যাগও দাবি করেছেন তাঁরা।
গতকাল শুক্রবার জাতীয় প্রেসক্লাবে আয়োজিত সংবাদ সম্মেলনে তাঁরা এসব দাবি জানান। নির্যাতিত শিক্ষক ও ছাত্রদের বিরুদ্ধে দায়ের করা সব মামলা প্রত্যহার ০এবং ক্যম্পাসে শিক্ষার সুষ্ঠু পরিবেশ ও নিরাপত্তা নিশ্চিত করারও দাবি জানান তাঁরা।
সম্মেলনে লিখিত বক্তব্যে প্রকৌশলী পৃথ্বিরাজ সরকার গত ২ জানুয়ারি কুয়েটে শিক্ষক-শিক্ষার্থীদের ওপর ছাত্রলীগের হামলার বিস্তারিত বিবরণ তুলে ধরেন। তিনি ছাত্রলীগের কর্মীদের দ্বারা ইভ টিজিং, যৌন নির্যাতন ও সাধারণ শিক্ষার্থীদের মারধরের ঘটনায় শাস্তিমূলক ব্যবস্থা না নেওয়া বিশ্ববিদ্যালয়ের উপাচার্যকে দায়ী করেন।
পৃথ্বিরাজ সরকার বলেন, উপাচার্যের মদদে কুয়েটের হলগুলোতে সিট দখলের নতুন ধারা শুরু করেছে ছাত্রলীগ। বিশ্ববিদ্যালয়ে দলীয় বিবেচনায় নিয়োগ দেওয়া হচ্ছে। এসবের প্রতিবাদ করতে গেলেই ছাত্রলীগ সাধারণ শিক্ষার্থীদের ওপর হামলা চালাচ্ছে।
৫৩ জন শিক্ষার্থী নিয়ে সাতক্ষীরা মেডিকেল কলেজের যাত্রা শুরু
আনুষ্ঠানিক শিক্ষা কার্যক্রমের উদ্বোধনের মধ্য দিয়ে যাত্রা শুরু করল সাতক্ষীরা মেডিকেল কলেজ। গতকাল শুক্রবার সকালে স্বাস্থ্য ও পরিবারকল্যাণমন্ত্রী আ ফ ম রুহুল হক এ কার্যক্রমের উদ্বোধন করেন।
সাতক্ষীরা শহরের কাটিয়ায় কলেজের অস্থায়ী ভবনে শিক্ষা কার্যক্রমের উদ্বোধন অনুষ্ঠানে সভাপতিত্ব করেন কলেজের অধ্যক্ষ এস জেড আতিক। বক্তব্য দেন জাতীয় অধ্যাপক এম আর খান, সাংসদ আবদুর জব্বার, মুক্তিযোদ্ধা শেখ আবু নাছিম, মীর মোস্তাক আহমেদ, বাংলাদেশ মেডিকেল অ্যাসোসিয়েশনের (বিএমএ) মহাসচিব শারফুদ্দিন আহম্মেদ, সাংগঠনিক সম্পাদক উত্তম কুমার বড়ুয়া, স্বাস্থ্য অধিদপ্তরের উপমহাপরিচালক রোকেয়া সুলতানা, জেলা পরিষদের প্রশাসক মুনসুর আহমেদ, সদর উপজেলা পরিষদের চেয়ারম্যান নজরুল ইসলাম, পৌর মেয়র আবদুল জলিল প্রমুখ।
অনুষ্ঠানে স্বাস্থ্যমন্ত্রী বলেন, চিকিৎসাক্ষেত্রে চিকিৎসকদের আরও আন্তরিক হতে হবে, সেবক হতে হবে। মেডিকেল কলেজের ছাত্র হিসেবে জীবন শুরুর প্রথম দিন থেকে এ অভ্যাস গড়ে না তুলতে পারলে ভবিষ্যতে চিকিৎসক হিসেবে সমাজে অবদান রাখা কঠিন হয়ে পড়বে।
২০০৯ সালের ২৩ জুলাই সাতক্ষীরার শ্যামনগর উপজেলার হরিচরণ মাধ্যমিক বিদ্যালয় মাঠে এক জনসভায় প্রধানমন্ত্রী সাতক্ষীরায় মেডিকেল কলেজ প্রতিষ্ঠার ঘোষণা দেন। ২০১১ সালের অক্টোবর মাসে কলেজের অধ্যক্ষ নিয়োগ দেওয়া হয়। গত ডিসেম্বরে জেলা শহরের কাটিয়ায় কলেজের জন্য একটি পুরোনো বাড়ি ও একটি কমিউনিটি সেন্টার ভাড়া নেওয়া হয়।
সাতক্ষীরা মেডিকেল কলেজের অধ্যক্ষ এস জেড আতিক বলেন, ২০১১-১২ শিক্ষাবর্ষের প্রথম ব্যাচে ৫৩ জন শিক্ষার্থী ভর্তি হয়েছেন। এর মধ্যে ৩৭ জন ছাত্র ও ১৬ জন ছাত্রী। তিনিসহ কলেজের মোট শিক্ষকসংখ্যা নয়জন। গতকাল শিক্ষার্থীদের পরিচিতি অনুষ্ঠানের পর কলেজে আট দিনের ছুটি ঘোষণা করা হয়েছে। ২২ জানুয়ারি থেকে ক্লাস শুরু হবে।


দ্বিতীয় বাংলাদেশ ফিজিক্স্ অলিম্পিয়াড
দিনাজপুরে রংপুর বিভাগীয় উৎসবের জমজমাট আসর
সূর্যের দেখা নেই একদণ্ডও। তাপমাত্রা ১০ ডিগ্রি সেলসিয়াসে নেমে যাওয়ায় হাড়কাঁপানো শীত। সবকিছু উপেক্ষা করেই গতকাল শুক্রবার দিনাজপুরের স্কলার্স ইন্টারন্যাশনাল স্কুলে হয়ে গেল দ্বিতীয় বাংলাদেশ ফিজিক্স্ অলিম্পিয়াডের রংপুর বিভাগীয় আসর।
গতকাল সকাল ১০টায় জাতীয় পতাকা উত্তোলনের মধ্য দিয়ে উৎসবের উদ্বোধন করেন মুক্তিযুদ্ধের সংগঠক ও সাবেক সাংসদ এম আবদুর রহিম। একই সময়ে ফিজিক্স্ অলিম্পিয়াডের পতাকা উত্তোলন করেন জাতীয় ফিজিক্স্ অলিম্পিয়াডের কেন্দ্রীয় কমিটির ভাইস প্রেসিডেন্ট ও ঢাকা বিশ্ববিদ্যালয়ের পদার্থবিজ্ঞান বিভাগের শিক্ষক জাহিদ হাসান মাহমুদ। স্কলার্স ইন্টারন্যাশনাল স্কুলের পতাকা উত্তোলন করেন অধ্যক্ষ এ কে এম জিয়াউল হক।
উৎসব উদ্বোধনের সময় আবদুর রহিম বলেন, দেশে জ্ঞান-বিজ্ঞানের আসর সেভাবে বসে না। পদার্থবিজ্ঞান বা গণিত উৎসবের মতো আয়োজন যত বেশি হবে, দেশ তত এগিয়ে যাবে।
উদ্বোধনী অনুষ্ঠানের পর এক ঘণ্টার লিখিত পরীক্ষা নেওয়া হয়। পরীক্ষা শেষে শহরে বের হয় বর্ণাঢ্য শোভাযাত্রা। মধ্যাহ্নভোজের বিরতির পর বেলা দুইটায় পরিবেশ রক্ষার গুরুত্ব তুলে ধরে নাটক জল যুদ্ধ মঞ্চস্থ করে পঞ্চগড়ের কারিগর নাট্যদল।
বিকেলে অনুষ্ঠিত হয় প্রশ্নোত্তর পর্ব। এ সময় শিক্ষার্থীদের বুদ্ধিদীপ্ত প্রশ্নের উত্তর দেন ফিজিক্স্ অলিম্পিয়াড কমিটির ভাইস প্রেসিডেন্ট জাহিদ হাসান মাহমুদ, নির্বাহী কমিটির সদস্য অক্সফোর্ড ইন্টারন্যাশনাল স্কুলের আইসিটি বিভাগের প্রধান আফরোজ আল মামুন ও সেতাবগঞ্জ ডিগ্রি কলেজের পদার্থবিজ্ঞান বিভাগের প্রধান শাহাদাৎ হোসেন।
রংপুর বিভাগের আট জেলার ৬০টি শিক্ষাপ্রতিষ্ঠানের মোট ৭৫০ জন শিক্ষার্থী এই উৎসবে অংশ নেয়। প্রতিযোগিতা শেষে জুনিয়র ও মাধ্যমিক বিভাগ থেকে ১৭ জন করে এবং উচ্চমাধ্যমিক বিভাগ থেকে ১০ জনসহ মোট ৪৪ জনকে বিজয়ী ঘোষণা করা হয়।
আয়োজকদের পক্ষ থেকে জানানো হয়, এই ৪৪ জন ঢাকায় ১৭ ফেব্রুয়ারি অনুষ্ঠেয় জাতীয় ফিজিক্স্ অলিম্পিয়াডে অংশ নেবে।
বাংলাদেশ ফিজিক্স্ অলিম্পিয়াড কমিটির সাধারণ সম্পাদক অক্সফোর্ড ইন্টারন্যাশনাল স্কুলের ফিজিক্স্ বিভাগের প্রধান এফ এ জাহাঙ্গীর মাসুদ জানান, আগামী ১২ জুলাই এস্তোনিয়ার দুটি শহরে আন্তর্জাতিক ফিজিক্স্ অলিম্পিয়াডের ৪৩তম আসর বসছে। ওই আসরের জন্য বাংলাদেশ থেকে পাঁচ সদস্যের একটি প্রতিনিধিদল বাছাই করতে দেশের সাতটি বিভাগে এ প্রতিযোগিতার আয়োজন করা হচ্ছে।
রংপুর বিভাগের এই উৎসবে অন্যান্যের মধ্যে উপস্থিত ছিলেন হাজী দানেশ বিজ্ঞান ও প্রযুক্তি বিশ্ববিদ্যালয়ের শিক্ষক বিধানচন্দ্র হালদার, বিকাশচন্দ্র সরকার, শাহাদাৎ হোসেন খান, হাসানুজ্জামান, দিনাজপুর পরমাণু চিকিৎসা ও আলট্রা সাউন্ড কেন্দ্রের পরিচালক চিকিৎসক বি কে বোস ও দিনাজপুর মেডিকেল কলেজের শিক্ষক কান্তা রিমি রায়।
ইমপিরিয়াল কলেজে বিজ্ঞান অলিম্পিয়াড
ঢাকা ইমপিরিয়াল কলেজে গতকাল শুক্রবার অনুষ্ঠিত হয় বিজ্ঞান অলিম্পিয়াড। শিক্ষা ও সাংস্কৃতিক মিলনমেলার দ্বিতীয় দিনে এর আয়োজন করা হয়।
রাজধানীর বিভিন্ন স্কুল-কলেজের প্রায় ৬০০ শিক্ষার্থী প্রতিযোগিতায় অংশ নেয়। প্রতিযোগিতায় ছিল গণিত, রসায়ন ও পদার্থবিদ্যার ওপর বহুনির্বচনী পরীক্ষা। ফলাফলের ভিত্তিতে স্কুল ও কলেজের ২৫ জন করে মোট ৫০ শিক্ষার্থীকে বিজয়ী ঘোষণা করা হয়।
প্রতিযোগিতায় স্কুলপর্যায়ে প্রথম হয়েছে সেন্ট যোসেফ স্কুলের সৌমিত্র দাস, দ্বিতীয় হয়েছে সানিডেল স্কুলের আহসানুল কবির এবং তৃতীয় হয়েছে গবর্নমেন্ট ল্যাবরেটরি স্কুলের আশরাফুল সাকুর।
কলেজ পর্যায়ে প্রথম হয়েছে আদমজী ক্যান্টনমেন্ট কলেজের রাফিউর রহমান, দ্বিতীয় বি এ এফ শাহীন কলেজের ওয়াসিফ বিন ওয়ালিদ ও তৃতীয় হয়েছে নটর ডেম কলেজের মাহতাব শান।
প্রতিযোগিতায় অংশ নেওয়া প্রত্যেক শিক্ষার্থীকে ঢাকা ইমপিরিয়াল কলেজের পক্ষ থেকে সনদ এবং একটি করে টি-শার্ট দেওয়া হয়। বিজয়ী শিক্ষার্থীদের বাংলাদেশ একাডেমি অব সায়েন্সেসের পক্ষ থেকে সনদ ও একটি করে টি-শার্ট দেওয়া হয়।
অনুষ্ঠানে প্রধান অতিথি ছিলেন একাডেমি অব সায়েন্সেসের সভাপতি অধ্যাপক নঈম চৌধুরী। বক্তব্য দেন ইমপিরিয়াল কলেজের অধ্যক্ষ মাহফুজুল হক, একাডেমি অব সায়েন্সেসের পরিচালক এম এ মাজেদ, ইমপিরিয়াল কলেজ পরিচালনা পরিষদের সভাপতি ইসমত কাদের।
শিক্ষার মান উন্নয়ন ও সহশিক্ষা কার্যক্রমে অংশ নিয়ে শিক্ষার্থীদের সুপ্ত প্রতিভা বিকাশের লক্ষ্যে ঢাকা মহানগরের কয়েকটি শিক্ষাপ্রতিষ্ঠানের উদ্যোগে গত ১২ জানুয়ারি থেকে শুরু হয়েছে দুই সপ্তাহব্যাপী শিক্ষা ও সাংস্কৃতিক মিলনমেলা। মেলায় সহযোগিতা করছে প্রথম আলো ও সময় টেলিভিশন। গতকাল ঢাকা ইমপিরিয়াল কলেজে বিজ্ঞান অলিম্পিয়াড প্রতিযোগিতার আয়োজন করে বাংলাদেশ একাডেমি অব সায়েন্সেস ও দৈনিক সমকাল।


নান্দাইলে বিয়ে না দেওয়ায় স্কুলছাত্রীর বাড়িতে হামলা
সদ্য পঞ্চম শ্রেণী পাস করা এক স্কুলছাত্রীকে বিয়ে করতে না পেরে এক বখাটে তার বাড়িতে হামলা চালিয়েছে বলে অভিযোগ পাওয়া গেছে। বৃহস্পতিবার সকালে ময়মনসিংহের নান্দাইল উপজেলার রায়পাশা গ্রামে এ ঘটনা ঘটেছে।
ছাত্রীর বাবা রফিক মিয়া জানান, স্থানীয় প্রাথমিক বিদ্যালয়ে চতুর্থ শ্রেণীতে পড়ার সময় থেকে তাঁর ভাতিজা আলামীন (২২) তাঁর মেয়েকে বিয়ের প্রস্তাব দিয়ে আসছে। বারবার তিনি ওই প্রস্তাব প্রত্যাখ্যান করে আসছেন। আলামীনের অত্যাচারে অতিষ্ঠ হয়ে মেয়েটিকে নান্দাইল পৌরশহরে অবস্থিত মামার বাড়িতে পাঠিয়ে দেওয়া হয়। সেখানে অবস্থান করে মেয়েটি প্রাথমিক সমাপনী পরীক্ষায় পাস করে শহরের একটি বিদ্যালয়ে ষষ্ঠ শ্রেণীতে ভর্তি হয়। মেয়ের মা শেফালী আক্তার জানান, তাকে তাঁরা আরও লেখাপড়া করাবেন। বিয়ে করতে ব্যর্থ হয়ে আলামীন গত বৃস্পতিবার তাঁদের বাড়িতে হামলা চালায়।


খাগড়াছড়ি সরকারি কলেজের প্রথম পুনর্মিলনী অনুষ্ঠিত
বিপুল উৎসাহ-উদ্দীপনার মধ্য দিয়ে গতকাল শুক্রবার খাগড়াছড়ি সরকারি কলেজের প্রাক্তন শিক্ষক ও শিক্ষার্থীদের প্রথম পুনর্মিলনী অনুষ্ঠিত হয়েছে।
সকালে খাগড়াছড়ি সরকারি কলেজ প্রাঙ্গণে বেলুন ও কবুতর উড়িয়ে অনুষ্ঠানের উদ্বোধন করেন চট্টগ্রাম বিশ্ববিদ্যালয়ের উপাচার্য মো. আনোয়ারুল আজিম আরিফ। এরপর শুরু হয় বর্ণাঢ্য শোভাযাত্রা। শোভাযাত্রাটি খাগড়াছড়ি শহরের প্রধান প্রধান সড়ক প্রদক্ষিণ করে কলেজ প্রাঙ্গণে এসে শেষ হয়।
অনুষ্ঠানের প্রথম অধিবেশনে সভাপতিত্ব করেন পুনর্মিলনী আয়োজক কমিটির আহ্বায়ক ও কলেজের সাবেক অধ্যক্ষ বোধিসত্ত দেওয়ান।
অনুষ্ঠানে প্রধান অতিথির বক্তব্যে চট্টগ্রাম বিশ্ববিদ্যালয়ের উপাচার্য মো. আনোয়ারুল আজিম আরিফ বলেন, এই কলেজের অনেক শিক্ষার্থী দেশে-বিদেশে নানা ক্ষেত্রে প্রতিষ্ঠিত। তিনি আরও বলেন, এ অঞ্চলের অপার সম্ভাবনা রয়েছে। এই সম্ভাবনাকে কাজে লাগাতে পারলে এই অঞ্চল ও দেশের জন্য মঙ্গল হবে।
অনুষ্ঠানে স্বাগত বক্তব্য দেন আয়োজক কমিটির সদস্যসচিব ও খাগড়াছড়ি সরকারি কলেজের উপাধ্যক্ষ আবদুল লতিফ।
আলোচনার দ্বিতীয় অধিবেশন স্মৃতিচারণামূলক অনুষ্ঠানে কলেজের প্রাক্তন শিক্ষক ও শিক্ষার্থীরা বলেন, এই কলেজকে বিশ্ববিদ্যালয় কলেজে পরিণত করা এখন সময়ের দাবি।
দিনব্যাপী অনুষ্ঠানের মধ্যে ছিল র‌্যাফল ড্র ও মনোজ্ঞ সাংস্কৃতিক অনুষ্ঠান।


বন্ধ মাদ্রাসায় ‘বিশ্ববিদ্যালয়’
চার বছর ধরে বন্ধ থাকা রাজশাহীর বাগমারার একটি এবতেদায়ি মাদ্রাসায় রাতারাতি ইসলামী বিশ্ববিদ্যালয়ের সাইনবোর্ড টাঙানো হয়েছে। শুধু তা-ই নয়, এ নাম ব্যবহার করে বিভিন্ন দপ্তরে চিঠিপত্র পাঠানো হচ্ছে। প্রতিষ্ঠানটির উপাচার্য (ভিসি) দাবিদার রফিকুল ইসলাম রাষ্ট্রপতিকে আচার্য করে একটি অ্যাডহক কমিটি গঠন করেছেন।
রাষ্ট্রপতিকে ওই প্রতিষ্ঠানের আচার্য হিসেবে উল্লেখ করে স্থানীয় পত্রিকায় বিজ্ঞপ্তি প্রকাশ করা হয়েছে। তবে সংশ্লিষ্ট ব্যক্তিরা এ প্রতিষ্ঠানের অস্তিত্ব সম্পর্কে কিছুই বলতে পারেননি। প্রতারণার মাধ্যমে শিক্ষক নিয়োগ দিয়ে টাকা হাতিয়ে নেওয়াই এর উদ্দেশ্য বলে অভিযোগ রয়েছে।
স্থানীয় লোকজনের সঙ্গে কথা বলে জানা গেছে, উপজেলার হামিরকুৎসা ইউনিয়নের অর্জুনপাড়ায় ১৯৭৩ সালে প্রতিষ্ঠিত একটি এবতেদায়ি মাদ্রাসাকে দাখিল পর্যায়ে উন্নীত করার ঘোষণা দিয়ে শিক্ষক-কর্মচারী নিয়োগ দেওয়া হয়। এ সময় নিয়োগপ্রাপ্ত ব্যক্তিদের কাছ থেকে অনুদানের নামে মোটা অঙ্কের টাকা নেওয়া হয়। ২০০৭ সাল পর্যন্ত চলার পর প্রতিষ্ঠানটি বন্ধ হয়ে যায়। কিন্তু ২০১১ সালের নভেম্বরের মাঝামাঝি সময় রাষ্ট্রপতি অর্জুনপাড়া মাদ্রাসাকে ইসলামী বিশ্ববিদ্যালয় করেছেন বলে এলাকায় প্রচার চালান মাওলানা রফিকুল ইসলাম। তিনি একই বছরের ১৪ নভেম্বর প্রতিষ্ঠানের নামে প্যাড ছাপিয়ে নিজেকে ভিসি পরিচয় দিয়ে পাঁচ সদস্যের একটি অ্যাডহক কমিটির অনুমোদনের জন্য রাজশাহী জেলা প্রশাসক বরাবর আবেদন করেন। ১৮ ডিসেম্বর জেলা প্রশাসককে দেওয়া আরেকটি চিঠিতে প্রতিষ্ঠানের কর্মকর্তা-কর্মচারীদের ব্যাংক হিসাব খোলার আবেদন করেন তিনি। ওই তারিখে রাজশাহী জেলা প্রশাসকের গোপনীয় শাখা চিঠিটি গ্রহণ করে। চিঠিতে প্রতিষ্ঠানটির কোড নম্বর, একাডেমিক স্বীকৃতি ও এমপিওভুক্ত হওয়ার কথা রয়েছে বলে উল্লেখ করা হয়।
তবে উপজেলা মাধ্যমিক শিক্ষা কর্মকর্তা আবদুর রাজ্জাক প্রথম আলোকে জানান, অর্জুনপাড়ায় এবতেদায়ি মাদ্রাসা রয়েছে বলে তিনি শুনেছেন। প্রতিষ্ঠানটির এমপিওভুক্ত হওয়া এবং সেখানে কোনো ইসলামী বিশ্ববিদ্যালয় থাকার খবরটি হাস্যকর বলে তিনি মন্তব্য করেন। এরপর ব্যাংক হিসাব খোলার অনুমতি চেয়ে উপজেলা নির্বাহী কর্মকর্তা (ইউএনও) আবু ইউসুফ মো. রেজাউর রহমানকে প্রতিষ্ঠানের প্যাড ব্যবহার করে চিঠি দেওয়া হয়েছে। ইউএনও চিঠি পাওয়ার কথা নিশ্চিত করেছেন।
সম্প্রতি রফিকুল ইসলাম পরিত্যক্ত ওই প্রতিষ্ঠানের সামনে অর্জুনপাড়া মদিনাতুল উলুম ইসলামী বিশ্ববিদ্যালয়ের নামে একটি নতুন সাইনবোর্ড টাঙিয়েছেন। তাঁর প্রতিষ্ঠানকে ইসলামী বিশ্ববিদ্যালয় নামে অনুমোদন দেওয়ায় রাষ্ট্রপতি জিল্লুর রহমানকে অভিনন্দন জানিয়ে গত বছরের ১৯ ডিসেম্বর রাজশাহীর স্থানীয় দৈনিক নতুন প্রভাত পত্রিকায় বিজ্ঞাপন দেন। ওই এলাকার বাসিন্দা আবদুস সাত্তার জানান, প্রতিষ্ঠানটি কয়েক বছর ধরে বন্ধ আছে। হঠাৎ সাইনবোর্ড দেখে তাঁরা অবাক হয়েছেন।
৯ জানুয়ারি সরেজমিনে দেখা গেছে, বিলের ধারে ঝোপজঙ্গলের পাশে মাদ্রাসা ভবনটি পরিত্যক্ত অবস্থায় পড়ে আছে। এর সামনে অর্জুনপাড়া মদিনাতুল উলুম ইসলামী বিশ্ববিদ্যালয়ের সাইনবোর্ড টাঙানো হয়েছে। ভবনের এক পাশের কক্ষে একটি আধা ভাঙা চালা থাকলেও অন্য কক্ষে কোনো চালা নেই। প্রতিষ্ঠানের সামনে গরু বেঁধে রাখা হয়েছে। স্থানীয় লোকজন জানান, অনেক দিন ধরে প্রতিষ্ঠানে কোনো লেখাপড়া হয় না বা কেউ আসে না। কথিত ভিসি রফিকুল ইসলাম এর সত্যতা স্বীকার করেন।
স্থানীয় হামিরকুৎসা ইউনিয়ন পরিষদের (ইউপি) চেয়ারম্যান মামুনুর রশিদ জানান, তিনি ওই বিশ্ববিদ্যালয় সম্পর্কে কিছুই জানেন না। তবে চারদলীয় জোট সরকারের আমলে প্রতিষ্ঠানটিকে এবতেদায়ি থেকে দাখিল করার চেষ্টা করা হয়েছে। প্রতিষ্ঠানে দাখিল পর্যায়ে নিয়োগ পাওয়া সহকারী মাওলানা আসকাবুল হক ওরফে ইব্রাহিম জানান, তিনিসহ আরও ৩৩ জন শিক্ষক-কর্মচারীকে নিয়োগ দেওয়া হয়েছে। দাখিল, আলিম ও ফাজিল পর্যায়ে বিভিন্ন সময়ে তাঁদের নিয়োগ দেওয়া হয়। তাঁর কাছ থেকে ৯৫ হাজার টাকা অনুদান হিসেবে নেওয়া হয়েছে; পরবর্তী সময়ে আরও টাকা চাওয়া হয়েছিল। পরে তিনি প্রতারিত হয়েছেন বুঝতে পেরে তিনিসহ অন্যরা এখান থেকে সটকে পড়েছেন। অফিস সহকারী পদে নিয়োগ পাওয়া রহিদুল ইসলামসহ অন্যরাও একই কথা বলেন। গ্রামের মোবারক হোসেন জানান, তাঁকে এমএলএসএস পদে ভুয়া নিয়োগ দিয়ে ৭৫ হাজার টাকা নিয়েছেন রফিকুল ইসলাম। প্রতিষ্ঠানের ভবিষ্যৎ ভালো হবে না বুঝতে পেরে তাঁরা হাল ছেড়েছেন। তাঁরা অভিযোগ করেন, মাওলানা রফিকুল ইসলাম প্রতারণা করে অর্থ হাতিয়ে নিতে বিশ্ববিদ্যালয়ের এই সাইনবোর্ড ঝুলিয়েছেন।
এসব বিষয়ে রফিকুল ইসলাম কিছু বলতে চাননি। তিনি দাবি করেন, মহামান্য রাষ্ট্রপতি তাঁর প্রতিষ্ঠানকে বিশ্ববিদ্যালয় ঘোষণা করেছেন। তবে এ-সংক্রান্ত কোনো চিঠি তিনি দেখাতে পারেননি। তিনি বলেন, ‘রাষ্ট্রপতি স্বয়ং অনুমতি দিয়েছেন, তাই কোনো চিঠির প্রয়োজন নেই।’ অল্প দিনের মধ্যে তিনি প্রতিষ্ঠানে শিক্ষক-কর্মচারী নিয়োগের বিজ্ঞপ্তি দেবেন বলে জানান।
এ ধরনের প্রতারণার পরও কোনো ব্যবস্থা নেওয়া হয়েছে কি না, জানতে চাইলে ইউএনও কোনো মন্তব্য করতে চাননি। পরে ইউএনও এ প্রতিবেদকের সামনে রফিকুল ইসলামকে চিঠি দেওয়ার জন্য অফিস সহকারীকে নির্দেশ দেন।


আদিবাসী কনভেনশন ২০১২
‘আমার সিলেট রূপের বাহার আছে হাওর আছে পাহাড়’
হাওর আর পাহাড়। সিলেটের প্রকৃতিকে দিয়েছে ভিন্নতা। কোনটার চেয়ে কোনটা বেশি ভালো? হাওর না পাহাড়? এ নিয়ে কোনো প্রশ্ন বা তর্ক চলে না। তবু ‘বাগ্মি সাস্ট’ হওয়ার প্রতিযোগিতায় পাল্টাপাল্টি যুক্তিতর্কে মেতেছিল ‘হাওর দল’ ও ‘পাহাড় দল’ নামে দুটো দল।
সিলেটের শাহজালাল বিজ্ঞান ও প্রযুক্তি বিশ্ববিদ্যালয় ক্যাম্পাসে শুরু হওয়া তিন দিনব্যাপী আদিবাসী সম্মেলনের (কনভেনশন ২০১২) দ্বিতীয় দিন গতকাল শুক্রবার সকালের অধিবেশন ছিল প্রকৃতি নিয়ে বিতর্ক। পাশাপাশি ছিল প্রকৃতির চিত্রকর্ম প্রদর্শনী। শুরুতে স্বাগত বক্তব্য দেন আদিবাসী সম্মেলনের সদস্য সচিব মোঃ জহিরুল হক।
সকাল ১০টায় ক্যাম্পাসের মুক্তমঞ্চে শুরু হয় ‘আমার সিলেট রূপের বাহার/ আছে হাওর আছে পাহাড়’ শীর্ষক বিতর্ক অনুষ্ঠান। বিতর্কে হাওর-পাহাড় প্রাকৃতিক বৈশিষ্ট্যের দিক দিয়ে সিলেটকে অনন্য করে তোলার ক্ষেত্রে দুই পক্ষই একমত ছিল। তবে প্রতিযোগিতার জন্য তাদের তর্ক—‘না পাহাড়ের চেয়ে হাওর ভালো! হাওরের মাছ মৎস্য ভান্ডারকে পূর্ণ করেছে। হাওরে ফলন করা ধান কৃষিপ্রধান দেশ হিসেবে অর্থনীতিকে করেছে সমৃদ্ধ।’ হাওর দলের এ যুক্তির বিপরীতে বিপক্ষে পাহাড় দলের পাল্টা যুক্তি—‘পাহাড়-টিলা প্রকৃতির রক্ষাকবচ। পাহাড় না থাকলে ভূমিকম্পে প্রকৃতি হয়ে পড়বে নড়বড়ে। আর প্রকৃতি না টিকলে তো হাওরই থাকবে না!’
প্রাণবন্ত এ বিতর্কে ‘হাওর দলে’ অংশ নেন শাহজালাল বিশ্ববিদ্যালয়ের অর্থনীতি বিভাগের শিক্ষার্থী তাসনিম আক্তার, পরিসংখ্যান বিভাগের ফারিয়া রাব্বি, স্থাপত্যবিদ্যা বিভাগের তৃষার ঘোষ। অন্যদিকে ‘পাহাড় দলে’ পরিসংখ্যানের শাফায়েত শাহরিয়ার, বাংলা বিভাগের লাকি বেগম, ইলেকট্রনিকস অ্যান্ড ইঞ্জিনিয়ারিং বিভাগের এ এস শাকুর। বিশ্ববিদ্যালয়ের কোষাধ্যক্ষ ইলিয়াসউদ্দিন বিশ্বাসের সঞ্চালনায় বিতর্ক প্রতিযোগিতায় বিচারকের দায়িত্ব পালন করেন বিশ্ববিদ্যালয়ের ছাত্রী হল-প্রাধ্যক্ষ নাজিয়া চৌধুরী ও বাংলাদেশ পরিবেশ আন্দোলনের (বাপা) কেন্দ্রীয় যুগ্ম সম্পাদক শাহজাহান মৃধা।
দুই পক্ষে বিতর্কের পাশাপাশি ক্যাম্পাসে প্রদর্শন করা হয় প্রকৃতির চিত্রকর্ম। এক ঘণ্টার বিতর্ক শেষে সঞ্চালকসহ বিচারকেরা দুই পক্ষের বিতর্ককে ‘তর্কের খাতিরে তর্ক’ বলে অভিহিত করেন। তাঁরা বলেন, ‘পক্ষে ও বিপক্ষে কোনো কথাই ফেলার নয়। আমাদের হাওরও দরকার, পাহাড়ও দরকার। এ বিবেচনায় দুই পক্ষই বিজয়ী!’ দুই পক্ষের মধ্য থেকে সেরা বক্তা ইলেকট্রনিকস অ্যান্ড ইঞ্জিনিয়ারিং বিভাগের দ্বিতীয় বর্ষের প্রথম সেমিস্টারের শিক্ষার্থী এ এস শাকুরকে আদিবাসী সম্মেলনের ‘বাগ্মি সাস্ট’ ঘোষণা করা হয়।
বিকেলে ক্যাম্পাসের মুক্তমঞ্চে আদিবাসী সাংস্কৃতিক অনুষ্ঠানের মধ্য দিয়ে শেষ হয় দ্বিতীয় দিনের অনুষ্ঠানমালা।
আজ ‘সিলেট ঘোষণা’
তিন দিনের সম্মেলনের শেষ দিন আজ শনিবার দিনব্যাপী বিষয়ভিত্তিক সেমিনার অনুষ্ঠিত হবে। আদিবাসী জনগোষ্ঠীর সম্প্রদায়ভিত্তিক সমস্যা এবং পরিবেশ রক্ষায় প্রাকৃতিক সমস্যা চিহ্নিত করতে সকাল সাড়ে নয়টা থেকে সন্ধ্যা সাড়ে ছয়টা পর্যন্ত এক নাগাড়ে সেমিনার চলবে। বিশ্ববিদ্যালয়ের কেন্দ্রীয় মিলনায়তনে রাত সাড়ে সাতটায় সমাপনী অনুষ্ঠানে ‘সিলেট ঘোষণা’র মধ্য দিয়ে শেষ হবে সম্মেলন।
আজকের বিভিন্ন সেমিনারে তত্ত্বাবধায়ক সরকারের সাবেক প্রধান উপদেষ্টা বিচারপতি মুহাম্মদ হাবিবুর রহমান, সাবেক উপদেষ্টা আকবর আলি খান, সাবেক উপদেষ্টা সুলতানা কামাল, লেখক-শিক্ষাবিদ মুহম্মদ জাফর ইকবালসহ আদিবাসী নেতা ও সিলেট, সুনামগঞ্জ, হবিগঞ্জ, মৌলভীবাজারের বর্তমান ও সাবেক সাংসদেরা অতিথি হিসেবে উপস্থিত থাকবেন।
সিলেট অঞ্চলের গণিত উৎসব আজ
আজ শনিবার। সিলেট অঞ্চলের ডাচ্-বাংলা ব্যাংক-প্রথম আলো গণিত উৎসব অনুষ্ঠিত হবে। ‘গণিত শেখো, স্বপ্ন দেখো’ স্লোগান নিয়ে সিলেট নগরের মীরের ময়দান এলাকার ব্লু-বার্ড স্কুল অ্যান্ড কলেজ প্রাঙ্গণে সকাল নয়টায় এই উৎসব শুরু হবে।
খাগড়াছড়িতে বিজ্ঞান অলিম্পিয়াড অনুষ্ঠিত
খাগড়াছড়িতে প্রথমবারের মতো বিজ্ঞান অলিম্পিয়াড অনুষ্ঠিত হয়েছে। গতকাল শুক্রবার খাগড়াছড়ি ক্যান্টনমেন্ট পাবলিক স্কুল অ্যান্ড কলেজে বাংলাদেশ বিজ্ঞান একাডেমির উদ্যোগে এ উৎসবের আয়োজন করা হয়।
জাতীয় সংগীত পরিবেশনের মাধ্যমে অলিম্পিয়াডের শুরু হয়। এ সময় জাতীয় পতাকা উত্তোলন করেন খাগড়াছড়ি সেনা অঞ্চলের প্রতিনিধি লে. কর্নেল আবরার হোসেন।
অন্যদের মধ্যে উপস্থিত ছিলেন কলেজের অধ্যক্ষ মেজর নাছিরুল ইসলাম, বাংলাদেশ বিজ্ঞান একাডেমির নির্বাহী কর্মকর্তা সিরাজদ্দৌলা, খাগড়াছড়ি পাহাড়ি কৃষি গবেষণা কেন্দ্রের প্রধান বৈজ্ঞানিক কর্মকর্তা মো. মহব্বতউল্লাহ প্রমুখ।
জেলার ১৫টি উচ্চবিদ্যালয়ের ২৩১ জন এবং ছয়টি কলেজের ২০৩ জন শিক্ষার্থী অলিম্পিয়াডে অংশ নেয়। বিকেলে কলেজের মিলনায়তনে বিজয়ীদের মধ্যে সনদ ও মেডেল তুলে দেওয়া হয়।
বিজ্ঞান অলিম্পিয়াড
চুয়েট কেন্দ্রে অংশ নিয়েছে ২০৯ শিক্ষার্থী
দেশব্যাপী ১৪টি শিক্ষাপ্রতিষ্ঠানে বিজ্ঞান অলিম্পিয়াড ২০১২-এর বিভাগীয় পর্যায়ের পরীক্ষা গতকাল শুক্রবার অনুষ্ঠিত হয়েছে। চট্টগ্রামের চারটি কেন্দ্রের মধ্যে চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) অংশ নিয়েছেন ১৬টি শিক্ষাপ্রতিষ্ঠানের ২০৯ জন শিক্ষার্থী।


বান্দুরা হলিক্রস উচ্চবিদ্যালয়
শতবর্ষ পূর্তির উৎসবে মিলনমেলা
ঢাকার নবাবগঞ্জ উপজেলার ঐতিহ্যবাহী শিক্ষাপ্রতিষ্ঠান বান্দুরা হলিক্রস উচ্চবিদ্যালয়ের শতবর্ষ পূর্তি উদ্যাপনের দ্বিতীয় দিনে গতকাল শুক্রবার বিদ্যালয় প্রাঙ্গণ মুখর ছিল নবীন-প্রবীণের মিলনমেলায়।
আলোচনা, গল্প ও আড্ডায় সকাল থেকে সন্ধ্যা পর্যন্ত মেতে ছিলেন অতিথি ও শিক্ষার্থীরা। বিদ্যালয় প্রাঙ্গণ মুখরিত হয় সহস্রাধিক প্রাক্তন ছাত্রের আগমনে। ছেলেবেলার স্মৃতিবিজড়িত বিদ্যালয়ে এসে আবেগে আপ্লুত হয়ে পড়েন ব্যবসায়ী মোস্তাক আহমেদ। বিদ্যালয়ে পড়াশোনার পাট চুকে যাওয়ার ৩১ বছর পর দেখা হয় সহপাঠী-চিকিৎসক সাইদুল ইসলাম ও স্পেনপ্রবাসী আবদুল মালেকের সঙ্গে। হাসি-আনন্দ আর স্মৃতিচারণায় তাঁরা একসঙ্গে কাটান দীর্ঘ সময়।
বিকেল চারটার দিকে অনুষ্ঠানের প্রধান অতিথি সাবেক মন্ত্রী নাজমুল হুদা এবং বিশেষ অতিথি নবাবগঞ্জ উপজেলা পরিষদের চেয়ারম্যান খোন্দকার আবু আশফাক উপস্থিত হন। পরে বিদ্যালয়ে আলোচনা সভার আয়োজন করা হয়। এতে সভাপতিত্ব করেন ঢাকা মহাধর্মপ্রদেশের সাবেক আর্চবিশপ পৌলিনুস কস্তা। উপস্থিত ছিলেন প্রধান শিক্ষক ব্রাদার চন্দন বেনেডিক্ট, প্রাক্তন ছাত্র আক্কাস আলী মোল্লা, তারেক হোসেন, উপজেলা পরিষদের ভাইস চেয়ারম্যান ইয়াসমিন আক্তার প্রমুখ।
সভা শেষে সংগীতানুষ্ঠানের আয়োজন করা হয়। এতে শিল্পী আইয়ুব বাচ্চু ও কণা সংগীত পরিবেশন করেন।


গণিত উৎসব
গণিত হোক ভালোবাসার
সিলেটের ব্লু-বার্ড স্কুল অ্যান্ড কলেজ মাঠে গতকাল ডাচ্-বাংলা ব্যাংক-প্রথম আলো গণিত উত্সবে বিজয়ী শিক্ষার্থীদের সঙ্গে আমন্ত্রিত অতিথিরা
শহর সিলেট তখনো জেগে ওঠেনি। কিন্তু ঠিকই জেগে উঠেছিল খুদে গণিতবিদেরা। তাদের সবার গন্তব্য নগরের ব্লু-বার্ড স্কুল।
গতকাল শনিবার এই স্কুলে বসেছিল ‘গণিত শেখো, স্বপ্ন দেখো’—এই স্লোগান নিয়ে ডাচ্-বাংলা ব্যাংক-প্রথম আলো গণিত উৎসব-২০১২-এর সিলেট অঞ্চলের পর্ব। আর এই উৎসব ঘিরে ছিল খুদে গণিতবিদদের মিলনমেলা। সকাল আটটা থেকেই ব্লু-বার্ডে শুরু হয় শিক্ষার্থীদের উপস্থিতি।
সুনামগঞ্জ, মৌলভীবাজার, হবিগঞ্জ ও সিলেট জেলার ১৩০টি শিক্ষাপ্রতিষ্ঠানের ৮৮২ জন শিক্ষার্থী উৎসবে অংশ নেয়। এতে ৫৯ জন শিক্ষার্থী বিজয়ী হয়। বিজয়ীরা আগামী ১০ ও ১১ ফেব্রুয়ারি ঢাকায় জাতীয় উৎসবে যোগ দেবে।
দিনব্যাপী আয়োজিত উৎসবের মধ্যে ছিল উদ্বোধনী পর্ব, মূল আয়োজন গণিত অলিম্পিয়াড (প্রতিযোগিতা), সাংস্কৃতিক অনুষ্ঠান, প্রশ্নোত্তর পর্ব, রুবিক্স কিউব প্রতিযোগিতা ও পুরস্কার বিতরণী অনুষ্ঠান। অনুষ্ঠানস্থলে গণিত ও বিজ্ঞানের বই নিয়ে মেলাও বসেছিল। ডাচ্-বাংলা ব্যাংকের পৃষ্ঠপোষকতায় ও প্রথম আলোর ব্যবস্থাপনায় বাংলাদেশ গণিত অলিম্পিয়াড কমিটি এই উৎসবের আয়োজন করেছে।
সকাল সাড়ে নয়টায় জাতীয় সংগীতের মধ্য দিয়ে উদ্বোধনী অনুষ্ঠান শুরু হয়। এ পর্বে জাতীয় পতাকা উত্তোলন করেন ব্লু-বার্ড স্কুল অ্যান্ড কলেজের অধ্যক্ষ হুসনে আরা, বাংলাদেশ গণিত অলিম্পিয়াড কমিটির পতাকা উত্তোলন করেন শাহজালাল বিজ্ঞান ও প্রযুক্তি বিশ্ববিদ্যালয়ের কোষাধ্যক্ষ মো. ইলিয়াস উদ্দিন বিশ্বাস ও আন্তর্জাতিক গণিত অলিম্পিয়াডের পতাকা উত্তোলন করেন ডাচ্-বাংলা ব্যাংক সিলেটের আঞ্চলিক ব্যবস্থাপক হুমায়ূন কবীর।
এরপর বিদ্যালয়ের অধ্যক্ষ বেলুন উড়িয়ে উৎসবের উদ্বোধন করেন। উদ্বোধনী বক্তৃতায় অধ্যক্ষ বলেন, ‘সারা দেশের বিভিন্ন অঞ্চলে এই উৎসবের কারণে এখন শিক্ষার্থীদের ধীরে ধীরে গণিতভীতি কেটে যাচ্ছে। অধিকাংশ শিক্ষার্থীরা এখন গণিতকে ভয় পায় না, বরং ভালোবাসে।’
উদ্বোধনী অনুষ্ঠানের পর শিক্ষার্থীরা প্রাইমারি, জুনিয়র, সেকেন্ডারি ও হায়ার সেকেন্ডারি—এই চারটি ক্যাটাগরিতে বিভক্ত হয়ে ২০টি কক্ষে গিয়ে সোয়া এক ঘণ্টার গণিত অলিম্পিয়াডে অংশ নেয়। এরপর শিক্ষার্থীরা দেশের গানের পাশাপাশি প্রয়াত বাউলসম্রাট শাহ আবদুল করিম, হাসন রাজাসহ সিলেট অঞ্চলের বিভিন্ন লোককবিদের গান, কৌতুক ও আবৃত্তি পরিবেশন করে। পরিবেশনায় অংশ নেয় শিক্ষার্থী ফারিয়া মেহজাবিন, সালোয়া মেহেরিন, লিসান, রিমা, পিয়া দাশ পুরকায়স্থ, এমিশা দাশ রায়, অর্চি, আনোআরুস সোবহান প্রমুখ। এ ছাড়া বন্ধুসভার সদস্যরা জাতীয় সংগীত, গণিত উৎসবের সংগীত ও গণিত জয়ের গান পরিবেশন করে।
সাংস্কৃতিক পর্ব শেষে শুরু হয় আকর্ষণীয় প্রশ্নোত্তর পর্ব। ‘শূন্য কেন গোল?’, ‘জ্যামিতি আবিষ্কারের কারণ কী?’, ‘আমরা বাংলা ও ইংরেজিতে নিজের নাম লিখতে পারি, কিন্তু অঙ্কে পারি না কেন?’, ‘হাতে একটা চুড়ি রাখলে সেটার কেন্দ্র কোথায় হবে?’—এ রকম অসংখ্য মজার ও বিচিত্র সব প্রশ্ন করে শিক্ষার্থীরা পুরস্কার হিসেবে বই জিতে নেয়।
শিক্ষার্থীদের এসব প্রশ্নের উত্তর দেন গণিতবিদ মো. ইলিয়াস উদ্দিন বিশ্বাস, শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক রাশেদ তালুকদার, রসায়ন বিভাগের প্রধান সাইফুল ইসলাম, গণিত বিভাগের সহযোগী অধ্যাপক তরুণ কুমার শীল, পদার্থবিদ্যা বিভাগের সহযোগী অধ্যাপক শাখাওয়াত হোসেন প্রমুখ। ফাঁকে ফাঁকে খুদে গণিতবিদেরা দুই হাত উঁচিয়ে ‘মিথ্যা’, ‘মাদক’ ও ‘না বুঝে মুখস্থ’কে না বলে।
প্রশ্নোত্তর পর্ব শেষে রুবিক্স কিউব মেলানোর প্রতিযোগিতায় অংশ নিয়ে শিক্ষার্থী শাহরিয়ার হোসেন ও ধ্রুবময় দাশগুপ্ত যথাক্রমে প্রথম ও রানার আপ হয়।
বেলা আড়াইটায় সমাপনী পর্বে গণিতবিদ মো. ইলিয়াস উদ্দিন বিশ্বাস শিক্ষার্থীদের উদ্দেশে বলেন, ‘তোমাদের ইচ্ছাশক্তিকে জাগিয়ে রাখতে হবে। জীবনের প্রতিটি দিন আত্মশক্তিতে বলীয়ান হয়ে এগিয়ে গেলে যেকোনো সাফল্য অর্জন সম্ভব। গণিতকে যেমন ভালোবাসতে হবে, তেমনি এই দেশকেও গভীরভাবে ভালোবাসতে হবে।’
পুরো অনুষ্ঠানটি সঞ্চালনা করেন বাংলাদেশ গণিত অলিম্পিয়াড কমিটির একাডেমিক কাউন্সিলর তামিম শাহরিয়ার।


শিক্ষকদের একাংশের ক্লাস বর্জন শুরু
জাহাঙ্গীরনগর বিশ্ববিদ্যালয়ের ছাত্র জুবায়ের হত্যাকাণ্ডে জড়িত ব্যক্তিদের বিচার, প্রক্টরের পদত্যাগসহ পাঁচ দফা দাবিতে গতকাল শনিবার থেকে ক্লাস বর্জন কর্মসূচি শুরু করেছে শিক্ষকদের এক পক্ষ। এ ছাড়া অনেক শিক্ষার্থী আন্দোলন অব্যাহত রাখায় তাঁরাও ক্লাস-পরীক্ষায় অংশ নেননি।
প্রশাসনবিরোধী আওয়ামী লীগপন্থী, বিএনপিপন্থী ও বামঘেঁষা ওই শিক্ষকেরা গতকাল ক্যাম্পাসে মিছিল ও সমাবেশ করেছেন। তাঁরা উপাচার্যের কাছে স্মারকলিপি দিয়ে কাল সোমবার দুপুর ১২টার মধ্যে পাঁচ দফা দাবি মেনে নেওয়ার সময় বেঁধে দিয়েছেন।
এদিকে জুবায়ের হত্যাকাণ্ডে জড়িত অভিযোগে গতকাল বিশ্ববিদ্যালয়ের প্রাণরসায়ন ও অণুপ্রাণ বিজ্ঞান বিভাগের ৩৭তম ব্যাচের ছাত্র ছাত্রলীগের কর্মী নাজমুস সাকিবকে (তপু) আটক করেছে আশুলিয়া থানার পুলিশ। এ নিয়ে জুবায়ের হত্যাকাণ্ডে জড়িত অভিযোগে ছাত্রলীগের তিন কর্মীকে আটক ও গ্রেপ্তার করল পুলিশ।
শিক্ষক সমিতির সভাপতি অধ্যাপক এ এ মামুনকে লাঞ্ছনার অভিযোগে প্রক্টর আরজু মিয়ার অপসারণ এবং দক্ষতা ও শৃঙ্খলা অধ্যাদেশ অনুসারে তাঁর শাস্তি, নিরাপত্তা বিধানে ব্যর্থ প্রক্টরিয়াল বডির অপসারণ, জুবায়ের হত্যার ঘটনায় প্রশাসন মদদপুষ্ট তদন্ত কমিটি বাতিল করে নতুন কমিটি গঠন করে এক সপ্তাহের মধ্যে প্রতিবেদন প্রকাশসহ পাঁচ দফা দাবি জানিয়েছেন প্রশাসনবিরোধী শিক্ষকেরা।
গতকাল বিশ্ববিদ্যালয়ের শহীদ মিনার চত্বরে আয়োজিত সমাবেশে অধ্যাপক নাসিম আখতার হোসাইন বলেন, ‘প্রশাসন সুষ্ঠু পরিবেশ দিতে ব্যর্থ হওয়ায় আজ আমাদের সন্তানদের প্রাণ দিতে হচ্ছে। এর দায়ভার নিয়ে ব্যর্থ প্রক্টর ও প্রক্টরিয়াল বডির সদস্যদের পদত্যাগ করতে হবে।’
শিক্ষকদের সমাবেশে আরও বক্তব্য দেন অধ্যাপক এ কে এম শাহনেওয়াজ, রায়হান রাইন, নাসরিন খন্দকার, মানস চৌধুরী, এম এ মতিন, এ টি এম আতিকুর রহমান, হারুন অর রশীদ খান প্রমুখ।
একই সময়ে সন্ত্রাসের বিরুদ্ধে জাহাঙ্গীরনগর ব্যানারে ক্যাম্পাসে বিক্ষোভ মিছিল করেন বিভিন্ন বিভাগের আট শতাধিক শিক্ষার্থী। এ ছাড়া শিক্ষক সমিতির সভাপতি এ এ মামুনকে লাঞ্ছিত করার অভিযোগে পদার্থবিজ্ঞান বিভাগের শিক্ষার্থীরা গতকাল বিভাগের সামনে থেকে মৌন মিছিল বের করেন। মিছিলটি অমর একুশের পাদদেশে এসে শেষ হয়।
একই সময় জুবায়ের হত্যার বিচার এবং শিক্ষাকার্যক্রম ব্যাহত ও প্রক্টরের বিরুদ্ধে অপপ্রচার চালানো হচ্ছে দাবি করে এর প্রতিবাদে গতকাল ক্যাম্পাসে মিছিল করেন উপাচার্যপন্থী আওয়ামী লীগের শিক্ষকেরা।
একজন আটক: ছাত্রলীগের কর্মী নাজমুস গতকাল বেলা দেড়টার দিকে প্রাণরসায়ন ও অণুপ্রাণ বিজ্ঞান ভবনে স্নাতক (সম্মান) চতুর্থ বর্ষের চূড়ান্ত পরীক্ষা দিচ্ছিলেন। ওই সময় আশুলিয়া থানার একদল পুলিশ এসে তাঁকে আটক করে নিয়ে যায়। এ ব্যাপারে থানার ভারপ্রাপ্ত কর্মকর্তা (ওসি) এস এম বদরুল আলম প্রথম আলোকে বলেন, ‘জুবায়ের হত্যাকাণ্ডের সঙ্গে জড়িত থাকার অভিযোগে নাজমুসকে আটক করা হয়েছে।’
সাভারে ছাত্রদলের সমাবেশ: শিক্ষক সমিতির সভাপতি এ এ মামুনের ওপর হামলাকারীদের বিচার ও জুবায়ের হত্যার সঙ্গে জড়িত ছাত্রলীগের কর্মীদের অবিলম্বে গ্রেপ্তারের দাবিতে গতকাল সাভারের রেডিও কলোনি এলাকায় মানববন্ধন ও সমাবেশ করেছে ছাত্রদল। এতে জাহাঙ্গীরনগর বিশ্ববিদ্যালয় শাখা ছাত্রদলের সভাপতি জাকির হোসেন, সাধারণ সম্পাদক আবু সাঈদ ভূঁইয়াসহ দুই শতাধিক নেতা-কর্মী অংশ নেন।
ক্লাস-পরীক্ষা চলবে: এদিকে বিশ্ববিদ্যালয়ের সিনেট হলে গতকাল উপাচার্য অধ্যাপক শরীফ এনামুল কবিরের সভাপতিত্বে এক প্রশাসনিক সভায় বিশ্ববিদ্যালয়ের ক্লাস ও পরীক্ষা অব্যাহত রাখার সিদ্ধান্ত নেওয়া হয়েছে।
কলাপাড়ায় সমাবেশ: কলাপাড়া (পটুয়াখালী) প্রতিনিধি জানান, জুবায়েরের হত্যাকারীদের বিচারের দাবিতে গতকাল পটুয়াখালীর কলাপাড়া উপজেলায় শোকযাত্রা, মানববন্ধন ও প্রতিবাদ সমাবেশ হয়েছে। শিশু-কিশোরদের সংগঠন খেলাঘর আসরের উপজেলা শাখার উদ্যোগে এসব কর্মসূচি পালন করা হয়।
জাহাঙ্গীরনগর বিশ্ববিদ্যালয়ের ছাত্র জুবায়ের হত্যাকাণ্ডে জড়িতদের বিচার, প্রক্টরের পদত্যাগসহ পাঁচ দফা দাবিতে ‘শিক্ষক সমাজ’-এর ব্যানারে শিক্ষকদের ক্লাস বর্জন কর্মসূচি অব্যাহত রয়েছে।
শিক্ষকদের এক পক্ষ আন্দোলনে থাকায় আজ রোববার বিশ্ববিদ্যালয়ের অধিকাংশ বিভাগে ক্লাস হয়নি। গতকাল শনিবার থেকে এই আন্দোলনের কর্মসূচি শুরু করেন শিক্ষকেরা।
এদিকে, জুবায়ের হত্যাকাণ্ডে জড়িতদের প্রচলিত আইনে বিচারের দাবিতে ক্যাম্পাসে আজ শোকযাত্রা করার কথা ইংরেজি বিভাগের শিক্ষার্থীদের। এ ছাড়া আজ সন্ধ্যা ছয়টায় ‘সন্ত্রাসের বিরুদ্ধে জাহাঙ্গীরনগর’ ব্যানারে বিশ্ববিদ্যালয়ের প্রান্তিক গেট থেকে মশাল মিছিল বের করবেন শিক্ষার্থীরা।
বিশ্ববিদ্যালয়ের ৩৭তম ব্যাচের ইংরেজি বিভাগের ছাত্র জুবায়েরকে গত রোববার পিটিয়ে গুরুতর আহত করেন ছাত্রলীগের কিছু নেতা-কর্মী। সোমবার রাজধানীর ইউনাইটেড হাসপাতালে তিনি মারা যান।


পড়াশোনার চাপে শিক্ষার্থীদের করুণ পরিণতি!
ভারতের এক শিক্ষার্থীর আত্মহত্যার ঘটনা সম্প্রতি ভারতজুড়ে হইচই ফেলে দিয়েছে। প্রণয় সিং নামে পিপলস এডুকেশন সোসাইটি ইনস্টিটিউট অব টেকনোলজির (পিইএসআইটি) ওই ছাত্রের আত্মহত্যার ঘটনায় বিভিন্ন শহরে শিক্ষার্থীরা বিক্ষোভ করেছে।
শিক্ষার্থীরা অভিযোগ করছে, শিক্ষাপ্রতিষ্ঠানে পড়াশোনার অতিরিক্ত চাপ প্রণয়কে আত্মহত্যার পথে ঠেলে দিয়েছে। এদিকে ভিসভেসভারায়া টেকনোলজিক্যাল ইউনিভার্সিটির (ভিটিইউ) শিক্ষার্থীরা বলছেন, একাডেমিক পাঠ্যক্রম তাঁদের ওপর কঠিন চাপ ফেলছে। অন্যদিকে, ইউনিভার্সিটি কর্তৃপক্ষ বলছে, তাদের অন্তর্ভুক্ত সব কটি কলেজের সম্মতিক্রমেই একাডেমিক পাঠ্যক্রম গৃহীত হয়েছে। এভাবে পারস্পরিক দোষারোপের খেলা চলছে শিক্ষাপ্রতিষ্ঠান ও শিক্ষার্থীদের মধ্যে।
আর ভি কলেজ অব ইঞ্জিনিয়ারিংয়ের অধ্যাপক কে এন রাজা রাও বলেন, ‘ভিটিইউর অধীন ১৬টি ইঞ্জিনিয়ারিং কলেজ বলছে, কেবল পাঠ্যক্রমের কারণে শিক্ষার্থীদের ওপর চাপ সৃষ্টি হচ্ছে তা ঠিক নয়। কারণ সব শিক্ষার্থী একইভাবে চাপ নেয় না।’ অধ্যাপক রাও বলেন, আইআইটিতে ভর্তি পরীক্ষার জন্য ভর্তিচ্ছুদের সাধারণ একটি পরীক্ষা আইআইটিজেইইতে উত্তীর্ণ হতে হয়। ফলে ওই প্রতিষ্ঠানের শিক্ষার্থীরা চাপ নিতে পারেন। অন্যদিকে, ভিন্ন ভিন্ন বিভাগের শিক্ষার্থীরা ইঞ্জিনিয়ারিং আসনগুলোতে ভর্তি হলে চাপ নিতে পারেন না।
রাও বলেন, ভিটিইউতে শিক্ষার্থীদের অতিরিক্ত ২০০ ক্রেডিট নিতে হয়, যেখানে আইআইটির শিক্ষার্থীরা ১৬০ ক্রেডিট নিয়ে থাকেন।
দয়ানন্দ সাগর ইনস্টিটিউটের জ্যেষ্ঠ কর্মকর্তা আর জনার্দন বলেন, ‘কলেজের পাঠ্যক্রম সুসংগঠিত, এতে কোনো সমস্যা নেই। বরং শিক্ষার্থীরা ভালো ফলাফলের জন্য নিজেদের মধ্যে প্রতিযোগিতা করে। তারা দ্রুত ডিগ্রি শেষ করে উপার্জনের চিন্তায় থাকে। এ জন্য কঠোর পরিশ্রম করে এবং চাপ নেয়।’
‘ভালো বন্ধুদের সাহচর্য ও সামাজিক মেলামেশার সুযোগ না থাকা, তার ওপর সন্তানকে নিয়ে বাবা-মায়ের উচ্চ প্রত্যাশার চাপ সইতে পারে না অনেক শিক্ষার্থী। ফলে তারা আত্মহত্যার দিকে ঝুঁকে পড়ে। প্রণয়ের বেলায়ও এটাই ঘটেছে।’ বলেছেন সুধা ভগলে নামে একজন মনোবিজ্ঞানী।
সুধা ভগলে বলেন, ‘শিক্ষার্থীদের ওপর অতিরিক্ত চাপ প্রয়োগের জন্য আমাদের শিক্ষাব্যবস্থা দায়ী। তাদের বোঝাতে হবে যে পরীক্ষার ফলাফলই যোগ্যতার মাপকাঠি নয়। তারা কোন বিষয়ে পড়বে, সে জন্য ক্যারিয়ার কাউন্সিলিং খুব প্রয়োজন। তাদের জন্য চমত্কার বন্ধুসুলভ ক্যাম্পাস গড়ে তুলতে হবে। কোনো সমস্যা দেখা দিলে শিক্ষকদের তা সমাধানে এগিয়ে আসতে হবে।’


হত্যা-সংঘর্ষ ঘটছেই, বিচার হয় না
রাজশাহী বিশ্ববিদ্যালয়ে ছাত্রলীগের হামলায় প্রাণে বেঁচে গেলেও ১৩ দিন ধরে ঢাকার পঙ্গু হাসপাতালে চিকিত্সাধীন খালিদ হাসান
২০১২ সালের ১ জানুয়ারি। সবাই যখন নতুন বছরকে স্বাগত জানাচ্ছে, তখন রাজশাহী বিশ্ববিদ্যালয়ের বঙ্গবন্ধু শেখ মুজিবুর রহমান হলে আধিপত্য বিস্তার নিয়ে চলছে ছাত্রলীগের তাণ্ডব। প্রতিপক্ষের কর্মীরা ‘জয় বাংলা’ স্লোগান দিয়ে লোহার রড ও হাতুড়ি দিয়ে পেটান চতুর্থ বর্ষের ছাত্র খালিদ হাসানকে।
প্রাণে বেঁচে গেলেও ১৩ দিন ধরে ঢাকার পঙ্গু হাসপাতালে চিকিৎসাধীন খালিদ। তাঁর ডান হাত ভেঙে গেছে। ব্যবসায় প্রশাসনের (বিবিএ) ব্যবস্থাপনা বিভাগের ছাত্র খালিদ গতকাল শনিবার কান্নাজড়িত কণ্ঠে প্রথম আলোকে বলেন, ‘আমার জীবন শেষ। ওরা আমাকে পঙ্গু করে দিল। সেদিন হলে কোনো সংঘর্ষ হয়নি। আমি ঘুমাচ্ছিলাম। হঠাৎ এসে ওরা আমাকে পেটাতে থাকে। আমি কোনো বিচার পেলাম না। পুলিশ আমার মামলাও নেয়নি।’
একইভাবে ২০১০ সালের আগস্টে শাহ মখদুম (এসএম) হলে ছাত্রলীগের হামলায় আহত হয়ে নয় দিন চিকিৎসাধীন থাকার পর মারা যান ইতিহাস বিভাগের চতুর্থ বর্ষের ছাত্র নাসরুল্লাহ নাসিম। ওই ঘটনারও বিচার হয়নি। এ ছাড়া ছাত্রলীগের রাজশাহী বিশ্ববিদ্যালয়ে গত তিন বছরে অন্তত ৩০ বার ছাত্রলীগের অভ্যন্তরীণ কোন্দলে বড় ধরনের সংঘর্ষ হয়েছে। এসব ঘটনায় শতাধিক আহত হলেও একটি ঘটনারও বিচার হয়নি।
ক্যাম্পাসে এখন শিবির নেই। ছাত্রলীগ নিজেদের মধ্যে সংঘর্ষেই ব্যস্ত। কেবল সংঘর্ষই নয়, রাজশাহী বিশ্ববিদ্যালয়ের ছাত্রলীগের নতুন উৎপাত হচ্ছে ছিনতাই ও হলে হলে চাঁদাবাজি। গত এক বছরে শতাধিক শিক্ষার্থীর মোবাইল ছিনতাই হয়েছে। আর চাঁদা দিতে না পারায় হল ছাড়তে হয়েছে অন্তত ৫০০ জনকে। বিশ্ববিদ্যালয়ের ১০টি আবাসিক হলের সবগুলোতেই ছাত্রলীগের একক আধিপত্য। ছাত্রলীগের নেতা-কর্মীরাই ঠিক করে দেন, কে কোন সিটে থাকবেন। বিনিময়ে সাধারণ শিক্ষার্থীদের যেতে হয় ছাত্রলীগের মিছিলে।
রাজশাহী বিশ্ববিদ্যালয়ের ছাত্র ইউনিয়নের সভাপতি শিপন আহমেদ প্রথম অলোকে বলেন, ‘সাধারণ শিক্ষার্থীরা ছাত্রলীগের ছিনতাই ও হলে হলে চাঁদাবাজির কারণে অতিষ্ঠ। ছাত্রলীগের নিজেদের মধ্যে সংঘর্ষ তো আছেই। হলগুলোতে ছাত্রলীগই প্রশাসন, তারাই আসন-বাণিজ্য করে। অদ্ভুত ব্যাপার হলো, প্রশাসন কখনোই তাদের বিরুদ্ধে ব্যবস্থা নেয় না।’
বিশ্ববিদ্যালয়ের ছাত্রলীগের সভাপতি আহমেদ আলী এসব অভিযোগ অস্বীকার করে বলেন, ‘অতীতে ছাত্রলীগ যা-ই করুক, বর্তমান কমিটি হওয়ার পর আমরা ছিনতাই, চাঁদাবাজি এসব বন্ধের জন্য আপ্রাণ চেষ্টা করছি।’ তিনি আরও বলেন, ‘ছাত্রলীগে খারাপ নেই বলছি না। তবে আমরা চেষ্টা করছি তাদের ঠিক পথে ফিরিয়ে আনার।’
বিশ্ববিদ্যালয়ের প্রক্টর চৌধুরী মোহাম্মদ জাকারিয়া প্রথম আলোকে বলেন, ‘সারা দেশে যা ঘটছে, রাজশাহী তো তার বাইরে নয়। তবে আমরা পরিস্থিতি স্বাভাবিক রাখার জন্য সব সময় চেষ্টা করি। ছাত্রলীগের যারা ভালো ছেলে, তারা তো আমাদের কথা শোনে। কিন্তু যারা বেয়াদব, তাদের নিয়েই সমস্যা।’
কান্না থামেনি নাসিমের পরিবারের: বর্তমান সরকার ক্ষমতায় আসার পর প্রথম বছর রাজশাহী বিশ্ববিদ্যালয়ের ছাত্রলীগের নেতা-কর্মীরা ব্যস্ত ছিলেন শিবিরের সঙ্গে সংঘর্ষে। শিবিরের হাতে ছাত্রলীগের কর্মী ফারুক হোসেন নিহত হওয়ার পর তারা ক্যাম্পাসছাড়া। ক্যাম্পাসে এখন ছাত্রলীগের একক আধিপত্য।
ছাত্রলীগের সূত্রে জানা গেছে, দীর্ঘ ছয় বছর পর আওয়াল কবিরকে সভাপতি ও মাজেদুল ইসলামকে সাধারণ সম্পাদক করে ২০১০ সালের ২৮ জানুয়ারি রাজশাহী বিশ্ববিদ্যালয় শাখা ছাত্রলীগের নতুন কমিটি গঠন করা হয়। ওই কমিটি গঠন করার পর থেকেই ছাত্রলীগের নেতা-কর্মীরা চাঁদাবাজি, ছিনতাই, অভ্যন্তরীণ কোন্দল ও সংঘর্ষে জড়িয়ে পড়ে।
বারবার সংঘর্ষ ও মারামারি, সর্বশেষ নাসিমের মৃত্যুর ঘটনার পর ছাত্রলীগের ওই কমিটি বাতিল এবং সভাপতি ও সাধারণ সম্পাদককে স্থায়ীভাবে সংগঠন থেকে বহিষ্কার করা হয়। এর বছর খানেক পর গত বছরের জুনে আহমেদ আলীকে সভাপতি ও আবু হুসাইনকে সাধারণ সম্পাদক করে নতুন কমিটি গঠন করা হয়। এ কমিটি গঠনের পর ১ জানুয়ারি বঙ্গবন্ধু হলে সংঘর্ষে আহত হন খালিদ।
ছাত্রলীগের অভ্যন্তরীণ কোন্দলের সবচেয়ে বড় ঘটনা ঘটে ২০১০ সালের ১৫ আগস্ট বিশ্ববিদ্যালয়ের শাহ মখদুম (এসএম) হলে। ওই দিন জাতীয় শোক দিবস উপলক্ষে বিশেষ খাবারের টোকেন সংগ্রহ করাকে কেন্দ্র করে আওয়াল কবিরের সমর্থকেরা প্রতিপক্ষের কর্মী নাসরুল্লাহ নাসিমকে মারধর ও ছুরিকাঘাত করে ওই হলের দোতলা থেকে নিচে ফেলে দেয়। গত ২৩ আগস্ট ঢাকা মেডিকেল কলেজ হাসপাতালে নাসিম মারা যান।
এস এম হলের ছাত্রলীগের কর্মী জহিরুল ইসলাম, লুৎফর রহমান, জাহিদুল ইসলাম, তৌফিকুল ইসলাম, রুহুল আমিন ও মশিউর রহমানের বিরুদ্ধে নাসিমকে মারধরের অভিযোগ ছিল। ঘটনার পর তাঁদের গ্রেপ্তার করা হলেও এখন জামিন নিয়ে বহাল তবিয়তেই ক্যাম্পাসে আছেন সবাই।
নাসিমের বাড়ি চাঁপাইনবাবগঞ্জে। স্কুলশিক্ষক বাবা মোসলেম উদ্দিন গতকাল প্রথম আলোকে বলেন, ‘আমার তিন মেয়ে। একটাই ছেলে। অনেক আশা নিয়ে ছেলেকে বিশ্ববিদ্যালয়ে পাঠিয়েছিলাম। কিন্তু সব শেষ। এখন আমি ছেলে হত্যার বিচারের আশায় আছি। কিন্তু রাজনৈতিক একটি মহল এ বিচার বাধাগ্রস্ত করতে চাইছে। মূল যারা আসামি, তাদের বাদ দেওয়ার চেষ্ট চলছে।’
বারবার সংঘর্ষ: ২০১০ সালের ১৮ এপ্রিল চাঁদা না দেওয়ায় ছাত্রলীগের কর্মী পারভেজ জনকে শহীদ সোহরাওয়ার্দী হলের একটি কক্ষে নিয়ে সিগারেটের আগুন দিয়ে শরীরের বিভিন্ন অংশ পুড়িয়ে দেয়। ওই বছরের মার্চে বঙ্গবন্ধু হলে ক্যারম খেলা নিয়ে ছাত্রলীগের যুগ্ম সম্পাদক ফুয়াদ হোসেনকে পিটিয়ে আহত করেন ছাত্রলীগের তৎকালীন সভাপতি আওয়াল কবিরের পক্ষের ফারুক ও সোহেল। ওই বছরের ১ জুন গভীর রাতে তুচ্ছ ঘটনা নিয়ে বিশ্ববিদ্যালয়ের মাদার বখ্শ হলে ছাত্রলীগের দুই পক্ষের সংঘর্ষে পাঁচজন আহত হন।
সাইকেল চুরির ঘটনায় ২০১০ সালের ১৭ জুন বিশ্ববিদ্যালয়ের শাহ মখদুম হলে রাতে ছাত্রলীগের দুই পক্ষের সংঘর্ষে তিনজন কর্মী আহত হন। ছাত্রশিবিরকে প্রশ্রয় দেওয়া-না দেওয়ার ঘটনায় একই বছরের ২৬ জুন বিশ্ববিদ্যালয়সংলগ্ন স্থানীয় যুবলীগের কর্মীদের সঙ্গে ছাত্রলীগের সংঘর্ষে চারজন আহত হন। আবার প্রেমের প্রস্তাবে রাজি না হওয়ায় ২০১০ সালের ১ এপ্রিল ছাত্রলীগের কর্মী কাউসার আলম বিশ্ববিদ্যালয়ের একজন ছাত্রীকে ক্যাম্পাসে প্রকাশ্যে পিটিয়ে আহত করেন।
কেবল নিজেরা মারামারি করেই থেমে থাকেনি ছাত্রলীগ। পেশাগত দায়িত্ব পালন করতে গিয়ে ২০১০ সালের ১১ ফেব্রুয়ারি বিশ্ববিদ্যালয় শাখা ছাত্রলীগের কর্মীদের হামলায় বিশ্ববিদ্যালয়ের সহকারী প্রক্টর মুসতাক আহমেদ, আলোকচিত্রী আজাহার উদ্দিনসহ আটজন সাংবাদিক গুরুতর আহত হন। তৎকালীন সভাপতি আওয়াল কবিরকে হলে ঢুকতে না দেওয়ার ঘটনায় ২০১০ সালের ৮ এপ্রিল রাতে শহীদ শামসুজ্জোহা হলের প্রাধ্যক্ষ মর্ত্তুজা খালিদকে লাঞ্ছিত হতে হয়।
২০১০ সালের ১ জুন গভীর রাতে বিশ্ববিদ্যালয়ের মাদার বখ্শ হলে ফাও খাওয়া নিয়ে ছাত্রলীগের দুই পক্ষের মধ্যে সংঘর্ষের ঘটনা ঘটে।
‘শিবির’ আখ্যা দিয়ে মারধর: বঙ্গবন্ধু শেখ মুজিবুর রহমানের ৯১তম জন্মদিন উপলক্ষে গত বছরের ১৭ মার্চ ক্যাম্পাসে শোভাযাত্রা বের করে ছাত্রলীগ। ওই কর্মসূচির ছবি তোলার জন্য বিশ্ববিদ্যালয় শাখা ছাত্রলীগের কর্মী শামীম আহমেদ বিশ্ববিদ্যালয়ের উদ্ভিদবিদ্যা বিভাগের গবেষক মশিউর রহমানকে ডেকে নিয়ে আসেন। ছবি তোলার একপর্যায়ে ছাত্রলীগের কয়েকজন কর্মী মশিউরকে ‘শিবির’ আখ্যা দিয়ে বেধড়ক মারধর করেন এবং তাঁর সঙ্গে থাকা একটি দামি ক্যামেরা ও মোবাইল ফোন ছিনিয়ে নেন। তাঁর বিরুদ্ধে ছাত্রশিবিরের রাজনীতি করার কোনো তথ্য-প্রমাণ না পাওয়ায় পরে ছেড়ে দেওয়া হয়।
রাজশাহী বিশ্ববিদ্যালয়ের সাধারণ শিক্ষার্থীদের অভিযোগ, ক্যাম্পাসে এমন ঘটনা প্রায়ই ঘটছে। কাউকে মারধরের জন্য ছাত্রলীগের নতুন অজুহাত হচ্ছে শিবির বলে প্রচারণা। বিশ্ববিদ্যালয়ে গত এক বছরে অন্তত ৫০ জন ছাত্র এভাবে মার খেয়েছেন।
চাঁদাবাজি ও ছিনতাই: ছাত্রলীগের চাঁদাবাজিতে অতিষ্ঠ হয়ে গত বছর শাহ মখদুম হল থেকে ৬৮ জন, সৈয়দ আমীর আলী হল থেকে ৩০, নবাব আবদুল লতিফ হল থেকে ৩৩, শহীদ শামসুজ্জোহা হল থেকে ৪৮, হোসেন শহীদ সোহরাওয়ার্দী হল থেকে ৮৪, মাদার বখ্শ হল থেকে ৬৯, জিয়াউর রহমান হল থেকে ৩৭, শহীদ হবিবুর রহমান হল থেকে ৩৮ এবং শেরেবাংলা এ কে ফজলুল হক হল থেকে ২৫ জন সাধারণ ছাত্র আবাসিকতা বাতিল করে চলে গেছেন।
ছাত্রলীগের নেতা-কর্মীদের বিরুদ্ধে সবচেয়ে বড় অভিযোগ ছিনতাই। গত বছরের ১৫ মার্চ রাতে ছিনতাই করতে গিয়ে পুলিশের হাতে গ্রেপ্তার হন ছাত্রলীগের তিনজন কর্মী। তাঁরা হলেন: রাষ্ট্রবিজ্ঞান বিভাগের চতুর্থ বর্ষের আবু হানিফ, তৃতীয় বর্ষের মনজুরুল আলম ও রাজশাহী কলেজ শাখা ছাত্রলীগের কর্মী ও সমাজবিজ্ঞান বিভাগের প্রথম বর্ষের নাহারুল কাওসার। তবে আটক করার পরপরই পুলিশ ছেড়ে দিলে তাঁরা এখন বহাল তবিয়তে ক্যাম্পাসে আছেন।
ক্যাম্পাসের সাধারণ শিক্ষার্থীদের অভিযোগ, সন্ধ্যার পর ক্যাম্পাসের জুবেরী মাঠ, প্রথম বিজ্ঞান ভবন, পানির ট্যাংক, পশ্চিম পাড়াসহ ক্যাম্পাসের বিভিন্ন স্থানে মোবাইল ও টাকাপয়সা ছিনতাই হয়। ছাত্রলীগের মাদকাসক্ত নেতা-কর্মীরাই এর সঙ্গে জড়িত। এ ব্যাপারে প্রক্টর চৌধুরী মোহাম্মদ জাকারিয়া বলেন, ‘ক্যাম্পাসে মাঝেমধ্যে ছিনতাই হয়। তবে কারা এর সঙ্গে জড়িত, তা আমরা জানি না।’
ছাত্রলীগই প্রশাসন: রাজশাহী বিশ্ববিদ্যালয়ে বর্তমানে ছাত্রদের জন্য আবাসিক হল রয়েছে ১০টি। এসব হলের আসন বণ্টন হয় ছাত্রলীগের নেতা-কর্মীদের ইচ্ছানুযায়ী। ‘ছাত্রলীগ করলে আসন মিলবে’—ঠিক এ নীতিতেই চলছে হলগুলোর আসন বণ্টন।
নাম প্রকাশে অনিচ্ছুক রাজশাহী বিশ্ববিদ্যালয়ের বিভিন্ন বিভাগের ১২ জন ছাত্র গতকাল প্রথম আলোর কাছে স্বীকার করেছেন, হলে আসন পাওয়ার জন্য তাঁদের ছাত্রলীগের মিছিলে যেতে হয়।
ছাত্রলীগের তদন্ত কমিটি: ১ জানুয়ারি সংঘর্ষের ঘটনাসহ অন্যান্য বিষয়ে ছাত্রলীগের কেন্দ্রীয় কমিটি একটি তদন্ত কমিটি গঠন করে। ওই কমিটি বিষয়ে জানতে চাইলে ছাত্রলীগের কেন্দ্রীয় কমিটির যুগ্ম সম্পাদক হাসানুজ্জামান গতকাল প্রথম আলোকে বলেন, ‘রাজশাহী বিশ্ববিদ্যালয়ের ছাত্রলীগের এ কমিটির মেয়াদ মাত্র সাত মাস। তারা সংগঠনকে যখন গুছিয়ে নেওয়ার চেষ্টা করছে, তখন কেউ কেউ সমস্যা সৃষ্টির চেষ্টা করছে। আমরা বলে এসেছি, যারাই এসব নেতিবাচক কর্মকাণ্ডে জড়িত থাকবে, তাদের বিরুদ্ধেই ব্যবস্থা নেওয়া হবে।’
ঝিনাইদহে স্কুলছাত্রকে হত্যা, লাশে আগুন!
    ঝিনাইদহে খুন হওয়া স্কুলছাত্র অন্তর চৌধুরীর মায়ের বুকফাটা কান্না
ঝিনাইদহে গতকাল শনিবার সকালে অন্তর চৌধুরী নামের এক স্কুলছাত্রের লাশ উদ্ধার করেছে পুলিশ।
ধারণা করা হচ্ছে, অন্তরকে শুক্রবার রাতে শ্বাসরোধে হত্যা করা হয়। পরে কম্বল দিয়ে লাশ ঢেকে তাতে আগুন ধরিয়ে দেয় দুর্বৃত্তরা। এতে লাশের কিছু অংশ পুড়ে যায়।
নিহত অন্তর (১৫) শহরের বেপারীপাড়ার বাসিন্দা অনুকূল চৌধুরীর ছেলে। সে শহরের কাঞ্চননগর মডেল স্কুলের দশম শ্রেণীর ছাত্র ছিল।
এই হত্যাকাণ্ডের প্রতিবাদে ও হত্যাকারীদের শিগগির গ্রেপ্তার করে দৃষ্টান্তমূলক শাস্তির দাবিতে গতকাল বিকেলে কাঞ্চননগর মডেল স্কুলের শিক্ষক, কর্মচারী ও শিক্ষার্থীরা শহরে শোক র‌্যালি বের করে। পরে শহরের পোস্ট অফিস মোড়ে প্রতিবাদ সভায় বিদ্যালয়ের প্রধান শিক্ষক বি সি বিশ্বাস বলেন, ‘গত বৃহস্পতিবারও অন্তর স্কুলে এসেছিল। সে মেধাবী ও ভদ্র ছেলে। আমরা এই হত্যাকাণ্ডের সুষ্ঠু বিচার চাই।’
পুলিশ ও প্রত্যক্ষদর্শী সূত্রে জানা গেছে, সরকারি বালক বিদ্যালয়ের মাঠে লাশটি পড়ে থাকতে দেখে এলাকাবাসী পুলিশে খবর দেয়। পুলিশ লাশ উদ্ধার করে ঝিনাইদহ সদর হাসপাতাল মর্গে পাঠায়। অন্তরের পা বাঁধা ও গলায় মাফলার জড়ানো ছিল। লাশের ওপর একটি আধপোড়া কম্বল ছিল।
নিহত অন্তরের মা হরিণাকুুণ্ডু উপজেলার রিশখালী ইউনিয়ন পরিবার কল্যাণ কেন্দ্রের স্বাস্থ্য সহকারী রিতা রানী প্রথম আলোকে জানান, অন্তর গত শুক্রবার সকালে মেহেরপুরের গাংনী উপজেলায় গ্রামের বাড়িতে তার বাবার সঙ্গে দেখা করার জন্য বাসা থেকে বের হয়। রাত নয়টার দিকে সে মুঠোফোনে জানায়, মা বাস নষ্ট হয়ে গেছে। তাই এখনো বাড়ি পৌঁছাতে পারিনি। পৌঁছে তোমাকে ফোন দেব। এরপর বারবার যোগাযোগের চেষ্টা করেও অন্তরের মুঠোফোন বন্ধ পাওয়া যায়। রিতা রানী বলেন, অন্তর পঞ্চম শ্রেণীতে ট্যালেন্টপুলে বৃত্তি পেয়েছিল। এসএসসি পরীক্ষায় সে অনেক ভালো ফলাফল করত।
সদর থানার ভারপ্রাপ্ত কর্মকর্তা (ওসি) ইকবাল বাহার চৌধুরী বলেন, এই হত্যাকাণ্ড কে বা কারা ঘটিয়েছে, তা খতিয়ে দেখা হচ্ছে।


কিশোরগঞ্জে প্রধান বিচারপতি
ব্যবসায়িক দৃষ্টিভঙ্গি মানসম্মত শিক্ষার ক্ষেত্রে নতুন চ্যালেঞ্জ!
প্রধান বিচারপতি মো. মোজাম্মেল হোসেন বলেছেন, বিগত কয়েক দশকে শিক্ষাক্ষেত্রে ব্যবসায়িক দৃষ্টিভঙ্গি মানসম্মত শিক্ষার জন্য নতুন চ্যালেঞ্জ হিসেবে আবির্ভূত হয়েছে। শিক্ষার অর্থ কেবল লিখতে এবং পড়তে জানা নয়। শিক্ষার এখন ব্যাপ্তি ঘটেছে। সাহিত্য, সংস্কৃতির অনুশীলন এবং অঙ্ক ও বিজ্ঞানের সমস্যা সমাধানের পারদর্শিতা ও প্রযুক্তি ব্যবহারের দক্ষতা, অর্থবহ মানসম্মত শিক্ষার অপরিহার্য অংশ।
কিশোরগঞ্জ হাশমত উদ্দীন উচ্চবিদ্যালয়ের ৩৮তম প্রতিষ্ঠাবার্ষিকীর অনুষ্ঠানে গতকাল শনিবার প্রধান অতিথির বক্তব্যে প্রধান বিচারপতি এসব কথা বলেন।
এতে সভাপতিত্ব করেন বিদ্যালয়ের পরিচালনা পরিষদের সভাপতি পৌর মেয়র মো. মাজহারুল ইসলাম। অন্যান্যের মধ্যে উপস্থিত ছিলেন সুপ্রিম কোর্টের রেজিস্ট্রার এ কে এম শামসুল ইসলাম, জেলা ও দায়রা জজ আ ম ম সাঈদ। বক্তব্য দেন জেলা প্রশাসক মো. সিদ্দিকুর রহমান, বিদ্যালয়ের প্রধান শিক্ষক লিজা বেগম প্রমুখ।
মো. মোজাম্মেল হোসেন বলেন, বিগত বছরগুলোতে অর্জিত প্রযুক্তিগত উৎকর্ষ ও সমাজ কাঠামোর ইতিবাচক পরিবর্তন শিক্ষাব্যবস্থাপনায় ও পাঠ্যক্রমে গুরুত্বপূর্ণ পরিবর্তনের সূচনা করেছে।
প্রধান বিচারপতি আরও বলেন, ‘দেশের মেধাবী শিক্ষার্থীরা সমাজ ও রাষ্ট্রের বিভিন্ন প্রতিষ্ঠানে সততা, দক্ষতা ও নিষ্ঠার সঙ্গে গুরুত্বপূর্ণ দায়িত্ব পালন করে আসছে। আশা করি, ভবিষ্যতে বিশ্বমানের শিক্ষা ও প্রযুক্তিগত জ্ঞানে সমৃদ্ধ হয়ে শিক্ষার্থীরা আন্তর্জাতিক পরিমণ্ডলে সফলতার সঙ্গে দায়িত্ব পালনে সমর্থ হবে।’


এইচএসসি পরীক্ষা
অধ্যক্ষকে পাশ কাটিয়ে সহকারী অধ্যাপকের আবেদনপত্রে সই
নিয়ম অনুযায়ী এইচএসসি পরীক্ষার্থীদের আবেদনপত্রে কলেজের অধ্যক্ষের সই করার কথা। কিন্তু কুমিল্লার মুরাদনগর উপজেলার অধ্যাপক আবদুল মজিদ কলেজের পরীক্ষার্থীদের আবেদনপত্রে সই করেছেন সহকারী অধ্যাপক।
কুমিল্লা শিক্ষা বোর্ড সূত্র জানায়, ২০১২ সালের এইচএসসি পরীক্ষার জন্য অধ্যাপক আবদুল মজিদ কলেজ থেকে দুই দফায় ৮৫৭ জন শিক্ষার্থীর নাম জমা দেওয়া হয়। এর মধ্যে ২৭ ডিসেম্বর ৭৯০ জন ও ২ জানুয়ারি ৬৭ জন শিক্ষার্থীর আবেদনপত্র জমা দেন কলেজের অফিস সহকারী জাকির হোসেন। কিন্তু এসব আবেদনে কলেজের অধ্যক্ষের সই নেই। সই করেছেন কলেজের পরিসংখ্যান বিভাগের সহকারী অধ্যাপক আলী আজগর।
শিক্ষা বোর্ডের উপ-পরীক্ষা নিয়ন্ত্রক নিখিল চন্দ্র রায় বলেন, ‘ওই কলেজে একজন অধ্যক্ষ রয়েছেন। তিনি কলেজের প্রতিষ্ঠাতাও। তাঁর অনুমতি না নিয়ে আবেদনপত্রে একজন সহকারী অধ্যাপকের সই করাটা শিষ্টাচারবহির্ভূত।’
জানতে চাইলে সহকারী অধ্যাপক আলী আজগর প্রথম আলোকে বলেন, কুমিল্লা উত্তর জেলা আওয়ামী লীগের সাধারণ সম্পাদক জাহাঙ্গীর আলম সরকারের নির্দেশে তিনি অধ্যক্ষকে না জানিয়ে আবেদনপত্রে সই করেছেন।
এ ব্যাপারে কথা বলতে জাহাঙ্গীর আলম সরকারের মুঠোফোনে গত রাতে কল করলে ওপাশ থেকে কেউ একজন বলেন, ‘উনি মিটিংয়ে আছেন। ১০ মিনিট পরে ফোন করেন।’ ১০ মিনিট পর ফোন করলে আরেকজন রিসিভ করে বলেন, ‘উনি মাহফিলে আছেন। এখন কথা বলা যাবে না।’
যোগাযোগ করা হলে কলেজের অধ্যক্ষ আবদুল মজিদ বলেন, ১৯৯৫ সাল থেকে তিনি এই কলেজে অধ্যক্ষের দায়িত্ব পালন করছেন। একটি কুচক্রী মহল কলেজের সুনাম নষ্ট করতে কয়েকজন শিক্ষককে ব্যবহার করে শিক্ষার পরিবেশ নষ্ট করছে। তিনি বলেন, এইচএসসির আবেদনপত্রে সই করার কোনো এখতিয়ার আলী আজগরের নেই। বিষয়টি কুমিল্লা শিক্ষা বোর্ডকে জানানো হয়েছে। তিনি আরও বলেন, পুনরায় বিধি মোতাবেক অধ্যক্ষের সই করা আবেদনপত্র গ্রহণ করতে বোর্ডের চেয়ারম্যানের কাছে আবেদন করা হয়েছে।
কুমিল্লার জেলা প্রশাসক ও কলেজ ব্যবস্থাপনা কমিটির সভাপতি মো. রেজাউল আহসান বলেন, বিষয়টি খতিয়ে দেখা হবে।
প্রসঙ্গত, আওয়ামী লীগের নেতা জাহাঙ্গীর আলম সরকার ওই কলেজের সভাপতি হওয়ার জন্য একাধিকবার চেষ্টা করেও হতে পারেননি।


শিক্ষার সুষ্ঠু পরিবেশ নিশ্চিত করতে ছাত্র ইউনিয়নের পাঁচ দফা
সারা দেশের বিভিন্ন শিক্ষাপ্রতিষ্ঠানে চলমান আন্দোলন ও সরকার-সমর্থিত ছাত্রসংগঠনের সৃষ্ট অস্থিতিশীল পরিস্থিতিতে পাঁচ দফা দাবি তুলেছে ছাত্র ইউনিয়ন। শিক্ষাপ্রতিষ্ঠানগুলোয় ছাত্র সংসদের নির্বাচনেরও দাবি জানিয়েছে সংগঠনটি।
গতকাল শনিবার ঢাকা বিশ্ববিদ্যালয়ের মধুর ক্যানটিনে সংবাদ সম্মেলনে সংগঠনের নেতারা এসব দাবি তুলে ধরেন। সংবাদ সম্মেলনে লিখিত বক্তব্য পাঠ করেন সংগঠনের সাধারণ সম্পাদক এস এম শুভ।
ছাত্র ইউনিয়নের দাবিগুলো হচ্ছে: জাহাঙ্গীরনগর বিশ্ববিদ্যালয়ের শিক্ষার্থী জুবায়ের আহমেদ হত্যার সঙ্গে জড়িত ব্যক্তি ও তাদের মদদদাতাদের গ্রেপ্তার, অবিলম্বে খুলনা প্রকৌশল ও প্রযুক্তি বিশ্ববিদ্যালয় খুলে দিয়ে হামলাকারী ছাত্রলীগ সন্ত্রাসীদের বিচার নিশ্চিত করা, জগন্নাথ বিশ্ববিদ্যালয়ে আন্দোলনরত শিক্ষার্থীদের দাবি মেনে নেওয়া এবং বেগম রোকেয়া বিশ্ববিদ্যালয়সহ বিভিন্ন শিক্ষাপ্রতিষ্ঠানে হামলাকারী সন্ত্রাসীদের দৃষ্টান্তমূলক শাস্তি দেওয়া।
সংবাদ সম্মেলনে এস এম শুভ বলেন, জাহাঙ্গীরনগর বিশ্ববিদ্যালয়ের উপাচার্য অধ্যাপক শরীফ এনামুল কবিরের প্রত্যক্ষ ও পরোক্ষ মদদে ক্যাম্পাসে ১০-১৫টি সংঘর্ষ হয়েছে। প্রশাসনকে দলীয়করণ করা হয়েছে।
ছাত্র ইউনিয়নের নতুন কর্মসূচির মধ্যে রয়েছে: ১৭ জানুয়ারি বিক্ষোভ মিছিল, ২১ জানুয়ারি শিক্ষাপ্রতিষ্ঠানগুলোয় ছাত্র সংসদ নির্বাচনের দাবিতে উপাচার্য বরাবর স্মারকলিপি, ৩০ জানুয়ারি ছাত্রসংগঠন ও ছাত্র সংসদের সাবেক নেতাদের সঙ্গে মতবিনিময়।
সংবাদ সম্মেলনে ছাত্র ইউনিয়নের সভাপতি ফেরদৌস আহমেদ, সহসভাপতি আবু তোয়াবসহ সংগঠনের কেন্দ্রীয় নেতারা উপস্থিত ছিলেন।


শাস্তি কাকে বলে শেখালেন শিক্ষক!
নেত্রকোনার কেন্দুয়া জয়হরি স্প্রাই সরকারি উচ্চবিদ্যালয়ের এক শিক্ষকের বিরুদ্ধে আমিনুল ইসলাম নামে ষষ্ঠ শ্রেণীর এক মেধাবী ছাত্রের ওপর শারীরিক নির্যাতন চালানোর অভিযোগ পাওয়া গেছে। ঘটনাটি ঘটেছে গতকাল শনিবার সকালে।
আহত শিক্ষার্থী ও বিদ্যালয় সূত্র জানায়, গতকাল বেলা ১১টার দিকে বিদ্যালয়ের সহকারী শিক্ষক জুলফিকার হোসেন বিদ্যালয়ের বাৎসরিক মিলাদ মাহফিলের দাওয়াতপত্র বিলি করার জন্য ষষ্ঠ শ্রেণীতে যান। এ সময় শ্রেণীকক্ষে চিৎকার করার অভিযোগে তিনি ক্লাসের মেধাবী শিক্ষার্থী আমিনুল ইসলামকে জামার কলার ধরে তাকে কিল-ঘুষি, চড়-থাপড় ও খামছি মারতে থাকেন। এতে আমিনুলের জামা ছিঁড়ে যায়। একপর্যায়ে আহত আমিনুল শিক্ষকের পা জড়িয়ে ধরে কান্নাকাটি করতে থাকে। কিন্তু ওই শিক্ষক তাকে লাথি মেরে মেঝেতে ফেলে দেন। তা ছাড়া তাকে প্রকাশ্যে হাঁটুগেড়ে (নিল-ডাউন) বসিয়ে রাখাসহ নাকে খত দেওয়ানো হয়। এমনকি তাকে ছাড়পত্র দিয়ে বিদ্যালয় থেকে বের করে দেওয়ারও হুমকি দেন। পরে এ ঘটনা জানাজানি হলে ক্ষুব্ধ এলাকাবাসী বিদ্যালয়ের মাঠে ছুটে এলে অপর শিক্ষকেরা এগিয়ে এসে পরিস্থিতি সামাল দেন।
অভিযুক্ত শিক্ষক জুলফিকার হোসেনের ভাষ্য, ‘দুষ্টামি করার জন্য আমিনুলকে শুধুু ‘নিল-ডাউন’ করিয়েছি। নির্দয়ভাবে শারীরিক নির্যাতন করার অভিযোগ সত্য নয়। ’
এ ব্যাপারে বিদ্যালয়ের ভারপ্রাপ্ত প্রধান শিক্ষক মো. আবদুল আজিজ বলেন, এ ঘটনায় ওই শিক্ষকের কাছ থেকে লিখিত জবাব পাওয়ার পর প্রয়োজনে তাঁকে কারণ দর্শানোর নোটিশ দেওয়া হবে।
কেন্দুয়া উপজেলা নির্বাহী কর্মকর্তা (ইউএনও) মোহাম্মদ রেজাউল করীম বলেন, শ্রেণীকক্ষে একজন শিক্ষক কোনোভাবেই এমন আচরণ করতে পারেন না। তা ছাড়া শিক্ষা মন্ত্রণালয়ের পরিপত্র অনুযায়ী শ্রেণীকক্ষে শিক্ষার্থীদের ওপর শারীরিকভাবে নির্যাতন করা সম্পূর্ণ নিষিদ্ধ। বিষয়টির খোঁজখবর নিয়ে দায়ী শিক্ষকের বিরুদ্ধে ব্যবস্থা নেওয়া হবে।


বিসিএসআইআর মেলায় শিল্পমন্ত্রী
বাঙালি জাতিও বিজ্ঞান শিক্ষা ও গবেষণায় পিছিয়ে নেই
শিল্পমন্ত্র্রী দিলীপ বড়ুয়া বলেছেন, নতুন আবিষ্কারের মধ্য দিয়ে খুদে বিজ্ঞানীদের বিশ্ববাসীকে বুঝিয়ে দিতে হবে, বাঙালি জাতিও বিজ্ঞান, শিক্ষা ও গবেষণায় পিছিয়ে নেই। তিনি বলেন, বিশ্বের মাঝে মাথা উঁচু করে দাঁড়ানোর জন্য বুদ্ধিবৃত্তিক চর্চার ক্ষেত্রে আরও বেশি মনোযোগী হতে হবে।
গতকাল শনিবার বাংলাদেশ বিজ্ঞান ও শিল্প গবেষণা পরিষদ (বিসিএসআইআরের) আয়োজিত ‘বিজ্ঞান ও শিল্প-প্রযুক্তি’ মেলার শেষ দিনে খুদে বিজ্ঞানীদের পুরস্কার বিতরণ অনুষ্ঠানে মন্ত্রী এ কথা বলেন।
বিসিএসআইআরের চেয়ারম্যান এ আই মোস্তফার সভাপতিত্বে অনুষ্ঠানে আরও বক্তব্য দেন ঢাকা বিশ্ববিদ্যালয়ের উপাচার্য আ আ স ম আরেফিন সিদ্দিকী, পুরস্কার বিজয়ী আরাফ উদ্দিন, মো. সাদ ও ফারহানুল হুদা।
গত ১২ জানুয়ারি মেলা অনুষ্ঠিত হয়। এতে খুদে বিজ্ঞানীরা গ্যাস, বিদ্যুৎ ও পানি অপচয় রোধ, সুরক্ষিত রাস্তা ব্যবস্থাপনা এবং অটো কাল্টিভেটর— এসব প্রকল্প উপস্থাপন করে। দুই দিনের এই মেলায় ১৬৫টি প্রজেক্টের মধ্যে চারটি গ্রুপে তিনটি করে মোট ১২টি শ্রেষ্ঠ প্রকল্পকে পুরস্কার দেওয়া হয়।
এর মধ্যে বিভিন্ন বিভাগের পর্যায়ের (পঞ্চম থেকে অস্টম) বিসিএসআইআর হাইস্কুল, নবম থেকে দশম ঢাকা রেসিডেনসিয়াল মডেল স্কুল এবং কলেজ পর্যায়ে নটর ডেম কলেজ শ্রেষ্টত্ব লাভ করে।


বিদ্যালয়ে শিক্ষক নিয়োগ নিয়ে উত্তেজনা
বগুড়ার শিবগঞ্জ উপজেলার বিহার এম এ এম উচ্চবিদ্যালয়ে শিক্ষক-কর্মচারী নিয়োগ নিয়ে দুই পক্ষের দ্বন্দ্ব চরম আকার ধারণ করেছে। শিক্ষক ও পরিচালনা পর্ষদ ছাড়া এতে জড়িয়ে পড়েছে আশপাশের চারটি গ্রামের মানুষ।
এলাকাবাসী ও শিক্ষকদের সঙ্গে কথা বলে জানা গেছে, গত ৩০ অক্টোবর ওই বিদ্যালয়ের সহকারী প্রধান শিক্ষক, সমাজবিজ্ঞান ও কৃষিশিক্ষা বিষয়ে তিনজন শিক্ষক এবং একজন নিম্নমান সহকারী কাম কম্পিউটার অপারেটর পদে নিয়োগ পরীক্ষা অনুষ্ঠিত হয়। এসব পদে পছন্দের প্রার্থীদের নিয়োগ দেওয়া নিয়ে পরিচালনা পর্ষদ দুই পক্ষে বিভক্ত হয়ে পড়ে। এক পক্ষ ফলাফল অনুযায়ী নিয়োগের পক্ষে এবং অন্য পক্ষ নতুন করে পরীক্ষা নেওয়ার পক্ষে অবস্থান নেয়। দ্বিতীয় পক্ষ নিয়োগ পরীক্ষা বাতিল করে স্থানীয় পত্রিকায় আবার নিয়োগ বিজ্ঞপ্তি দেয়। প্রথম পক্ষও পাল্টা বিজ্ঞপ্তি দেয়। নাম প্রকাশ না করার শর্তে এক শিক্ষক জানান, পরিচালনা পর্ষদের বিভক্তির কারণে শিক্ষকেরাও বিভক্ত হয়ে পড়েছেন।
পরিচালনা পর্ষদের এক পক্ষের সদস্য জিল্লুর রহমান অভিযোগ করেন, বিদ্যালয়ের পরিচালনা পর্ষদের সভাপতিসহ স্থানীয় প্রভাবশালী ব্যক্তিরা চার প্রার্থীর কাছ থেকে মোটা অঙ্কের টাকা নিয়েছেন। কিন্তু ওই প্রার্থীরা নিয়োগ পরীক্ষায় টিকতে পারেননি। এ কারণে নিয়োগ বাতিলসহ বিভিন্নভাবে পরিবেশকে অশান্ত করার চেষ্টা করা হচ্ছে।
সভাপতি আতিকুর রহমান টাকা নেওয়ার অভিযোগ নাকচ করে বলেন, সাজানো ওই পরীক্ষার বিষয়ে তিনি জানেন না। প্রধান শিক্ষক খলিলুর রহমানের সঙ্গে এ ব্যাপারে কথা বলা সম্ভব হয়নি।


রাজশাহীতে বিজ্ঞান ও শিল্পপ্রযুক্তি মেলা শেষ
রাজশাহীতে গতকাল শনিবার তিন দিনব্যাপী বিজ্ঞান ও শিল্পপ্রযুক্তি মেলা শেষ হয়েছে। গত বৃহস্পতিবার নগরের বিনোদপুরে অবস্থিত বাংলাদেশ বিজ্ঞান ও শিল্প গবেষণাগার-রাজশাহী (বিসিএসআইআর) প্রাঙ্গণে মেলা শুরু হয়।
বৃহস্পতিবার মেলা উদ্বোধন করেন রাজশাহী সিটি করপোরেশনের মেয়র এ এইচ এম খায়রুজ্জামান। এতে রাজশাহীর বিভিন্ন স্কুল ও কলেজ, বিজ্ঞান ক্লাব এবং গবেষণা প্রতিষ্ঠানের কর্মকর্তারা অংশ নেন। মেলায় তাঁরা তাঁদের বৈজ্ঞানিক উদ্ভাবন ও প্রযুক্তি প্রদর্শন করেন। এতে প্রতিষ্ঠানগুলোর প্রায় ৪০টি স্টল স্থান পায়। মেলা প্রতিদিন সকাল নয়টা থেকে সন্ধ্যা সাতটা পর্যন্ত খোলা ছিল।


প্রাথমিক শিক্ষার মাঠপর্যায়ে প্রশাসনিক কার্যক্রম গতিহীন
চুয়াডাঙ্গাসহ খুলনা বিভাগের ১০টি জেলায় প্রাথমিক শিক্ষা অধিদপ্তরের মাঠপর্যায়ের প্রশাসনিক কাজকর্ম গতিহীন হয়ে পড়েছে।
জেলা প্রাথমিক শিক্ষা কর্মকর্তা ও সহকারী জেলা প্রাথমিক শিক্ষা কর্মকর্তা এবং উপজেলা প্রাথমিক শিক্ষা কর্মকর্তার ৩৭টি পদ ভারপ্রাপ্ত, অতিরিক্ত ও চলতি দায়িত্ব নির্ভর হওয়ায় এই সংকটের সৃষ্টি হয়েছে।
একই সঙ্গে প্রেষণে দুই বছর দ্বিতীয় প্রাথমিক শিক্ষা উন্নয়ন কর্মসূচি (পিইডিপি-২) প্রকল্পে সহকারী জেলা শিক্ষা কর্মকর্তার দায়িত্ব পালনকারীদের উপজেলা শিক্ষা কর্মকর্তার পদে ফিরিয়ে দেওয়ায় শৃঙ্খলা ভেঙে পড়েছে।
প্রাথমিক শিক্ষা অধিদপ্তরের খুলনা বিভাগীয় উপপরিচালক গোলাম মোস্তফা বৃহস্পতিবার প্রথম আলোকে জানান, কর্মকর্তাদের পাশাপাশি কর্মচারীদেরও বেশ কিছু পদ শূন্য রয়েছে। মন্ত্রণালয় ও অধিদপ্তরকে বিষয়টি অবগত করা হয়েছে। ইতিমধ্যে বেশ কিছু পদ পূরণ করাও হয়েছে এবং বাকি পদগুলোও অবিলম্বে পূরণ হবে বলে আশ্বাস মিলেছে।
সর্বশেষ তথ্য অনুযায়ী যশোর, কুষ্টিয়া, নড়াইল ও ঝিনাইদহ জেলা প্রাথমিক শিক্ষা কর্মকর্তার পদ শূন্য রয়েছে। পাশাপাশি সহকারী জেলা প্রাথমিক শিক্ষা কর্মকর্তার ১০টির মধ্যে ছয়টি এবং উপজেলা প্রাথমিক শিক্ষা কর্মকর্তার ৬০টি পদের মধ্যে ২৭টি শূন্য রয়েছে। চুয়াডাঙ্গা ও মাগুরা সদরসহ বেশ কয়েকটি উপজেলায় তিন বছরেরও বেশি সময় ধরে উপজেলা প্রাথমিক শিক্ষা কর্মকর্তার পদ শূন্য রয়েছে। এ ছাড়া ৪৮টি সহকারী উপজেলা প্রাথমিক শিক্ষা কর্মকর্তা, ৫৮২ প্রধান শিক্ষক ও ৬৪৯ সহকারী প্রধান শিক্ষকের পদ শূন্য রয়েছে। শূন্যপদে নিচের পদের কর্মকর্তারা ভারপ্রাপ্ত, চলতি বা অতিরিক্ত হিসেবে দায়িত্ব পালন করছেন।
নাম প্রকাশে অনিচ্ছুক একাধিক কর্মকর্তা জানান, দীর্ঘদিন ধরে জেলা প্রাথমিক শিক্ষা কর্মকর্তা, সহকারী জেলা প্রাথমিক শিক্ষা কর্মকর্তা ও উপজেলা প্রাথমিক শিক্ষা কর্মকর্তার মতো গুরুত্বপূর্ণ পদে পদোন্নতি বন্ধ রয়েছে। পাশাপাশি অধিদপ্তর বিভিন্ন প্রকল্পে সরাসরি লোকবল নিয়োগ ও পরবর্তী সময়ে আত্মীকরণের মাধ্যমে কয়েক ধাপ ওপরের পদে তাঁদের নিযুক্ত রাখছেন। এতে মাঠপর্যায়ের প্রশাসনিক কর্মকর্তাদের পদোন্নতির সুযোগ সীমিত হয়ে যাচ্ছে। যেসব জেলা ও উপজেলায় কর্মকর্তারা পূর্ণ পদমর্যাদার নয়, সেখানে অধস্তনেরাও ঠিকমতো তাঁদের কথা শোনেন না। নীতিমালার বাইরে শিক্ষক বদলিসহ অন্যান্য প্রশাসনিক কাজে বাইরের চাপের কাছে সহজেই নতি স্বীকারে বাধ্য হন সাময়িক দায়িত্বে থাকা কর্মকর্তারা। ফলে প্রশাসনিক কাজকর্মে বিশৃঙ্খলা দেখা দিচ্ছে।
পিইডিপি-২ প্রকল্পে সহকারী জেলা প্রাথমিক শিক্ষা কর্মকর্তা হিসেবে পদোন্নতি নিয়ে প্রায় দুই বছর প্রেষণ এবং সংযুক্তি আদেশে দায়িত্ব পালনের পর ৫৬ জন কর্মকর্তাকে আবার উপজেলা শিক্ষা কর্মকর্তা পদে ফিরিয়ে দেওয়ায় সংকট আরও ঘনীভূত হয়েছে। অথচ পিইডিপি-২ প্রকল্পে নিয়োগের পর সহকারী উপজেলা শিক্ষা কর্মকর্তারা ভারপ্রাপ্ত উপজেলা প্রাথমিক শিক্ষা কর্মকর্তা হিসেবে কার্যক্রম পরিচালনা করছিলেন। উপজেলা প্রাথমিক শিক্ষা কর্মকর্তাদের স্বপদে ফিরিয়ে দেওয়ায় সহকারী উপজেলা শিক্ষা কর্মকর্তাদেরও স্বপদে ফিরতে হয়েছে।
একাধিক সহকারী উপজেলা প্রাথমিক শিক্ষা কর্মকর্তা জানান, প্রায় ২০ বছর একই পদে চাকরি করে তাঁরা ক্লান্ত হয়ে পড়েছেন। চাকরির পর চলতি দায়িত্ব হিসেবেও উচ্চপদে দায়িত্ব পালনের সুযোগ মিলেছিল। কিন্তু দুই বছরের মাথায় স্বপদে ফিরিয়ে দেওয়ায় সামাজিক মর্যাদা ক্ষুণ্ন হয়েছে এবং কর্ম-প্রণোদনা বিনষ্ট হয়েছে। যথেষ্টসংখ্যক পদ শূন্য থাকা সত্ত্বেও নিয়মিত পদোন্নতি না দিয়ে এভাবে অতিরিক্ত বা চলতি বা ভারপ্রাপ্তের দায়িত্ব দিয়ে কেন আবার তা ফিরিয়ে নেওয়া হচ্ছে, তা বোধগম্য নয়। মাঠ প্রশাসনে গতিশীলতা ফিরিয়ে আনতে নিয়মিত পদোন্নতির কোনো বিকল্প নেই।


বখাটের হুমকিতে ছাত্রীর মাদ্রাসায় যাওয়া বন্ধ
এক বখাটে অপহরণ করার হুমকি দেওয়ায় এক ছাত্রীর মাদ্রাসা যাওয়া বন্ধ হয়ে গেছে। বরিশালের আগৈলঝাড়া উপজেলায় এ ঘটনা ঘটেছে।
দীর্ঘদিন ধরে উত্ত্যক্ত করায় ওই ছাত্রীর বাবা এক বখাটের বিরুদ্ধে সমাজের গণ্যমান্য ব্যক্তিদের কাছে অভিযোগ দিয়েছিলেন। এতে খেপে গিয়ে ওই বখাটে তাকে অপহরণের হুমকি দিয়েছেন বলে অভিযোগ পাওয়া গেছে। এ ঘটনায় ওই ছাত্রীর বাবা আগৈলঝাড়া থানায় ৫ জানুয়ারি সাধারণ ডায়েরি (জিডি) করেছেন।
ওই ছাত্রী ও জিডি সূত্রে জানা গেছে, উপজেলার বাগধা ইউনিয়নের খাজুরিয়া গ্রামের মুজিবুর রহমান মিয়ার ছেলে ইউসুফ হোসেন মিয়া (২২) ও তাঁর দুই সহযোগী গত এক মাস ধরে মাদ্রাসায় আসা-যাওয়ার পথে ওই ছাত্রীকে (১৩) উত্ত্যক্ত করে আসছেন। ৪ জানুয়ারি মাদ্রাসায় যাওয়ার পথে ইউসুফ তার বোরকা টেনে ছিঁড়ে ফেলে।
ওই ছাত্রীর বাবা এ বিষয়ে এলাকার গণ্যমান্য ব্যক্তিদের কাছে বিচার দিলে ইউসুফ ও তাঁর সহযোগীরা আরও বেপরোয়া হয়ে ওঠেন। তাঁরা ওই ছাত্রীকে অপহরণ করে নিয়ে যাওয়ার হুমকি দেন।
ওই ছাত্রীর বাবা অভিযোগ করেন, থানায় জিডি করার পর বখাটেরা তাঁর মেয়ে ও পরিবারের সদস্যদের নানা ধরনের হুমকি দিচ্ছেন। বড় ধরনের ক্ষতির আশঙ্কায় বৃহস্পতিবার থেকে তিনি তাঁর মেয়েকে মাদ্রাসায় যেতে দিচ্ছেন না। ইউসুফের সঙ্গে একাধিকবার যোগাযোগের চেষ্টা করেও কথা বলা সম্ভব হয়নি। তবে এ অভিযোগের ব্যাপারে তাঁর বাবা মুজিবুর রহমান মিয়া বলেন, ‘আমার ছেলে এমন কী করছে যা লিখতে হবে। আপনারা যা পারেন তা লেখেন।’
বাগধা ইউনিয়ন পরিষদের চেয়ারম্যান আমিনুল ইসলাম বলেন, সংশ্লিষ্ট কর্তৃপক্ষের সহায়তায় বখাটেদের বিরুদ্ধে দৃষ্টান্তমূলক পদক্ষেপ নেওয়া হবে।
আগৈলঝাড়া থানার ভারপ্রাপ্ত কর্মকর্তা অশোক কুমার নন্দী বলেন, অভিযোগ পাওয়ার পর ইউসুফকে গ্রেপ্তারের জন্য একাধিকবার বিভিন্ন স্থানে অভিযান চালানো হয়। বর্তমানে ইউসুফ গা-ঢাকা দিয়েছেন।


নাওয়া-খাওয়া ঘুম-পড়া সবই স্কুলে
সামনে এসএসসি পরীক্ষা। ভালো ফল করা চাই। এমন পণ নিয়ে লেখাপড়া করছে গুটিকয় শিক্ষার্থী। দিনে এমনকি রাতেও তারা স্কুলে থাকে। পড়া শেষে সেখানেই ঘুম। ভোরে ঘুম ভেঙে ফের পড়তে বসা। পড়ুয়াদের দলটা তদারক করতে শিক্ষকেরাও খেটে চলেছেন ক্লান্তিহীন।
এটি কিশোরগঞ্জের নিকলীর দামপাড়া কারার মাহতাব উদ্দিন উচ্চবিদ্যালয়। মাস দেড়েক ধরে বিদ্যালয়টিতে চলছে এভাবেই পড়াশোনা।
জানা যায়, বিদ্যালয়সংলগ্ন দপ্তরি থাকার ঘরটিলাগোয়া অপর একটি ঘরে থেকে পড়াশোনা করছে ১০ ছাত্র ও সাত ছাত্রী। সারা দিন পড়া শেষে সন্ধ্যায় ছাত্রীরা বাড়ি ফিরে যায়। ভোরে ঘুম ভাঙে শিক্ষার্থীদের। বাড়ি থেকে পাঠানো খাবার খেয়ে পড়তে বসে। সকাল নয়টার মধ্যে গোসল ও ১০টার মধ্যে নাশতা সারতে হয়। সাড়ে ১০টায় শুরু হয় বিষয়ভিত্তিক কোচিং। চলে বেলা দুইটা পর্যন্ত। বেলা দুইটা থেকে তিনটা মধ্যাহ্নভোজের বিরতি। তিনটা থেকে পাঁচটা পর্যন্ত চলে প্রশ্নোত্তরের মাধ্যমে শিখন পর্ব। সন্ধ্যার আগে প্রধান শিক্ষক ইংরেজির ওপর বিশেষ একটি ক্লাস নেন। দিন শেষ হয় মূল্যায়ন পর্ব দিয়ে।
বিদ্যালয় সূত্রে জানা যায়, এ পদ্ধতিতে পাঠদান শুরুর পর থেকে শিক্ষার্থীরা ভালো ফল করছে। এবার প্রি-টেস্টের চেয়ে টেস্টে তুলনামূলক ভালো করেছে তারা। পরীক্ষার্থী আলামিন, তানবির, মিতু আক্তার ও তামান্না আক্তার বলে, ‘প্রতিদিন বিষয়ভিত্তিক মডেল টেস্ট নেওয়ার ফলে আমাদের অনেকটা উন্নতি হয়েছে। আশা করছি ফাইনালে ভালো করব।’
প্রধান শিক্ষক দেলোয়ার হোসেন বলেন, ‘এ বছর ৬৫ জন এসএসসি পরীক্ষার্থীর মধ্যে ১৭ জন ছাত্রছাত্রীকে এ ব্যবস্থার আওতায় আনা হয়েছে। ছেলেরা বই-খাতা, পোশাক-আশাক নিয়ে স্কুলে এসে থাকে। আর মেয়েরা সন্ধ্যার আগে বই-খাতা নিয়ে বাড়ি চলে যায়।’
বিদ্যালয় সূত্রে জানা গেছে, ১৯৮৫ সালে শিক্ষাপ্রতিষ্ঠানটি প্রতিষ্ঠিত হয়। ৭৩৪ শিক্ষার্থীর বিপরীতে শিক্ষক আছেন ১০ জন। ২০০৮ সালে এ বিদ্যালয় থেকে ৪৭ জন শিক্ষার্থী এসএসসি পরীক্ষা দিয়ে আশানুরূপ ফল করতে পারেনি। এরপর থেকেই নেওয়া হয় বিশেষ এ ব্যবস্থা। ফলও মেলে পরের বছরই। ২০০৯ সালে এসএসসিতে সাতজন জিপিএ-৫ পায়। পরের বছর তিনটি ও গত বছর চারজন জিপিএ-৫ পায়। গত দুই বছর বিদ্যালয়ে শিক্ষার্থীদের রেখে পড়ানোর এ রীতি তেমন একটা অনুসরণ করা হয়নি। ফলাফলেও এর নেতিবাচক প্রভাব পড়ে।
নিকলী উপজেলা নির্বাহী কর্মকর্তা (ইউএনও) হাবিবুর রহমান প্রথম আলোকে বলেন, ‘ওই বিদ্যালয়ের ছাত্রদের লেখাপড়ার বিষয়টি দেখে এসেছি। এককক্ষে এতগুলো ছাত্রের থাকতে নিশ্চয়ই খুব কষ্ট হয়। বিদ্যালয়টিতে আবাসিক ব্যবস্থা করার ব্যাপারে ঊর্ধ্বতন কর্মকর্তাদের সঙ্গে আলোচনা করব।’


কুমিল্লা বিশ্ববিদ্যালয়ের অচলাবস্থা কাটেনি
ষষ্ঠ ব্যাচের শিক্ষার্থীদের ক্লাস শুরু আজ
অচলাবস্থার নিরসন না করেই কুমিল্লা বিশ্ববিদ্যালয় কর্তৃপক্ষ আজ রোববার থেকে ২০১১-১২ শিক্ষাবর্ষের প্রথম বর্ষ প্রথম সেমিস্টারের ক্লাস চালুর উদ্যোগ নিয়েছে। সকাল নয়টায় নবীন শিক্ষার্থীদের ক্লাস শুরু হবে। তবে এ ক্ষেত্রে কোনো ধরনের আনুষ্ঠানিকতা নেই বলে বিশ্ববিদ্যালয় কর্তৃপক্ষ নিশ্চিত করেছে। উদ্ভূত পরিস্থিতিতে শিক্ষার্থী, অভিভাবক ও তাঁদের স্বজনেরা উৎকণ্ঠায় রয়েছেন।
কুমিল্লা বিশ্ববিদ্যালয়ের মার্কেটিং চতুর্থ বর্ষ দ্বিতীয় সেমিস্টারের শিক্ষার্থী ও কুমিল্লা দক্ষিণ জেলা ছাত্রলীগের সহসভাপতি মঈনউদ্দিন সফিকুর রহমান চিশতির ওপর হামলার ঘটনায় গঠিত তদন্ত কমিটির প্রতিবেদন প্রকাশ করা হয়নি। এ অবস্থায় গত ২৭ নভেম্বর থেকে কুমিল্লা বিশ্ববিদ্যালয়ে ক্লাস ও পরীক্ষা বন্ধ রয়েছে।
বিশ্ববিদ্যালয় সূত্রে জানা গেছে, গত বছরের ২৭ নভেম্বর থেকে কুমিল্লা বিশ্ববিদ্যালয়ের শিক্ষার্থী মঈনউদ্দিন সফিকুর রহমান চিশতির অনুসারীরা প্রতিনিয়ত বিশ্ববিদ্যালয়ের বাস আটকে দিচ্ছে। যে কারণে শহর ও শহরতলিতে থাকা ৭০ ভাগ শিক্ষার্থী বিশ্ববিদ্যালয়ে যেতে পারছেন না। এমন নিরাপত্তাহীন অবস্থার মধ্য দিয়ে আজ রোববার ১৪ বিভাগের ৭০০ নবীন শিক্ষার্থীকে ক্লাসে যাওয়ার জন্য বলা হয়েছে।
বিশ্ববিদ্যালয়ের পদার্থবিজ্ঞান বিভাগের সহযোগী অধ্যাপক ও তদন্ত কমিটির প্রধান মো. আবু তাহের প্রথম আলোকে জানান, ‘নির্ধারিত সময়ের মধ্যে আমরা আহত শিক্ষার্থীর ওপর হামলার ঘটনায় গঠিত তদন্ত কমিটির প্রতিবেদন উপাচার্য মহোদয়ের কাছে জমা দিয়েছি। এখন উপাচার্য মহোদয় এ ব্যাপারে ব্যবস্থা নেবেন।’
বিশ্ববিদ্যালয়ের উপাচার্য আমির হোসেন খান বলেন, ‘শিগগির তদন্ত কমিটির প্রতিবেদন বাস্তবায়িত হবে। একই সঙ্গে আজ থেকে নতুন শিক্ষাবর্ষের ক্লাস শুরু হবে।’
শাহজালাল বিশ্ববিদ্যালয়ে সংঘর্ষ
জামায়াত-সমর্থক ইউপি চেয়ারম্যান গ্রেপ্তার
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে ছাত্রলীগ-শিবির সংঘর্ষের ঘটনায় দায়ের করা মামলায় জামায়াত-সমর্থক জালালাবাদ ইউনিয়ন পরিষদের (ইউপি) চেয়ারম্যান মোহাম্মদ জালাল আহমদকে গ্রেপ্তার করেছে মহানগর গোয়েন্দা পুলিশ। গতকাল শনিবার দুপুরে জেলা পরিষদের সামনে থেকে তাঁকে গ্রেপ্তার করা হয়।
জালালাবাদ থানা সূত্র জানায়, ১১ জানুয়ারি রাতে বিশ্ববিদ্যালয় ক্যাম্পাসে ছাত্রলীগ-শিবির সংঘর্ষের ঘটনায় তিনটি মামলা হয়। ছাত্রলীগের দুজন কর্মী ও একজন পুলিশ বাদী হয়ে দায়ের করা ওই তিন মামলায় ইউপি চেয়ারম্যান জালাল এজাহারভুক্ত আসামি ছিলেন। গতকাল সকালে জেলা পরিষদ মিলনায়তনে ইউপি চেয়ারম্যানদের একটি কর্মশালা থেকে ফেরার পথে মহানগর গোয়েন্দা পুলিশের একটি দল তাঁকে আটক করে।
জালালাবাদ থানার ভারপ্রাপ্ত কর্মকর্তা (ওসি) সেলিম হোসেন প্রথম আলোকে জানান, জামায়াত-সমর্থক ইউপি চেয়ারম্যান জালালের বিরুদ্ধে ১১ জানুয়ারি রাতে বিশ্ববিদ্যালয়ে বহিরাগত শিবির ক্যাডারদের অনুপ্রবেশ করার অভিযোগ রয়েছে। এ অভিযোগে তিনটি মামলায় তিনি আসামি। ঘটনার পর থেকে গা ঢাকা দিয়ে থাকা ইউপি চেয়ারম্যানকে আটকের পর তিন মামলায় গ্রেপ্তার দেখিয়ে আদালতের মাধ্যমে কারাগারে পাঠানো হয়েছে।
উল্লেখ্য, ১১ জানুয়ারি জামায়াতের সাবেক আমির গোলাম আযম যুদ্ধাপরাধী মামলায় গ্রেপ্তার হওয়ায় বিশ্ববিদ্যালয় ক্যাম্পাসে ছাত্রলীগ আনন্দ মিছিল করে। সন্ধ্যায় আবাসিক হল থেকে ছাত্রলীগ আনন্দ মিছিল বের করতে চাইলে শিবিরের সঙ্গে সংঘর্ষ হয়। এ ঘটনায় পরদিন মহানগর পুলিশের জালালাবাদ থানায় ৬০ জন নেতার নাম উল্লেখ করে শিবিরের অজ্ঞাতপরিচয় শতাধিক কর্মী-সমর্থককে আসামি করে তিনটি মামলা হয়।


মহেশখালীতে ৩০ বিদ্যালয়ে নলকূপ নেই
কক্সবাজারের মহেশখালী উপজেলায় ৬৩টি প্রাথমিক বিদ্যালয়ের মধ্যে ৩০টিতে নলকূপ না থাকায় খাওয়ার পানির সমস্যা প্রকট হয়ে উঠেছে। এ কারণে ওই সব বিদ্যালয়ের শিক্ষক-শিক্ষার্থীরা ভোগান্তির শিকার হচ্ছে।
উপজেলা প্রাথমিক শিক্ষা অফিস সূত্র জানায়, ৩০টি প্রাথমিক বিদ্যালয়ে কোনো নলকূপ না থাকায় পানির সমস্যার শেষ নেই। অনেক দূর থেকে বিশুদ্ধ পানি সংগ্রহ করে এসব প্রতিষ্ঠানের শিক্ষক ও শিক্ষার্থীরা পিপাসা মেটাচ্ছে। নলকূপ স্থাপন করার জন্য বিদ্যালয় কর্তৃপক্ষ অনেকবার আবেদন করলেও কোনো সুরাহা হচ্ছে না। ফলে শিক্ষক ও অভিভাবকদের মধ্যে ক্ষোভ দেখা গেছে।
উপজেলার ধলঘাট ইউনিয়নের চারটি সরকারি প্রাথমিক বিদ্যালয়ের মধ্যে তিনটিতে কোনো নলকূপ নেই।
সরেজমিনে দেখা যায়, ধলঘাট সাপমারার ডেইল সরকারি প্রাথমিক বিদ্যালয়ে কোনো নলকূপ নেই। আর ২৫০ জন শিক্ষার্থীর জন্য শিক্ষক আছেন মাত্র চারজন। বিদ্যালয়ের প্রধান শিক্ষক বলেন, প্রায় দুই কিলোমিটার দূর থেকে তাঁদের খাওয়ার পানি সংগ্রহ করতে হয়। শেষ হয়ে গেলে আবার পানি আনতে শিক্ষার্থীদের যেতে হয়। এই বিদ্যালয়ের পঞ্চম শ্রেণীর ছাত্র মোহাম্মদ আলী, আবদুল মান্নান ও রুহুল কাদের জানায়, তৃষ্ণা পেলেও অনেক সময় শ্রেণীকক্ষে তাদের পানি না খেয়ে থাকতে হয়।
ধলঘাট মহুরিঘোনা ও শরইতলা সরকারি প্রাথমিক বিদ্যালয়ের শিক্ষার্থীরা জানিয়েছে, নলকূপ না থাকায় তাদের পুকুরের পানি পান করতে হয়।
মাতারবাড়ি পুরান বাজার সরকারি প্রাথমিক বিদ্যালয়ের প্রধান শিক্ষক আবদুল হামিদ জানান, নলকূপ না থাকার কারণে অনেক ছাত্র বিদ্যালয়ে আসতে চায় না। একটি নলকূপের জন্য কয়েকবার আবেদন করেও কাজ হয়নি বলে তিনি জানান।
একই অভিযোগ করেন লাল মোহাম্মদ সিকদারপাড়া সরকারি প্রাথমিক বিদ্যালয়ের প্রধান শিক্ষক শওকত আরা বেগম।
এলাকার পানি সমস্যার কথা তুলে ধরে ধলঘাট ইউনিয়নের চেয়ারম্যান আহসান উল্লাহ প্রথম আলোকে বলেন, এলাকায় পানির সমস্যা দূর করতে হলে অন্তত ৫০টি নলকূপ বসানো দরকার।
মহেশখালী উপজেলা প্রাথমিক শিক্ষা কর্মকর্তা সুব্রত কুমার ধর প্রথম আলোকে বলেন, নলকূপ স্থাপনের জন্য অনেক লেখালেখি করা হয়েছে। কিন্তু নলকূপ বসানোর জন্য কর্তৃপক্ষ কোনো উদ্যোগ নিচ্ছে না।
মহেশখালী উপজেলা নির্বাহী কর্মকর্তা (ইউএনও) এ টি এম কাউসার হোসেন প্রথম আলোকে বলেন, বিদ্যালয়ে পানির সমস্যা নিরসনে নলকূপ স্থাপনের জন্য সংশ্লিষ্ট কর্তৃপক্ষের কাছে অনেকবার লিখিতভাবে জানানো হয়েছে। কিন্তু বিদ্যালয়ের জন্য আলাদাভাবে বরাদ্দ না পাওয়ায় নলকূপ বসানো সম্ভব হচ্ছে না বলে তিনি জানান।


সেন্ট জেভিয়ার্স স্কুল
পুনরায় কার্যক্রম চালুর ব্যাপারে সহযোগিতা চেয়েছে কর্তৃপক্ষ
চট্টগ্রামের পাহাড়তলীতে অবস্থিত সেন্ট জেভিয়ার্স স্কুলের শিক্ষা কার্যক্রম পুনরায় চালুর ব্যাপারে অভিভাবক ও প্রশাসনের সহযোগিতা চেয়েছে কর্তৃপক্ষ। গতকাল শনিবার স্কুলের প্রধান শিক্ষক সিস্টার মেরী তপতী এ ব্যাপারে বিবৃতি দিয়েছেন।
বিবৃতিতে বলা হয়, ৯ ও ১০ জানুয়ারি শিক্ষার্থীদের বেতন বাড়ানোর দাবিতে কতিপয় অভিভাবক বিদ্যালয়ে গিয়ে বিশৃঙ্খলা সৃষ্টি করেন। ওই ঘটনার পর শিক্ষার্থীদের নিরাপত্তার কথা ভেবে কর্তৃপক্ষ বিদ্যালয় অনির্দিষ্টকালের জন্য বন্ধ ঘোষণা করে। প্রধান শিক্ষক জানান, এ বিষয়ে তাঁরা খুলশী থানায় একটি সাধারণ ডায়েরি করেছেন।
বিবৃতিতে সিস্টার মেরী বলেন, বিদ্যালয়ে বহুতল ভবন নির্মাণ করায় শিক্ষা ব্যয় কিছুটা বেড়ে গেছে। তাই সেন্ট মেরিস স্কুলসহ মিশন পরিচালিত অন্যান্য শিক্ষাপ্রতিষ্ঠানের সঙ্গে সামঞ্জস্য রেখে এখানেও অভিভাবকদের সঙ্গে সভা করে বেতন-ভাতা পুনর্নির্ধারণ করা হয়েছে। তবে গরিব ও মেধাবী শিক্ষার্থীদের জন্য এই পুনর্নির্ধারিত বেতন-ভাতায় বিশেষ ছাড়ের ব্যবস্থা রাখা হয়েছে।


কৃতী শিক্ষার্থীদের সংবর্ধনা
চট্টগ্রামের কৃতী শিক্ষার্থীদের সংবর্ধনা দিয়েছে জুঁই খেলাঘর আসর নামের একটি সংগঠন। গতকাল শনিবার ফিরিঙ্গিবাজার নগর কমিউনিটি সেন্টারে এ সংবর্ধনা অনুষ্ঠান হয়।
সংবর্ধিত ৩৫০ জন শিক্ষার্থীর হাতে শুভেচ্ছা স্মারক তুলে দেন প্রাথমিক ও গণশিক্ষামন্ত্রী আফছারুল আমীন এবং খেলাঘর চট্টগ্রাম মহানগর সভাপতি ও চট্টগ্রাম বিশ্ববিদ্যালয়ের অধ্যাপক গাজী সালেহ উদ্দিন। সদ্য প্রকাশিত পিএসসি, জেএসসি, এসএসসি ও এইচএসসি পরীক্ষায় যারা ভালো ফল অর্জন করেছে, তাদের এ সংবর্ধনা দেওয়া হয়।


মাধ্যমিকের সহকারী শিক্ষকদের দ্বিতীয় শ্রেণীর মর্যাদা দাবি
সরকারি মাধ্যমিক বিদ্যালয়ের সহকারী শিক্ষকদের দ্বিতীয় শ্রেণীর গেজেটেড পদমর্যাদা দেওয়ার জন্য সরকারকে এক মাসের সময় বেঁধে দিয়েছে বাংলাদেশ সরকারি
মাধ্যমিক শিক্ষক সমিতি (বাসমাশিস)। সমিতির নেতারা বলছেন, এ সময়ের মধ্যে দাবি পূরণ না হলে সংবাদ সম্মেলন করে বৃহত্তর আন্দোলনের কর্মসূচি ঘোষণা করা হবে।
রাজধানীর ধানমন্ডির গভ. বয়েজ হাইস্কুলে গত শুক্রবার বাসমাশিসের কেন্দ্রীয় কমিটি ও আঞ্চলিক কমিটির যৌথ সভায় এ সিদ্ধান্ত হয়। সমিতির সভাপতি সামসুল হকের সভাপতিত্বে এ সময় বক্তব্য দেন সাধারণ সম্পাদক ইনছান আলী, সাখাওয়াত হোসেন বিশ্বাস, গৌরচন্দ্র
মণ্ডলসহ বিভিন্ন পর্যায়ের নেতারা। তাঁরা বলেন, শিক্ষামন্ত্রী ২০১০ সালের মে মাসে শিক্ষক সম্মেলনে সহকারী শিক্ষকদের দ্বিতীয় শ্রেণীর মর্যাদা দেওয়ার ঘোষণা দিলেও এখন পর্যন্ত তার বাস্তবায়ন হয়নি।
চাকরি জাতীয়করণের দাবি: ১৯ জানুয়ারির আগে বেসরকারি শিক্ষক-কর্মচারীদের চাকরি জাতীয়করণের দাবি জানিয়েছে শিক্ষক-কর্মচারী ঐক্যজোট। গতকাল শনিবার সংগঠনের নেতারা এক বিবৃতিতে এই দাবি জানিয়ে বলেন, এ সময়ের মধ্যে দাবি পূরণ না হলে ‘জাতীয় শিক্ষক দিবস’ উপলক্ষে ১৯ জানুয়ারি ইঞ্জিনিয়ার্স ইনস্টিটিউশনে আয়োজিত শিক্ষক সমাবেশ থেকে নতুন কর্মসূচি ঘোষণা করা হবে।
বিবৃতিদাতারা হলেন: ঐক্যজোটের চেয়ারম্যান সেলিম ভূঁইয়া, মহাসচিব চৌধুরী মুগীসউদ্দিন মাহমুদ প্রমুখ। তাঁরা মুক্তিযোদ্ধা শিক্ষকদের চাকরির বয়সসীমা বৃদ্ধির দাবি জানান।
বাংলাদেশ শিশুকল্যাণ প্রাথমিক শিক্ষক সমিতির সভাপতি সৈয়দ সাদরুল উলা মাজু ও মহাসচিব এস এম আলীম এক বিবৃতিতে
বলেন, ‘শুধু শিক্ষকদের চাকরি সরকারীকরণ নয়, আমরা গোটা প্রাথমিক শিক্ষাব্যবস্থার জাতীয়করণ চাই।’


আইডিয়াল স্কুল অ্যান্ড কলেজ
বিষয়ভিত্তিক অলিম্পিয়াড প্রতিযোগিতা অনুষ্ঠিত
রাজধানীর মতিঝিল আইডিয়াল স্কুল অ্যান্ড কলেজে গতকাল শনিবার অনুষ্ঠিত হয় বিষয়ভিত্তিক অলিম্পিয়াড প্রতিযোগিতা। শিক্ষা ও সাংস্কৃতিক মিলনমেলার তৃতীয় দিনে এ প্রতিযোগিতার আয়োজন করা হয়।
রাজধানীর বিভিন্ন স্কুল-কলেজের প্রায় ৯০০ শিক্ষার্থী প্রতিযোগিতায় অংশ নেয়। প্রতিযোগিতায় ছিল গণিত, রসায়ন, পদার্থবিদ্যা, জীববিজ্ঞান, হিসাববিজ্ঞান, অর্থনীতি, বাংলা ও জ্যোতির্বিজ্ঞান নিয়ে বহুনির্বচনী পরীক্ষা। ২৬ জানুয়ারি প্রতিযোগিতার ফলাফল ঘোষণা করা হবে।
এই প্রতিযোগিতায় অংশ নেয় নবম, দশম, একাদশ ও দ্বাদশ শ্রেণীর শিক্ষার্থীরা। প্রতিটি বিষয়ের জন্য এক ঘণ্টা সময় বেঁধে দেওয়া হয়।
মতিঝিল আইডিয়াল স্কুল অ্যান্ড কলেজের অধ্যক্ষ শাহান আরা বেগম বলেন, এই মিলনমেলার উদ্দেশ্য সৃজনশীল মানুষ গড়ে তোলা।
শিক্ষা ও সাংস্কৃতিক মিলনমেলার অনুষ্ঠান উপকমিটির আহ্বায়ক সুশান্ত কুমার সরকার বলেন, পরবর্তী সময়ে দেশব্যাপী এ প্রতিযোগিতার আয়োজন করা হবে।
উইলস লিটল ফ্লাওয়ার স্কুল অ্যান্ড কলেজ: গতকাল এই শিক্ষাপ্রতিষ্ঠানে হাতের লেখা ও চিত্রাঙ্কন প্রতিযোগিতা অনুষ্ঠিত হয়। প্র্রতিযোগিতায় প্রথম থেকে ষষ্ঠ শ্রেণী জুনিয়র গ্রুপে ৫৫ জন এবং সপ্তম থেকে দ্বাদশ শ্রেণী সিনিয়র গ্রুপে ৩০ জন শিক্ষার্থী অংশ নেয়।
শিক্ষার মানোন্নয়ন ও সহশিক্ষা কার্যক্রমে অংশ নিয়ে শিক্ষার্থীদের সুপ্ত প্রতিভা বিকাশের লক্ষ্যে ঢাকা মহানগরের কয়েকটি শিক্ষাপ্রতিষ্ঠানের উদ্যোগে ১২ জানুয়ারি শুরু হয়েছে দুই সপ্তাহব্যাপী শিক্ষা ও সাংস্কৃতিক মিলনমেলা। মেলায় সহযোগিতা করছে প্রথম আলো ও সময় টেলিভিশন।


বগুড়ায় ছাত্রদলের মিছিলে ছাত্রলীগের হামলা
বগুড়ার সরকারি আযিযুল হক কলেজে আজ সোমবার দুপুরে ছাত্রদলের পূর্বঘোষিত মিছিলে হামলা চালিয়েছেন ছাত্রলীগের নেতাকর্মীরা। এ সময় ছাত্রদলের তিনজন ছুরিকাহতসহ পাঁচ নেতা-কর্মী আহত হয়েছেন। ছাত্রলীগের ধাওয়ার মুখে ছাত্রদলের নেতা-কর্মীরা পালিয়ে অধ্যক্ষের কক্ষে আশ্রয় নিলে সেখানেও তাঁদের পেটানো হয় বলে অভিযোগ পাওয়া গেছে। তবে ছাত্রলীগ এসব অভিযোগ অস্বীকার করেছে।
খোঁজ নিয়ে জানা গেছে, শিক্ষাপ্রতিষ্ঠানে হত্যা, সন্ত্রাস ও নৈরাজ্যের প্রতিবাদে ছাত্রদলের কেন্দ্রীয় কমিটি দেশব্যাপী শিক্ষাপ্রতিষ্ঠানে বিক্ষোভ মিছিলের কর্মসূচি ঘোষণা করে। সেই কর্মসুচির অংশ হিসেবে আজ বেলা সাড়ে ১১টার দিকে সরকারি আযিযুল হক কলেজ শাখা ছাত্রদল ও জেলা ছাত্রদলের নেতারা কলেজ ক্যাম্পাসে সমবেত হন।
এদিকে আযিযুল হক কলেজ শাখার ছাত্রলীগ যুদ্ধাপরাধীদের দ্রুত বিচার দাবি করে বিক্ষোভ সমাবেশের আয়োজন করে। কলেজ ক্যাম্পাসে সহিংসতা এড়াতে সকাল থেকে অতিরিক্ত পুলিশ মোতায়েন করা হয়।
প্রত্যক্ষদর্শী শিক্ষার্থীরা জানান, দুপুর পৌনে ১২টার দিকে ছাত্রলীগ মিছিল শেষ করার পর ছাত্রদল পুলিশের বেষ্টনির মধ্যে মিছিল বের করে দলীয় স্লোগান দিতে থাকে। এ সময় ছাত্রলীগের কিছু নেতা-কর্মী লাঠিসোঁটা নিয়ে পুলিশের বেষ্টনির মধ্যেই ছাত্রদলের নেতা-কর্মীদের ওপর হামলা চালান। এ সময় ছাত্রদলের অনেক নেতা-কর্মী দৌড়ে পালিয়ে যান আবার কেউ অধ্যেক্ষের কক্ষে আশ্রয় নেন। সেখানেও ছাত্রলীগের কর্মীরা তাঁদের মারধর করেন। এ সময় অধ্যক্ষ বাধা দিলেও তাঁরা মানেনি।
পরে বেলা একটার দিকে ছাত্রদলের নেতা-কর্মীরা কামারগাড়ি এলাকায় সংগঠিত হয়ে রেললাইনের পার্শ্বে অবস্থান নেন। ছাত্রলীগের নেতা-কর্মীরা লাঠিসোঁটা নিয়ে আবারও তাঁদের ধাওয়া করে। পরে পুলিশ ছাত্রলীগ কর্মীদের কলেজ ক্যাম্পাসে ফিরিয়ে আনে।
কলেজ ছাত্রদল শাখার আহবায়ক শফিকুল ইসলাম জানান, তাঁদের শান্তিপূর্ণ মিছিলে ছাত্রলীগ হামলা চালিয়ে নেতা-কর্মীদের মারধর করেন। এ সময় জেলা ছাত্রদলের জ্যেষ্ঠ সহসভাপতি হাসানুজ্জামান, কর্মী সোহেল রানা ছাড়াও শুভ, মিলন, হজরত আলী নামের তিনজন কর্মী আহত হন।
কলেজ শাখা ছাত্রলীগের আহ্বায়ক মাহমুদুন্নবী রাসেল জানান, ছাত্রদলের মিছিল থেকে প্রধানমন্ত্রী সম্পর্কে কটূক্তি করে স্লোগান দেওয়া হলে ছাত্রলীগের কিছু নেতা-কর্মী সাধারণ ছাত্রদের সঙ্গে নিয়ে তাঁদের ধাওয়া করেন।
বগুড়া সদর থানা ভারপ্রাপ্ত কর্মকর্তা (ওসি) এ কে এম খালেকুজ্জামান জানান, মিছিল করা নিয়ে এক পক্ষ আরেক পক্ষকে হামলা চালিয়েছে। অধ্যক্ষের কক্ষে আশ্রয় নেয়া শিক্ষার্থীদের পুলিশ উদ্ধার করেছেন।
শাহজালাল বিশ্ববিদ্যালয়
শিবিরের ধর্মঘট না মানায় শিক্ষার্থীকে কোপালেন দুর্বৃত্তরা
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে ছাত্রশিবিরের ডাকা ধর্মঘটের দ্বিতীয় দিনে আজ সোমবার সকালে শিক্ষার্থীদের বাসে হামলা চালিয়ে চাবি কেড়ে নেওয়ার ঘটনা ঘটেছে। দুপুরে এক শিক্ষার্থীকে কুড়াল দিয়ে আঘাত করারও অভিযোগ পাওয়া গেছে।
পুলিশ ও শিক্ষার্থীরা অভিযোগ করেন, সকাল আটটার দিকে নগরের সোনারপাড়া এলাকায় শিক্ষার্থী বহনকারী তিনটি বাসে হামলা চালান শিবিরের কর্মীরা। এ সময় মোহাম্মদ হোসেন জামি নামে বিবিএর এক ছাত্র আহত হন। একই সঙ্গে ওই তাঁরা তিনটি বাসের চালককে জিম্মি করে চাবি কেড়ে নেন।
বেলা সাড়ে ১১টায় বিশ্ববিদ্যালয় ফটক থেকে মুঠোফোনে ডেকে নিয়ে বদরুল আলম নামের এক শিক্ষার্থীকে কুপিয়ে পালিয়ে যায় দুর্বৃত্তরা। বদরুল অর্থনীতি বিভাগের তৃতীয় বর্ষের দ্বিতীয় সেমিস্টারের ছাত্র। বদরুলকে গুরুতর আহত অবস্থায় সিলেট ওসমানী মেডিকেল কলেজ হাসপাতালে ভর্তি করা হয়েছে বলে জানান বিশ্ববিদ্যালয়ের সহকারী প্রক্টর দীপেন দেবনাথ।
বদরুলকে উদ্ধারকারী কয়েকজন জানান, সিলেট-সুনামগঞ্জ সড়কের একটি শিক্ষাপ্রতিষ্ঠানের সামনে বদরুলের সমবয়সী ৮-১০ জন চাইনিজ কুড়াল দিয়ে কুপিয়ে তাঁকে ফেলে যায়।
মহানগর পুলিশের জালালবাদ থানার ভারপ্রাপ্ত কর্মকর্তা (ওসি) সেলিম হোসেন জানান, ঘটনাস্থলে পুলিশ পাঠিয়ে হামলাকারীদের গ্রেপ্তারের চেষ্টা করা হচ্ছে।
জামায়াতে ইসলামীর সাবেক আমির গোলাম আযম গ্রেপ্তার হওয়ায় ১১ জানুয়ারি বিশ্ববিদ্যালয় ক্যাম্পাসে ছাত্রলীগ মিছিল করে। এর সূত্র ধরে রাতে আবাসিক হলে শিবির-ছাত্রলীগ সংঘর্ষ হয়। সংঘর্ষে আবাসিক হলে লুটপাট হয়েছে—এমন অভিযোগ তুলে ছাত্রশিবির সংবাদ সম্মেলন করে গত রোববার থেকে বিশ্ববিদ্যালয়ে অনির্দিষ্টকালের ধর্মঘটের ডাক দেয়।
অবশেষে প্রক্টরের পদত্যাগ
শিক্ষক ও শিক্ষার্থীদের আন্দোলনের মুখে জাহাঙ্গীরনগর বিশ্ববিদ্যালয়ের প্রক্টরের পদ থেকে অবশেষে সরে দাঁড়ালেন আরজু মিয়া। তিনি আজ সোমবার দুপুর ১২টার দিকে প্রশাসনিক ভবনের সিনেট কক্ষে এক সংবাদ সম্মেলনে পদত্যাগের ঘোষণা দেন।
সংবাদ সম্মেলনে আরজু মিয়া বলেন, ইংরেজি বিভাগের শিক্ষার্থী জুবায়ের আহমেদ হত্যার ঘটনায় শিক্ষার্থীদের আন্দোলন ও শিক্ষকদের একাংশের ক্লাস বর্জনে উদ্ভূত পরিস্থিতির কারণে তিনি স্বেচ্ছায় পদত্যাগ করছেন।
প্রসঙ্গত, জুবায়ের হত্যার প্রতিবাদে প্রক্টরের পদত্যাগের দাবিতে গত কয়েকদিন ধরেই আন্দোলন করছেন বিশ্ববিদ্যালয়ের শিক্ষার্থী ও ‘শিক্ষক সমাজ’।


রাজশাহী নার্সিং কলেজ
ছাত্রত্ব বাতিলসহ ২৮ জন আন্দোলনকারীকে শাস্তি
রাজশাহী নার্সিং কলেজে সম্পূরক পরীক্ষায় অংশগ্রহণের সুযোগ দেওয়ার দাবিতে আন্দোলনকারী ২৮ জন শিক্ষার্থীকে শাস্তি দেওয়া হয়েছে।
এই শিক্ষার্থীদের দুই বছর পর্যন্ত বহিষ্কার, চার হাজার টাকা করে জরিমানা ও ছাত্রীনিবাসের সিট বাতিল করা হয়েছে।
১০ জানুয়ারি শিক্ষার্থীদের ঠিকানায় এ-সংক্রান্ত চিঠি পাঠানো হয়েছে। চিঠিতে শাস্তির ঘোষণা ছাড়াও এসব শিক্ষার্থীর অভিভাবকদের কলেজে গিয়ে মুচলেকা দেওয়ার নির্দেশ দেওয়া হয়েছে।
এদিকে বন্ধ হওয়ার ৪০ দিনের মাথায় গতকাল রোববার কলেজ খুলেছে।
কলেজ সূত্র জানায়, শিক্ষার্থীরা দাবি আদায়ে গত ৫ ডিসেম্বর কলেজের অধ্যক্ষ সাদেকা খাতুনকে অবরুদ্ধ করলে পুলিশ তাঁকে উদ্ধার করে। শিক্ষার্থীরা এ সময় কলেজে ভাঙচুর চালান। এরপর কর্তৃপক্ষ কলেজ বন্ধ ঘোষণা করে।
এ ঘটনায় রাজশাহী মেডিকেল কলেজের উপাধ্যক্ষ দায়েম উদ্দিনকে সভাপতি করে তদন্ত কমিটি গঠন করা হয়। ওই কমিটির প্রতিবেদনের ভিত্তিতে ১০ জানুয়ারি কলেজের অধ্যক্ষ ২৮ জন শিক্ষার্থীকে শাস্তির আদেশসংক্রান্ত চিঠি দেন।
তদন্ত কমিটি ও কলেজ সূত্রে জানা যায়, চার শিক্ষার্থীকে দুই বছর করে এবং পাঁচ শিক্ষার্থীকে এক বছর করে বহিষ্কার করা হয়েছে। ২৮ শিক্ষার্থীকে চার হাজার টাকা করে জরিমানা, ছাত্রীনিবাসের সিট বাতিলসহ বিভিন্ন শাস্তি দেওয়া হয়েছে।
কয়েকজন শিক্ষার্থী শাস্তির চিঠি পাওয়ার কথা স্বীকার করেন। তাঁরা দাবি করেন, সম্পূরক পরীক্ষায় অংশ না নিলে তাঁদের শিক্ষাজীবনের একটি বছর নষ্ট হয়ে যাবে। তাই আন্দোলন করেন। তাঁদের অযৌক্তিকভাবে শাস্তি দেওয়া হয়েছে। এ শাস্তি প্রত্যাহারেরও দাবি জানান শিক্ষার্থীরা।
চিঠির ব্যাপারে কলেজের অধ্যক্ষ সাদেকা খাতুনের সঙ্গে যোগাযোগের চেষ্টা করা হলেও তাঁর ব্যক্তিগত মুঠোফোন বন্ধ পাওয়া যায়। অধ্যক্ষের কার্যালয়ের টেলিফোনে যোগাযোগ করা হলে তা কেউ ধরেননি। তদন্ত কমিটির সভাপতি দায়েম উদ্দিন শিক্ষার্থীদের শাস্তির বিষয়টি নিশ্চিত করেন।


সদরপুরে শিক্ষকের অপসারণের দাবিতে শিক্ষার্থীদের বিক্ষোভ
ফরিদপুরের সদরপুর উপজেলার বাইশরশি শিব সুন্দরী একাডেমির ভারপ্রাপ্ত প্রধান শিক্ষক মো. দেলোয়ার হোসেন তালুকদারের অপসারণের দাবিতে গতকাল রোববার বিক্ষোভ করেছে শিক্ষার্থীরা। ওই শিক্ষকের বিরুদ্ধে অনিয়ম, স্বেচ্ছাচারিতা, শিক্ষার্থী নির্যাতনসহ বিভিন্ন অভিযোগ রয়েছে।
প্রত্যক্ষদর্শী সূত্র জানায়, শিক্ষক মো. দেলোয়ার হোসেনের অপসারণের দাবিতে গতকাল সকাল থেকে শিক্ষার্থীরা ক্লাস বর্জন এবং বিদ্যালয়ের চত্বরে বিক্ষোভ শুরু করে। ওই শিক্ষক এ সময় বিদ্যালয় থেকে চলে যান। বিক্ষোভকারী শিক্ষার্থীরা একপর্যায়ে শ্রেণীকক্ষসহ প্রধান শিক্ষকের কক্ষে তালা ঝুলিয়ে দেয় এবং জানালার কাচ ভাঙচুর করে। পরে পুলিশ ঘটনাস্থলে পৌঁছালে পরিস্থিতি শান্ত হয়।
দশম শ্রেণীর শিক্ষার্থী মো. সাজ্জাদ, মো. বিপ্লব হাসান ও মো. কবিরের অভিযোগ, বিদ্যালয়ে যোগদানের পর থেকেই মো. দেলোয়ার হোসেন তালুকদার স্বেচ্ছাচারিতা, কোচিং ফি বৃদ্ধি, কম্পিউটার ক্লাস ও বিদ্যালয়ে পাঠদানে অনিয়ম শুরু করেন। শিক্ষার্থীদের সঙ্গে তিনি দুর্ব্যবহার করেন এবং বেত্রাঘাতসহ বিভিন্নভাবে শারীরিক ও মানসিক নির্যাতন করেন।
এ ব্যাপারে শিক্ষক মো. দেলোয়ার হোসেনের সঙ্গে যোগাযোগের চেষ্টা করেও কথা বলা সম্ভব হয়নি। তাঁর মুঠোফোন বন্ধ ছিল।
শিক্ষার্থীদের বিক্ষোভ ও ভাঙচুরের সত্যতা নিশ্চিত করে বিদ্যালয় ব্যবস্থাপনা কমিটির সভাপতি কাজী শফিকুর রহমান বলেন, ভারপ্রাপ্ত প্রধান শিক্ষক মো. দেলোয়ার হোসেন তালুকদারের বিরুদ্ধে আর্থিক অনিয়মের অভিযোগে বর্তমানে তদন্ত চলছে।
সদরপুর থানার উপপরিদর্শক (এসআই) অমর চন্দ্র বিশ্বাস বলেন, ভাঙচুরের খবর পেয়ে পুলিশ ঘটনাস্থলে গিয়ে বিক্ষোভকারীদের শান্ত করে। তালাবদ্ধ কক্ষগুলো এক ঘণ্টা পর খুলে দেওয়া হয়।


পাবনায় মতবিনিময় সভায় শিক্ষামন্ত্রী
শিক্ষকদের বেতন-ভাতা বাড়ানোর বিষয়ে সরকার আন্তরিক
শিক্ষামন্ত্রী নুরুল ইসলাম নাহিদ বলেছেন, সরকার শিক্ষকদের বেতন-ভাতা ও সম্মানী বাড়ানোর বিষয়ে আন্তরিক। তুলনামূলকভাবে শিক্ষকদের বেতন-ভাতা ও সম্মানীর পরিমাণ কম হলেও দেশের কথা চিন্তা করে তাঁদের কাজ করে যেতে হবে। গতকাল রোববার বিকেলে পাবনার বেড়া উপজেলায় শিক্ষকদের সঙ্গে মতবিনিময় সভায় তিনি এসব কথা বলেন।
মতবিনিময় সভায় সভাপতিত্ব করেন পাবনা জেলা আওয়ামী লীগের বিজ্ঞান ও প্রযুক্তিবিষয়ক সম্পাদক আলমাহমুদ সরকার। অন্যান্যের মধ্যে বক্তব্য দেন মাধ্যমিক ও উচ্চ শিক্ষা অধিদপ্তরের মহাপরিচালক অধ্যাপক নোমান উর রশীদ ও জেলা আওয়ামী লীগের কার্যকরী সদস্য আ হ ম ফজলুর রহমান। বেড়া উপজেলায় স্বরাষ্ট্র প্রতিমন্ত্রী শামসুল হকের বাসভবনে এ মতবিনিময় সভা হয়।
শিক্ষামন্ত্রী বলেন, জাতীয় শিক্ষানীতি প্রণয়নের জন্য এক বছরের বেশি সময় ধরে শিক্ষাবিদসহ বিভিন্ন শ্রেণীপেশার মানুষের মতামত নেওয়া হয়েছে। এমনকি বিরোধী দলের মতামতও নিয়েছে সরকার। সবার মতামত ও সুপারিশের ভিত্তিতে নতুন শিক্ষানীতি বাস্তবায়নের প্রক্রিয়া চলছে। এই শিক্ষানীতি সবার কাছে গ্রহণযোগ্য হবে বলে আশা করেন তিনি।
এর আগে শিক্ষামন্ত্রী পাবনার সাঁথিয়া উপজেলার করমজা গ্রামে সিলেট বোর্ডের সদ্য প্রয়াত চেয়ারম্যান আবদুল খালেকের বাড়িতে যান। তিনি শোকসন্তপ্ত পরিবারের সদস্যদের প্রতি সমবেদনা জানান। গত শুক্রবার আবদুল খালেক মারা যান।


জগন্নাথ বিশ্ববিদ্যালয়
উন্নয়ন ফি কমল ধর্মঘট স্থগিত
শিক্ষার্থীদের আন্দোলনের মুখে অবশেষে উন্নয়ন ফি কমিয়েছে জগন্নাথ বিশ্ববিদ্যালয় প্রশাসন। পাঁচ হাজার থেকে কমিয়ে উন্নয়ন ফি তিন হাজার টাকা করা হয়েছে।
এ ছাড়া পরবর্তী শিক্ষাবর্ষ থেকে উন্নয়ন ফি বাতিল করতে শিক্ষা মন্ত্রণালয় ও বিশ্ববিদ্যালয় মঞ্জুরি কমিশনের (ইউজিসি) সঙ্গে আলোচনা করে সিদ্ধান্ত জানানো হবে বলেও প্রতিশ্রুতি দিয়েছে প্রশাসন।
আন্দোলনরত শিক্ষার্থীদের প্রতিনিধিদলের সঙ্গে গতকাল রোববার বিকেলে প্রায় তিন ঘণ্টার আলোচনা শেষে প্রশাসন এ সিদ্ধান্ত নেয়। পরে বিশ্ববিদ্যালয়ের গণসংযোগ বিভাগ সংবাদ বিজ্ঞপ্তি পাঠিয়ে বিষয়টি নিশ্চিত করে।
সংবাদ বিজ্ঞপ্তিতে বলা হয়, ‘উন্নয়ন ফি পাঁচ হাজার থেকে দুই হাজার টাকা কমানোর ঘোষণা দিচ্ছে প্রশাসন। আগামী ২০১২-১৩ শিক্ষাবর্ষ থেকে অবশিষ্ট তিন হাজার টাকার বিষয়েও শিক্ষা মন্ত্রণালয় ও ইউজিসির সঙ্গে উপাচার্যের আলোচনার ভিত্তিতে সিদ্ধান্ত গ্রহণ করা হবে।’
বিজ্ঞপ্তিতে আরও বলা হয়, আটজন শিক্ষার্থীকে দেওয়া কারণ দর্শানোর নোটিশ প্রত্যাহারের জন্য তাঁরা বিশ্ববিদ্যালয় প্রশাসন বরাবর আবেদন করতে পারবেন। একই সঙ্গে ক্যাম্পাসের সভা-সমাবেশের ওপর নিষেধাজ্ঞা প্রত্যাহারেরও ঘোষণা দেওয়া হয়।
উপাচার্যের সম্মেলনকক্ষে অনুষ্ঠিত গতকালের বৈঠকে প্রশাসনের পক্ষে উপস্থিত ছিলেন বিজ্ঞান অনুষদের ডিন হাসনাহেনা বেগম, প্রক্টর কামালউদ্দীন আহমেদ ও ছাত্রকল্যাণ পরিচালক অরুণ কুমার গোস্বামী। আন্দোলনরত শিক্ষার্থীদের পক্ষে ছিলেন শরীফুল চৌধুরী, মাসুদ রানা, নাজমুল ইসলাম প্রমুখ।
জানতে চাইলে উপাচার্য মেসবাহউদ্দিন আহমেদ প্রথম আলোকে বলেন, ‘উন্নয়ন ফি সম্পূর্ণ বাতিল করার বিষয়ে চেষ্টা চালিয়ে যাব।’
প্রগতিশীল ছাত্রজোটের ফারুক আহমেদ প্রথম আলোকে বলেন, বিশ্ববিদ্যালয় প্রশাসন শিক্ষার্থীদের দাবির একাংশ মেনে নিয়েছে। তাই আন্দোলনের সব কর্মসূচি প্রত্যাহার করা হয়েছে। প্রশাসন শিগগিরই পুরো দাবি মেনে নেবে বলেও আশা প্রকাশ করেন তিনি।
উন্নয়ন ফি বাতিলের দাবিতে ৩ জানুয়ারি থেকে প্রগতিশীল ছাত্রজোট আন্দোলন শুরু করে। এর সঙ্গে সাধারণ শিক্ষার্থীরাও যুক্ত হন।


কুমিল্লা বিশ্ববিদ্যালয়ে শিক্ষার্থীকে ছুরিকাঘাত
ছাত্রলীগ কর্মী মনিরুজ্জামান এক বছরের জন্য বহিষ্কার
মার্কেটিং বিভাগের এক শিক্ষার্থীকে ছুরিকাঘাতের ঘটনায় কুমিল্লা বিশ্ববিদ্যালয়ের লোকপ্রশাসন বিভাগের চতুর্থ বর্ষের দ্বিতীয় সেমিস্টারের শিক্ষার্থী ও ছাত্রলীগের কর্মী মনিরুজ্জামানকে এক বছরের জন্য বহিষ্কার করা হয়েছে। এ ছাড়া তাঁর বিশ্ববিদ্যালয় এলাকায় প্রবেশাধিকারের ওপর নিষেধাজ্ঞাও জারি করা হয়।
ছাত্রলীগের অন্য কর্মী ইংরেজি দ্বিতীয় বর্ষের দ্বিতীয় সেমিস্টারের শিক্ষার্থী ফাহিম হোসেনের সাজা (ছয় মাস) স্থগিত করা হয়েছে। গতকাল রোববার রাতে বিশ্ববিদ্যালয় কর্তৃপক্ষ এ সিদ্ধান্ত বাস্তবায়ন করে।
বিশ্ববিদ্যালয়ের ভারপ্রাপ্ত রেজিস্ট্রার কামাল উদ্দিন ভূঁইয়া জানান, গত ২৭ নভেম্বর বিশ্ববিদ্যালয়ের প্রধান ফটকে বিশ্ববিদ্যালয়ের মার্কেটিং চতুর্থ বর্ষের দ্বিতীয় সেমিস্টারের শিক্ষার্থী ও কুমিল্লা দক্ষিণ জেলা ছাত্রলীগের সহসভাপতি মঈনউদ্দিন সফিকুর রহমান চিশতি ছুরিকাহত হন। ওই ঘটনায় বিশ্ববিদ্যালয় কর্তৃপক্ষ ওই দিনই পদার্থবিজ্ঞান বিভাগের সহযোগী অধ্যাপক মো. আবু তাহেরকে প্রধান করে তিন সদস্যের তদন্ত কমিটি গঠন করে। কমিটি গত ৩০ নভেম্বর তাদের প্রতিবেদন জমা দেয়। তদন্ত প্রতিবেদনে মনিরুজ্জামানকে এক বছর এবং ফাহিম হোসেনকে ছয় মাসের জন্য সাজার সুপারিশ করা হয়। এরই পরিপ্রেক্ষিতে গত ১৭ ডিসেম্বর বিশ্ববিদ্যালয়ের সিন্ডিকেটের এক বিশেষ সভা হয়। ওই সভায় সিন্ডিকেট সদস্যরা উপাচার্যকে দোষীদের বিরুদ্ধে ব্যবস্থা নেওয়ার জন্য দায়িত্ব দেন। দীর্ঘ সময়ে ওই সাজা বাস্তবায়িত না হওয়ায় কুমিল্লা বিশ্ববিদ্যালয়ের শিক্ষা কার্যক্রম বন্ধ থাকে। উদ্ভূত পরিস্থিতিতে শিক্ষার পরিবেশ ফিরিয়ে আনতে গত বৃহস্পতিবার জেলা পুলিশ সুপার মো. মোখলেছুর রহমান এবং গতকাল রোববার জেলা প্রশাসক মো. রেজাউল আহসান ও অতিরিক্ত জেলা ম্যাজিস্ট্রেট সাঈদ মাহবুব খান বিশ্ববিদ্যালয়ে যান। তাঁরা উপাচার্যের সঙ্গে বিশ্ববিদ্যালয়ের বিরাজমান পরিস্থিতি নিয়ে কথা বলেন। একই সঙ্গে সংকট নিরসনের জন্য সব ধরনের সহযোগিতার আশ্বাস দেন।
এরই পরিপ্রেক্ষিতে গতকাল বিশ্ববিদ্যালয় কর্তৃপক্ষ তদন্ত কমিটির প্রতিবেদন বাস্তবায়ন করে এক নোটিশ জারি করে। এতে মনিরুজ্জামানকে এক বছরের জন্য বহিষ্কার এবং ফাহিমের ছয় মাসের সাজা স্থগিত করা হয়। বিশ্ববিদ্যালয় কর্তৃপক্ষ আগামী ছয় মাস ফাহিমের প্রতি নজরদারি রাখবে। ওই সময়ের মধ্যে কোনো ঝামেলা করলে তাঁর সাজা কার্যকর হবে।


বরুড়া ফাউন্ডেশনের উদ্যোগে বৃত্তি প্রদান
ঢাকার বরুড়া ফাউন্ডেশনের উদ্যোগে গত শুক্রবার কুমিল্লার বরুড়া উপজেলার বিশ্ববিদ্যালয় ও কলেজে অধ্যয়নরত শিক্ষার্থীদের মধ্যে বৃত্তি দেওয়া হয়।
সকাল নয়টায় বরুড়া উপজেলা পরিষদ মিলনায়তনে ফাউন্ডেশনের সভাপতি নজরুল ইসলামের সভাপতিত্বে এ উপলক্ষে এক সুধী সমাবেশ হয়। এতে বক্তব্য দেন কুমিল্লা-৮ আসনের সাংসদ নাছিমুল আলম চৌধুরী, সাবেক সাংসদ জাকারিয়া তাহের, সাবেক সাংসদ মাহবুবুর রহমান ভূঁইয়া, বরুড়া উপজেলা পরিষদের চেয়ারম্যান হাফিজ আহমেদ, ফাউন্ডেশনের মহাসচিব তোফাজ্জল আলী, সাবেক সভাপতি আবদুল হক ও রুহুল আমিন।
অনুষ্ঠানে বিশ্ববিদ্যালয় পর্যায়, এসএসসি ও এইচএসসির ১৮৮ জন কৃতী শিক্ষার্থীকে বৃত্তি দেওয়া হয়। পরে উপজেলার শলকামুড়ি শাহেরবানু আইডিয়াল স্কুলের শিক্ষার্থীদের উদ্যোগে এক মনোজ্ঞ সাংস্কৃতিক অনুষ্ঠান হয়।
আয়োজকেরা জানান, ১২ বছর ধরে প্রতিষ্ঠানটি এলাকার শিক্ষার্থীদের বৃত্তি প্রদানসহ পড়াশোনা শেষে চাকরির সংস্থানে সহায়ক ভূমিকা রেখে আসছে। এ বছর প্রতিষ্ঠানটির এক যুগ পূর্তি হলো।


ঢাকা বিশ্ববিদ্যালয়
অণুজীববিজ্ঞান বিভাগে শিক্ষক নিয়োগে অচলাবস্থা
ঢাকা বিশ্ববিদ্যালয়ের অণুজীববিজ্ঞান বিভাগে একটি অতিরিক্ত পদে শিক্ষক নিয়োগের সিদ্ধান্ত দিতে নিয়োগ কমিটির কাছে সিন্ডিকেটের একাধিক তাগিদেও কাজ হয়নি।
শনিবার রাতে সিন্ডিকেটের সভায় বিষয়টি নিয়ে বিশ্ববিদ্যালয়ের উপাচার্য ও সহ-উপাচার্যের মধ্যে বাগিবতণ্ডা হয়েছে বলেও সভা সূত্রে জানা যায়।
অণুজীববিজ্ঞান বিভাগের শিক্ষকদের সঙ্গে কথা বলে জানা যায়, গত বছর বিভাগের একজন সহকারী ও দুজন প্রভাষক পদে শিক্ষক নিয়োগের জন্য বিজ্ঞাপন দেওয়া হয়। এরপর বিভাগীয় নিয়োগ কমিটি বিজ্ঞাপনের অতিরিক্ত একজন প্রভাষকসহ মোট চারজনকে নিয়োগের জন্য সুপারিশ করে। কিন্তু বিভাগের শৃঙ্খলা ও উন্নয়ন কমিটি অতিরিক্ত পদে শিক্ষক নিয়োগের বিষয়ে দ্বিমত পোষণ করে।
তবে সিন্ডিকেট অতিরিক্ত পদে সুপারিশ পাওয়া প্রার্থীকে অন্য প্রভাষক প্রার্থীদের চেয়ে যোগ্য মনে করায় দুইবার এ বিষয়ে মতামতের জন্য নিয়োগ কমিটিতে পাঠায়। কিন্তু কমিটি মত না পাল্টালে শনিবার তৃতীয়বারের মতো বিষয়টি তাদের কাছে পাঠানো হয়। শনিবার রাতে উপাচার্যের সভাপতিত্বে শিক্ষক নিয়োগ বিষয়ে সিন্ডিকেট সভা বসে।
কয়েকজন সদস্য জানান, অণুজীববিজ্ঞান বিভাগের শিক্ষক নিয়োগের বিষয় এজেন্ডায় না থাকলেও সহ-উপাচার্য হারুন-অর-রশীদ বিষয়টি প্রথমেই উত্থাপনের চেষ্টা করেন। উপাচার্য এ বিষয়ে পরে আলোচনার কথা বললে সহ-উপাচার্য ক্ষুব্ধ প্রতিক্রিয়া দেখান। তিনি বিষয়টি নিয়ে আলোচনা শুরু করেন। এ নিয়ে দুজনের মধ্যে বাগিবতণ্ডা হয়। সভার একপর্যায়ে সিন্ডিকেট মতামতের জন্য আবার তা নিয়োগ কমিটির কাছে পাঠায়।
উপাচার্য আ আ ম স আরেফিন সিদ্দিক এ বিষয়ে প্রথম আলোকে বলেন, অণুজীববিজ্ঞান বিভাগের শৃঙ্খলা ও উন্নয়ন কমিটি অতিরিক্ত একটি পদে নিয়োগের বিষয়ে আপত্তি জানিয়েছে। এ বিষয়ে সিদ্ধান্ত পুনর্বিবেচনার জন্য আবার নিয়োগ কমিটির মতামত চেয়েছে সিন্ডিকেট। বাগিবতণ্ডার বিষয়ে উপাচার্য কোনো মন্তব্য করেননি।
এ প্রসঙ্গে বিভাগের চেয়ারম্যান আনোয়ার হোসেন প্রথম আলোকে বলেন, শিক্ষক-সংকটের কারণে ঠিকমতো ক্লাস নেওয়া যাচ্ছে না। তিনি বলেন, ১৯৭৩-এর অধ্যাদেশ অনুযায়ী নিয়োগ কমিটির সুপারিশের বিষয়ে সিন্ডিকেট দ্বিমত পোষণ করলে তা নিয়ে সিদ্ধান্তের জন্য আচার্যের কাছে পাঠাতে হবে। আবার মতামতের জন্য নিয়োগ কমিটির কাছে পাঠানোর কোনো নিয়ম নেই।
সহ-উপাচার্য এ বিষয়ে প্রথম আলোর কাছে কোনো মন্তব্য করতে অস্বীকৃতি জানান।
জগন্নাথ বিশ্ববিদ্যালয়
ফাও খেতে না পেরে ক্যানটিন পরিচালককে মেরেছে ছাত্রলীগ
ফাও খেতে না দেওয়ায় জগন্নাথ বিশ্ববিদ্যালয়ে ক্যানটিনের সহকারী পরিচালককে মারধর করেছেন ছাত্রলীগের কর্মীরা।
গতকাল রোববার বেলা তিনটায় বিশ্ববিদ্যালয় ক্যানটিনে এ ঘটনা ঘটে। প্রত্যক্ষদর্শীরা জানান, ছাত্রলীগের কর্মী সেতু, সোহানসহ আরও কয়েকজন বিশ্ববিদ্যালয় ক্যানটিনে গিয়ে কর্মচারীদের ফাও খাবার দিতে বলেন। ক্যানটিনের সহকারী পরিচালক আলতাফ উদ্দিন এভাবে খাবার দিতে অস্বীকৃতি জানালে তাঁকে ছাত্রলীগের কর্মীরা মারধর করেন। এর জের ধরে পরে আরও ১০-১৫ জন ছাত্রলীগ কর্মী ক্যানটিনে ফাও খায়।
আলতাফ উদ্দিন অভিযোগ করেন, ‘তারা ফাও খাবার চাইছিল, দিতে না পারায় আমাকে কিল-ঘুষি মারতে থাকে।’
ছাত্রলীগের বিশ্ববিদ্যালয় শাখার আহ্বায়ক সাইফুল ইসলাম আকন্দ বলেন, ‘বিষয়টি সম্পর্কে আমি অবগত নই। তবে ছাত্রলীগের নামে যারা ক্যানটিনে ফাও খায়, তাদের বিরুদ্ধে ব্যবস্থা নেওয়া হবে।’
জানতে চাইলে বিশ্ববিদ্যালয়ের প্রক্টর কামাল উদ্দিন আহমেদ বলেন, তিনি এ ব্যাপারে কোনো অভিযোগ পাননি। অভিযোগ পেলে ব্যবস্থা নেওয়া হবে।


শিক্ষক-শিক্ষার্থীদের শোক র‌্যালি, মশাল মিছিল
    জাহাঙ্গীরনগর বিশ্ববিদ্যালয়ের শিক্ষার্থী জুবায়ের আহমেদ হত্যার প্রতিবাদ ও বিভিন্ন দাবিতে শিক্ষার্থীরা গতকাল সন্ধ্যায় ক্যাম্পাসে মশাল মিছিল বের করেন
জাহাঙ্গীরনগর বিশ্ববিদ্যালয়ের ছাত্র জুবায়ের আহমেদ হত্যাকাণ্ডে জড়িত ব্যক্তিদের বিচারের দাবিতে গতকাল রোববার ক্যাম্পাসে শোক র‌্যালি করেছেন ইংরেজি বিভাগের শিক্ষক-শিক্ষার্থীরা।
এ ছাড়া জুবায়ের হত্যাকাণ্ডে জড়িত ব্যক্তিদের বিচার, প্রক্টরের পদত্যাগসহ পাঁচ দফা দাবিতে গতকাল দ্বিতীয় দিনের মতো ক্লাস বর্জন কর্মসূচি পালন করেছে শিক্ষকদের একপক্ষ। দাবি মেনে নিতে উপাচার্যকে এই শিক্ষকদের দেওয়া সময়সীমা আজ সোমবার দুপুর ১২টায় শেষ হচ্ছে।
প্রত্যক্ষদর্শী সূত্রে জানা যায়, গতকাল দুপুর ১২টার দিকে ইংরেজি বিভাগের শিক্ষক-শিক্ষার্থীরা নতুন কলা ভবনের সামনে থেকে শোক র‌্যালি বের করেন। ক্যাম্পাসের বিভিন্ন সড়ক ঘুরে তা একই স্থানে গিয়ে শেষ হয়।
এদিকে পাঁচ দফা দাবিতে উপাচার্যবিরোধী আওয়ামী লীগপন্থী, বিএনপিপন্থী ও বামঘেঁষা শিক্ষকেরা গতকাল দ্বিতীয় দিনের মতো ক্লাস বর্জন করেন। তবে উপাচার্যপন্থী শিক্ষক বলে পরিচিত শিক্ষকেরা কয়েকটি বিভাগে ক্লাস নিয়েছেন। আন্দোলনকারী শিক্ষার্থীরা ক্লাস বর্জন অব্যাহত রেখেছেন।
গতকাল সন্ধ্যা ছয়টার দিকে ‘সন্ত্রাসের বিরুদ্ধে জাহাঙ্গীরনগর’-এর ব্যানারে শিক্ষার্থীরা বিশ্ববিদ্যালয়ের প্রান্তিক ফটক থেকে মশাল মিছিল বের করেন। জুবায়ের হত্যাকাণ্ডে জড়িত ব্যক্তিদের বিচার, প্রক্টরিয়াল বডির পদত্যাগ ও বিশ্ববিদ্যালয়ের চিকিৎসাকেন্দ্রের আধুনিকায়নের দাবিতে তাঁরা এ মিছিল করেন।
এর আগে বিকেলে বিশ্ববিদ্যালয়ের কেন্দ্রীয় জামে মসজিদে জুবায়েরের আত্মার মাগফিরাত কামনা করে দোয়া ও মিলাদ মাহফিলের আয়োজন করে বিশ্ববিদ্যালয় প্রশাসন।
শিক্ষক সমিতির সাধারণ সম্পাদক শরীফ উদ্দিন বলেন, ‘আমরা লিখিতভাবে দাবি তুলে ধরে বিশ্ববিদ্যালয় প্রশাসনকে সময় বেঁধে দিয়েছিলাম। প্রশাসন পদক্ষেপ নিতে ব্যর্থ হলে নির্দিষ্ট সময় পর পরবর্তী কর্মসূচি ঘোষণা করা হবে।’


গোপালগঞ্জে বিজ্ঞান অলিম্পিয়াড
গোপালগঞ্জ বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয় ক্যাম্পাসে শুক্রবার গোপালগঞ্জ আঞ্চলিক বিজ্ঞান অলিম্পিয়াডের উদ্বোধন করা হয়।
সকালে উপাচার্য খায়রুল আলম খান জাতীয় পতাকা এবং অলিম্পিয়াডের সমন্বয়কারী মো. শাহজাহান বাংলাদেশ বিজ্ঞান একাডেমির পতাকা উত্তোলন করেন।
সকাল সাড়ে ১০টায় শুরু হয় লিখিত পরীক্ষা। দুই ঘণ্টার এ পরীক্ষায় এসএসসি ও এইচএসসি দুই ক্যাটাগরিতে অর্ধশত শিক্ষাপ্রতিষ্ঠানের তিন শতাধিক শিক্ষার্থী অংশ নেয়। দুই ক্যাটাগরিতে মোট ৩২ জন বিজয়ী হয়েছে।


পরীক্ষার প্রস্তুতি নিচ্ছেন হাওয়া
‘ও (স্বামী) হয়তো ভেবেছিল, আঙুল কেটে নিলেই আমার পড়ালেখা শেষ। কিন্তু ওর ধারণা মিথ্যা প্রমাণ করতে চাই। পরীক্ষা দিয়ে প্রমাণ করতে চাই, আঙুল না থাকাটা একটা বড় সমস্যা, কিন্তু পরীক্ষা দেওয়া যায়।’
কথাগুলো হাওয়া আক্তার ওরফে জুঁইর। স্বামীর অমতে পড়াশোনা করতে গিয়ে তাঁর ডান হাতের চারটি আঙুল কেটে নেন তাঁর স্বামী। তিনি নরসিংদী সরকারি কলেজের দ্বাদশ শ্রেণীর ছাত্রী। সম্প্রতি প্রথম আলোর সঙ্গে আলাপকালে তিনি এ কথা বলেন।
হাওয়ার পরিবার জানায়, আঙুল হারানোর পরও হাওয়া এবারের উচ্চমাধ্যমিক পরীক্ষায় অংশ নেওয়ার সিদ্ধান্ত নিয়েছেন। এ জন্য পরীক্ষার ফরমও পূরণ করেছেন। আর এই কাজে তাঁকে সহযোগিতা করছে পক্ষাঘাতগ্রস্তদের পুনর্বাসন কেন্দ্র (সিআরপি)। সংস্থাটি হাওয়ার হাতে কৃত্রিম আঙুল সংযোজনের দায়িত্ব নিয়েছে।
হাওয়ার বাবা ইউনুস মিয়া জানান, ৮ জানুয়ারি সিআরপির একটি প্রতিনিধিদল তাঁদের বাসায় আসে। পাঁচ সদস্যের প্রতিনিধিদলটি হাওয়ার ব্যাপারে সার্বিক খোঁজখবর নিয়ে উন্নত চিকিৎসা ও কৃত্রিম আঙুল সংযোজনের জন্য ওই দিনই তাঁকে সাভারে নিয়ে যায়। তিনি বলেন, ‘খুব ভালো লাগছে, অবশেষে আমার মেয়ে কৃত্রিম আঙুলে হলেও পরীক্ষা দিতে পারবে।’
সিআরপির অকুপেশনাল থেরাপি বিভাগের প্রধান মাহফুজুর রহমান জানান, উন্নত চিকিৎসার জন্য হাওয়াকে মানসিকভাবে প্রস্তুত করা হচ্ছে। পাশাপাশি আধুনিক চিকিৎসা ও প্রযুক্তি ব্যবহারের মাধ্যমে তাঁর ক্ষতিগ্রস্ত হাতের সাহায্যে লেখা, চুল বাঁধা, চামচ দিয়ে খাওয়া ও দাঁত ব্রাশ করানোর চেষ্টা চলছে। ফিজিও থেরাপির মাধ্যমে হাতের কবজির জোর বাড়ানোরও চেষ্টা চলছে।
হাওয়া আসন্ন এইচএসসি পরীক্ষায় অংশ নিতে পারবেন কি না জানতে চাইলে মাহফুজুর রহমান গতকাল রোববার প্রথম আলোকে বলেন, ‘এভাবে আরও ১০ দিন চিকিৎসা দিয়ে তাঁকে পর্যবেক্ষণে রাখা হবে। আমরা আশা করছি, পরীক্ষার আগেই হাওয়া নিজ হাতে লিখতে পারার উপযুক্ত হয়ে উঠবেন।’
তবে হাওয়ার বাবা জানিয়েছেন, তাঁর মেয়ে চিকিৎসার পাশাপাশি পরীক্ষায় অংশ নিতে বাঁ হাতে লেখারও অভ্যাস করছেন।
হাওয়ার পরীক্ষায় অংশ নেওয়ার সিদ্ধান্তে খুশি নরসিংদী সরকারি কলেজের অধ্যক্ষ আবু বকর সিদ্দিক। তিনি বলেন, ‘এটা খুবই সাহসী উদ্যোগ। আমরা একে সাধুবাদ জানাই। প্রয়োজনে হাওয়ার জন্য সিকবেডের ব্যবস্থা করা হবে।’
২০০৮ সালের ৩০ জানুয়ারি নরসিংদী সদর উপজেলার ভেলানগর এলাকার হাওয়ার সঙ্গে ব্রাহ্মণবাড়িয়ার নবীনগর উপজেলার নুরজাহানপুর গ্রামের রফিকুল ইসলামের বিয়ে হয়। ওই বছরের শেষ দিকে রফিক হাওয়াকে তাঁর বাবার বাড়িতে রেখে দুবাই চলে যান। লেখাপড়ার প্রতি হাওয়ার প্রবল আগ্রহ থাকলেও রফিক চাননি তাঁর স্ত্রী আর পড়াশোনা করুক। পরে রফিক দুবাই চলে যাওয়ার পর তাঁকে না জানিয়েই হাওয়াকে নরসিংদী সরকারি কলেজে ভর্তি করিয়ে দেন তাঁর বাবা।
ভুক্তভোগী পরিবারের ভাষ্যমতে, এই খবর জানতে পেরে রফিক গোপনে দুবাই থেকে দেশে ফিরে আসেন। ৪ ডিসেম্বর সকালে তিনি চাপাতি দিয়ে হাওয়ার ডান হাতের চারটি আঙুল কেটে ফেলেন। ঢাকা ক্যান্টনমেন্ট এলাকার জিয়া কলোনিতে রফিকের বোনের বাসায় এ ঘটনা ঘটে। ৫ ডিসেম্বর রফিকুলকে তাঁর বোনের বাসা থেকে গ্রেপ্তার করে পুলিশ।


ষষ্ঠ শ্রেণীর বই সংকট
বাঞ্ছারামপুরে নতুন বই পাবে না সাত শতাধিক শিক্ষার্থী
ব্রাহ্মণবাড়িয়ার বাঞ্ছারামপুর উপজেলায় প্রাথমিক সমাপনী পরীক্ষায় উত্তীর্ণ সাত শতাধিক শিক্ষার্থী ষষ্ঠ শ্রেণীর নতুন বই পাবে না। উপজেলায় বইয়ের চাহিদার তুলনায় বেশি শিক্ষার্থী উত্তীর্ণ হওয়ায় এ অবস্থার সৃষ্টি হয়েছে বলে সংশ্লিষ্ট সূত্রে জানা গেছে।
উপজেলা প্রাথমিক এবং মাধ্যমিক শিক্ষা কার্যালয় সূত্রে জানা গেছে, প্রাথমিক সমাপনী পরীক্ষায় বাঞ্ছারামপুর উপজেলা থেকে পাঁচ হাজার ৯৪ জন শিক্ষার্থী পরীক্ষায় অংশ নেয়। এদের মধ্যে পাঁচ হাজার ৬৯ জন শিক্ষার্থী কৃতকার্য হয়। অর্থাৎ পাসের হার শতকরা ৯৯ দশমিক ৫১ ভাগ। পক্ষান্তরে উপজেলা মাধ্যমিক শিক্ষা কার্যালয় থেকে চার হাজার ৪০০ বইয়ের চাহিদা দেওয়া হয় জেলা মাধ্যমিক কার্যালয়ে।
উপজেলার বাঞ্ছারামপুর এস এম পাইলট উচ্চবিদ্যালয়, বালিকা পাইলট উচ্চবিদ্যালয়, রূপসদী বৃন্দাবন উচ্চবিদ্যালয় ও উজানচর কে এন উচ্চবিদ্যালয় ঘুরে দেখা গেছে, ষষ্ঠ শ্রেণীতে নতুন বইয়ের পাশাপাশি পুরাতন বইও বিতরণ করছেন।
রূপসদী বৃন্দাবন উচ্চবিদ্যালয়ের প্রধান শিক্ষক নূর মোহাম্মদ জমাদ্দার বলেন, ‘আমাদের বিদ্যালয়ে ষষ্ঠ শ্রেণীতে ভর্তি হওয়া ছাত্রছাত্রীদের মধ্যে নতুন বই সবাই দিতে পারিনি, প্রায় ৫০ জনকে পুরোনো বই দিতে হয়েছে। নতুন বইয়ের সংকটের কথা মাধ্যমিক স্যারকে জানিয়েছি। তিনি বলেছেন ব্যবস্থা করতে পারলে নতুন বই দেওয়া হবে, না হয় পুরাতন বই দিয়েই কাজ চালিয়ে নিতে হবে।’
উপজেলা মাধ্যমিক শিক্ষা কর্মকর্তা মো. মোকাররম হোসেন বলেন, ‘আমরা উপজেলা থেকে ষষ্ঠ শ্রেণীর নতুন বইয়ের যে চাহিদা জেলায় দিয়েছি মোটামুটি সবই পেয়েছি, কিন্তু আমাদের ধারণার বেশি শিক্ষার্থী সমাপনী পরীক্ষায় উত্তীর্ণ হওয়ায় এ সমস্যার সৃষ্টি হয়েছে। জেলা মাধ্যমিক কর্মকর্তা সুবোধচন্দ্র চৌধুরী স্বীকার করে বলেন, ‘আমরা কুমিল্লাতে যোগাযোগ করেছি, চেষ্টা করছি সমন্বয় করে বইয়ের সংকট সমাধান করতে।’


হাতিয়া ইউনিয়ন মডেল পাইলট হাইস্কুল
উৎসব আনন্দে শতবর্ষ উদ্যাপন
নানা আয়োজনের মধ্য দিয়ে উদ্যাপিত হলো হাতিয়া ইউনিয়ন মডেল পাইলট হাইস্কুলের শতবর্ষ পূর্তি উৎসব। দুই দিনের এই উৎসব শনিবার রাতে শেষ হয়।
উৎসবের প্রথম দিন শুক্রবার বর্ণাঢ্য শোভাযাত্রা, গ্রহ ও নক্ষত্রবিষয়ক প্রদর্শনী এবং সাংস্কৃতিক অনুষ্ঠানের আয়োজন করা হয়। শোভাযাত্রাটি উপজেলা সদরের প্রধান প্রধান সড়ক প্রদক্ষিণ করে উপজেলা পরিষদে এসে শেষ হয়। এখানে ব্র্যাক বিশ্ববিদ্যালয়ের পদার্থবিজ্ঞানের অধ্যাপক মফিজ উদ্দিন আহমেদ, প্রথম আলোর চট্টগ্রামের আবাসিক সম্পাদক আবুল মোমেন প্রমুখ বক্তব্য দেন। মফিজ উদ্দিন বলেন, ‘এই বিদ্যালয় আমার জ্ঞানের দরজা খুলে দিয়েছিল।’ তিনি আরও বলেন, এই বিদ্যালয়ের মেধাবী ছাত্র এবং হাতিয়ায় বিজ্ঞানবিষয়ক যেকোনো কার্যক্রমে তিনি সহযোগিতায় আগ্রহী।
সন্ধ্যায় বিদ্যালয় প্রাঙ্গণে ভিডিওর মাধ্যমে গ্রহ-নক্ষত্র প্রদর্শনী শুরু হয়। পরে সাংস্কৃতিক অনুষ্ঠান হয়। রাত আটটায় মনোজ্ঞ সাংস্কৃতিক অনুষ্ঠানে চট্টগ্রাম বেতার, টেলিভিশন ও মঞ্চশিল্পী আকতার হোসেন, সুবর্ণা রহমান, মারিয়া ও ডেইজি সংগীত পরিবশেন করেন। সব শেষে আন্তর্জাতিক খ্যাতিসম্পন্ন নৃত্যশিল্পী অনন্য বড়ুয়া ও তাঁর দল মনোমুগ্ধকর নৃত্য পরিবেশন করে।
শনিবার দিনব্যাপী অনুষ্ঠানের মধ্যে ছিল জাতীয় ও বিদ্যালয়ের পতাকা উত্তোলন, কোরআন তিলাওয়াত ও গীতাপাঠ, সম্মাননা প্রদান ও সাংস্কৃতিক অনুষ্ঠান। সকালে অনুষ্ঠানের উদ্বোধন করেন প্রধান অতিথি বিশিষ্ট কবি ও সাংবাদিক আবুল মোমেন। তিনি তাঁর বক্তব্যে বলেন, ‘ঐতিহ্যবাহী এই শিক্ষাপ্রতিষ্ঠানের শতবর্ষ অনুষ্ঠানে এসে আমি কৃতজ্ঞ।’ তিনি এই বিদ্যাপীঠের সাফল্য ধরে রাখতে সংশ্লিষ্ট সবার প্রতি আহ্বান জানান।
বিদ্যালয় পর্ষদের সভাপতি আলাউদ্দিন আজাদের স্বাগত ভাষণের মধ্য দিয়ে অনুষ্ঠান শুরু হয়। রফিকুল আলমের সভাপতিত্বে প্রধান শিক্ষক শিহাব উদ্দিন হাওলাদার, হায়াত হোসেন, আনোয়ারুল হক, নুরুল আলম, রফিকুল আলম প্রমুখ বক্তব্য দেন। পরে ১০ জন বিশিষ্ট ব্যক্তিকে মরণোত্তর সম্মাননা দেওয়া হয়। তাঁরা হলেন: স্কুলটির উদ্যোক্তা আমির আলী, প্রধান শিক্ষক আবদুল মোতালেব, শিক্ষক মোছায়েফ উদ্দিন আহাম্মদ, প্রাথমিক শিক্ষক মেজবাহুল হোসেন ভূঁঞা, বিদ্যালয় ব্যবস্থাপনা কমিটির সাবেক সাধারণ সম্পাদক মোখলেছুর রহমান, রাজনীতিক আমিরুল ইসলাম কালাম ও দেলোয়ার হোসেন, মুক্তিযোদ্ধা শহীদ মোস্তফা আলী, ফুয়াদ পাশা ও আমির হোসেন মাস্টার।
এ ছাড়া হাতিয়া জনকল্যাণ সমিতি, চট্টগ্রাম ও হাতিয়া দ্বীপ সমিতি ঢাকাকে সম্মাননা দেওয়া হয়।
বিদ্যালয়ের ২০১১ সালের জিপিএ-৫ পাওয়া জয়নব বিনতে মরিয়ম, সোহেল রানা, ফাতেমা বেগম ও পুনম রানীকে পুরস্কৃত করা হয়। চট্টগ্রামের ব্যবসায়ী জসিম উদ্দিন চৌধুরী বিদ্যালয়ের তহবিলে এক লাখ টাকা দেন। রাতে মনোজ্ঞ সাংস্কৃতিক অনুষ্ঠানের মধ্য দিয়ে শতবর্ষ পূর্তি উৎসব শেষ হয়।
দিনব্যাপী আয়োজনের সঞ্চালক ছিলেন অধ্যাপক আশরাফ উদ্দিন। তাঁকে সহযোগিতা করেন এ কে এম হেলাল উদ্দিন, মাছুমা আক্তার ও লাইজু শাহীন।


বিদ্যালয়ের ভবন ধসে ছাত্র আহত
চট্টগ্রামের মিরসরাই পাইলট উচ্চবিদ্যালয়ের একটি পরিত্যক্ত ভবন ধসে মঈনুল ইসলাম নামের এক এসএসসি পরীক্ষার্থী আহত হয়েছে। গতকাল রোববার বিকেলে এ ঘটনা ঘটে। মঈনুলকে উপজেলা স্বাস্থ্য কমপ্লেক্সে ভর্তি করা হয়েছে।
প্রত্যক্ষদর্শী শিক্ষার্থীরা জানায়, মঈনুল ওই ভবনের দোতলার বারান্দায় দাঁড়িয়ে ছিল। বেলা তিনটার দিকে হঠাৎ ভবনটির একাংশ ধসে নিচে পড়ে যায় মঈনুল। সহপাঠীরা তাকে উদ্ধার করে উপজেলা স্বাস্থ্য কমপ্লেক্সে ভর্তি করায়।
ঘটনার সত্যতা নিশ্চিত করে বিদ্যালয়ের ভারপ্রাপ্ত প্রধান শিক্ষক নুরুল আবছার বলেন, তাৎক্ষণিকভাবে মঈনুলকে হাসপাতালে নেওয়া হয়েছে। তার অবস্থা গুরুতর নয়।
এ ব্যাপারে যোগাযোগ করা হলে উপজেলা মাধ্যমিক শিক্ষা কর্মকর্তা মো. ইউনুছ বলেন, বিদ্যালয় কর্তৃপক্ষ দুর্ঘটনার খবর জানায়নি। পরিত্যক্ত ভবনে সব ধরনের কার্যক্রম বন্ধ রাখতে বলা হলেও বিদ্যালয় কর্তৃপক্ষ তা আমলে নেয়নি।


নতুন প্রক্টর হলেন রসায়নের শিক্ষক তপন কুমার সাহা
জাহাঙ্গীরনগর বিশ্ববিদ্যালয়ে নতুন প্রক্টর হিসেবে রসায়ন বিভাগের অধ্যাপক তপন কুমার সাহাকে নিয়োগ দেওয়া হয়েছে। আজ মঙ্গলবার দুপুর ১২টার দিকে উপাচার্য নিজ ক্ষমতাবলে তাঁকে দুই বছরের জন্য এ দায়িত্ব দেন।
বিশ্ববিদ্যালয়ের রেজিস্ট্রার আবুবকর সিদ্দিক বলেন, প্রক্টর নিয়োগের বিষয়টি বিশ্ববিদ্যালয়ের উপাচার্যের নিজ এখতিয়ারে মধ্যে থাকায় উপাচার্য তাঁকে দায়িত্ব দিয়েছেন।
বিশ্ববিদ্যালয়ের ইংরেজি বিভাগের শিক্ষার্থী জুবায়ের আহমেদ হত্যার ঘটনায় গতকাল সোমবার শিক্ষক ও শিক্ষার্থীদের আন্দোলনের মুখে প্রক্টর পদ থেকে আরজু মিয়া সরে দাঁড়ান। প্রশাসনিক ভবনের সিনেট কক্ষে এক সংবাদ সম্মেলন করে তিনি পদত্যাগের ঘোষণা দেন।
এদিকে প্রক্টরিয়াল বডির অপসারণ, শিক্ষক সমিতির সভাপতিকে লাঞ্ছিতের অভিযোগে সাবেক প্রক্টর আরজু মিয়ার দৃষ্টান্তমূলক শাস্তির দাবিসহ চার দফা দাবিতে আজ বেলা ১১টার দিকে শিক্ষক সমাজের ব্যানারে আন্দোলনকারী শিক্ষকেরা অমর একুশের পাদদেশ থেকে মৌন মিছিল করে।
পরে তাঁরা বিশ্ববিদ্যালয়ের প্রশাসনিক ভবনের সামনে সমাবেশ করেন এবং ভবনের সামনে জুবায়ের হত্যার প্রতিবাদ, জড়িতদের শাস্তির দাবিতে লাশ চিত্র অঙ্কন করেন।
এ ছাড়া এ হত্যাকাণ্ডে জড়িতদের শাস্তির দাবিতে নতুন কলাভবনের সামনে থেকে বেলা ১২টার দিকে শোক র্যালি বের করেন ইংরেজি বিভাগের শিক্ষার্থীরা।


শাহজালাল বিশ্ববিদ্যালয়ে সংঘর্ষের ঘটনায় ২৫ শিবিরকর্মী গ্রেপ্তার
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে ছাত্রলীগ-ছাত্রশিবির সংঘর্ষের ঘটনায় অভিযুক্ত ২৫ জনকে গ্রেপ্তার করেছে পুলিশ। গতকাল সোমবার মধ্যরাতে সিলেট কোতোয়ালি থানা ও জালালাবাদ থানা পুলিশের দুটি দল নগরের বিভিন্ন মেস ও আবাসিক এলাকায় অভিযান চালিয়ে তাঁদের গ্রেপ্তার করে। আজ মঙ্গলবার গ্রেপ্তারকৃতদের আদালতের মাধ্যমে কারাগারে পাঠানো হয়েছে।
গ্রেপ্তারকৃতদের মধ্যে একজন শাহজালাল বিশ্ববিদ্যালয়ের ছাত্র। বাকি ২৪ জন সিলেট আলিয়া মাদ্রাসা ও বিভিন্ন শিক্ষাপ্রতিষ্ঠানে অধ্যয়নরত। তাঁরা সবাই জামায়াতে ইসলামীর ছাত্র সংগঠন ইসলামী ছাত্রশিবিরের রাজনীতির সঙ্গে সম্পৃক্ত বলে পুলিশ জানিয়েছে।
গ্রেপ্তার করা শিবিরকর্মীরা হলেন শাহজালাল বিশ্ববিদ্যালয়ের বিএসসির ছাত্র রাকিবুল আলম, সিলেট ইন্টারন্যাশনাল ইউনিভার্সিটির এলএলএমের ছাত্র মেসবাহউদ্দিন, সিলেট সরকারি আলিয়া মাদ্রাসার ফাজিল প্রথম বর্ষের হোসাইন আহমদ, মো. মিজানুর রহমান, মোহাম্মদ সাদেক, ফখরুল ইসলাম আনসারী, মুজিবুর রহমান, তোফাজ্জল হক, নাহিদুল ইসলাম, শাহজালাল জামেয়া ইসলামিয়ার হোসেইন আহমদ, মোহাম্মদ আমিরুল ইসলাম, মো. আরিফ বিল্লাহ, দেলওয়ার হোসেন, আবুল খায়ের, সিলেট মদনমোহন কলেজের গোলাম কিবরিয়া, ইউনিভার্সেল কলেজের শাহেদ আহমদ, সিলেট কমার্স কলেজের জাহিদুল ইসলামকে গ্রেপ্তার করে।
একই রাতে জালালাবাদ থানার পুলিশ দলটি আবুল কাশেম, হাফিজ মোহাম্মদ আবদুল্লাহ, আবদুস সালাম, আকিক হোসেন, আমিনুল ইসলাম, সাদিক আল হোসেন, আবদুর রহিম, রফিকুল আলম নামে আটজন শিবিরকর্মীকে গ্রেপ্তার করে।
পুলিশ জানায়, ১১ জানুয়ারি শাহজালাল বিশ্ববিদ্যালয়ে ছাত্রলীগ-শিবির সংঘর্ষের পরের দিন পুলিশ ও আহত ছাত্ররা বাদী হয়ে জালালাবাদ থানায় তিনটি মামলা করে। এসব মামলায় গত শনিবার সিলেট সদর উপজেলার জালালাবাদ ইউনিয়নের জামায়াত-সমর্থক ইউপি চেয়ারম্যান মোহাম্মদ জালাল আহমদকে গ্রেপ্তার করে পুলিশ।
সংঘর্ষ ও মামলার ঘটনার প্রতিবাদে ছাত্রশিবির সংবাদ সম্মেলন করে শাহজালাল বিশ্ববিদ্যালয়ে অনির্দিষ্টকালের ধর্মঘট আহ্বান করে। গত রোববার থেকে শিবিরের ধর্মঘট শুরু হয়।
কোতোয়ালি ও জালালাবাদ থানা সূত্র জানায়, গতকাল সোমবার ধর্মঘট আহ্বানকারীরা বিশ্ববিদ্যালয়ের তিনটি বাসে হামলা ও দুই শিক্ষার্থীকে মারধর করার ঘটনায় পুলিশ ওই তিন মামলার আসামিদের গ্রেপ্তারে মাঠে নামে।
জালালাবাদ থানায় দায়ের করা তিন মামলার তদন্ত কর্মকর্তা যথাক্রমে উপপরিদর্শক (এসআই) কাজী কামালউদ্দিন, আইয়ুব আলী ও আবদুল লতিফ প্রথম আলো অনলাইনকে জানান, গ্রেপ্তার করা আসামিরা শিবিরের রাজনীতির সঙ্গে সম্পৃক্ত এবং ১১ জানুয়ারি সংঘর্ষের মামলায় অভিযুক্ত।


ঝিনাইদহে শিক্ষার্থী হত্যার প্রতিবাদে মানববন্ধন
এক মাসের ব্যবধানে তিন শিক্ষার্থীকে হত্যার প্রতিবাদে ঝিনাইদহে মিছিল ও মানববন্ধন করেছেন বিভিন্ন শিক্ষাপ্রতিষ্ঠানের কয়েক শ শিক্ষার্থী, শিক্ষক, অভিভাবক, মানবাধিকার ও সাংস্কৃতিক সংগঠনের কর্মীরা।
গতকাল সোমবার বেলা ১১টার দিকে ঝিনাইদহ পুরাতন ডিসিকোর্ট চত্বর থেকে বিক্ষোভ মিছিল বের হয়। মিছিলটি শহরের বিভিন্ন সড়ক প্রদক্ষিণ শেষে পোস্ট অফিস মোড়ে মানববন্ধন ও প্রতিবাদ সমাবেশে অংশ নেয়।
প্রতিবাদ সমাবেশে বক্তব্য দেন নিহত কলেজছাত্র শাহেদের বাবা আবদুল কাদের, স্কুলছাত্র অন্তরের পিতা অনুকুল কর্মকার, মানবাধিকারকর্মী অধ্যক্ষ আমিনুর রহমান, সনাকের আহ্বায়ক অধ্যক্ষ এন এম শাহজালাল, পরিবেশ আন্দোলনের নেতা মাসুদ আহমেদ, এইডের পরিচালক তারিকুল ইসলাম, সোনার বাংলা ফাউন্ডেশনের পরিচালক শিবুপদ বিশ্বাস, উইয়ের পরিচালক শরিফা খাতুন, আইনজীবী আবদুল মোতালেব, সাংস্কৃতিককর্মী নাজিম উদ্দিন জুলিয়াস, স্কুলছাত্রী রূপান্তর প্রমুখ।
বক্তারা অবিলম্বে শিশু-কিশোর হত্যাকারীদের গ্রেপ্তার ও দৃষ্টান্তমূলক শাস্তি দাবি করেন। একই সঙ্গে প্রশাসনের কাছে এ ধরনের হত্যা বন্ধে প্রয়োজনীয় ব্যবস্থা গ্রহণের দাবি জানান তাঁরা।
বাংলাদেশ মানবাধিকার বাস্তবায়ন সংস্থার ঝিনাইদহ জেলা শাখার নেতা আমিনুর রহমান জানান, অল্প সময়ের ব্যবধানে একাধিক হত্যাকাণ্ডের ঘটনায় অভিভাবকেরা আতঙ্কিত হয়ে পড়েছেন। শিশুহত্যা বন্ধে স্থানীয় প্রশাসনসহ সরকারের কার্যকর ব্যবস্থা নেওয়া উচিত।
এক মাসের ব্যবধানে ঝিনাইদহে তৃতীয় শ্রেণীর ছাত্রী শ্রাবণী, কলেজছাত্র শাহেদ আহম্মদ ও ১০ম শ্রেণীর ছাত্র অন্তর চৌধুরীকে সন্ত্রাসীরা নৃশংসভাবে হত্যা করেছে।


জগন্নাথ বিশ্ববিদ্যালয়
এবার মিষ্টি নিয়ে ছাত্রলীগের মারামারি
জগন্নাথ বিশ্ববিদ্যালয়ে এবার মিষ্টি বিতরণ নিয়ে ছাত্রলীগের দুই পক্ষের মধ্যে মারামারি হয়েছে। এতে দুজন আহত হয়েছেন। গতকাল সোমবার বিশ্ববিদ্যালয়ের ইসলামের ইতিহাস ও সংস্কৃতি বিভাগে এ ঘটনা ঘটে।
প্রত্যক্ষদর্শীরা জানান, গতকাল দুপুর ১২টায় ওই বিভাগের শিক্ষক আবু সালেহ সেকেন্দারের বিবাহোত্তর সংবর্ধনা অনুষ্ঠানের আয়োজন করেন শিক্ষার্থীরা। অনুষ্ঠান শেষে মিষ্টি বিতরণ করছিলেন ছাত্রলীগের কর্মী রিয়াদ হোসেন। মিষ্টি বিতরণে দেরি হওয়ায় তাঁকে চড় মারেন ছাত্রলীগের আরেকজন কর্মী শাকিল। পরে রিয়াদ তাঁর পক্ষের ১০-১২ জন ছাত্রলীগের কর্মীকে ডেকে এনে শাকিলের ওপর হামলা চালান। পরে বিশ্ববিদ্যালয়ের প্রক্টর ও ছাত্রলীগের জ্যেষ্ঠ নেতারা এসে পরিস্থিতি নিয়ন্ত্রণে আনেন।
জানতে চাইলে ছাত্রলীগের বিশ্ববিদ্যালয় শাখার আহ্বায়ক সাইফুল ইসলাম আকন্দ দাবি করেন, মিষ্টি বিতরণ নিয়ে মারামারির সঙ্গে ছাত্রলীগের কেউ জড়িত ছিলেন না। সাধারণ ছাত্রদের মধ্যে এ মারামারি হয়েছে। এর আগের দিন রোববার ফাও খেতে না দেওয়ায় জগন্নাথ বিশ্ববিদ্যালয়ে ক্যানটিনের সহকারী পরিচালক আলতাফ উদ্দিনকে মারধর করেছেন ছাত্রলীগের কর্মীরা।
দাবি মানায় শিক্ষার্থীদের আনন্দমিছিল: দাবি মেনে নেওয়ায় আনন্দমিছিল করেছেন জগন্নাথ বিশ্ববিদ্যালয়ের শিক্ষার্থীরা। গতকাল দুপুর সাড়ে ১২টায় ক্যাম্পাসের মুক্তিযুদ্ধ ভাস্কর্যের সামনে থেকে শিক্ষার্থীরা মিছিল শুরু করেন। তাঁরা রং ছিটিয়ে, বাঁশি বাজিয়ে উল্লাস প্রকাশ করেন।
বিশ্ববিদ্যালয়ে ভর্তিতে নেওয়া উন্নয়ন ফি বাতিলের দাবিতে ৩ জানুয়ারি থেকে প্রগতিশীল ছাত্রজোট আন্দোলন শুরু করে। পরে এর সঙ্গে যুক্ত হন সাধারণ শিক্ষার্থীরাও। টানা আন্দোলনের পর গত রোববার শিক্ষার্থীদের দাবি আংশিক মেনে নেয় বিশ্ববিদ্যালয় প্রশাসন। উন্নয়ন ফি পাঁচ হাজারের স্থলে তিন হাজার টাকা নেওয়া হবে বলে ঘোষণা দেন উপাচার্য মেসবাহউদ্দিন আহমেদ।


এসএসসি পরীক্ষার্থীসহ পরিবারের তিনজন এসিড-সন্ত্রাসের শিকার
সাতক্ষীরার কালীগঞ্জ উপজেলায় এসএসসি পরীক্ষার্থী একটি মেয়ে, তার বাবা ও ভাই এসিড-সন্ত্রাসের শিকার হয়েছেন। গত রোববার রাতে উপজেলার সাঁইহাটি গ্রামে এ ঘটনা ঘটে।
এসিডদগ্ধ তিনজনকে সাতক্ষীরা সদর হাসপাতালে ভর্তি করা হয়েছে। এসিড নিক্ষেপের অভিযোগে এক নারীকে গ্রেপ্তার করা হয়েছে।
এসিডদগ্ধ মনিরা সুলতানা স্থানীয় চাম্পাফুল মাধ্যমিক বিদ্যালয় থেকে এবারের এসএসসি পরীক্ষার্থী।
হাসপাতালে চিকিৎসাধীন মনিরার ভাই আবদুস সালাম জানান, তিনি ও মনিরা ওই রাতে ঘরে বসে লুডু খেলছিলেন। রাত সাড়ে আটটার দিকে এক নারী ঘরে প্রবেশ করে মনিরাকে লক্ষ্য করে এসিড ছুড়ে মারেন। এতে মনিরা ও তিনিও দগ্ধ হন। তাঁদের চিৎকারে বাবা এগিয়ে এলে তাঁকেও এসিড ছুড়ে মেরে ওই নারী পালানোর চেষ্টা করেন। এসিডে গুরুতর দগ্ধ হয়েও তাঁর বাবা ওই নারীকে ধরে ফেলেন। পরে প্রতিবেশীরা ছুটে আসে। পুলিশে খবর দেওয়া হয়।
সাতক্ষীরা সদর হাসপাতালের জরুরি বিভাগের চিকিৎসক রাশিদুজ্জামান বলেন, প্রাথমিকভাবে ধারণা করা হচ্ছে, ওই তিনজন এসিডে দগ্ধ হয়েছেন।
কালীগঞ্জ থানার ভারপ্রাপ্ত কর্মকর্তা (ওসি) সৈয়দ ফরিদউদ্দিন বলেন, ওই নারীকে গ্রেপ্তার করা হয়েছে। এসিড বহনকারী বোতল ও গ্লাস উদ্ধার করা হয়েছে। এ ঘটনায় মনিরার বাবা দানিফ আলী বাদী হয়ে মামলা করেছেন।


কৃতী শিক্ষার্থী ও শিক্ষাপ্রতিষ্ঠানকে সংবর্ধনা
‘ভালোর কোনো শেষ নেই, আরও ভালো করতে হবে। আজ আমরা প্রাথমিক শিক্ষা সমাপনী পরীক্ষায় দিনাজপুর জেলায় প্রথম হয়েছি, ভবিষ্যতে জাতীয় পর্যায়ে যেতে হবে। এ জন্য সম্মিলিত ও সমন্বিত প্রচেষ্টা খুব প্রয়োজন।’
গতকাল সোমবার সকালে দিনাজপুরের খানসামা পাইলট উচ্চবিদ্যালয় মাঠে অনুষ্ঠিত কৃতী শিক্ষার্থীদের সংবর্ধনা অনুষ্ঠানে প্রধান অতিথির বক্তব্যে পররাষ্ট্র মন্ত্রণালয়-সম্পর্কিত সংসদীয় স্থায়ী কমিটির সভাপতি দিনাজপুর-৪ আসনের সাংসদ আবুল হাসান মাহমুদ আলী এসব কথা বলেন।
খানসামা উপজেলা আওয়ামী লীগ জেএসসি, জেডিসি ও প্রাথমিক শিক্ষা সমাপনী পরীক্ষায় শ্রেষ্ঠ ফলাফল অর্জনকারী শিক্ষাপ্রতিষ্ঠান এবং জিপিএ-৫ পাওয়া শিক্ষার্থীদের জন্য এ সংবর্ধনার আয়োজন করে।
অনুষ্ঠানে সভাপতিত্ব করেন উপজেলা আওয়ামী লীগের সভাপতি মো. আবদুল জব্বার। বিশেষ অতিথি হিসেবে বক্তব্য দেন খানসামা উপজেলা পরিষদের চেয়ারম্যান মো. শহিদুজ্জামান শাহ, উপজেলা নির্বাহী কর্মকর্তা (ইউএনও) এ টি এম জিয়াউল ইসলাম, দিনাজপুর জেলা মাধ্যমিক শিক্ষা কর্মকর্তা মো. এনায়েত হোসেন, জেলা প্রাথমিক শিক্ষা কর্মকর্তা মো. আবদুল লতিফ মজুমদার এবং উপজেলা আওয়ামী লীগের সাধারণ সম্পাদক মো. আবু হাতেম। অন্যান্যের মধ্যে বক্তব্য দেন শফিকুল ইসলাম, তোবারক হোসেন, নুর ইসলাম, আবদুর রাজ্জাক, আহসান হাবিব প্রমুখ।
অনুষ্ঠানে নয়টি শিক্ষাপ্রতিষ্ঠানকে ভালো ফলের জন্য ক্রেস্ট দেওয়া হয়। জিপিএ-৫ পাওয়া প্রাথমিক শিক্ষা সমাপনী পরীক্ষার ১০৬ জন, জেএসসির ২৭ জন ও জেডিসির একজন শিক্ষার্থীকে বই দেওয়া হয়।


ছাত্রদলের মিছিলে হামলা, আহত ৫
বগুড়ার সরকারি আযিযুল হক কলেজে গতকাল সোমবার ছাত্রদলের মিছিলে হামলায় পাঁচজন আহত হয়েছেন। ছাত্রলীগের নেতা-কর্মীরা এ হামলা চালিয়েছেন বলে ছাত্রদলের পক্ষ থেকে অভিযোগ করা হয়েছে।
ছাত্রদল কলেজ শাখার আহ্বায়ক শফিকুল ইসলাম অভিযোগ করেন, তাঁদের শান্তিপূর্ণ মিছিলে ছাত্রলীগের হামলায় জেলা ছাত্রদলের জ্যেষ্ঠ সহসভাপতি হাসানুজ্জামান, কর্মী সোহেল রানা, শুভ, মিলন ও হযরত আহত হন।
ছাত্রলীগের কলেজ শাখার আহ্বায়ক মাহমুদুন্নবী বলেন, ছাত্রদলের মিছিল থেকে প্রধানমন্ত্রীকে কটূক্তি করে স্লোগান দেওয়ায় ছাত্রলীগের কিছু নেতা-কর্মী সাধারণ ছাত্রদের সঙ্গে তাঁদের ধাওয়া করেছে। তবে মারধর করেনি।


কুমিল্লা শিক্ষা বোর্ড
এসএসসিতে পরীক্ষার্থী বেড়েছে, কম না ঝরে পড়ার সংখ্যাও
কুমিল্লা শিক্ষা বোর্ডে আসন্ন এসএসসি পরীক্ষায় পরীক্ষার্থীর সংখ্যা গতবারের চেয়ে এবার ১২ হাজার ৪৩০ জন বেড়েছে। একই সঙ্গে গত দুই বছরে ঝরে পড়েছে ২৯ হাজার ৬৫৭ জন শিক্ষার্থী। শিক্ষার্থী, অভিভাবক, বিদ্যালয় ব্যবস্থাপনা কমিটিসহ সব মহলে জনসচেতনতা বৃদ্ধি পাওয়ায় পরীক্ষার্থীর সংখ্যা বেড়েছে বলে মন্তব্য করেছেন শিক্ষাসংশ্লিষ্ট মহল।
অন্যদিকে দারিদ্র্য, বিয়ে, বিদেশগামী প্রবণতা ও হতাশার কারণে ঝরে পড়ছে শিক্ষার্থীরা। আগামী ১ ফেব্রুয়ারি ওই বোর্ডসহ দেশের সব কটি শিক্ষা বোর্ডে একযোগে এসএসসি ও সমমানের পরীক্ষা অনুষ্ঠিত হবে।
কুমিল্লা শিক্ষা বোর্ড সূত্রে জানা গেছে, এ বছর এক লাখ ২৮ হাজার ৯৯৫ জন শিক্ষার্থী এসএসসি পরীক্ষায় অংশ নেবে। কুমিল্লা শিক্ষা বোর্ডের অধিভুক্ত কুমিল্লা, চাঁদপুর, ব্রাহ্মণবাড়িয়া, নোয়াখালী, ফেনী ও লক্ষ্মীপুর জেলার এক হাজার ৫৭১টি বিদ্যালয়ের শিক্ষার্থীরা ওই পরীক্ষার জন্য নাম নিবন্ধন করেছে। ১৮২টি পরীক্ষা কেন্দ্রে এবার এসএসসি পরীক্ষা হবে।
কুমিল্লা শিক্ষা বোর্ডের সিস্টেম অ্যানালিস্ট বিকাশ চন্দ্র মল্লিক প্রথম আলোকে জানান, এ বছর এসএসসি পরীক্ষায় অংশ নেওয়ার জন্য নাম নিবন্ধন করেছে এক লাখ ২৮ হাজার ৯৯৫ জন শিক্ষার্থী। এতে ছেলে ৫৯ হাজার ৫৫৭ জন, মেয়ে ৬৯ হাজার ৪৩৮ জন। এর মধ্যে বিজ্ঞানে ২৩ হাজার ৯৬১ জন, মানবিকে ২৮ হাজার ৯৫৫ জন ও ব্যবসায় শিক্ষা শাখায় ৭৬ হাজার ৭৯ জন পরীক্ষায় অংশ নিচ্ছে। গত বছরের চেয়ে এবার সব বিভাগেই পরীক্ষার্থীর সংখ্যা বেড়েছে। ২০১১ সালে পরীক্ষার্থীর সংখ্যা ছিল এক লাখ ১৬ হাজার ৫৬৫ জন। এর মধ্যে বিজ্ঞান বিভাগ থেকে পরীক্ষায় অংশ নেয় ২১ হাজার ৮১ জন, মানবিক বিভাগে ২৩ হাজার ৩৭৯ জন ও ব্যবসায় শিক্ষা শাখায় ৭২ হাজার ১০৫ জন।
তথ্যানুসন্ধানে জানা গেছে, ২০০৯ সালে নবম শ্রেণীতে রেজিস্ট্রেশনের জন্য নাম নিবন্ধন করে এক লাখ ৪১ হাজার ৮৪৪ জন। ২০১১ সালে এসএসসি পরীক্ষায় অকৃতকার্য হয় ১৬ হাজার ৮০৮ জন। সব মিলিয়ে এবার পরীক্ষার্থীর সংখ্যা হওয়ার কথা এক লাখ ৫৮ হাজার ৬৫২ জন। কিন্তু নাম নিবন্ধন করেছে এক লাখ ২৮ হাজার ৯৯৫ জন। এ অবস্থায় দুই বছরের মধ্যেই ঝরে গেল ২৯ হাজার ৬৫৭ জন শিক্ষার্থী।
কুমিল্লার বরুড়া উপজেলার আড্ডা উমেদিয়া উচ্চবিদ্যালয়ের সহকারী শিক্ষক গোলাম মোস্তফা বলেন, ‘দারিদ্র্য, বাল্যবিবাহ, ছেলেদের বিদেশগামী প্রবণতা ও একবার অকৃতকার্য হওয়ার পর দ্বিতীয় দফা পরীক্ষায় অংশ না নেওয়ায় ঝরে পড়ার হার বাড়ছে।’
কুমিল্লা শিক্ষা বোর্ডের সচিব মো. অলিউর রহমান বলেন, ‘অন্যান্যবারের তুলনায় এবার ঝরে পড়ার হার কমেছে। বেড়েছে পরীক্ষার্থীর সংখ্যা। সমাজের সর্বস্তরে জনসচেতনতা বৃদ্ধি পাওয়ায় এসএসসিতে পরীক্ষার্থীর সংখ্যা বাড়ছে। সরকারের নানামুখী কর্মকাণ্ড, শিক্ষা বোর্ডের সচেতনতামূলক কর্মসূচি ও বিদ্যালয়ের সঙ্গে সংশ্লিষ্ট ব্যক্তিরা উদ্যোগী হওয়ায় দিন দিন পরীক্ষার্থীর সংখ্যা বাড়ছে।’
ভিক্টোরিয়া সরকারি কলেজের সাবেক অধ্যক্ষ ও শিক্ষাবিদ অধ্যাপক আমীর আলী চৌধুরী বলেন, ‘আর্থ-সামাজিক প্রেক্ষাপটের কারণে গ্রামাঞ্চলে ঝরে পড়ার হার বেশি। সেখানকার শিক্ষার্থীদের অধিকাংশই ইংরেজি ও গণিতে দুর্বল, যে কারণে সামগ্রিকভাবে ঝরে পড়ার সংখ্যাটা বেড়ে যাচ্ছে। সব মহলের সম্মিলিত প্রচেষ্টা থাকলে ঝরে পড়ার হার কমানো যেতে পারে।’


শাহজালাল বিজ্ঞান ও প্রযুক্তি বিশ্ববিদ্যালয়
শিবিরের কর্মীদের হামলা বাস ভাঙচুর, আহত ৩
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে শিবিরের ডাকা ধর্মঘটের দ্বিতীয় দিনে তাণ্ডব চালিয়েছেন সংগঠনটির নেতা-কর্মীরা। গতকাল সোমবার বিশ্ববিদ্যালয়ের গাড়ি ভাঙচুর ও গাড়ির চাবি কেড়ে নেওয়াসহ চোরাগোপ্তা হামলায় বিশ্ববিদ্যালয়ের শিক্ষার্থীসহ তিনজন আহত হয়েছেন।
প্রত্যক্ষদর্শীরা জানান, গতকাল সকালে সিলেট নগরের বিভিন্ন পয়েন্ট থেকে শিক্ষক-শিক্ষার্থী ও কর্মকর্তাদের নিয়ে বিশ্ববিদ্যালয়ের নিজস্ব ও ভাড়া করা পাঁচটি বাস ক্যাম্পাসের দিকে আসতে থাকে। এ সময় বাসগুলোতে শিবিরের কর্মী-সমর্থকেরা চোরাগোপ্তা হামলা ও ভাঙচুর চালান। নগরের সুবিদবাজার, ইলেকট্রিক সাপ্লাই, মদিনা মার্কেট এলাকা থেকে বিশ্ববিদ্যালয়মুখী তিনটি গাড়ির চাবি কেড়ে নিয়েছেন শিবির-সমর্থকেরা।
সকাল পৌনে নয়টার দিকে ক্যাম্পাসমুখী বিশ্ববিদ্যালয়ের ভাড়া করা একটি বিআরটিসি বাস (ঢাকা মেট্রো-জ-১১-০০৬৭) নগরের ইলেকট্রিক সাপ্লাই এলাকায় পৌঁছালে ধর্মঘট-সমর্থক শিবিরের কর্মীরা সেটিতে হামলা চালিয়ে বেশ কয়েকটি জানালার কাচ ভেঙে ফেলেন। এ সময় বিশ্ববিদ্যালয়ের পরিকল্পনা ও উন্নয়ন দপ্তরের উপপরিচালক এ কে এম ফেরদৌস আহত হন।
বিশ্ববিদ্যালয়ের প্রশাসন জানিয়েছে, বাসের কাচ ভেঙে ফেরদৌস মাথা ও হাতে আঘাত পান। তিনি বিশ্ববিদ্যালয়ের মেডিকেল সেন্টার থেকে প্রাথমিক চিকিৎসা নিয়েছেন।
টিলাগড় থেকে ছেড়ে আসা অপর আরেকটি বিআরটিসি বাস (ঢাকা মেট্রে-ব-১১-১৬৪২) সকাল সাড়ে নয়টার দিকে সোনারপাড়া এলাকায় পৌঁছায়। ওই বাসেও হামলা চালিয়ে শিবিরের কর্মীরা বাসের ভেতরে থাকা বিশ্ববিদ্যালয়ের কয়েকজন সাধারণ শিক্ষার্থীকে আহত করেছেন। এ সময় শিবিরের কর্মীরা ইটপাটকেল ছুড়লে বিশ্ববিদ্যালয়ের ব্যবসায় প্রশাসন বিভাগের প্রথম বর্ষের শিক্ষার্থী এম এইচ জামিলের দুই পাটির বেশ কয়েকটি দাঁত পড়ে যায়। সহপাঠীদের সহায়তায় জামিলকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে।
গতকাল বেলা সাড়ে ১১টার দিকে সিলেট-সুনামগঞ্জ সড়কের জাঙ্গাইল এলাকায় বিশ্ববিদ্যালয়ের শিক্ষার্থী বদরুল আলমের ওপর অতর্কিত হামলা চালান শিবিরের চার-পাঁচজন কর্মী। বদরুল আলম অর্থনীতি বিভাগের তৃতীয় বর্ষের দ্বিতীয় সেমিস্টারের শিক্ষার্থী। শিবিরের কর্মীরা তাঁকে পিটিয়ে রামদা, কুড়ালসহ দেশীয় অস্ত্র দিয়ে রক্তাক্ত করে ফেলে যান।
প্রত্যক্ষদর্শী স্থানীয় শামীম আহমদ বলেন, ‘ঘটনার সময় ওই সড়ক দিয়ে যাচ্ছিলাম। হঠাৎ দেখি চার-পাঁচজন যুবক রামদা, কুড়ালসহ বদরুলকে গরু কাটার মতো কোপ দিচ্ছে। আমি এগিয়ে গেলে যুবকেরা দৌড়ে মোটরসাইকেল নিয়ে পালিয়ে যায়।’
বদরুল প্রথম আলোকে বলেন, ‘শিবিরের কর্মীরা পরিকল্পিতভাবে আমার ওপর হামলা চালিয়েছে।’ কর্তব্যরত শিক্ষানবিশ চিকিৎসক সুমিত কুমার বসাক বলেন, ‘বদরুলের ডান পায়ে ধারালো অস্ত্রের আঘাতের তিনটি গভীর ক্ষত ছিল। অনবরত রক্তক্ষরণ হচ্ছিল। রক্তক্ষরণ বন্ধ করা গেছে এবং সে এখন সার্জারি বিভাগে চিকিৎসাধীন।’
এদিকে বিশ্ববিদ্যালয়ের বাসগুলোতে শিবিরের চোরাগোপ্তা হামলার কারণে গতকাল দুপুর থেকে কোনো বাস চলাচল করেনি। এ ছাড়া কম্পিউটার বিজ্ঞান ও প্রকৌশল বিভাগে সকালে একটি ফাইনাল পরীক্ষা অনুষ্ঠিত হলেও বেশির ভাগ বিভাগেই কোনো ক্লাস-পরীক্ষা অনুষ্ঠিত হয়নি।
বিশ্ববিদ্যালয়ের প্রক্টর হিমাদ্রী শেখর রায় বলেন, ‘শিক্ষার্থীদের ওপর হামলার ব্যাপারে বিশ্ববিদ্যালয়ের পক্ষ থেকে মামলা করা হচ্ছে। পুলিশ প্রশাসন আসামিদের গ্রেপ্তারে আরও জোর প্রচেষ্টা চালাবে বলে আমাদের আশ্বস্ত করেছে। আগামীকাল থেকে পুলিশি প্রহরায় বাস চলাচল করবে।’


শিক্ষার্থীদের পারদর্শিতা অবাক করেছে সবাইকে
উপস্থিত বক্তৃতার জন্য সময় ছিল তিন মিনিট। তাৎক্ষণিক গল্প লেখার জন্য আধা ঘণ্টা। মিলনমেলায় অংশ নেওয়া শিক্ষার্থীরা ঠিকই তা করে দেখাল। তাদের পারদর্শিতা দেখে সবাই অবাক।
গতকাল রোববার ছিল শিক্ষা ও সাংস্কৃতিক মিলনমেলার শেষ দিন। মেলা বসেছিল রাজধানীর ঢাকা ইমপিরিয়াল কলেজে। গতকালের প্রতিযোগিতার বিষয় ছিল উপস্থিত বক্তৃতা, তাৎক্ষণিক গল্প লেখা ও কবিতা আবৃত্তি।
উপস্থিত বক্তৃতা প্রতিযোগিতায় স্কুল পর্যায়ে ১০ ও কলেজ পর্যায়ে ২০ জন অংশ নেয়। তাৎক্ষণিক গল্প লেখায় স্কুল পর্যায়ে আট ও কলেজ পর্যায়ে ৩৮ জন শিক্ষার্থী অংশ নেয়।
তাৎক্ষণিক গল্প লেখা প্রতিযোগিতার বিষয় ছিল ‘কৌশিকের এক দিন’। আবৃত্তি প্রতিযোগিতায় স্কুল পর্যায়ে কাজী নজরুল ইসলামের ‘মানুষ’ এবং কলেজ পর্যায়ে রবীন্দ্রনাথ ঠাকুরের ‘সুপ্রভাত’ ও শামসুর রাহমানের ‘স্বাধীনতা তুমি’ কবিতা নির্ধারণ করে দেওয়া হয়। এতে স্কুল পর্যায়ে ছয় ও কলেজ পর্যায়ে ২৪ জন অংশ নেয়।
১২ জানুয়ারি এ মেলা শুরু হয়েছিল। এতে সহযোগিতা করেছে প্রথম আলো ও সময় টেলিভিশন। মিলনমেলার বিভিন্ন প্রতিযোগিতার চূড়ান্ত ফলাফল প্রকাশ, সমাপনী অনুষ্ঠান ও বিজয়ীদের মধ্যে পুরস্কার বিতরণ করা হবে ২৬ জানুয়ারি। অনুষ্ঠান হবে নটর ডেম কলেজে।


ছাত্রীকে মারধর, শিক্ষক বরখাস্ত
এক ছাত্রীকে মারধরের অভিযোগে পাঠানটুলি খানসাহেব সিটি করপোরেশন উচ্চ বিদ্যালয়ের সহকারী শিক্ষক মানছারুল ইসলামকে সাময়িক বহিষ্কার করা হয়েছে। আজ সোমবার তাঁর বিরুদ্ধে এ ব্যবস্থা নেওয়ার পাশাপাশি অভিযোগ তদন্তের জন্য মেয়রের একান্ত সচিবের নেতৃত্বে তিন সদস্যের কমিটি গঠন করা হয়েছে।
কমিটির প্রধান মো. মঞ্জুরুল ইসলাম বিষয়টির সত্যতা নিশ্চিত করেছেন।
জানা গেছে, হাইকোর্ট বহিষ্কৃত শিক্ষক মানছারুল ইসলামকে আগামী ৭ ফেব্রুয়ারি সশরীরে হাজির হওয়ার আদেশ দিয়েছেন। সে সঙ্গে ওই শিক্ষকের বিরুদ্ধে কী ব্যবস্থা নেওয়া হয়েছে, তা জানাতে সিটি করপোরেশনের ওপর রুল নিশি জারি করেছেন।
ছাত্রীর অভিভাবকের লিখিত অভিযোগ থেকে জানা যায়, পাঠানটুলি খানসাহেব সিটি করপোরেশন উচ্চ বিদ্যালয়ের নবম শ্রেণীর ছাত্রী জান্নাতুল ফেরদৌসকে প্রায়ই শারীরিক ও মানসিকভাবে নাজেহাল করতেন সহকারী শিক্ষক মানছারুল ইসলাম। তিনি বাণিজ্য বিভাগের শিক্ষক। তাঁর কাছে প্রাইভেট না পড়ে অন্য এক শিক্ষকের কাছে পড়ে বলেই ছাত্রীটিকে মারধর করা হয় বলে অভিযোগে বলা হয়। সর্বশেষ গত শনিবার জাতীয় সংগীত পড়তে দেরিতে আসার অভিযোগে ওই ছাত্রীকে প্রকাশ্যেই মারধর করেন মানছারুল ইসলাম। বিকেলে প্রধান শিক্ষকের কাছে ছাত্রীর অভিভাবক এ ব্যাপারে লিখিত অভিযোগ দেন। বিষয়টি ইংরেজি দৈনিক ডেইলি স্টারে গতকাল রোববার প্রকাশিত হয়। এর পরই সিটি করপোরেশন কর্তৃপক্ষ ওই শিক্ষককে সাময়িক বরখাস্ত করে।
তবে শিক্ষক মানছারুল ইসলাম বলেছেন, ‘প্রাইভেট না পড়ার জন্য নয় বরং ময়লা কাপড় পড়ে স্কুলে আসায় তাঁকে সামান্য মেরেছি।’


‘ছাত্রলীগে’র ২৬ জনের বিরুদ্ধে নানা অভিযোগ
কুমিল্লা বিশ্ববিদ্যালয়ে ছাত্রলীগ নামধারী ২৬ জন শিক্ষার্থীর বিরুদ্ধে চুরি, ছিনতাই, শিক্ষক-শিক্ষার্থীদের লাঞ্ছিত করা এবং বিশ্ববিদ্যালয়ের ক্লাস-পরীক্ষা বন্ধ করে দেওয়ার অভিযোগ রয়েছে।
ছাত্রলীগ নামধারীরা দুই ভাগে বিভক্ত। একটি ‘স্থানীয়’, অপরটি ‘শহর’ পক্ষ নামে পরিচিত। এ দুই পক্ষের দ্বন্দ্বের কারণে বিশ্ববিদ্যালয়টিতে বর্তমানে অচলাবস্থা দেখা দিয়েছে।
বিশ্ববিদ্যালয়ের উপাচার্য আমির হোসেন খান প্রথম আলোকে বলেন, ‘বিশ্ববিদ্যালয়ে শিগগির শিক্ষার পরিবেশ ফিরিয়ে আনব।’ তবে ছাত্রলীগ নামধারীদের অপতৎপরতা নিয়ে কোনো মন্তব্য করেননি তিনি।
তাঁদের বিরুদ্ধে যত অভিযোগ: ‘স্থানীয় পক্ষ’র অনুসারী ইলিয়াছ হোসেন লোকপ্রশাসন বিভাগের তৃতীয় বর্ষের দ্বিতীয় সেমিস্টারের ছাত্র। গত বছরের আগস্টে আবাসিক হলের একজন শিক্ষার্থীর কম্পিউটার চুরির কথা স্বীকার করেন ইলিয়াছ। কম্পিউটারের দাম পরিশোধ করার অঙ্গীকার করলেও শেষ পর্যন্ত তিনি তা করেননি।
ইলিয়াছের বিরুদ্ধে বিভাগের একজন শিক্ষকের বাসায় হামলা চালানোর অভিযোগ ওঠে, যার জন্য তাঁকে বিশ্ববিদ্যালয় থেকে এক বছরের জন্য বহিষ্কার করা হয়। ইলিয়াছ বিশ্ববিদ্যালয় থেকে বহিষ্কার হওয়ার কথা স্বীকার করে বলেন, ‘ওই কম্পিউটার আমি চুরি করি নাই। এগুলো আমার বিরুদ্ধে অপপ্রচার।’
বাংলা বিভাগের বহিষ্কৃত শিক্ষার্থী নূরুল আমিন গত বছরের জুলাইয়ের দিকে তাঁরই বিভাগের একজন শিক্ষককে রামদা নিয়ে ধাওয়া করেন। নজরুল হলের ওই ঘটনায় সেদিন দৌড়ে রক্ষা পান শিক্ষক। এর আগে বিভাগের এক ছাত্রীকে চড় মারার অভিযোগে নূরুল আমিনকে বিশ্ববিদ্যালয় থেকে আজীবনের জন্য বহিষ্কার করা হয়। ছাত্রলীগের ‘স্থানীয় পক্ষ’র নূরুল আমিন এখনো হলেই আছেন বলে জানা গেছে। তবে প্রথম আলোর কাছে নূরুল আমিন দাবি করেন, তিনি হলে নন, মেসে থাকেন। বিশ্ববিদ্যালয়ে কোনো কর্মসূচিতেও যান না।
নিজের প্রস্তুতি না থাকায় পরীক্ষা শুরুর আধা ঘণ্টা আগে পরীক্ষা বন্ধ করে দিয়েছিলেন ইংরেজি তৃতীয় বর্ষের দ্বিতীয় সেমিস্টারের শিক্ষার্থী ও ছাত্রলীগ নামধারী নেতা সৈয়দ শাহরিয়ার মাহমুদ।
গত বছরের ২৪ নভেম্বর বিকেলে ভর্তি হতে ইচ্ছুক শিক্ষার্থী ও তাঁদের স্বজনেরা বিশ্ববিদ্যালয়ে ঘুরতে আসেন। সেদিন বাণিজ্য ভবনের পশ্চিম পাশে তাঁদের কাছ থেকে মুঠোফোন ছিনিয়ে নেন ছাত্রলীগ নামধারী ছাত্ররা।
কুমিল্লা জেলা ছাত্রলীগের সভাপতি আ ফ ম আহসান উদ্দিন প্রথম আলোকে বলেন, ‘কুমিল্লা বিশ্ববিদ্যালয়ে ছাত্ররাজনীতি নেই। ওখানে ছাত্রলীগের কোনো কমিটিও নেই। ছাত্রলীগের নাম ব্যবহার করে যারা অরাজক পরিস্থিতির সৃষ্টি করছে, তাদের বিরুদ্ধে বিশ্ববিদ্যালয় ও পুলিশকে ব্যবস্থা নেওয়ার অনুরোধ জানাই।’
বিশ্ববিদ্যালয় সূত্রে জানা যায়, ২০০৭ সালের ২৮ মে ৩০০ শিক্ষার্থী নিয়ে পাঠদান শুরু হয়। শিক্ষার্থীরা বিশ্ববিদ্যালয় ক্যাম্পাসে রাজনীতি ও ধূমপান করবেন না বলে অঙ্গীকারনামায় সই করেছিলেন। বিশ্ববিদ্যালয়টিতে বর্তমানে তিন হাজার শিক্ষার্থী আছেন।
‘স্থানীয়’ ও ‘শহর’ পক্ষ: খোঁজ নিয়ে জানা গেছে, বিশ্ববিদ্যালয়ের লোকপ্রশাসন চতুর্থ বর্ষের দ্বিতীয় সেমিস্টারের শিক্ষার্থী মাহমুদুর রহমান এবং অর্থনীতি চতুর্থ বর্ষের দ্বিতীয় সেমিস্টারের শিক্ষার্থী আল-আমিন মিলে একটি পক্ষ। তাঁদের ছাত্রলীগের ‘স্থানীয় পক্ষ’ বলা হয়। আর ‘শহর পক্ষে’ আছেন মার্কেটিং চতুর্থ বর্ষের দ্বিতীয় সেমিস্টারের মঈনউদ্দিন সফিকুর রহমান এবং হিসাববিজ্ঞান চতুর্থ বর্ষের দ্বিতীয় সেমিস্টারের এমদাদুল বারী। সফিকুর কুমিল্লা দক্ষিণ জেলা ছাত্রলীগের সহসভাপতি। গত ২৭ নভেম্বর ‘স্থানীয় পক্ষ’র দুই নেতা তাঁকে ছুরিকাঘাত করেন। ওই ঘটনার পর বিশ্ববিদ্যালয়ে ক্লাস ও পরীক্ষা বন্ধ হয়ে যায়।
কয়েকজন শিক্ষার্থী জানান, ছুটি শেষে চলতি মাসের প্রথম সপ্তাহে বিশ্ববিদ্যালয়ে পাঠদান শুরু হয়। কিন্তু কয়েক দিন ক্লাসে শিক্ষার্থীদের উপস্থিতি ছিল কম। শিক্ষার্থীদের অভিযোগ, তখন বিশ্ববিদ্যালয়ের বাসে উঠলেই শহর পক্ষের ছাত্রলীগের নেতারা তাঁদের নামিয়ে দিতেন। এমনকি ছাত্রলীগের নেতা-কর্মীরা নগরের রামঘাট ও টমছম ব্রিজে অটোরিকশার স্ট্যান্ডে গিয়ে শিক্ষার্থীদের বিশ্ববিদ্যালয়ে যেতে বাধা দিতেন।
এ নিয়ে ১০ জানুয়ারি প্রথম আলোয় ‘এক মাস ধরে ক্লাস হচ্ছে না কুমিল্লা বিশ্ববিদ্যালয়ে’ শিরোনামে প্রতিবেদন প্রকাশিত হয়। উদ্ভূত পরিস্থিতিতে ওই দিনই ঢাকা-চট্টগ্রাম মহাসড়ক-সংলগ্ন আলেখারচরে একটি হোটেলে প্রক্টরিয়াল বডির সঙ্গে ছাত্রলীগ নামধারী উভয় পক্ষের নেতাদের বৈঠক হয়। জানতে চাইলে প্রক্টর মোহাম্মদ সৈয়দুর রহমান বলেন, ‘অচিরেই সংকটের অবসান হবে।’
দুই নেতা যা বলেন: স্থানীয় পক্ষের নেতা মাহমুদুর রহমান দাবি করেন, ‘শহরে আমাদের পক্ষের কোনো নেতা-কর্মী গেলে তাঁকে মারধর করা হয়। আমাদের পক্ষের কেউ মারধর বা অন্য কোনো অপরাধের সঙ্গে জড়িত নয়।’
কুমিল্লা দক্ষিণ জেলা ছাত্রলীগের সহসভাপতি ও শহর পক্ষের নেতা মঈনউদ্দিন সফিকুর রহমান বলেন, ‘আধিপত্য বিস্তার নিয়ে ওরা আমাদের ওপর বারবার হামলা করেছে। বিশ্ববিদ্যালয় প্রশাসন ওদের বিরুদ্ধে কোনো ব্যবস্থা নেয়নি।’ তিনি দাবি করেন, তাঁর ওপর হামলাকারীদের বিচার না হওয়ায় সাধারণ শিক্ষার্থীরা বাস বন্ধ করে দিয়েছেন।
শাহজালাল বিশ্ববিদ্যালয়
শিবিরের ধর্মঘট উপেক্ষা করেই চলছে ক্লাস
ছাত্রশিবিরের ডাকা ধর্মঘট উপেক্ষা করে গতকাল রোববার সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের বিভিন্ন বিভাগে ক্লাস হয়েছে। সকাল থেকে বাস চলাচলও স্বাভাবিক ছিল। ক্লাসের পাশাপাশি দাপ্তরিক কাজকর্মও চলেছে।
শিক্ষার্থীরা জানিয়েছেন, গতকাল বিশ্ববিদ্যালয়ের কেমিক্যাল ইঞ্জিনিয়ারিং অ্যান্ড পলিমার সায়েন্স, গণিত, রসায়ন, খাদ্য প্রকৌশল ও চা প্রযুক্তি (এফইটি), ইলেকট্রিক্যাল অ্যান্ড ইলেকট্রনিকস ইঞ্জিনিয়ারিং, পলিটিক্যাল স্টাডিজ বিভাগসহ বেশ কয়েকটি বিভাগে ক্লাস হয়েছে।
বিশ্ববিদ্যালয়ের উপাচার্য মো. সালেহ উদ্দিন প্রথম আলোকে বলেন, ‘বেশ কয়েকটি বিভাগে ক্লাস হয়েছে এবং দাপ্তরিকসহ বিশ্ববিদ্যালয়ের অন্যান্য কার্যক্রম স্বাভাবিকভাবেই চলছে। আমরা আশা করছি সোমবার থেকে সব বিভাগে পুরোদমে ক্লাস শুরু হবে।’
বিশ্ববিদ্যালয়ের প্রক্টর হিমাদ্রী শেখর রায় বলেন, পুলিশ পাহারায় শহর থেকে ক্যাম্পাসে বাসগুলো চলাচল করেছে। অনেক বিভাগে ক্লাস হয়েছে। ক্যাম্পাস ও ক্যাম্পাসের বাইরে শিক্ষার্থীদের নিরাপত্তা আরও জোরদার করা হয়েছে।
ছাত্রশিবিরের বিশ্ববিদ্যালয় শাখার সভাপতি আ জ ম মুজাহদ রুমী বলেছেন, তাঁদের তিন দফা দাবি আদায় না হওয়া পর্যন্ত ধর্মঘট অব্যাহত থাকবে। তবে বিশ্ববিদ্যালয় শাখা ছাত্রলীগের আহ্বায়ক শামসুজ্জামান চৌধুরী জানিয়েছেন, শিক্ষার্থীরা শিবিরের ধর্মঘট প্রত্যাখ্যান করে ক্লাসে আসতে শুরু করেছেন।
১১ জানুয়ারি মানবতাবিরোধী অপরাধের অভিযোগে জামায়াতে ইসলামীর সাবেক আমির গোলাম আযমকে কারাগারে পাঠানোর পর ছাত্রলীগ ক্যাম্পাসে আনন্দ মিছিল বের করলে ছাত্রশিবিরের সঙ্গে সংঘর্ষ বাধে। ওই সংঘর্ষের জের ধরে শিবির তিন দফা দাবিতে ১৫ জানুয়ারি থেকে ক্যাম্পাসে অনির্দিষ্টকালের ধর্মঘটের ডাক দেয়। এরপর গত বৃহস্পতিবার একাডেমিক কাউন্সিল বৈঠক করে রোববার থেকে ক্লাস শুরুর সিদ্ধান্ত নেয়। তবে ২৬ জানুয়ারি পর্যন্ত পরীক্ষা স্থগিত আছে।
এদিকে ক্যাম্পাসে শিক্ষার পরিবেশ ফিরিয়ে আনতে বিশ্ববিদ্যালয়ের ছাত্র উপদেশ ও নির্দেশনা পরিচালক অধ্যাপক আনোয়ারুল ইসলামকে আহ্বায়ক করে সাত সদস্যের একটি কমিটি করা হয়েছে। ওই কমিটি ধারাবাহিকভাবে বিভিন্ন ছাত্রসংগঠনের সঙ্গে বৈঠক শুরু করেছে।
কমিটির আহ্বায়ক আনোয়ারুল ইসলাম গতকাল প্রথম আলোকে বলেন, ‘নানান সংকটেও গত পাঁচ বছরে এই বিশ্ববিদ্যালয় এক দিনের জন্যও বন্ধ ছিল না। শিক্ষার সুষ্ঠু পরিবেশ ছিল। তাই পরিস্থিতি স্বাভাবিক করতে আমরা সবার সঙ্গে কথা বলছি। আমরা দ্রুত ক্লাস ও পরীক্ষা পুরোদমে শুরু করে ক্যাম্পাসে শিক্ষার সুষ্ঠু পরিবেশ ফিরিয়ে আনতে চাই।’


তদন্ত কমিটির সুপারিশ
নিজ শিক্ষার্থীকে কোচিং করানো যাবে না
কোনো শিক্ষক তাঁর নিজ প্রতিষ্ঠানের কোনো শিক্ষার্থীকে নিজ বাসায় বা অন্য কোথাও কোচিং করাতে পারবেন না। তবে অন্য প্রতিষ্ঠানের সর্বোচ্চ ১০ শিক্ষার্থীকে নিজ বাসায় পড়াতে পারবেন। কোচিং বন্ধে করণীয় ঠিক করতে শিক্ষা মন্ত্রণালয়ের করা কমিটি এই সুপারিশ করেছে।
এদিকে শিক্ষা মন্ত্রণালয়ের আরেকটি তদন্ত কমিটি ভর্তির জন্য নেওয়া বাড়তি টাকা ফেরত অথবা শিক্ষার্থীদের পরবর্তী মাসিক বেতনের সঙ্গে সমন্বয় করার সুপারিশ করেছে।
দুটি কমিটিই তদন্ত প্রতিবেদন জমা দিয়েছে। কোচিং-সংক্রান্ত কমিটি শিক্ষামন্ত্রী নুরুল ইসলাম নাহিদের কাছে এবং ভর্তিতে বেশি টাকা নেওয়া-সংক্রান্ত কমিটি শিক্ষাসচিব বরাবর প্রতিবেদন জমা দিয়েছে।
সাম্প্রতিক সময়ে শিক্ষকদের কোচিং-বাণিজ্য ভয়াবহভাবে বেড়ে যাওয়ায় অভিভাবক ঐক্য ফোরাম নামের একটি সংগঠনের পক্ষে আদালতে রিট করা হয়। এর পরিপ্রেক্ষিতে আদালত কোচিং বন্ধে প্রয়োজনীয় পদক্ষেপ বা কেন কোচিং বন্ধে পরিপত্র জারি করা হবে না, তা জানতে রুল জারি করেন। এরপর শিক্ষামন্ত্রী ৪ জানুয়ারি রিটের বিবাদীপক্ষ, বিভিন্ন শিক্ষাপ্রতিষ্ঠানের প্রধান ও সংশ্লিষ্ট মন্ত্রণালয়ের প্রতিনিধিদের নিয়ে জরুরি সভা করেন।
ওই সভায় কোচিং-বাণিজ্য বন্ধে করণীয় ঠিক করে সুপারিশ দেওয়ার জন্য শিক্ষা মন্ত্রণালয়ের যুগ্ম সচিব (মাধ্যমিক) এ এস মাহমুদকে প্রধান করে পাঁচ সদস্যের কমিটি করা হয়। কমিটি গত বৃহস্পতিবার শিক্ষামন্ত্রীর কাছে প্রতিবেদন জমা দেয়।
জানতে চাইলে শিক্ষামন্ত্রী নুরুল ইসলাম নাহিদ প্রথম আলোকে বলেন, ‘আমরাও চাই কোচিং বন্ধ করে দিতে। তবে হঠাৎ করে বন্ধ করা যাবে না। আমাদের বাস্তবতার নিরিখেই এগোতে হবে। প্রতিবেদন পেয়েছি, এখনো দেখিনি। দেখার পর করণীয় ঠিক করা হবে।’
শিক্ষা মন্ত্রণালয়ের একজন কর্মকর্তা বলেন, প্রতিবেদনের আলোকে আদালতের রুলের জবাব দেওয়া হবে। একই সঙ্গে কোচিং সীমিত রাখার বিষয়ে মন্ত্রণালয় সভা করে পরবর্তী ব্যবস্থা নেবে।
কোচিং বিষয়ে সুপারিশ: প্রতিবেদনে চারটি সুপারিশ করা হয়। এতে বলা হয়, প্রতিটি শিক্ষাপ্রতিষ্ঠানে পিছিয়ে পড়া বা দুর্বল শিক্ষার্থী বাছাই করে অতিরিক্ত ক্লাসের ব্যবস্থা নিতে হবে। তবে এ ক্ষেত্রে এক ঘণ্টার ক্লাসের জন্য ১৭৫ টাকার সম্মানীর বিষয়টি পুনর্নির্ধারণ করা যেতে পারে।
এর আগে ২০১০ সালের আগস্টে মন্ত্রণালয় এক ঘণ্টার একটি অতিরিক্ত ক্লাসের জন্য ১৭৫ টাকা হারে সম্মানী ঠিক করে দেয়।
কোচিংয়ের বিষয়ে কমিটি বলেছে, কোনো শিক্ষক নিজ প্রতিষ্ঠানের কোনো শিক্ষার্থীকে নিজ বাসায় বা অন্য কোথাও পড়াতে পারবেন না। তবে এক ব্যাচে সীমিত আকারে অন্য প্রতিষ্ঠানের সর্বোচ্চ ১০ শিক্ষার্থীকে নিজ বাসায় পড়াতে পারবেন। কোচিং-সংক্রান্ত এই নির্দেশনার ব্যত্যয় ঘটলে সরকারি ও বেসরকারি শিক্ষাপ্রতিষ্ঠানের সংশ্লিষ্ট শিক্ষকের বিরুদ্ধে আইনানুগ ব্যবস্থা নেওয়া হবে।
প্রতিবেদন জমা দেওয়ার কথা জানিয়ে কমিটির প্রধান এ এস মাহমুদ প্রথম আলোকে বলেন, ‘কোচিং রাতারাতি বন্ধ করা যাবে না। হঠাৎ করে করলে সেটা বাস্তবায়নও করা যাবে না। এ জন্য আমরা সীমিতভাবে করার কথা বলছি।’
পর্যালোচনা ও সার্বিক মন্তব্য: কমিটি পাঁচ পৃষ্ঠার প্রতিবেদনে কোচিং-বাণিজ্য গড়ে ওঠার কারণ, বর্তমান পরিস্থিতি, প্রাপ্ত তথ্য-উপাত্ত বিশ্লেষণ করে একটি পর্যালোচনা করেছে। এতে বলা হয়, বিভিন্ন শিক্ষাপ্রতিষ্ঠানের প্রধান, শিক্ষক-ছাত্রছাত্রী, অভিভাবক কর্মকর্তা-কর্মচারী এবং সুশীল সমাজের অনেকেই কোচিংয়ের পক্ষে ও বিপক্ষে মতামত দিয়েছেন। কেউ বলেছেন, অপেক্ষাকৃত দুর্বল শিক্ষার্থীদের উৎকর্ষ সাধনের জন্য নিজ নিজ প্রতিষ্ঠানে নির্ধারিত পাঠদান সময়ের পর কোচিংয়ের প্রয়োজনীয়তা রয়েছে। সে ক্ষেত্রে প্রতিষ্ঠানের শিক্ষকেরা ওই মানের (দুর্বল) শিক্ষার্থীদের বাছাই করে শিক্ষাপ্রতিষ্ঠানেই অতিরিক্ত ক্লাসের ব্যবস্থা করতে পারেন। এতে শিক্ষক, শিক্ষার্থী ও অভিভাবক—সব পক্ষই উপকৃত হবে। কারও কারও মত, হঠাৎ কোচিং বন্ধ করা হলে পরীক্ষায় এর নেতিবাচক প্রভাব পড়তে পারে।
কমিটি আইডিয়াল স্কুল অ্যান্ড কলেজ, ভিকারুননিসা নূনসহ কয়েকটি স্কুল পরিদর্শন ছাড়াও সংশ্লিষ্ট ব্যক্তিদের সঙ্গে কথা বলেন। শিক্ষাবিদ অধ্যাপক আবদুল্লাহ আবু সায়ীদ ও মুহম্মদ জাফর ইকবালের সঙ্গেও ফোনে কথা বলেছে কমিটি। বর্তমান বিশ্বায়নের প্রেক্ষাপটে প্রতিযোগিতায় টিকে থাকার জন্য দুর্বল ও মেধাবী উভয় ধরনের শিক্ষার্থীদের জন্য সংশ্লিষ্ট শিক্ষাপ্রতিষ্ঠানে অতিরিক্ত ক্লাসের ব্যবস্থা নেওয়া সমীচীন হবে বলে মনে করেন তাঁরা। তবে কোনো শিক্ষক তাঁর নিজের প্রতিষ্ঠানের কোনো শিক্ষার্থীকে কোচিং করাতে পারবেন না বলে মত দেন তাঁরা।
জানতে চাইলে আবদুল্লাহ আবু সায়ীদ প্রথম আলোকে বলেন, ‘অনেক শিক্ষক-শিক্ষার্থীকে তাঁদের কাছে পড়তে বাধ্য করেন, না হলে পরীক্ষার ফল খারাপ করে দেওয়া হয়। আবার কোনো কোনো শিক্ষক আছেন, যাঁদের কাছে পড়লে শিক্ষার্থীদের পরীক্ষার প্রশ্ন বলে দেন। পরীক্ষার খাতায় বেশি নম্বর দেন। শিক্ষকদের এই লুণ্ঠন শিক্ষার্থীদের শুধু ক্ষতিই করে না, তাদের ভবিষ্যৎকেও নষ্ট করে দেয়। এ জন্য আমি বলেছি, নিজ প্রতিষ্ঠানের ছাত্রছাত্রীদের পড়ানো উচিত নয়। তবে শিক্ষকদের বিষয়টিও দেখতে হবে। এ জন্য অন্য প্রতিষ্ঠানের শিক্ষার্থীদের পড়াতে পারবেন এবং নিজ প্রতিষ্ঠানে নির্ধারিত টাকার বিনিময়ে অতিরিক্ত ক্লাস নেওয়ার ব্যবস্থা করার কথা বলেছি।’
ভর্তির বাড়তি টাকা ফেরত দেওয়ার সুপারিশ: বেসরকারি স্কুলগুলোয় ভর্তিতে বেশি টাকা নেওয়ার বিষয়টি তদন্তে মাধ্যমিক ও উচ্চশিক্ষা অধিদপ্তরের মহাপরিচালক নোমান উর রশীদকে প্রধান করে কমিটি করে মন্ত্রণালয়। গতকাল সোমবার এই কমিটি প্রতিবেদন জমা দিয়েছে। শিক্ষাসচিবের কাছে এ প্রতিবেদন জমা দেন কমিটির সদস্য ঢাকা জেলা শিক্ষা কর্মকর্তা আবদুস সামাদ।
জানতে চাইলে সচিবের চলতি দায়িত্বে থাকা অতিরিক্ত শিক্ষাসচিব এস এম ফারুক জানান, শিক্ষাসচিব দেশের বাইরে আছেন। আজ দেশে ফেরার পর প্রতিবেদনটি খোলা হবে।
কমিটির একজন সদস্য জানিয়েছেন, প্রায় ৩৫টি স্কুলে খোঁজখবর নিয়ে তাঁরা দেখেছেন, ১৫টির মতো প্রতিষ্ঠান ভর্তিতে সরকার-নির্ধারিত ফির চেয়ে বেশি টাকা নিয়েছে। এগুলোর মধ্যে মনিপুর উচ্চবিদ্যালয়, ভিকারুননিসা নূন, মতিঝিল আইডিয়াল, রাজউক উত্তরা মডেল স্কুল অ্যান্ড কলেজ, মোহাম্মদপুর প্রিপারেটরি উচ্চমাধ্যমিক বিদ্যালয়সহ নামীদামি স্কুল রয়েছে। আরেকজন সদস্য বলেন, কোন স্কুল কত টাকা নিয়েছে, তার একটি তালিকাও প্রতিবেদনে উল্লেখ করা হয়েছে।
শিক্ষা মন্ত্রণালয়ের নীতিমালা অনুযায়ী, ঢাকার বেসরকারি স্কুলগুলোয় ভর্তিতে পাঁচ হাজার টাকার বেশি নেওয়া যাবে না। কিন্তু এবার রাজধানীর বেশির ভাগ স্কুল এই নিয়ম মানেনি।


শাহজালাল বিশ্ববিদ্যালয়ে সংঘর্ষে শিবিরের সাত কর্মী গ্রেপ্তার
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে ভাঙচুর ও পুলিশের ওপর হামলার ঘটনায় ছাত্রশিবিরের সাত কর্মীকে গ্রেপ্তার করেছে পুলিশ। আজ মঙ্গলবার ভোরে সিলেটের দক্ষিণ সুরমা ও কোতোয়ালি থানা এলাকা থেকে তাঁদের গ্রেপ্তার করে দুপুরে আদালতের মাধ্যমে কারাগারে পাঠানো হয়েছে।
গ্রেপ্তার শিবিরকর্মীরা হলেন আবু লেইছ (৩২), আবদুল আজিজ (১৭), মো. শফিকুল ইসলাম (২২), উবায়দুর রহমান (২৩), মো. জসিম উদ্দিন (২৯), ওলিউর রহমান (২৪) ও শরিফুল ইসলাম (২৩)।
জামায়াতের সাবেক আমির গোলাম আযমকে গ্রেপ্তারের পর ১১ জানুয়ারি বিশ্ববিদ্যালয় ক্যাম্পাসে ছাত্রলীগ আনন্দ মিছিল করে। এরই জের ধরে ওই রাতে বিশ্ববিদ্যালয়ের আবাসিক হলে শিবির ও ছাত্রলীগের সংঘর্ষ হয়।
পুলিশ জানায়, শিবিরের গ্রেপ্তার হওয়া কর্মীরা সিলেটের বিভিন্ন শিক্ষাপ্রতিষ্ঠানের ছাত্র ও শিবিরকর্মী। তাঁরা জালালাবাদ থানায় দায়ের করা তিনটি মামলার এজাহারভুক্ত আসামি। ১১ জানুয়ারি শাহজালাল বিশ্ববিদ্যালয়ে ছাত্রলীগ-শিবির সংঘর্ষ চলাকালে গাড়ি ভাঙচুর ও পুলিশের ওপর হামলার ঘটনা ঘটে।
সিলেট মহানগর পুলিশের অতিরিক্ত কমিশনার আবদুল্লাহ আল আজাদ জানান, গ্রেপ্তার সাতজনকে আদালতের মাধ্যমে কারাগারে পাঠানো হয়েছে।
আরও তিন মামলা: শাহজালাল বিশ্ববিদ্যালয়ে শিবিরের ডাকা অনির্দিষ্টকালের ধর্মঘট চলাকালে ১৬ জানুয়ারি নগরের টিলাগড় ও খাসদবীর এলাকায় বিশ্ববিদ্যালয়ের শিক্ষার্থী পরিবহনের বাসে হামলার ঘটনা ঘটে। ওই ঘটনায় জামায়াত-শিবিরের অজ্ঞাতনামা নেতা-কর্মীদের আসামি করে বিশ্ববিদ্যালয় প্রশাসনের পক্ষ থেকে গতকাল সোমবার রাতে শাহপরান ও বিমানবন্দর থানায় দুটি মামলা করা হয়েছে।
ওই একই দিন শহরতলির টুকেরবাজারে হামলার ঘটনায় বিশ্ববিদ্যালয় ছাত্রলীগের কর্মী বদরুল ইসলাম বাদী হয়ে জালালাবাদ থানায় মামলা করেছেন। এ মামলায় শিবিরের কয়েকজন নেতা-কর্মীর নাম উল্লেখ করে ১৫-২০ জনকে আসামি করা হয়েছে।
১১ জানুয়ারির সংঘর্ষ ও শিবিরের ধর্মঘট চলাকালে চোরাগোপ্তা হামলার ঘটনায় এ নিয়ে ছয়টি মামলা হয়েছে।


প্রচলিত শিক্ষাব্যবস্থায় দেশ বদলাবে না : শিক্ষামন্ত্রী
‘প্রচলিত শিক্ষাব্যবস্থার পরিবর্তন না হলে দেশ বদলাবে না। বিশ্ববিদ্যালয় হচ্ছে জ্ঞানচর্চা ও গবেষণার কেন্দ্র। বিশ্বমানের শিক্ষায় নিজেদের গড়ে তুলে এই শিক্ষার্থীদের সব চ্যালেঞ্জ মোকাবিলা করতে হবে। শিক্ষাব্যবস্থায় আমূল পরিবর্তন আনতে হবে এবং শিক্ষাবাণিজ্য বন্ধ করতে হবে।’
আজ মঙ্গলবার বরিশাল বিশ্ববিদ্যালয়ের প্রথম ব্যাচের শিক্ষার্থীদের শিক্ষা কার্যক্রম উদ্বোধন ও নবীনবরণ অনুষ্ঠানে প্রধান অতিথির বক্তব্যে শিক্ষামন্ত্রী নুরুল ইসলাম নাহিদ এসব কথা বলেন।
সমাবেশে মন্ত্রী শিক্ষার্থীদের আধুনিক জ্ঞান-বিজ্ঞান ও প্রযুক্তিতে বিশ্বমানের শিক্ষার্থী হয়ে দেশকে পাল্টানোর আহ্বান জানান।
এর আগে শিক্ষামন্ত্রী নগরের অশ্বিনীকুমার হল চত্বর থেকে প্রথম ব্যাচের ৪০০ শিক্ষার্থীর সঙ্গে শোভাযাত্রায় অংশ নিয়ে বিশ্ববিদ্যালয়ের অস্থায়ী ক্যাম্পাসে উপস্থিত হন।
শিক্ষামন্ত্রী নুরুল ইসলাম নাহিদ বলেন, বরিশাল বিশ্ববিদ্যালয়ের জন্য এরই মধ্যে ৯৫ কোটি টাকা বরাদ্দ দেওয়া হয়েছে। বিশ্ববিদ্যালয়ের নিজস্ব স্থাপনা নির্মাণের উদ্যোগ নেওয়া হয়েছে। এ জন্য ৫০ একর জমি অধিগ্রহণ করা হয়েছে। এরই মধ্যে দুটি একাডেমিক ভবন, দুটি প্রশাসনিক ভবন, ছেলেদের দুটি ও মেয়েদের জন্য একটি হলের দরপত্র আহ্বান করা হয়েছে।
দেশের অর্ধেক মানুষ দরিদ্র এবং একই সঙ্গে নিরক্ষর উল্লেখ করে মন্ত্রী বলেন, আধুনিক প্রযুক্তি ব্যবহার করে এই দারিদ্র্য ও নিরক্ষরতার অভিশাপ মোচন করতে হবে। দীর্ঘ ৫০ বছর ধরে একটি বাস্তবমুখী শিক্ষানীতির জন্য আন্দোলন হয়েছে। স্বাধীনতার ৪০ বছরে সবার মতামত নিয়ে একটি গণমুখী শিক্ষানীতি প্রণয়ন করা সম্ভব হয়েছে। এটি কোনো দলীয় শিক্ষানীতি নয়। এটা বাস্তবায়নে বর্তমান সরকার বদ্ধপরিকর।
বিশ্ববিদ্যালয়ের উপাচার্য হারুনর রশীদ খানের সভাপতিত্ব অনুষ্ঠিত বরিশাল বিশ্ববিদ্যালয়ের শিক্ষা কার্যক্রম উদ্বোধন নবীনবরণ অনুষ্ঠানে অন্যান্যের মধ্যে বক্তব্য দেন ঢাকা বিশ্ববিদ্যালয়ের সহ-উপাচার্য হারুন-অর-রশিদ, জসিমউদদীন হলের প্রাধ্যক্ষ মো. আখতারুজ্জামান, সাবেক চিফ হুইপ আবুল হাসনাত আবদুল্লাহ, সাংসদ তালুকদার মো. ইউনুস জাহান প্রমুখ।


জগন্নাথ বিশ্ববিদ্যালয়ে ছাত্রলীগের দুই পক্ষের সংঘর্ষে আহত ৩
চাঁদাবাজির ঘটনাকে কেন্দ্র করে আজ মঙ্গলবার জগন্নাথ বিশ্ববিদ্যালয় শাখা ছাত্রলীগের দুই পক্ষের মধ্যে সংঘর্ষ হয়েছে। এতে আহত হয়েছে ছাত্রলীগের তিন কর্মী।
আহত ছাত্রলীগ কর্মীরা হলেন শিব্বির, আবু কাওসার ও নূর রহমান। তাঁদেরকে স্থানীয় হাসপাতালে চিকিত্সা দেওয়া হচ্ছে।
প্রত্যক্ষদর্শীরা জানায়, বিশ্ববিদ্যালয় শাখা ছাত্রলীগের আহ্বায়ক সাইফুল ইসলাম আকন্দের পক্ষের কর্মী নয়ন গতকাল সোমবার রাত আটটার দিকে বিশ্ববিদ্যালয়-সংলগ্ন আরামবাগ হোটেলে সভা চলাকালে মাগুরা জেলা ছাত্রকল্যাণ সমিতির কাছ থেকে চাঁদা দাবি করেন। যুগ্ম আহ্বায়ক খন্দকার আরিফুজ্জামান পক্ষের কর্মীরা তাতে বাধা দেন। এতে নয়নের সঙ্গে তাদের হাতাহাতির ঘটনা ঘটে।
এ ঘটনার জের ধরে আজ বেলা ১১টায় খন্দকার আরিফুজ্জামানের কর্মীরা ক্যাম্পাসে শোডাউন দেয়। দুপুর ১২টার দিকে সাইফুল পক্ষের শতাধিক কর্মী ক্যাম্পাসে মহড়া দেওয়া শুরু করে। এতে উভয় পক্ষের কর্মীদের মধ্যে উত্তেজনা দেখা দেয়। একপর্যায়ে দুপুর সাড়ে ১২টার দিকে দুই পক্ষের মধ্যে সংঘর্ষ বেধে যায়। প্রায় আধা ঘণ্টা সংঘর্ষের পর যুগ্ম আহ্বায়ক পক্ষের কর্মীরা আহ্বায়ক পক্ষের কর্মীদের ক্যাম্পাস থেকে তাড়িয়ে দেন। ক্যাম্পাসে এখনো উত্তেজনা বিরাজ করছে।
এ বিষয়ে জানতে চাইলে প্রক্টর কামাল উদ্দিন আহমেদ প্রথম আলো অনলাইনকে বলেন, ‘ঘটনাটি কিছুক্ষণ আগে আমি জানতে পারলাম। তদন্ত করে দায়ীদের বিরুদ্ধে ব্যবস্থা নেওয়া হবে।’


প্রথম আলো বর্ষসেরা বই পুরস্কার বিতরণ
লেখক-প্রকাশক-পাঠকদের সপ্রাণ সম্মিলনী (ভিডিও)
ফেব্রুয়ারি দোরগোড়ায়। মহান রাষ্ট্রভাষা আন্দোলনের স্মৃতিজড়িত এই মাসটি বাংলাদেশের সৃজনশীল গ্রন্থ প্রকাশনার ভরা মৌসুমও। এরই প্রাক্কালে আজ মঙ্গলবার ১৪১৭ সনের ‘প্রথম আলো বর্ষসেরা বই’-এর পুরস্কার তুলে দেওয়া হলো লেখকদের হাতে।
শীতের সন্ধ্যায় রূপসী বাংলা হোটেলের বলরুমে হূদয়ের প্রীতিতে উষ্ণ অনুষ্ঠানে মননশীল শাখায় কবিতা-অকবিতা রবীন্দ্রনাথ গ্রন্থের জন্য সনত্কুমার সাহা এবং সৃজনশীল শাখায় অপৌরুষেয় ১৯৭১ গ্রন্থের জন্য অদিতি ফাল্গুনীর হাতে তুলে দেওয়া হয় তাঁদের সম্মাননা স্মারক।
পুরস্কার বিতরণীর এ অনুষ্ঠানটি পরিণত হয়েছিল দেশের নবীন-প্রবীণ লেখক, প্রকাশক, শিল্পী ও সাহিত্য-শিল্পের অনুরাগীদের সপ্রাণ সম্মিলনীতে।
অনুষ্ঠানের শুরুতে সমাগত অতিথিদের স্বাগত জানিয়ে সে কথাই বলছিলেন প্রথম আলোর ব্যবস্থাপনা সম্পাদক সাজ্জাদ শরিফ। পুরস্কারের প্রেক্ষাপট তুলে ধরে তিনি বলেন, এই নিয়ে অষ্টমবারের মতো প্রথম আলো বর্ষসেরা বইয়ের পুরস্কার তুলে দেওয়া হচ্ছে লেখকদের হাতে। এবার মননশীল ও সৃজনশীল শাখায় প্রায় ৪০০ বই জমা পড়েছিল। বিচারকমণ্ডলী এর মধ্য থেকে যে দুটি বই নির্বাচন করেছেন, তা কাকতালীয়ভাবে হলেও গত বছর আমাদের জাতীয় জীবনের দুটি অন্যতম প্রধান ঘটনার সঙ্গে সংগতিপূর্ণ হয়ে উঠেছে। একটি ছিল রবীন্দ্রনাথ ঠাকুরের সার্ধশততম জন্মবার্ষিকী এবং অন্যটি স্বাধীনতার ৪০ বছর পূর্তি। ব্রিটিশ শাসনের অবসানের পর ১৯৪৭ থেকে ১৯৭১ পর্যন্ত বাঙালির আত্মপরিচয় অনুসন্ধানের কেন্দ্রভূমির অন্যতম ছিলেন রবীন্দ্রনাথ; অপর দিকে রক্তক্ষয়ী সংগ্রামের মধ্য দিয়ে জাতির বহুকাঙ্ক্ষিত স্বাধীনতা অর্জন। এ দুটি বিষয়কে কেন্দ্র করে লিখিত গ্রন্থ পুরস্কারের জন্য নির্বাচিত হওয়া এবার প্রথম আলোর এ উদ্যোগকে বিশেষ তাত্পর্যমণ্ডিত করেছে।
বিচারকমণ্ডলীর সভাপতি ছিলেন শিক্ষাবিদ অধ্যাপক আনিসুজ্জামান। সদস্যরা হলেন অধ্যাপক হায়াত্ মামুদ, কবি বেলাল চৌধুরী, লেখক আবদুশ শাকুর ও অধ্যাপক বেগম আক্তার কামাল।
অনুষ্ঠানটি ছিল দুই পর্বের। জাতীয় কবি কাজী নজরুল ইসলামের কালজয়ী কবিতা ‘বিদ্রোহী’র রচনার ৯০ বছর পূর্ণ হলো। কবির প্রতি শ্রদ্ধা নিবেদন করে জয়ন্ত চট্টোপাধ্যায়ের কণ্ঠে বিদ্রোহী কবিতার আবৃত্তির মধ্য দিয়ে প্রথম পর্বের সাংস্কৃতিক অনুষ্ঠান শুরু হয়। এরপর ছিল প্রথম আলোর ১৩ বছরের কার্যক্রমের ওপর নির্মিত প্রামাণ্যচিত্রের প্রদর্শনী। তারপর গান। শিল্পী অদিতি মহসিন ও শিল্পী তিমির নন্দী গান গেয়ে শোনান।
পুরস্কার বিতরণীর মূল পর্ব শুরু হয় বিচারকমণ্ডলীর সভাপতি আনিসুজ্জামানের বক্তব্য দিয়ে। তিনি নির্বাচিত গ্রন্থ দুটির ওপর সংক্ষেপে আলোকপাত করে বলেন, সনত্কুমার সাহার গ্রন্থের ১৩টি প্রবন্ধে রবীন্দ্রনাথ সম্পর্কে প্রচলিত ধারার ভাবনার বাইরে গিয়ে মূল্যায়ন করা হয়। অদিতি ফাল্গুনী গল্পগ্রন্থে আছে সাতটি গল্প। এর মধ্যে যেমন যুদ্ধাহত মুক্তিযোদ্ধাদের ঘটনা এসেছে, তেমনি আদিবাসী ও বিশ্বায়নের প্রেক্ষাপটে নাগরিক জীবনের সংকটও বিশেষ বাচনভঙ্গিতে উঠে এসেছে। তিনি লেখকদের হাতে ক্রেস্ট ও পুরস্কারের ৫০ হাজার টাকার চেক তুলে দেন। বিচারকমণ্ডলীর সদস্যরা লেখকদের উত্তরীয় পরিয়ে দেন।
প্রথম আলো সম্পাদক মতিউর রহমান লেখক-বিচারকমণ্ডলী ও সমবেত সুধীদের ধন্যবাদ জানিয়ে বলেন, শত প্রতিকূলতার মধ্য দিয়েও বাংলাদেশ সামনে এগিয়ে যাবে। দেশের সেই অগ্রযাত্রার সহায়ক শক্তি হিসেবে প্রথম আলো তার নির্ধারিত ভূমিকা অব্যাহত রাখবেই। গত ১৩ বছরে প্রথম আলোর সাংবাদিকতা, সমাজ ও জনকল্যাণমূলক কাজের মধ্যে দিয়ে বিপুল পাঠক শ্রেণীর যে ভালোবাসা ও সমর্থন পেয়েছে, সেটিই তার প্রধান শক্তি। এর পাশাপাশি অনেকের বিরাগভাজন ও ঈর্ষাপ্রসূত অপপ্রচারেরও শিকার হতে হয়েছে। কিন্তু এসব প্রতিকূলতা কখনই প্রথম আলোকে লক্ষ্যচ্যুত করতে পারবে না। পাঠককে সঙ্গে নিয়ে প্রথম আলো এগোবেই।
আনুষ্ঠানিকতার শেষে চা-পানের আয়োজনটি হয়ে উঠেছিল লেখক-প্রকাশক-শিল্পী-ব্যবসায়ী, সরকারি-বেসরকারি কর্মকর্তা ও সাহিত্য শিল্পানুরাগীদের পারস্পরিক কুশল-বিনিময় ও হার্দিক আলাপচারিতায় প্রাণবন্ত। তাঁদের মধ্যে ছিলেন সাবেক প্রধান বিচারপতি মুহাম্মদ হাবিবুর রহমান, অধ্যাপক মোশাররফ হোসেন, শিল্পী কাইয়ুম চৌধুরী, জামাল নজরুল ইসলাম, হাসান আজিজুল হক, দ্বিজেন শর্মা, আবদুল্লাহ আবু সায়িদ, শামসুজ্জামান খান, গোলাম মুরশিদ, আমিন আহমেদ চৌধুরী, ইয়াসিন আলী চৌধুরী, হায়দার আকবর খান রনো, আহমদ কবীর, মাহমুদ শাহ কোরেশী, আবুল হাসানাত, মাহবুব তালুকদার, আবুল কাশেম ফজলুল হক, ভীষ্মদেব চৌধুরী, ওয়াসি আহমেদ, মহিউদ্দিন আহমেদ, দিলারা চৌধুরী, শাহিন আক্তার, মঈনুদ্দিন খালেদ, এম এম আকাশ, শিশির ভট্টাচার্য্য, ওয়াকিলুর রহমান, ঢালি আল মামুন, দিলারা বেগমসহ অনেকে।


পুলিশের সঙ্গে সংঘর্ষ, গুলিতে ছাত্র নিহত
রাঙামাটির কাপ্তাইয়ের নতুন বাজার এলাকায় অবস্থিত বাংলাদেশ সুইডেন পলিটেকনিক ইনস্টিটিউটের (বিএসপিআই) ছাত্রদের সঙ্গে গতকাল সোমবার পুলিশের সংঘর্ষ হয়েছে। এ ঘটনায় গুলিবিদ্ধ হয়ে আবু রায়হান (২০) নামের এক ছাত্র মারা গেছেন।
নিহত রায়হান ইনস্টিটিউটের নির্মাণ বিভাগের তৃতীয় বর্ষের ছাত্র। তাঁর বাড়ি চট্টগ্রামের হাটহাজারী উপজেলার নজুমিয়া হাটে।
স্থানীয় সূত্রের বিবরণ অনুযায়ী, গতকাল বিকেলে নতুন বাজার এলাকায় দ্রুত মোটরসাইকেল চালানোয় দুই ছাত্রকে থামান উপজেলা নির্বাহী কর্মকর্তা (ইউএনও) মো. নুরুজ্জামান। এর মধ্যে একজন পালিয়ে গেলেও আরাফাত নামের অন্যজনকে আটক করে পুলিশ। ইউএনও তাৎক্ষণিক ভ্রাম্যমাণ আদালত বসিয়ে ওই ছাত্রকে তিন দিন পুলিশ হেফাজতে রাখা ও ৩০০ টাকা জরিমানার আদেশ দেন। এ খবরে ইনস্টিটিউট থেকে শতাধিক ছাত্র এসে আরাফাতকে ছাড়িয়ে নেওয়ার চেষ্টা করেন। এ নিয়ে পুলিশের সঙ্গে ছাত্রদের সংঘর্ষ হয়। এ সময় রায়হান গুলিবিদ্ধ হন। তাঁকে প্রথমে চন্দ্রঘোনা ক্রিশ্চিয়ান মিশন হাসপাতালে নেওয়া হয়। পরে সেখান থেকে তাঁকে চট্টগ্রামে পাঠানো হয়।
চন্দ্রঘোনা মিশন হাসপাতালের চিকিৎসক রঞ্জিত দেওয়ান জানান, রায়হানের মাথায় গুলি লেগেছে। অবস্থা আশঙ্কাজনক হওয়ায় তাঁকে চট্টগ্রাম মেডিকেল কলেজ হাসপাতালে পাঠানো হয়।
ঘটনার পরপরই নতুন বাজারের সব দোকানপাট বন্ধ হয়ে যায় এবং কাপ্তাই-চট্টগ্রাম সড়কে সব ধরনের যান চলাচল বন্ধ থাকে। পরিস্থিতি নিয়ন্ত্রণে পুলিশের পাশাপাশি সেনাবাহিনী ও বিজিবির সদস্যদের মোতায়েন করা হয়। রাতে রাঙামাটির জেলা প্রশাসক ঘটনাস্থলে পরিদর্শন করেন।
কাপ্তাই অঞ্চলের সহকারী পুলিশ সুপার প্রণব কুমার রায়ের ভাষ্যমতে, ছাত্ররা লাঠিসোঁটা নিয়ে পুলিশের ওপর হামলা চালায়। পুলিশ আত্মরক্ষার্থে পাঁচটি ফাঁকা গুলি ছোড়ে।
চট্টগ্রাম মেডিকেল কলেজ হাসপাতাল পুলিশের উপপরিদর্শক (এসআই) জহিরুল ইসলাম প্রথম আলোকে জানান, হাসপাতালের দায়িত্বরত চিকিৎসকেরা গতকাল রাত পৌনে নয়টায় রায়হানকে মৃত ঘোষণা করেন।


ঢাকা বিশ্ববিদ্যালয়
জসীমউদ্দীন হলের তিন ছাত্রলীগ কর্মী বহিষ্কার
ঢাকা বিশ্ববিদ্যালয়ের কবি জসীমউদ্দিন হলে বিশৃঙ্খলা সৃষ্টিতে জড়িত থাকায় ছাত্রলীগের তিন কর্মীকে সাময়িক বহিষ্কার করেছে হল কর্তৃপক্ষ। বহিষ্কৃত ব্যক্তিরা হলেন ইসলামিক স্টাডিজ বিভাগের মো. ফোরকান, ইংরেজির নজরুল ইসলাম ও দর্শনের সৈয়দ মাহমুদ উল্লাহ। তিনজনই প্রথম বর্ষের শিক্ষার্থী।
হলের প্রাধ্যক্ষ মো. আখতারুজ্জামান প্রথম আলোকে বলেন, হলে বিশৃঙ্খলা সৃষ্টিকারী যেই হোক, তাঁর বিরুদ্ধেই ব্যবস্থা নেওয়া হবে। আবাসিক শিক্ষক আবদুল বাছিরকে প্রধান করে তদন্ত কমিটি গঠন করা হয়েছে। কমিটিকে তিন কার্যদিবসের মধ্যে প্রতিবেদন জমা দিতে বলা হয়েছে।
গত রোববার রাতে ছাত্রলীগের কেন্দ্রীয় কমিটির যুগ্ম সম্পাদক ও হল শাখার সভাপতি আবদুর রহমানের আহ্বানে সংগঠনের ‘গেস্ট রুম সভায়’ অংশগ্রহণ না করায় তাঁর অনুসারীরা ইসলামুল হক নামের এক ছাত্রকে মারধর করে।
পরে হল শাখার ময়মনসিংহ গ্রুপের কর্মীরা ইসলামুল হকের পক্ষ নিলে হলে উত্তেজনা তৈরি হয়। হলে পুলিশ মোতায়েন করা হয়।
সাংস্কৃতিক কেন্দ্রের কমিটিতে পদ না পাওয়ায়...
জগন্নাথ বিশ্ববিদ্যালয় সাংস্কৃতিক কেন্দ্রের কমিটিতে পদ না পেয়ে সাধারণ সম্পাদক পদপ্রত্যাশী মোজাম্মেল হোসেন বন্ধুদের নিয়ে গতকাল সোমবার কমিটির তিনজনের ওপর চড়াও হয়েছেন। তাঁদের মধ্যে দুজনকে লাঞ্ছিতও করা হয়।
প্রত্যক্ষদর্শী ও ঘটনার শিকার ওই তিনজন জানান, গত বৃহস্পতিবার নির্বাচনের মাধ্যমে সাংস্কৃতিক কেন্দ্রের নতুন কার্যনির্বাহী কমিটি গঠিত হয়। ছাত্রলীগের কর্মী মোজাম্মেল হোসেন সাধারণ সম্পাদক পদের প্রত্যাশী হলেও তাঁর সমর্থক না থাকায় তিনি নির্বাচন থেকে সরে দাঁড়ান এবং নতুন কমিটি প্রত্যাখ্যান করেন।
গতকাল বেলা দেড়টার দিকে মোজাম্মেল তাঁর ২০-২৫ জন বন্ধু নিয়ে বিশ্ববিদ্যালয়ের অবকাশ ভবনের চতুর্থ তলায় সাংস্কৃতিক কেন্দ্রের কার্যালয়ে যান এবং কমিটি বাতিলের দাবি জানান। এ নিয়ে তাঁদের সঙ্গে নতুন কমিটির সদস্যদের বাগিবতণ্ডা হয়।
একপর্যায়ে তাঁরা সাংস্কৃতিক কেন্দ্রের কমিটির সভাপতি জসিমউদ্দিনকে চেয়ার নিয়ে ধাওয়া করেন এবং সাধারণ সম্পাদক মমিনুল হক ও প্রচার সম্পাদক মাহমুদুল জেমসকে লাঞ্ছিত করেন।
খবর পেয়ে বিশ্ববিদ্যালয় প্রশাসন বেলা দুইটার দিকে সাংস্কৃতিক কেন্দ্রের কার্যালয়ে তালা লাগিয়ে দেয়।
জগন্নাথ বিশ্ববিদ্যালয়ের প্রক্টর কামালউদ্দীন আহমদ প্রথম আলোকে বলেন, ‘নতুন কমিটি গঠন নিয়ে সাংস্কৃতিক কেন্দ্রের কার্যালয়ে দুই পক্ষের ভুল বোঝাবুঝি হয়েছে। পরিস্থিতি শান্ত করতে তালা দেওয়া হয়েছে। বিষয়টির মীমাংসা হলে তালা খুলে দেওয়া হবে।’


আনোয়ার-আফিয়া দম্পতি আন্তর্জাতিক মাতৃভাষা ইনস্টিটিউটে বই দিলেন
আন্তর্জাতিক মাতৃভাষা ইনস্টিটিউটের জন্য শিক্ষামন্ত্রী নুরুল ইসলাম নাহিদের হাতে বই তুলে দেন আফিয়া দিল ও আনোয়ার দিল দম্পতি
মার্কিন যুক্তরাষ্ট্রপ্রবাসী দুই ভাষাতত্ত্ববিদ অধ্যাপক আনোয়ার দিল ও অধ্যাপক আফিয়া দিল আন্তর্জাতিক মাতৃভাষা ইনস্টিটিউটের গ্রন্থাগার ও আর্কাইভে প্রতীকীভাবে ৯০টি মূল্যবান বই প্রদান করেছেন। গতকাল সোমবার শিক্ষামন্ত্রী নুরুল ইসলাম নাহিদের হাতে তাঁরা এসব বই তুলে দেন। তাঁরা আরও বই দিয়ে ইনস্টিটিউটকে সমৃদ্ধ করার আশ্বাস দেন।
একই অনুষ্ঠানে জাতীয় অধ্যাপক কবীর চৌধুরীর রচিত ও অনূদিত ৫৩টি বই ইনস্টিটিউটের গ্রন্থাগারে দেওয়া হয়। মরহুমের মেয়ে অধ্যাপক শাহীন কবীর এসব বই শিক্ষামন্ত্রীর হাতে তুলে দেন।
শিক্ষামন্ত্রী নুরুল ইসলাম নাহিদ বলেন, সারা বিশ্বের বিভিন্ন জাতিগোষ্ঠীর মাতৃভাষাচর্চা ও গবেষণার সূতিকাগার হিসেবে এই ইনস্টিটিউটকে গড়ে তুলতে হবে। মন্ত্রী দেশি-বিদেশি শিক্ষাবিদ, ভাষাবিদ, লেখক, কবি, সাহিত্যিকদের প্রতি এ প্রতিষ্ঠানের গ্রন্থাগার ও আর্কাইভকে সমৃদ্ধ করতে এগিয়ে আসার অনুরোধ জানান।
অনুষ্ঠানে ২১ ফেব্রুয়ারি আন্তর্জাতিক মাতৃভাষা দিবস হিসেবে প্রস্তাব উত্থাপনকারী সাবেক রাষ্ট্রদূত সৈয়দ মোয়াজ্জেম আলী, শিক্ষা মন্ত্রণালয়ের অতিরিক্ত সচিব এস এম গোলাম ফারুক, আন্তর্জাতিক মাতৃভাষা ইনস্টিটিউটের মহাপরিচালক জিনাত ইমতিয়াজ আলী, জাতীয় জাদুঘরের মহাপরিচালক প্রকাশ চন্দ্র দাস, শিল্পকলা একাডেমীর মহাপরিচালক লিয়াকত আলী প্রমুখ উপস্থিত ছিলেন।
শিক্ষামন্ত্রী বলেন, প্রধানমন্ত্রী শেখ হাসিনার নেতৃত্বাধীন সরকারের সময়ে ১৯৯৯ সালের ১৭ নভেম্বর ২১ ফেব্রুয়ারি আন্তর্জাতিক মাতৃভাষা দিবসের মর্যাদা লাভ করে। এবার তাঁর সরকারের নেতৃত্বেই এ প্রতিষ্ঠান পূর্ণাঙ্গতা লাভ করেছে। তবে এই ইনস্টিটিউটকে আন্তর্জাতিক প্রতিষ্ঠানে পরিণত করতে আরও উদ্যোগ নেওয়া হবে বলে তিনি জানান।


সিলেট কৃষি বিশ্ববিদ্যালয়
পরীক্ষায় অকৃতকার্য হয়ে আন্দোলন নেপথ্যে ছাত্রলীগ!
পরীক্ষায় অকৃতকার্য হয়ে ফলাফল পুনর্মূল্যায়ন ও শর্ট সেমিস্টার পদ্ধতি প্রচলনের দাবিতে একদল শিক্ষার্থী কয়েক দিন ধরে টানা আন্দোলন চালানোয় সিলেট কৃষি বিশ্ববিদ্যালয়ের শিক্ষা কার্যক্রমে অচলাবস্থা বিরাজ করছে। আন্দোলনের কারণে গতকাল সোমবার বিশ্ববিদ্যালয়ে কোনো ক্লাস ও পরীক্ষা হয়নি। তবে অকৃতকার্য ওই শিক্ষার্থীদের আন্দোলনের নেপথ্যে ছাত্রলীগের প্রত্যক্ষ সমর্থন রয়েছে বলে অভিযোগ পাওয়া গেছে।
বিশ্ববিদ্যালয়ের প্রশাসন সূত্রে জানা যায়, গত বৃহস্পতিবার বিকেলে বিশ্ববিদ্যালয়ের ভেটেরিনারি সায়েন্স অনুষদের ১৫তম ব্যাচের (২০০৮-০৯ শিক্ষাবর্ষ) দ্বিতীয় লেভেলের ফাইনাল পরীক্ষার ফলাফল প্রকাশ করা হয়। ওই ব্যাচের ৭৩ জন (নিয়মিত ৬৬ ও অনিয়মিত আটজন) পরীক্ষার্থীর মধ্যে মাত্র ২৩ জন কৃতকার্য হন। বাকিরা পাঁচ কোর্সের কম বিষয়ে অকৃতকার্য হওয়ায় পরবর্তী লেভেলে (তৃতীয় বর্ষ) প্রমোশনের সুযোগ পান। তবে নয়জন পরীক্ষার্থী ২৯টি কোর্সের মধ্যে পাঁচ কোর্সের বেশি বিষয়ে অকৃতকার্য হওয়ায় পরবর্তী লেভেলে প্রমোশনের সুযোগ পাননি।
প্রত্যক্ষদর্শী শিক্ষার্থীরা জানান, ফলাফল প্রকাশের পরপর অকৃতকার্য ওই নয় পরীক্ষার্থীর নেতৃত্বে একদল শিক্ষার্থী একত্র হয়ে সন্ধ্যার পর দেশীয় অস্ত্রশস্ত্র নিয়ে ক্যাম্পাসে ভাঙচুর চালান। এ সময় তাঁরা ক্যাম্পাসে বিক্ষোভ মিছিলও করেন।
একাধিক শিক্ষক, শিক্ষার্থী ও প্রশাসনিক কর্মকর্তার সঙ্গে আলাপকালে জানা গেছে, যে নয় পরীক্ষার্থী অকৃতকার্য হয়ে পরবর্তী লেভেলে উত্তীর্ণ হতে পারেননি, তাঁদের অধিকাংশই ছাত্রলীগের কর্মী-সমর্থক। পরবর্তী লেভেলে উত্তীর্ণের সুযোগ বঞ্চিত হয়ে ছাত্রলীগের নেতাদের প্রত্যক্ষ মদদে অকৃতকার্য শিক্ষার্থীরা ঘোষিত ফলাফল বাতিল করে পুনর্মূল্যায়ন এবং শর্ট সেমিস্টার পদ্ধতির প্রচলন করে সবাইকে পরবর্তী বর্ষে উত্তীর্ণের সুযোগের দাবিতে আন্দোলন চালান। ওই দাবিতে বিশ্ববিদ্যালয়ের উপাচার্য শহীদুল্লাহ তালুকদার বরাবরে গত শুক্রবার একটি স্মারকলিপিও প্রদান করেছে। স্মারকলিপিতে শিক্ষকদের নম্বর কম দেওয়ার প্রবণতা এবং ব্যক্তিগত আক্রোশে ফেল করিয়ে দেওয়ার অভিযোগ আনা হয়। অকৃতকার্য শিক্ষার্থীরা হচ্ছেন: বিশ্ববিদ্যালয় ছাত্রলীগের সাংগঠনিক সম্পাদক মো. ফারুক হোসাইন, ছাত্রলীগের কর্মী তারেক আহমদ চৌধুরী, মওদুদ আহমেদ, শাওন দত্ত, মো. আশিক ইকবাল, মো. রেজাউল আলম, মো. শরিফুল ইসলাম ও সুদীপ দত্ত। ওই নয় পরীক্ষার্থী যথাক্রমে ৬, ৯, ১০, ১০, ৮, ১২, ১১ ও ১৩ কোর্সে অকৃতকার্য হয়েছেন। অথচ বিশ্ববিদ্যালয়ের আইন অনুযায়ী, প্রতি বর্ষের দুটি সেমিস্টার মিলিয়ে পাঁচ কোর্সের বেশি অনুত্তীর্ণ হলে   কোন শিক্ষার্থী পরবর্তী লেভেলে প্রমোশনের সুযোগ পাবেন না।
আন্দোলনরত শিক্ষার্থীরা জানান, বিশ্ববিদ্যালয়ের ১২তম ব্যাচ পর্যন্ত শর্ট সেমিস্টার পদ্ধতির প্রচলন ছিল। এই নিয়মানুসারে ফলাফল প্রকাশের দুই সপ্তাহের মধ্যে অকৃতকার্যদের পুনঃপরীক্ষা নেওয়া হতো। সে পরীক্ষায় উত্তীর্ণদের পরবর্তী লেভেলে প্রমোশনের সুযোগ দেওয়া হতো। কিন্তু ১৩তম ব্যাচ থেকে এই নিয়ম পরিবর্তন করেছে বিশ্ববিদ্যালয় প্রশাসন। ফলে কোনো শিক্ষার্থী পাঁচ কোর্সে ফেল করলে অনুত্তীর্ণ থেকে যাচ্ছেন। এ পরিপ্রেক্ষিতে শিক্ষার্থীরা অতীতের নিয়ম পুনরায় চালু করার ব্যাপারে আন্দোলন করছেন বলে শিক্ষার্থীরা জানিয়েছে। আন্দোলনকারী শিক্ষার্থীদের একজন বিশ্ববিদ্যালয় শাখা ছাত্রলীগের সাংগঠনিক সম্পাদক মো. ফারুক হোসাইন জানান, ওই বিভাগের কয়েকজন শিক্ষক উদ্দেশ্যপ্রণোদিতভাবে তাঁদের সঠিক নম্বর না দেওয়ায় ফলাফলে তাঁরা কৃতকার্য হতে পারেননি। তাই শিক্ষার্থীরা ফলাফল পুনর্মূল্যায়ন এবং শর্ট সেমিস্টার চালুর দাবি জানিয়ে ক্লাস ও পরীক্ষা বর্জন করার কর্মসূচি দিয়েছেন।
ফারুক প্রথম আলোকে বলেন, ‘আমরা ছাত্রলীগের সঙ্গে জড়িত, সেটা ঠিক। কিন্তু এটি ছাত্রলীগের আন্দোলন নয়, এটা সাধারণ শিক্ষার্থীদের আন্দোলন। “নির্যাতিত ও জুলুমবিরোধী ছাত্রসমাজ ব্যানারে” আন্দোলন চলছে। এ আন্দোলনে ক্যাম্পাসের সব শিক্ষার্থীর সমর্থন রয়েছে।’
আন্দোলনের নেপথ্যে ছাত্রলীগ—এ প্রশ্নের জবাবে বিশ্ববিদ্যালয় শাখা ছাত্রলীগের সভাপতি আফরাদুল ইসলাম বলেন, ‘এটি ঠিক নয়। সাধারণ শিক্ষার্থীরা এই আন্দোলন করছেন। তবে ছাত্রলীগ বিশ্ববিদ্যালয়ে শিক্ষাবান্ধব নীতি চায়। এ ক্ষেত্রে শিক্ষার্থীরা যে দাবিতে আন্দোলন করছেন, সেটা যৌক্তিক। আন্দোলনে সরাসরি অংশ না নিলেও আমাদের সমর্থন রয়েছে।’
সিলেট কৃষি বিশ্ববিদ্যালয়ের উপাচার্য শহীদুল্লাহ তালুকদারের সঙ্গে যোগাযোগ করলে তিনি কোনো মন্তব্য করতে রাজি হননি। তবে বিশ্ববিদ্যালয়ের প্রক্টর আনোয়ার হোসেন প্রথম আলোকে বলেন, ‘ফেল করায় কিছু শিক্ষার্থী আন্দোলন করছেন। ফেল করার পর কাউকে পরবর্তী বর্ষে পড়ার সুযোগ দেওয়ার তো কোনো বিধান বিশ্ববিদ্যালয়ের নীতিমালায় নেই। এটা শিক্ষার্থীদের অন্যায় আবদার, এটা মেনে নেব কীভাবে? তবে অচলাবস্থা কাটাতে আমরা শিগগিরই উদ্যোগ নেব।’
নারায়ণগঞ্জ্র প্রিপারেটরি স্কুলে পুনর্মিলনী উৎসব ৩ ফেব্রুয়ারি
নারায়ণগঞ্জের ঐতিহ্যবাহী শিক্ষাপ্রতিষ্ঠান প্রিপারেটরি স্কুলের প্রাক্তন ছাত্রছাত্রীদের পুনর্মিলনী উৎসব আগামী ৩ ফেব্রুয়ারি। দিনব্যাপী শহরের চাষাঢ়া স্কুল প্রাঙ্গণে এই পুনর্মিলনী উৎসব অনুষ্ঠিত হবে। ্র
অনুষ্ঠানটির আয়োজন করেছে নারায়ণগঞ্জ এক্স-প্রিপারেটরিয়ান অ্যাসোসিয়েশন (নেক্সপা)।্রপুনর্মিলনী উৎসবে যোগ দেওয়ার স্কুলের প্রাক্তন সব ছাত্রছাত্রীকে আমন্ত্রণ জানানো হচ্ছে। অংশগ্রহণে ইচ্ছুক ছাত্রছাত্রীদের রেজিস্ট্রেশন করার জন্য অনুরোধ করা হচ্ছে। 


স্কুলছাত্রীকে মারধর করায় শিক্ষক বরখাস্ত
এক ছাত্রীকে মারধরের অভিযোগে চট্টগ্রাম নগরের পাঠানটুলি খান সাহেব সিটি করপোরেশন উচ্চবিদ্যালয়ের সহকারী শিক্ষক মানছারুল ইসলামকে সাময়িক বরখাস্ত করা হয়েছে। গতকাল সোমবার তাঁর বিরুদ্ধে এ ব্যবস্থা নেওয়ার পাশাপাশি অভিযোগ তদন্তে তিন সদস্যের কমিটি গঠন করা হয়েছে।
কমিটির প্রধান চট্টগ্রাম সিটি করপোরেশনের মেয়রের একান্ত সচিব মো. মঞ্জুরুল ইসলাম বিষয়টির সত্যতা নিশ্চিত করেছেন।
ছাত্রীর অভিভাবকের লিখিত অভিযোগ থেকে জানা যায়, ওই বিদ্যালয়ের নবম শ্রেণীর এক ছাত্রীকে প্রায়ই শারীরিক ও মানসিকভাবে নাজেহাল করতেন সহকারী শিক্ষক মানছারুল ইসলাম। তিনি বাণিজ্য বিভাগের শিক্ষক। তাঁর কাছে প্রাইভেট না পড়ে অন্য এক শিক্ষকের কাছে পড়ে বলেই ছাত্রীটিকে মারধর করতেন তিনি। সর্বশেষ গত শনিবার ওই ছাত্রীকে মারধর করেন মানছারুল ইসলাম। ওই দিন বিকেলে প্রধান শিক্ষকের কাছে ছাত্রীর অভিভাবক এ ব্যাপারে লিখিত অভিযোগ দেন। এর পরই সিটি করপোরেশন কর্তৃপক্ষ ওই শিক্ষককে সাময়িকভাবে বরখাস্ত করে।
তবে শিক্ষক মানছারুল ইসলাম বলেছেন, প্রাইভেট না পড়ার জন্য নয়, বরং ময়লা কাপড় পরে স্কুলে আসায় তাকে সামান্য মারধর করা হয়।
শিক্ষক মানছারুল ইসলামকে আগামী ৭ ফেব্রুয়ারি আদালতে হাজির হওয়ার নির্দেশ দিয়েছেন হাইকোর্ট। একই সঙ্গে ওই শিক্ষকের বিরুদ্ধে কী ব্যবস্থা নেওয়া হয়েছে, তা জানাতে সিটি করপোরেশনের ওপর রুল জারি করা হয়েছে।


কুমিল্লা বিশ্ববিদ্যালয়
ইংরেজি বিভাগে সেশনজট
২০০৭ সালের ২৮ মে কুমিল্লা বিশ্ববিদ্যালয়ের শিক্ষাকার্যক্রম চালু হয়। শুরু থেকেই ইংরেজি বিভাগে পাঠদান চলে। নিয়মানুযায়ী, প্রতিবছর দুটি করে সেমিস্টার পরীক্ষা শেষ হওয়ার কথা। কিন্তু গত চার বছর আট মাসে প্রথম ব্যাচের শিক্ষার্থীদের ছয়টি সেমিস্টার পরীক্ষা হয়েছে। ফলে প্রথম ব্যাচের শিক্ষার্থীরা ১৮ মাসের সেশনজটে পড়েছেন।
বিশ্ববিদ্যালয়ের প্রশাসনিক ভবন সূত্রে জানা গেছে, ২০০৬-০৭ শিক্ষাবর্ষে কুমিল্লা বিশ্ববিদ্যালয়ে ইংরেজি বিভাগে ৫০ জন শিক্ষার্থী ভর্তি হন। শুরু থেকেই এ বিভাগে শিক্ষকের সংকট দেখা দেয়। গত পাঁচ বছরে ওই বিভাগে পাঁচজন বিভাগীয় প্রধানের পরিবর্তন হয়েছে। শিক্ষকের সংকট থাকা সত্ত্বেও ইংরেজি বিভাগের শিক্ষকদের নিজ বিভাগের ছয়টি ব্যাচ ছাড়াও বিশ্ববিদ্যালয়ের অন্যান্য বিভাগের শিক্ষার্থীদের ইংরেজি পড়াতে হয়। এ কারণে তাঁদের ক্লাস নিতে হিমশিম খেতে হয়।
বিশ্ববিদ্যালয়ের শিক্ষক, সাধারণ শিক্ষার্থী ও সংশ্লিষ্ট সূত্রে জানা গেছে, ২০১১ সালের ৭ আগস্ট সকাল ১০টায় ইংরেজি তৃতীয় বর্ষ দ্বিতীয় সেমিস্টারের চূড়ান্ত পরীক্ষার সময়সূচি নির্ধারিত ছিল। ওই সময় শিক্ষকেরা কলা ভবনের পরীক্ষাকক্ষে প্রশ্ন ও খাতা নিয়ে যেতে চাইলে ইংরেজি বিভাগের ছাত্র সৈয়দ শাহরিয়ার মাহমুদের নেতৃত্বে একদল উচ্ছৃঙ্খল শিক্ষার্থী শিক্ষকদের বাধা দেন। তাঁরা শিক্ষকদের কক্ষে ও একাডেমিক ভবনে তালা লাগিয়ে দেন। একই সঙ্গে বিভাগীয় প্রধানের কক্ষের সামনের নামফলক তুলে ফেলেন।
সংশ্লিষ্ট নির্ভরযোগ্য সূত্র ও ইংরেজি বিভাগের একাধিক শিক্ষার্থী জানান, ইংরেজি বিভাগের ছাত্র ও ছাত্রলীগের একাংশের সাংগঠনিক সম্পাদক দাবিদার সৈয়দ শাহরিয়ার মাহমুদ ও ছাত্রলীগের কর্মী মাহদী হাসানের নেতৃত্বে একটি চক্র নিজেদের ইচ্ছামতো পরীক্ষা দিতে চায়। যে কারণে তাঁরা গুটিকয়েক শিক্ষার্থী মিলে পরীক্ষা বারবার পেছানোর আন্দোলনসহ স্থগিত করার কাজে জড়িয়ে পড়েন।
আন্দোলনকারী শিক্ষার্থী সৈয়দ শাহরিয়ার মাহমুদ প্রথম আলোকে বলেন, ‘এখন পর্যন্ত বিভাগের গ্রন্থাগার, সেমিনারকক্ষ ও ভাষা প্রশিক্ষণকেন্দ্র হয়নি। যে কারণে আমরা আন্দোলন করেছি। মান উন্নয়ন পরীক্ষার আগে ২-৩ দিন বিরতি না থাকায় সবাই মিলে ওই আন্দোলন করেছিলাম। আমার বিরুদ্ধে আনীত অভিযোগ ঠিক নয়। আমি পরীক্ষা পেছানোর সঙ্গে জড়িত নই।’
ইংরেজি বিভাগের প্রভাষক ও ভারপ্রাপ্ত বিভাগীয় প্রধান জাহিদুল আলম বলেন, ‘নানা কারণে ইংরেজি বিভাগে সেশনজট দেখা দিয়েছে। বহিঃপরীক্ষক না আসায় ইংরেজি তৃতীয় বর্ষ দ্বিতীয় সেমিস্টারের মৌখিক পরীক্ষা হয়নি। জ্যেষ্ঠ শিক্ষক থাকা সত্ত্বেও কেন আমাকে বিভাগীয় প্রধানের দায়িত্ব দেওয়া হলো তা আমি জানি না।’ বিশ্ববিদ্যালয়ের উপাচার্য অধ্যাপক আমির হোসেন খান বলেন, ‘দীর্ঘদিনের পুঞ্জীভূত সংকট নিরসন করতে সময় লেগে যাচ্ছে। সেশনজট কমানোর জন্য প্রশাসন তৎপর রয়েছে।


আংশিক এমপিওভুক্তদের জন্য নতুন ফি
ভর্তিতে অতিরিক্ত ফি ফেরত দিতে হবে
ঢাকা মহানগরের আংশিক এমপিওভুক্ত বেসরকারি শিক্ষাপ্রতিষ্ঠানে বাংলামাধ্যমে ভর্তির সময় মাসিক বেতন, সেশন ও উন্নয়ন ফিসহ সব মিলিয়ে সর্বোচ্চ আট হাজার এবং ইংরেজি সংস্করণে সর্বোচ্চ ১০ হাজার টাকা নেওয়া যাবে। ভর্তির সময় নেওয়া বাকি টাকা ফেরত দিতে হবে।
অন্যদিকে ঢাকার এমপিওভুক্ত বেসরকারি শিক্ষাপ্রতিষ্ঠানে শিক্ষার্থী ভর্তির ক্ষেত্রে পূর্বনির্ধারিত পাঁচ হাজার টাকার বেশি নেওয়া যাবে না। কোনো প্রতিষ্ঠান এর চেয়ে বেশি টাকা আদায় করে থাকলে তা মাসিক বেতনের সঙ্গে সমন্বয় অথবা ফেরত দিতে হবে।
গতকাল সোমবার শিক্ষা মন্ত্রণালয় সভা করে, অতিরিক্ত ভর্তি ফি আদায়ের বিষয়ে করা তদন্ত কমিটির সুপারিশ পর্যালোচনা করে এই সিদ্ধান্ত নিয়েছে। এত দিন মৌখিকভাবে বলা হলেও এখন আনুষ্ঠানিকভাবে বাড়তি টাকা ফেরত দেওয়ার সিদ্ধান্ত নিল মন্ত্রণালয়। মন্ত্রণালয়ের একজন দায়িত্বশীল কর্মকর্তা প্রথম আলোকে বলেন, এখন প্রতিষ্ঠানগুলোতে চিঠি দিয়ে বিষয়টি জানিয়ে দেওয়া হবে।
আংশিক এমপিওভুক্ত শিক্ষাপ্রতিষ্ঠানের উন্নয়ন ও এমপিওবহির্ভূত শিক্ষকদের বেতনভাতা দেওয়ার জন্য কিছু বেশি টাকা নির্ধারণ করা হয়েছে বলে শিক্ষা মন্ত্রণালয়ের কর্মকর্তারা জানান। তবে কোনো শিক্ষাপ্রতিষ্ঠানই উন্নয়ন খাতে তিন হাজার টাকার বেশি নিতে পারবে না।
শিক্ষামন্ত্রী নুরুল ইসলাম নাহিদের সভাপতিত্বে সভায় আরও উপস্থিত ছিলেন শিক্ষাসচিব কামাল আবদুল নাসের চৌধুরী, ঢাকা শিক্ষা বোর্ডের চেয়ারম্যান ফাহিমা খাতুন, শিক্ষা মন্ত্রণালয়ের যুগ্ম সচিব এ এস মাহমুদ, মাধ্যমিক ও উচ্চশিক্ষা অধিদপ্তরের পরিচালক শফিকুর রহমান প্রমুখ।
গত ১৪ ডিসেম্বর শিক্ষা মন্ত্রণালয়ের জারি করা নীতিমালা অনুযায়ী ঢাকার বেসরকারি শিক্ষাপ্রতিষ্ঠানে ভর্তির সময় সর্বোচ্চ পাঁচ হাজার টাকা নেওয়ার কথা থাকলেও বেশ কিছু প্রতিষ্ঠান নীতিমালা ভঙ্গ করে অতিরিক্ত টাকা আদায় করে। আংশিক এমপিওভুক্ত হিসেবেখ্যাত মনিপুর স্কুল ও কলেজ, ভিকারুননিসা নূন স্কুল অ্যান্ড কলেজ এবং মতিঝিল আইডিয়াল স্কুল অ্যান্ড কলেজসহ নামীদামি প্রতিষ্ঠানগুলোর বিরুদ্ধেই ভর্তিতে বেশি টাকা নেওয়ার অভিযোগ ওঠে। এ নিয়ে আন্দোলন শুরু হওয়ার পর শিক্ষা মন্ত্রণালয় একটি তদন্ত কমিটি করে। এর প্রতিবেদনের আলোকে এই সিদ্ধান্ত নেওয়া হলো।
উল্লেখ্য, আংশিক এমপিওভুক্ত প্রতিষ্ঠানের কিছুসংখ্যক শিক্ষক সরকার থেকে বেতন পান। বাকি শিক্ষকেরা প্রতিষ্ঠান থেকে বেতন নেন।


আবারও প্রধান শিক্ষিকাকে পেটালেন আ.লীগ নেতা
নাটোরের বাগাতিপাড়ায় আবারও এক প্রধান শিক্ষিকাকে পেটানোর অভিযোগ পাওয়া গেছে। এবার হাটদৈল বেসরকারি রেজি. প্রাথমিক বিদ্যালয়ের প্রধান শিক্ষিকা মমতা পারভীনকে পিটিয়েছেন স্থানীয় আওয়ামী লীগের নেতা হাবিবুর রহমান। গুরুতর আহত অবস্থায় তাঁকে উপজেলা স্বাস্থ্য কেন্দ্রে ভর্তি করা হয়েছে।
এর আগে একই উপজেলার আওয়ামী লীগের আরেক নেতা আবদুল কুদ্দুসও আরেক প্রধান শিক্ষিকাকে পিটিয়েছেন।
গতকাল সোমবারের ওই ঘটনায় প্রধান শিক্ষিকা মমতা পারভীন বাগাতিপাড়া থানায় পাঁচজনের নামে লিখিত অভিযোগ দিয়েছেন।
বাগাতিপাড়া থানা ও এলাকাবাসী সূত্রে জানা গেছে, ওই স্কুলে গতকাল দুপুরে স্কুল পরিচালনা কমিটির সভা চলছিল। সভায় সভাপতি ও স্থানীয় ওয়ার্ড আওয়ামী লীগের নেতা হাবিবুর রহমান ওই স্কুলের প্রধান শিক্ষিকা মমতা পারভীনকে পদত্যাগপত্র লিখে স্বাক্ষর করতে বলেন।
কিন্তু মমতা তাতে স্বাক্ষর না করে তা ছিঁড়ে ফেলেন। এতে হাবিবুর রহমান ক্ষুব্ধ হয়ে ওঠেন। তিনি তাঁর ছোট ভাই হাসান আলীকে সঙ্গে নিয়ে স্কুলের অফিস কক্ষে সবার সামনে প্রধান শিক্ষিকাকে মারধর করেন। বিকেলে গুরুত্বর আহত অবস্থায় মমতাকে উপজেলা স্বাস্থ্য কেন্দ্রে ভর্তি করা হয়েছে। ২০০০ সালে স্কুল প্রতিষ্ঠার সময় থেকে তিনি প্রধান শিক্ষিকা হিসেবে দায়িত্ব পালন করে আসছেন।
হাবিবুর রহমান পদত্যাগ পত্রে স্বাক্ষর নেওয়ার চেষ্টার কথা প্রথম আলো অনলাইনকে নিশ্চিত করলেও মারধরের কথা অস্বীকার করেছেন।
মমতা বলেন, সভাপতি ও তাঁর ভাই হাসান তাঁকে এলোপাতাড়ি লাথি ও কিল ঘুষি মারে। এ ঘটনায় তিনি সভাপতিসহ পাঁচজনের নামে বাগাতিপাড়া থানায় লিখিত অভিযোগ দিয়েছেন। উপজেলা নির্বাহী কর্মকর্তাকে তিনি বিষয়টি জানিয়েছেন।
বাগাতিপাড়া থানার ভারপ্রাপ্ত কর্মকর্তা (ওসি) নূর-ই আলম অভিযোগের সত্যতা নিশ্চিত করেছেন।


সংসদে কামাল মজুমদার
সাংবাদিকেরা জামায়াতের সঙ্গে হাত মিলিয়ে মনিপুর বিদ্যালয়ে হামলা করেছেন
আওয়ামী লীগের সাংসদ কামাল আহমেদ মজুমদার বলেছেন, সাংবাদিকেরা জামায়াতে ইসলামীর সঙ্গে হাত মিলিয়ে মনিপুর উচ্চবিদ্যালয়ে হামলা করেছেন। জাতীয় সংসদে গতকাল সোমবার রাষ্ট্রপতির ভাষণের ওপর আনা ধন্যবাদ প্রস্তাব সম্পর্কে আলোচনায় অংশ নিয়ে তিনি এসব কথা বলেন।
কামাল মজুমদার বলেন, ‘একটি টেলিভিশন চ্যানেলের সাংবাদিকেরা সাংবাদিকতার নামে আমার বিরুদ্ধে প্রপাগান্ডা চালিয়ে যাচ্ছেন। তাঁরা স্কুলে ঢুকে শিক্ষকদের গায়ে হাত তুলেছেন। শ্রেণীকক্ষে ঢুকে ছাত্রীদের লাঞ্ছিত করেছেন।’ তিনি বলেন, ‘মনিপুর স্কুল ঢাকার একটি সেরা স্কুল। এই স্কুলের দুটি শাখা করা হয়েছে। স্কুলটি অভিভাবক ও আমাদের যৌথ অংশীদারিতে করা হয়েছে। আমরা ডোনেশন নিয়ে থাকি। এতে কোনো অপরাধ করিনি। আমরা যে বেশি টাকা নিয়েছি, তা নিয়ে কোনো অভিভাবক অভিযোগ করেননি। যদি দুর্নীতি করে থাকি, তবে শিক্ষামন্ত্রী তাঁর যেকোনো প্রতিনিধি দিয়ে তদন্ত করে দেখতে পারেন।’ তিনি ওই ঘটনার তদন্ত দাবি করেন।
আলোচনায় নুরুল ইসলাম বলেন, বিএনপি-জামায়াত রাজনৈতিক কর্মসূচির নামে দেশে অরাজকতা সৃষ্টি করে দেশকে অতল গহ্বরের দিকে নিয়ে যাচ্ছে।
আলোচনায় আরও অংশ নেন আবুল কালাম আজাদ ও জিন্নাতুননেসা তালুকদার। এরপর সংসদ অধিবেশন আজ মঙ্গলবার বিকেল সাড়ে চারটা পর্যন্ত মুলতবি করা হয়।


জাহাঙ্গীরনগর বিশ্ববিদ্যালয়
আরও ৪ ছাত্র আজীবন বহিষ্কার
জাহাঙ্গীরনগর বিশ্ব-বিদ্যালয়ের ইংরেজি বিভাগের ছাত্র জুবায়ের হত্যার ঘটনায় আরও চারজন শিক্ষার্থীকে আজীবন বহিষ্কার করা হয়েছে। এ ছাড়া ছয় শিক্ষার্থীকে দুই বছরের জন্য বহিষ্কারের ঘোষণা দেওয়া হয়েছে।
গতকাল সোমবার সিন্ডিকেটের বিশেষ সভায় এ সিদ্ধান্ত নেওয়া হয় বলে জানিয়েছে বিশ্ববিদ্যালয়ের প্রশাসন সূত্র। তবে আন্দোলনরত শিক্ষক ও শিক্ষার্থীরা অভিযোগ করেন, সিন্ডিকেটের কোনো সভা না করেই এসব পদক্ষেপ নেওয়ার ঘোষণা দিয়েছে বিশ্ববিদ্যালয় প্রশাসন।
আজীবন বহিষ্কৃত চার শিক্ষার্থী হলেন: প্রাণিবিদ্যা বিভাগের ৩৭তম ব্যাচের মো. জাহিদ হাসান, একই ব্যাচের দর্শন বিভাগের ইসতিয়াক মেহবুব, সরকার ও রাজনীতি বিভাগের মাহাবুব আকরাম এবং প্রাণ রসায়ন ও অনুপ্রাণবিজ্ঞান বিভাগের মো. নাজমুস সাকিব। অবশ্য তাঁদের তিনজনকে আগেই আজীবন বহিষ্কারের ঘোষণা দেওয়া হয়েছিল।
দুই বছরের জন্য বহিষ্কৃত শিক্ষার্থীরা হলেন: ইতিহাস বিভাগের ৩৭তম ব্যাচের মাজহারুল ইসলাম ও মাহমুদুল হাসান মাসুদ, একই ব্যাচের দর্শন বিভাগের মো. কামরুজ্জামান, লোকপ্রশাসন বিভাগের নাজমুল হুসেইন, পরিসংখ্যান বিভাগের শফিউল আলম ও অভিনন্দন কুণ্ডু।
এর আগে আজীবন বহিষ্কার করা হয় প্রাণিবিদ্যা বিভাগের ৩৭তম ব্যাচের খন্দকার আশিকুল ইসলাম, খান মোহাম্মদ রইস ও একই ব্যাচের দর্শন বিভাগের রাশেদুল ইসলামকে। বহিষ্কৃত শিক্ষার্থীরা সবাই ছাত্রলীগের রাজনীতির সঙ্গে জড়িত।
বিকেল চারটার দিকে বিশ্ববিদ্যালয়ের কাউন্সিল কক্ষে সংবাদ সম্মেলন করে বিশ্ববিদ্যালয় প্রশাসন। এতে বিশ্ববিদ্যালয়ের রেজিস্ট্রার আবু বকর সিদ্দিক জানান, আজ (সোমবার) বিকেল পাঁচটায় সিন্ডিকেট সভা হওয়ার কথা থাকলেও তা বেলা সাড়ে ১১টায় হয়। সভায় জুবায়ের হত্যার ঘটনায় গঠিত তদন্ত কমিটির প্রতিবেদনের ভিত্তিতে বিশ্ববিদ্যালয়ের ডিসিপ্লিনারি বোর্ড ওই শিক্ষার্থীদের বহিষ্কারের সুপারিশ করে। এই সুপারিশের ভিত্তিতে বিশ্ববিদ্যালয়ের শৃঙ্খলা অধ্যাদেশের ৪ ও ৫ নম্বর ধারা মোতাবেক ওই ১৩ শিক্ষার্থীকে বহিষ্কার ছাড়াও ক্যাম্পাসে অবাঞ্ছিত ঘোষণা করা হয়। এ ছাড়া জুবায়ের আহমেদের পরিবারকে বিশ্ববিদ্যালয়ের পক্ষ থেকে দুই লাখ টাকা অনুদান প্রদান ও তাঁর পরিবারের একজনকে যোগ্যতার ভিত্তিতে বিশ্ববিদ্যালয়ে চাকরি দেওয়া, ক্যাম্পাসের নিরাপত্তাব্যবস্থা জোরদারে নিয়োজিত জনবল সংখ্যা বৃদ্ধি, গুরুত্বপূর্ণ স্থানগুলোতে সিসি ক্যামেরা স্থাপন, ১২ জানুয়ারি তৎকালীন প্রক্টর আরজু মিয়ার বিরুদ্ধে শিক্ষক সমিতির সভাপতিকে লাঞ্ছিত করার অভিযোগ তদন্তে বিশ্ববিদ্যালয়ের কোষাধ্যক্ষ মো. নাসির উদ্দিনকে প্রধান করে এক সদস্যের তদন্ত কমিটি গঠনসহ মোট আটটি সিদ্ধান্ত নেওয়া হয়।


‘ঐতিহ্য-গোল্লাছুট’ গল্প লেখা প্রতিযোগিতার সময় বাড়ল
‘ঐতিহ্য-গোল্লাছুট-প্রথম আলো গল্প লেখা প্রতিযোগিতা ২০১১’-এর গল্প পাঠানোর সময়সীমা বাড়ানো হয়েছে। ৩১ জানুয়ারির জায়গায় গল্প পাঠানোর শেষ সময় এখন ২৯ ফেব্রুয়ারি পর্যন্ত।
তোমরা যারা এখনো গল্প পাঠাওনি, আগামী ২৯ ফেব্রুয়ারির মধ্যে পাঠিয়ে দাও। ২৯ তারিখ ডাকে বা কুরিয়ারে দিলেও চলবে। খামের ওপর অবশ্যই ‘ঐতিহ্য-গোল্লাছুট-প্রথম আলো গল্প লেখা প্রতিযোগিতা ২০১১’ লিখবে, আর পাঠাবে নিচের ঠিকানায়।
‘ঐতিহ্য-গোল্লাছুট-প্রথম আলো গল্প লেখা প্রতিযোগিতা ২০১১’
‘গোল্লাছুট’ প্রথম আলো
১০০ কাজী নজরুল ইসলাম এভিনিউ কারওয়ান বাজার
ঢাকা-১২১৫
অথবা, ঐতিহ্য ৩/১-এইচ পুরানা পল্টন, ঢাকা-১০০০ বিজ্ঞপ্তি।


ঢাকার দুই সিটির নির্বাচনের মেয়াদ বাড়ছে
সরকার জগন্নাথসহ তিন বিশ্ববিদ্যালয়ে অর্থ দেবে
ঢাকা উত্তর ও দক্ষিণ সিটি করপোরেশনের নির্বাচনের মেয়াদ ১৮০ দিন করা হচ্ছে। এর ফলে নির্বাচন করতে আরও ৯০ দিন সময় বাড়ল। গতকাল সোমবার সচিবালয়ে মন্ত্রিসভার বৈঠকে এ-সংক্রান্ত স্থানীয় সরকার (সিটি করপোরেশন) সংশোধন আইন অনুমোদন করা হয়েছে। এ ছাড়া জগন্নাথ, কুমিল্লা ও জাতীয় কবি কাজী নজরুল ইসলাম বিশ্ববিদ্যালয়ের আইন সংশোধনের নীতিগত সিদ্ধান্ত হয়েছে। এর ফলে সরকার এই তিন বিশ্ববিদ্যালয় পরিচালনায় অর্থ বরাদ্দ দেবে।
বৈঠক শেষে মন্ত্রিপরিষদ সচিব মোশাররাফ হোসাইন ভূঁইয়া সংবাদ ব্রিফিংয়ে এ তথ্য জানান। প্রধানমন্ত্রী শেখ হাসিনা বৈঠকে সভাপতিত্ব করেন।
মন্ত্রিপরিষদ সচিব বলেন, বিদায়ী নির্বাচন কমিশন নির্ধারিত সময়ে ঢাকার দুই সিটি করপোরেশন নির্বাচন করতে অপারগতা প্রকাশ করায় নতুন করে ৯০ দিন সময় বাড়ানো হচ্ছে। গত ৩০ নভেম্বর ঢাকা সিটি করপোরেশনকে ভেঙে উত্তর ও দক্ষিণ নামে দুটি আলাদা সিটি করপোরেশন করে স্থানীয় সরকার (সিটি করপোরেশন) আইন, ২০১১ সংসদে পাস হয়। আইনে ৯০ দিনের মধ্যে নির্বাচন করার কথা বলা হয়েছিল। এখন সরকার নিযুক্ত প্রশাসকের মেয়াদও বাড়ছে ৯০ দিন।
তিন বিশ্ববিদ্যালয় আইন: জগন্নাথ বিশ্ববিদ্যালয়ের ২০০৫ সালের আইনে বলা হয়, পাঁচ বছর পর্যন্ত সরকার বিশ্ববিদ্যালয়ে অর্থ বরাদ্দ দেবে। এরপর বিশ্ববিদ্যালয়ের নিজস্ব আয় থেকে ব্যয় মেটাতে হবে। সম্প্রতি আইনের মেয়াদ পেরিয়ে যায়। এ নিয়ে বিশ্ববিদ্যালয়ের ছাত্র-শিক্ষকদের মধ্যে ব্যাপক অসন্তোষ দেখা দেয়। ছাত্ররা সহিংস আন্দোলন করে। এ পরিস্থিতিতে গতকাল আইনটির সংশোধনী মন্ত্রিসভায় অনুমোদিত হয়। সংশোধিত আইনের খসড়ায় বলা হয়, বিশ্ববিদ্যালয়কে নিজস্ব আয় বাড়াতে হবে। তবে সরকার অনির্দিষ্টকাল পর্যন্ত বিশ্ববিদ্যালয়ে অর্থ বরাদ্দ দেবে।
একইভাবে কুমিল্লা ও জাতীয় কবি কাজী নজরুল ইসলাম বিশ্ববিদ্যালয়ে ১০ বছর পর্যন্ত সরকারের অর্থ বরাদ্দ দেওয়ার বিধান ছিল। একইভাবে এই আইনও সংশোধনের সিদ্ধান্ত হয়েছে।
সম্মাননা ও অন্যান্য: মন্ত্রিসভায় ১৯৭১ সালে মহান মুক্তিযুদ্ধে অবিস্মরণীয় অবদানের স্বীকৃতিস্বরূপ বিশ্বের বিভিন্ন দেশের রাজনৈতিক, শিক্ষাবিদ, সাহিত্যিক ও বুদ্ধিজীবীদের আগামী ৩০ এপ্রিলের মধ্যে সম্মাননা প্রদানের কথা বলা হয়েছে। এর আগে এই তারিখ ছিল ২৬ মার্চ। প্রথম পর্যায়ে ১২৯ জন বিদেশি নাগরিককে সম্মাননা দেওয়া হবে।
বৈঠকে মানি লন্ডারিং প্রতিরোধ আইন, ২০১২-এর খসড়া অনুমোদন দেওয়া হয়েছে। আইন অনুযায়ী, মানি লন্ডারিংয়ে কেউ দোষী সাব্যস্ত হলে ন্যূনতম চার বছর এবং সর্বোচ্চ ১২ বছর পর্যন্ত দণ্ডিত হবেন। তা ছাড়া যে পরিমাণ অর্থ বা সম্পত্তি মানি লন্ডারিং হবে তার দ্বিগুণ পরিমাণ জরিমানা দিতে হবে। এ আইনে বিশেষ আদালতে বিচারের ব্যবস্থা আছে।
বৈঠকে জাতীয় দক্ষতা উন্নয়ননীতির খসড়া অনুমোদন দেওয়া হয়েছে। এ প্রসঙ্গে মন্ত্রিপরিষদ সচিব বলেন, দেশে দক্ষ জনগোষ্ঠী গড়ে তোলাই এ নীতিমালা প্রণয়নের উদ্দেশ্য। এ ছাড়া মন্ত্রিসভায় সন্ত্রাসবিরোধী আইন ২০১২ এবং অপরাধ-সম্পর্কিত আইনের খসড়া অনুমোদন হয়েছে। এ ছাড়া জাতীয় উন্নয়ন নীতি ২০১২ ও মানি লন্ডারিং বিষয়ে পারস্পরিক সহায়তা আইনের খসড়া অনুমোদিত হয়।


শূন্য আসনে ভর্তি
কুষ্টিয়ার ইসলামী বিশ্ববিদ্যালয়ে ২০১১-১২ শিক্ষাবর্ষের প্রথম বর্ষ স্নাতক (সম্মান) শ্রেণীতে বিভিন্ন বিভাগের শূন্য আসনে এবং বিশেষ কোটায় আগামী ৪ থেকে ৬ ফেব্রুয়ারির মধ্যে শিক্ষার্থীদের ভর্তি করা হবে। গতকাল সোমবার বিশ্ববিদ্যালয় কর্তৃপক্ষ এক বিজ্ঞপ্তিতে এ কথা জানিয়েছে। বিজ্ঞপ্তিতে বলা হয়, মেধা ও অপেক্ষমাণ তালিকা থেকে ভর্তির পরও যেসব আসন শূন্য রয়েছে, সেসব আসনে এবং বিশেষ কোটার (মুক্তিযোদ্ধাদের পুত্র-কন্যা, আদিবাসী, উপজাতি, প্রতিবন্ধী, খেলোয়াড় ও পোষ্য) নির্বাচিত প্রার্থীদের উল্লিখিত সময়ের মধ্যে ভর্তি হতে হবে।
 ইসলামী বিশ্ববিদ্যালয় প্রতিনিধি


সময় পেল আরও এক বছর
৪১টি বেসরকারি বিশ্ববিদ্যালয় নিজ ক্যাম্পাসে যেতে পারেনি
কথা ছিল, যেসব বেসরকারি বিশ্ববিদ্যালয় নিজস্ব (স্থায়ী) ক্যাম্পাসে যেতে ব্যর্থ হবে, তারা গত সেপ্টেম্বরের পর আর শিক্ষার্থী ভর্তি করতে পারবে না। চার মাস পর গতকাল সোমবার শিক্ষা মন্ত্রণালয় এবং বিশ্ববিদ্যালয় মঞ্জুরি কমিশন (ইউজিসি) সভা করে নিজস্ব ক্যাম্পাসে যাওয়ার জন্য বিশ্ববিদ্যালয়গুলোকে আরও এক বছর সময় দিল।
শিক্ষা মন্ত্রণালয় ও বিশ্ববিদ্যালয় মঞ্জুরি কমিশনের (ইউজিসি) হিসাবে ৫২টি বিশ্ববিদ্যালয়ের মধ্যে এখন পর্যন্ত নিজস্ব ক্যাম্পাসে গেছে ১১টি। বাকি ৪১টি নিজস্ব ক্যাম্পাসে যেতে পারেনি।
সভাসূত্র জানায়, ক্যাম্পাস নিজস্ব জমিতে যথাযথভাবে স্থানান্তর না হওয়া পর্যন্ত নতুন কোনো কোর্স, প্রোগ্রাম, ইনস্টিটিউট বা অনুষদ খোলা কিংবা নতুন কোনো স্থানে ক্যাম্পাস সম্প্রসারণের অনুমতি দেওয়া হবে না। এ ছাড়া জমি কিনতে হবে আগামী ছয় মাসের মধ্যে।
নিজস্ব ক্যাম্পাসে ১১ বিশ্ববিদ্যালয়: আইন অনুযায়ী নির্ধারিত পরিমাণ জমিতে নিজস্ব ক্যাম্পাস পরিচালনা করছে ১১টি বিশ্ববিদ্যালয়। এগুলো হলো: নর্থ সাউথ, ইউনিভার্সিটি অব সায়েন্স অ্যান্ড টেকনোলজি-চট্টগ্রাম, আন্তর্জাতিক ইসলামী বিশ্ববিদ্যালয়-চট্টগ্রাম, আহ্ছানউল্লাহ, ইন্টারন্যাশনাল ইউনিভার্সিটি অব বিজনেস এগ্রিকালচার অ্যান্ড টেকনোলজি, বিজিসি ট্রাস্ট, বাংলাদেশ ইউনিভার্সিটি অব বিজনেস অ্যান্ড টেকনোলজি, ইনডিপেনডেন্ট, স্টামফোর্ড, প্রিমিয়ার ও সিটি ইউনিভার্সিটি।
ক্যাম্পাস নির্মাণাধীন সাতটির: আইন অনুযায়ী নির্ধারিত পরিমাণ জমি কিনে নিজস্ব ক্যাম্পাস নির্মাণ করছে সাতটি বিশ্ববিদ্যালয়। এগুলো হলো ব্র্যাক (সাভারে ভবন নির্মাণ করে সেখানে একটি সেমিস্টারের কার্যক্রম পরিচালিত হচ্ছে), ইস্ট ওয়েস্ট, গণবিশ্ববিদ্যালয়, সাউথইস্ট, এশিয়া প্যাসিফিক, ডেফোডিল, (নিজস্ব ক্যাম্পাসে একটি বিভাগের শিক্ষা কার্যক্রম পরিচালিত হচ্ছে) ও শান্ত-মারিয়ম ইউনিভার্সিটি অব ক্রিয়েটিভ টেকনোলজি।
এসব বিশ্ববিদ্যালয়কে আগামী এক বছরের মধ্যে নিজস্ব ক্যাম্পাসের কাজ শেষ করে তা ইউজিসিকে অবহিত করতে হবে।
জমি কিনে নকশা অনুমোদন করেছে সাতটি: আইনানুযায়ী নির্ধারিত পরিমাণ জমিতে সাতটি বিশ্ববিদ্যালয় নকশা অনুমোদন করেছে, কিন্তু নির্মাণকাজ শুরু করতে পারেনি। এগুলো হলো আমেরিকান ইন্টারন্যাশনাল ইউনিভার্সিটি, বাংলাদেশ ইউনিভার্সিটি, ইউনিভার্সিটি অব ডেভেলপমেন্ট অল্টারনেটিভ, গ্রিন, লিডিং, মেট্রোপলিটন এবং সিলেট ইন্টারন্যাশনাল ইউনিভার্সিটি।
এসব বিশ্ববিদ্যালয়কে আগামী ছয় মাসের মধ্যে নির্মাণকাজ শুরু এবং এক বছরের মধ্যে স্থানান্তরের কাজ শেষ করে ইউজিসিকে অবহিত করতে হবে।
এ ছাড়া, জমি কিনলেও ভবনের নকশার অনুমোদন করেনি ১৮টি। ইবাইস, অতীশ দীপংকর ও ঢাকা ইন্টারন্যাশনাল ইউনিভার্সিটির মালিকানায় দ্বন্দ্ব রয়েছে। আগামী তিন মাসের মধ্যে দ্বন্দ্ব নিরসন করে শিক্ষা মন্ত্রণালয় ও ইউজিসিকে অবহিত করতে হবে। নদার্ন, ইউআইটিএস এবং লিডিংসহ সেসব বিশ্ববিদ্যালয়ে সরকার ও কমিশনের সঙ্গে মামলা রয়েছে, সেগুলো দ্রুত আদালতের মাধ্যমে নিরসন করতে হবে। দারুল ইহসান বিশ্ববিদ্যালয়ের বিরুদ্ধে বিচার বিভাগীয় তদন্ত চলমান থাকায় কোনো সিদ্ধান্ত হয়নি।
শিক্ষামন্ত্রী নুরুল ইসলাম নাহিদের সভাপতিত্বে ওই সভায় উপস্থিত ছিলেন শিক্ষাসচিব কামাল আবদুল নাসের চৌধুরী, ইউজিসির চেয়ারম্যান এ কে আজাদ চৌধুরী, ইউজিসির সদস্য আতফুল হাই শিবলী প্রমুখ।


জগন্নাথ বিশ্ববিদ্যালয়
বেদখলে থাকা হল উদ্ধারের দাবি
বেদখলে থাকা হল উদ্ধার এবং নতুন হল নির্মাণের দাবিতে জগন্নাথ বিশ্ববিদ্যালয় শাখা সমাজতান্ত্রিক ছাত্রফ্রন্ট গতকাল সোমবার ক্যাম্পাসে বিক্ষোভ মিছিল ও সমাবেশ করেছে।
গতকাল দুপুরে ছাত্রফ্রন্ট ক্যাম্পাসের মুক্তিযুদ্ধের ভাস্কর্যের সামনে থেকে বিক্ষোভ মিছিল শুরু করে। মিছিলটি ক্যাম্পাসের বিভিন্ন স্থান ঘুরে আবার ভাস্কর্যের সামনে এসে শেষ হয়।
সেখানে অনুষ্ঠিত সমাবেশে কয়েকজন শিক্ষার্থী অভিযোগ করেন, সাত বছর পার হয়ে গেলেও বিশ্ববিদ্যালয় প্রশাসন বেদখলে থাকা হল উদ্ধার ও আবাসিক সমস্যা সমাধান করতে পারেনি। এ নিয়ে বিভিন্ন মন্ত্রণালয়ে চিঠি চালাচালি চলছে।
সমাবেশে ছাত্রফ্রন্টের নেতারা বলেন, দ্রব্যমূল্যের ঊর্ধ্বগতি ও অতিরিক্ত বাড়িভাড়ার কারণে শিক্ষার্থীদের লেখাপড়া করা কঠিন হয়ে পড়েছে।
তাঁরা অবিলম্বে বেদখলে থাকা হল উদ্ধার ও নতুন হল নির্মাণের দাবি জানান।
সমাবেশে বক্তব্য দেন ছাত্রফ্রন্টের বিশ্ববিদ্যালয় শাখার আহ্বায়ক শরীফুল চৌধুরী, সাধারণ সম্পাদক মাসুদ রানা প্রমুখ।


বিদ্যালয়ে তিনি একজন!
সাঁথিয়ার জোড়গাছা ইউনাইটেড রেজি. বেসরকারি প্রাথমিক বিদ্যালয়ের একমাত্র শিক্ষক গোলজার হোসেন পতাকা ওড়ানোসহ সব কাজ একাই করেন
ভালো মানের শিক্ষাপ্রতিষ্ঠান হিসেবে পরিচিতি ছিল পাবনার সাঁথিয়া উপজেলার জোড়গাছা ইউনাইটেড বেসরকারি প্রাথমিক বিদ্যালয়টির। প্রতিবছর এ বিদ্যালয় থেকে বৃত্তি পেত একাধিক শিক্ষার্থী। পাঁচ গ্রামের তিন শতাধিক শিক্ষার্থী পড়ালেখা করত এখানে। আর এখন কমতে কমতে ১২০ জনে দাঁড়িয়েছে। কারণ, একজন শিক্ষকের এই বিদ্যালয়ে পড়ালেখা হয় না বললেই চলে।
বিদ্যালয়ের একমাত্র শিক্ষক গোলজার হোসেন বলেন, ‘একজন মানুষের পক্ষে প্রথম থেকে পঞ্চম পর্যন্ত পাঁচটি ক্লাস নেওয়া অসম্ভব ব্যাপার। এর ফলে যা হওয়ার তা-ই হচ্ছে। চোখের সামনে সোনার সংসারের মতো সাজানো এ বিদ্যালয়টি নষ্ট হয়ে যাচ্ছে। সারাক্ষণ দৌড়ের ওপর থেকেও আমি শিক্ষার্থীদের ঠিকমতো পড়ালেখা করাতে পারছি না। এক ক্লাসে লিখতে দিয়ে আরেক ক্লাসে যাই। তখন হয়তো অন্য ক্লাসে চেঁচামেচি, নয় তো মারামারি লেগে যায়।’
স্থানীয় সূত্রে জানা যায়, ১৯৭০ সালে বিদ্যালয়টি স্থাপিত হয়। বিদ্যালয়ে শিক্ষকের অনুমোদিত পদ রয়েছে চারটি। গত বছরের ২১ মার্চ পর্যন্ত চারজন শিক্ষক দিয়েই চলছিল বিদ্যালয়টি। কিন্তু শিক্ষকদের মধ্যে ২০১১ সালের ২২ মার্চ আনসার আলী, ১২ জুন সুধীর চন্দ্র সরকার ও ১৪ ডিসেম্বর আতাউর রহমান অবসরে যান। বর্তমানে শুধু গোলজার হোসেন আছেন, আগামী ২২ জুন তিনিও অবসরে যাবেন। এর মধ্যে নতুন শিক্ষক নিয়োগ না হলে হয়তো বিদ্যালয়টি পুরোপুরিই বন্ধ হয়ে যাবে।
বিদ্যালয়ের পাশেই দ্বিতীয় শ্রেণীর ছাত্র তোফায়েলদের বাড়ি। তোফায়েলের বাবা মাইদুল ইসলাম বলেন, ‘ইশকুলটার কত সুনাম ছিল। অথচ মাস্টার নাই দেইখ্যা ইশকুলডা এক্কেরে শ্যাষ হয়া গেল। মাস্টার না থাকায় মাঝেমধ্যেই ছাত্রগরে মধ্যে মারামারি লাইগ্যা যায়। তখন বাড়ির থ্যা দৌড়ায়া আইস্যা মারামারি থামাই।’
সাঁথিয়া উপজেলা প্রাথমিক শিক্ষা কর্মকর্তা (ভারপ্রাপ্ত) জয়নাল আবেদীন বলেন, একজন শিক্ষক থাকায় বিদ্যালয়টিতে পড়ালেখা চরম ব্যাহত হচ্ছে। বেসরকারি প্রাথমিক বিদ্যালয়গুলোতে শিক্ষক নিয়োগের পরীক্ষা ডিসেম্বরে হয়েছে। আশা করছি, মার্চ-এপ্রিলে ওই বিদ্যালয়ে নতুন শিক্ষক নিয়োগ দেওয়া সম্ভব হবে। তবে আপাতত ওই বিদ্যালয়ে খণ্ডকালীন শিক্ষক নিয়োগ দেওয়ার চেষ্টা চলছে।


চাঁপাইনবাবগঞ্জে মহাসড়ক অবরোধ
রাজশাহী পলিটেকনিকে ছাত্রলীগের ভাঙচুর
চাঁপাইনবাবগঞ্জ পলিটেকনিক ইনস্টিটিউটের শিক্ষার্থীরা সাত দফা দাবিতে গতকাল মহাসড়ক অবরোধ করেন
টাকা ছাড়া ফরম পূরণ করতে না পেরে রাজশাহী পলিটেকনিক ইনস্টিটিউটে ভাঙচুর চালিয়েছেন ছাত্রলীগের নেতা-কর্মীরা। সাত দফা দাবিতে চাঁপাইনবাবগঞ্জ পলিটেকনিক ইনস্টিটিউটের শিক্ষার্থীরা সড়ক অবরোধ করেছেন। আমাদের নিজস্ব প্রতিবেদকদের পাঠানো খবর:
রাজশাহী: প্রত্যক্ষদর্শীরা জানান, বেলা ১১টার দিকে ইনস্টিটিউটের অনিয়মিত ছাত্র ও ছাত্রলীগের কর্মী সাকিল এবং তাঁর কয়েকজন সঙ্গী এসে টাকা ছাড়া তাঁদের ফরম পূরণের জন্য বিভাগের ইনচার্জ শিক্ষক আবদুর রাজ্জাককে তাগিদ দেন। শিক্ষক তাঁদের কথা না রাখায় সাকিল ও তাঁর সঙ্গীরা বিভাগে ভাঙচুর শুরু করেন। তাঁরা রেজিস্ট্রারের দরজা, নোটিশ বোর্ড, সিভিল শপের চেয়ার-টেবিল ও অন্যান্য সামগ্রী ভাঙচুর করেন।
শিক্ষক আবদুর রাজ্জাক বলেন, সাকিলের নেতৃত্বে কয়েকজন ছাত্র এসে টাকা ছাড়াই ফরম পূরণ করার দাবি জানান। এতে তিনি রাজি না হলে তাঁরা ভাঙচুর শুরু করেন।
এ ব্যাপারে সাকিল বলেন, ‘আমরা টাকা ছাড়া ফরম পূরণ করতে চাইনি। ৫০০ টাকা করে ছাড় চেয়েছিলাম।’
চাঁপাইনবাবগঞ্জ: সকাল সাড়ে ১০টার দিকে ইনস্টিটিউটের শিক্ষার্থীরা ক্যাম্পাস থেকে মিছিল বের করেন। মিছিল শেষে তাঁরা চাঁপাইনবাবগঞ্জ-সোনামসজিদ স্থলবন্দর মহাসড়কের বারঘরিয়া এলাকায় বীরশ্রেষ্ঠ শহীদ জাহাঙ্গীর সেতু চত্বরে সড়ক অবরোধ করেন। এতে মহাসড়কের দুই দিকে প্রায় তিন কিলোমিটারজুড়ে তীব্র যানজটের সৃষ্টি হয়। পরে জেলা ও পুলিশ প্রশাসনের কর্মকর্তারা ঘটনাস্থলে গিয়ে শিক্ষার্থীদের বুঝিয়ে দেড় ঘণ্টা পরে অবরোধ প্রত্যাহার করান।
এ সময় শিক্ষার্থীরা শিক্ষক-সংকট দূর, ২০০৫ সালের প্রবিধান পুনর্বহাল, ল্যাব ক্লাস সঠিকভাবে পরিচালনা, সার্টিফিকেটের মানোন্নয়ন, ছাত্রাবাস ও ক্যানটিন নির্মাণ, লাইব্রেরি চালুর দাবি জানিয়ে জেলা প্রশাসক বরাবর একটি স্মারকলিপি দেন।


জাতীয় বিশ্ববিদ্যালয় কর্তৃপক্ষের ভুল
অনিশ্চয়তায় ২০০ শিক্ষার্থী
জাতীয় বিশ্ববিদ্যালয়ের আওতায় দেশের ২৩টি কলেজের সম্মান (ইংরেজি) শ্রেণীতে ভর্তি হওয়া কয়েক শ শিক্ষার্থী তাঁদের ভর্তি বাতিল হওয়ার আশঙ্কায় ভীত। জাতীয় বিশ্ববিদ্যালয়ের ভুলে তাঁদের শিক্ষাজীবন অনিশ্চিত হয়ে পড়েছে, এমন অভিযোগ করে তাঁরা এ সমস্যা থেকে উত্তরণে ব্যবস্থা নেওয়ার দাবি জানিয়েছেন।
ভর্তি বহাল রাখার দাবিতে শনিবার নগরের অশ্বিনী কুমার হল চত্বরে সরকারি বরিশাল কলেজের ইংরেজি প্রথম বর্ষে ভর্তি হওয়া শিক্ষার্থীরা মানববন্ধন কর্মসূচি পালন করেন।
সংশ্লিষ্ট সূত্রে জানা যায়, গত বছর প্রথম জাতীয় বিশ্ববিদ্যালয় অনলাইনে ভর্তি পরীক্ষায় উত্তীর্ণ ব্যক্তিদের বিষয় নির্বাচন করে স্ব-স্ব কলেজে তালিকা পাঠায়। সে অনুযায়ী শিক্ষার্থীরা ভর্তি হয়ে এক বছর ক্লাস করার পর হঠাৎ জানতে পারেন, তাঁরা ইংরেজি বিভাগে ভর্তি হতে পারেননি। এরপর ওই শিক্ষার্থীরা বিক্ষোভে ফেটে পড়েন।
মানববন্ধন কর্মসূচিতে অংশ নেওয়া শিক্ষার্থী মো. ফয়সাল বলেন, ‘ভুল করল জাতীয় বিশ্ববিদ্যালয়, আর খেসারত দিতে হবে আমাদের। এক বছর ইংরেজি বিষয়ে পড়াশোনা করেছি। সব বইপত্র কিনেছি। এখন ভর্তি বাতিল হলে আমরা কোথায় গিয়ে দাঁড়াব?’
আরেক শিক্ষার্থী শারমিন আক্তার বলেন, ‘বিশ্ববিদ্যালয়ের তালিকা দেখে কলেজ কর্তৃপক্ষ আমাদের ভর্তি করেছে। আগে ভর্তি বাতিল করলে এ বছর অন্তত ভর্তি পরীক্ষায় অংশ নেওয়ার সুযোগ পেতাম।’
সরকারি বরিশাল কলেজের অধ্যক্ষ এ কে এম মজিবর রহমান বলেন, ‘সারা দেশে ২৩ কলেজের প্রায় ২০০ শিক্ষার্থী এ সমস্যায় পড়েছে। আমাদের কাছে জাতীয় বিশ্ববিদ্যালয় তালিকা পাঠিয়েছে, সেই তালিকা দেখে শিক্ষার্থীদের ভর্তি করা হয়েছে। ইংরেজি বিভাগের শিক্ষার্থীদের নিবন্ধন না আসায় আমরা যোগাযোগ করে জানতে পারি যে ওই শিক্ষার্থীদের ইংরেজি বিভাগে ভর্তি হওয়ার যোগ্যতা নেই। তিনি বলেন, এটা শিক্ষার্থীদের ভুল নয়, ভুল করেছে জাতীয় বিশ্ববিদ্যালয়।’
বরিশাল ছাত্র অধিকার আন্দোলনের সদস্যসচিব দুলারী পারভীন বলেন, ‘আমরা চাই যে শিক্ষার্থীরা ইংরেজিতে ভর্তি হয়ে এক বছর ক্লাস করেছে, তাদের সে বিষয়ে পড়ার সুযোগ করে দেবে জাতীয় বিশ্ববিদ্যালয়।’
জাতীয় বিশ্ববিদ্যালয়ের ডিন মোবাশ্বেরা খানম বলেন, ‘গত বছর ভর্তি পরীক্ষার নির্দেশনা অনুযায়ী ইংরেজিতে ভর্তির জন্য ভর্তি পরীক্ষায় বিজ্ঞান বিভাগের শিক্ষার্থীদের ২০ নম্বরের মধ্যে ১০ পেতে হবে। অন্যদিকে বাণিজ্য বিভাগের শিক্ষার্থীরা অন্তত ১২ না পেলে ভর্তির সুযোগ থাকার কথা নয়। কয়েকটি কলেজে এ রকম সমস্যা হয়েছে। তবে কলেজগুলোর উচিত ছিল এ ব্যাপারে আমার সঙ্গে যোগাযোগ করে সমস্যার সমাধান করা।’ বিশ্ববিদ্যালয়ের সরবরাহ করা তালিকা দেখে ভর্তি করা হয়েছে—কলেজ কর্তৃপক্ষের এমন বক্তব্যের বিরোধিতা করে ডিন বলেন, ‘তালিকা দেয় কম্পিউটার, আর নির্দেশনা দিই আমরা। এত দিন পর কলেজ এ কথা বলবে কেন? কম্পিউটারের তালিকার সঙ্গে থাকা নির্দেশনা দেখলে অবশ্যই এই সমস্যা হতো না।’


ইসলামী বিশ্ববিদ্যালয় ছাত্রলীগের কমিটি
কুষ্টিয়ার ইসলামী বিশ্ববিদ্যালয় ছাত্রলীগের পূর্ণাঙ্গ কমিটি গঠন করা হয়েছে। জাহাঙ্গীর হোসাইনকে সভাপতি ও শামসুজ্জামানকে সাধারণ সম্পাদক করে ১০১ সদস্যবিশিষ্ট এই কমিটি করা হয়। গতকাল সোমবার বেলা ১১টায় এই কমিটি ঘোষণা করা হয়।
এই কমিটিতে সহসভাপতি পদে শামীম হোসেন, বেলাল উদ্দিনসহ ১১ জন, যুগ্ম সাধারণ সম্পাদক মাহবুব হোসেন খোকনসহ পাঁচজন, সাংগঠনিক সম্পাদক আবুজার গিফারি, শফিক আহমেদ, সজিবুল ইসলামসহ পাঁচজন, প্রচারে মোস্তাফিজুর রহমান, দপ্তরে কানন আজিজ, গ্রন্থনা ও প্রকাশনায় দেলোয়ার মোর্শেদসহ মোট ১০১ জন।


বিদ্যালয়ের মেঝে দেবে ছয় ছাত্রী আহত
সিলেটের ফেঞ্চুগঞ্জের সুলতানপুর সরকারি প্রাথমিক বিদ্যালয়ের শ্রেণীকক্ষের মেঝে দেবে ছয় ছাত্রী আহত হয়েছে। রোববার দুপুরে এ ঘটনা ঘটে।
আহত ছাত্রীরা হলো—জবা বিশ্বাস, পিয়াংকা বিশ্বাস, তামান্না বেগম, প্রীতি বেগম, আয়েশা বেগম ও সুচনা বিশ্বাস। তারা বিদ্যালয়ের চতুর্থ ও পঞ্চম শ্রেণীর ছাত্রী।
শ্রেণীকক্ষে সাহিত্যবিষয়ক প্রতিযোগিতা চলাকালে হঠাৎ কক্ষের মেঝের একাংশ আট ফুট নিচে দেবে যায়। এ সময় ওই স্থানে বসা ছাত্রীরাও ডেস্ক ও বেঞ্চসহ নিচে পড়ে যায়। ছাত্রীদের চিৎকার শুনে বিদ্যালয়ের শিক্ষকেরা তাদের উদ্ধার করেন। প্রধান শিক্ষক শশাঙ্ক কুমারনাথ বলেন, ফ্লোরের একটা অংশ ধসে পড়ায় ছাত্রীরা আহত হয়েছে।
অবশেষে টাকা ছাড়াই প্রবেশপত্র পেল পরীক্ষার্থীরা
ব্রাহ্মণবাড়িয়ার আশুগঞ্জের আড়াইসিধা কে বি উচ্চবিদ্যালয়ের এসএসসি পরীক্ষার্থীরা অবশেষে কেন্দ্র পরিচালনার নামে অতিরিক্ত ৫০০ টাকা পরিশোধ না করেই তাদের প্রবেশপত্র বুঝে পেয়েছে। গতকাল সোমবার বিকেলের মধ্যে প্রায় সব শিক্ষার্থীকে প্রবেশপত্র দেওয়া হয়।
এদিকে প্রবেশপত্র আটকে কেন্দ্র পরিচালনার নামে ৫০০ টাকা আদায় করার পরীক্ষার্থী ও অভিভাবকদের অভিযোগটির বিষয়ে গতকাল সোমবার তদন্ত কমিটি গঠন করা হয়েছে। আশুগঞ্জ মাধ্যমিক শিক্ষা কর্মকর্তা বেগম নিলুফার জাহান তদন্ত কমিটির প্রধান। গতকাল তিনি তদন্ত শেষে প্রতিবেদন জেলা মাধ্যমিক শিক্ষা কর্মকর্তার কাছে জমা দিয়েছেন।
জানতে চাইলে আশুগঞ্জ মাধ্যমিক শিক্ষা কর্মকর্তা বেগম নিলুফার জাহান প্রথম আলোকে বলেন, তদন্তে প্রাথমিকভাবে অভিযোগের সত্যতা পাওয়া গেছে। প্রবেশপত্র আটকে কেন্দ্র পরিচালনার নামে অতিরিক্ত টাকা আদায় করার বিষয়টি তদন্ত প্রতিবেদনে উল্লেখ করা হয়েছে। তবে আজ প্রায় সব শিক্ষার্থী কোনো টাকা না দিয়ে তাদের প্রবেশপত্র বুঝে পেয়েছে। কারও কারও কাছ থেকে গ্রহণ করা টাকা ফেরতও দেওয়া হয়েছে।
অভিযোগ বিষয়ে জানতে মুঠোফোনে কথা হয় বিদ্যালয়ের প্রধান শিক্ষক মো. আশরাফ উদ্দিনের সঙ্গে। প্রথম আলোকে তিনি বলেন, ‘বিদ্যালয়ের কাজে আজ (সোমবার) আমাকে কুমিল্লা শিক্ষা বোর্ডে চলে আসতে হয়েছে। শুনেছি ঘটনার তদন্ত হয়েছে। তবে আমি বলব, পুরো বিষয়টি ষড়যন্ত্র।’


ছাত্র সংসদ নেই, তবু ফি আদায়!
চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) ছাত্র সংসদ না থাকা সত্ত্বেও প্রতি ষাণ্মাসিক নিবন্ধনের (টার্ম রেজিস্ট্রেশন) সময় ছাত্র সংসদের জন্য শিক্ষার্থীদের কাছ থেকে নিয়মিত ফি নেওয়া হচ্ছে।
সর্বশেষ চলতি মাসে বিভিন্ন বর্ষের নিবন্ধন করতে আগামী ছয় মাসের জন্য ছাত্র সংসদ ফি বাবদ মাথাপিছু ৯০ টাকা নির্ধারণ করেছে বিশ্ববিদ্যালয় কর্তৃপক্ষ। এ-সংক্রান্ত বিজ্ঞপ্তি প্রকাশ করা হয়েছে।
চট্টগ্রাম প্রকৌশল ও প্রযুক্তি বিশ্ববিদ্যালয় ছাত্র সংসদের (চুটেকসু) সভাপতি ও বিশ্ববিদ্যালয়ের ছাত্রকল্যাণ পরিচালক তাজুল ইসলাম প্রথম আলোকে বলেন, ‘শিক্ষার্থীদের কাছ থেকে ছাত্র সংসদ ফি নেওয়া হয়, এটি সত্যি। ভবিষ্যতে আবার ছাত্র সংসদ গঠন করা হতে পারে। ওই সময় ছাত্র সংসদকে এ টাকাগুলো বণ্টন করে দেওয়া হবে।’
বিশ্ববিদ্যালয় সূত্র জানায়, চুটেকসুর সর্বশেষ কমিটি গঠন করা হয়েছিল ২০০৫ সালে। কিন্তু ২০০৬ সালে ওই কমিটির মেয়াদ শেষ হওয়ার পর বিভিন্ন কারণে নতুন কমিটি গঠন করা হয়নি। ফলে ছয় বছর ধরে চুটেকসুর কার্যক্রম স্থবির হয়ে আছে। এ অবস্থায় বছরের পর বছর একটি অকার্যকর সংসদের জন্য ফি নেওয়া হচ্ছে।
চুয়েটের চতুর্থ বর্ষের পুরকৌশল বিভাগের শিক্ষার্থী ইমরান হোসেন বলেন, ‘বিশ্ববিদ্যালয়ে ভর্তি হওয়ার পর সাড়ে তিন বছর পার হয়েছে। এখনো ছাত্র সংসদ নির্বাচন কী, তা দেখলাম না। অথচ প্রতি টার্মেই ছাত্র সংসদের জন্য আমরা ফি দিয়ে যাচ্ছি।’


শব্দদূষণে ক্লাস করা দায়
খুলনার দৌলতপুর উপজেলার একটি সরকারি প্রাথমিক বিদ্যালয়ের সামনে বিদ্যালয়সংলগ্ন মসজিদ কর্তৃপক্ষ দোকান বানিয়ে ভাড়া দিয়েছে। এর মধ্যে তিনটি দোকান ভাড়া নিয়ে ওয়ার্কশপের কাজ চলছে। এতে সকাল থেকে বিকেল পর্যন্ত লোহা পেটানোর শব্দে শিক্ষার্থীরা অতিষ্ঠ হয়ে পড়েছে। বিদ্যালয়টির নাম দক্ষিণ কাশিপুর সরকারি প্রাথমিক বিদ্যালয়।
বিদ্যালয়ের শিশু শ্রেণীর সুমাইয়া আক্তার (৬) বলে, ‘আগুনের জন্য ভয় করে। রাস্তা পার হতে পারি না।’ চতুর্থ শ্রেণীর আকবর হোসেন (১০) বলে, ‘ঝালাইয়ের আলো এসে পড়ে, তাতে চোখের সমস্যা হয়।’ পঞ্চম শ্রেণীর রহিমা সূর্য (১১) বলে, ‘লোহা পেটানোর শব্দে খুব সমস্যা হয়।’ পঞ্চম শ্রেণীর সজীব মোল্লা (১১) বলে, ‘শব্দ কানের ভেতরে ঢুকে যায়। পড়তে ভালো লাগে না।’ বিদ্যালয়ের শিক্ষিকা মুরশিদা পারভীন বলেন, ‘লোহা পেটানোর শব্দ খুব কানে লাগে। মাঝেমধ্যে লোহা পেটানোর শব্দে ঘণ্টার শব্দ শুনতে পারি না।’
বিদ্যালয়ের সূত্রে জানা যায়, ১৯৬৮ সালে প্রতিষ্ঠিত এ বিদ্যালয়ে বর্তমান শিক্ষার্থী সংখ্যা প্রায় ২৫০ জন। বিদ্যালয়সংলগ্ন দক্ষিণ কাশিপুর মসজিদ কর্তৃপক্ষ ২৫-৩০ বছর আগে কয়েকটি দোকান নির্মাণ করে। এর মধ্যে বিদ্যালয়ের গেটসংলগ্ন একটি দোকান ওয়ার্কশপের কাজের জন্য ভাড়া দেওয়া হয়। গত তিন বছর আগে কর্তৃপক্ষ আরও দুটি দোকান ওয়ার্কশপের জন্য ভাড়া দেয়। এই দোকানগুলোতে লোহার নানা জিনিস তৈরি করা হয়। দোকানগুলোতে লোহা পেটানোর শব্দে শিক্ষার্থীরা অমনোযোগী হয়ে পড়ে। এ বিষয় নিয়ে বারবার মসজিদ কমিটিকে নিয়ে বিদ্যালয় কর্তৃপক্ষ আলোচনা করলেও কোনো সমাধান আজও হয়নি।
বিদ্যালয়ের ভারপ্রাপ্ত প্রধান শিক্ষক কাজী শারাফাতুল্লাহ বলেন, সব থেকে বড় সমস্যা শব্দদূষণ। তার পর আরও একটি সমস্যা, স্কুলের গেট আটকে মুরগির ও ইটের গাড়ি রাখে। ফলে শিক্ষার্থীরা স্কুলে ঢুকতে পারে না। বিদ্যালয়ের ব্যবস্থাপনা কমিটির সভাপতি ও কাউন্সিলর শেখ খায়রুজ্জামান বলেন, ‘মসজিদ কমিটিকে ওয়ার্কশপ বাদে অন্য দোকান ভাড়া দিতে বলা হয়েছে। কিন্তু তাঁরা আজ করব, কাল করব এভাবে চলছে।’
মসজিদ কমিটির সাধারণ সম্পাদক হাবিবুর রহমান বলেন, দোকানগুলো অনেক আগের থেকে ভাড়া দেওয়া। দ্রুত মসজিদ কমিটির সভা ডেকে দোকানদারদের দ্রুত দোকান ছাড়ার নোটিশ দেওয়া হবে। খুলনা জেলা প্রাথমিক শিক্ষা কর্মকর্তা অশোক কুমার সমাদ্দার বলেন, ‘আমি এখানে নতুন এসেছি। সরেজমিনে গিয়ে দেখে ব্যবস্থা নেব।’


শাহজালাল বিশ্ববিদ্যালয়
বিএনপি-জামায়াতপন্থী শিক্ষকদের স্মারকলিপি
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের বিএনপি-জামায়াতপন্থী শিক্ষকেরা উপাচার্য বরাবর গতকাল সোমবার স্মারকলিপি দিয়েছেন। এতে বিশ্ববিদ্যালয়ে স্বাভাবিক পরিস্থিতি ফিরিয়ে আনার দাবি জানানো হয়। এদিকে শিবিরের ধর্মঘট উপেক্ষা করে বিশ্ববিদ্যালয়ের প্রায় সবকটি বিভাগেই গতকাল ক্লাস হয়েছে। বাস চলাচল ও দাপ্তরিক কার্যক্রমও ছিল স্বাভাবিক।
সেমিস্টার ফাইনাল পরীক্ষায় শিক্ষার্থীদের অনুপস্থিতি, প্রশাসনের পক্ষপাতদুষ্ট আচরণ, পরিস্থিতি স্বাভাবিক রাখতে গঠিত একপেশে কমিটি এবং বিশ্ববিদ্যালয়ের অস্বাভাবিক পরিস্থিতি নিয়ে স্মারকলিপিতে উদ্বেগ প্রকাশ করা হয়। বিএনপি-জামায়াতপন্থী ৩৯ জন শিক্ষক স্বাক্ষরিত ওই স্মারকলিপিতে বলা হয়, পুলিশি প্রহরায় বাস চলাচল করা বিশ্ববিদ্যালয়ের জন্য চরম অবমাননাকর।
স্মারকলিপি পাওয়ার বিষয়টি নিশ্চিত করে উপাচার্য মো. সালেহ উদ্দিন প্রথম আলোকে বলেন, বিশ্ববিদ্যালয় পরিস্থিতি স্বাভাবিক রাখতে তিনি বদ্ধপরিকর। তাঁকে স্মারকলিপি দেওয়ার প্রয়োজন নেই। স্মারকলিপি যদি দিতেই হয় তবে যারা পরিস্থিতি অস্থিতিশীল করতে চায়, তাদের দেওয়া যেতে পারে।


অমর একুশে গ্রন্থমেলা শুরু হচ্ছে আজ
একুশের বইমেলা বাঙালির প্রাণের মেলা। বাংলা একাডেমী প্রাঙ্গণে আজ শুরু হবে এই অমর একুশে গ্রন্থমেলা। উদ্বোধন করবেন প্রধানমন্ত্রী শেখ হাসিনা। লেখক, পাঠক ও প্রকাশকদের মিলনমেলার এই উত্সব চলবে ফেব্রুয়ারি মাসজুড়ে।
এবারের বইমেলার প্রতিপাদ্য বিষয় ‘ভাষা আন্দোলনের ৬০ বছর’। আমাদের ভাষা আন্দোলনের অনন্যতা ও ইতিহাস মিশে আছে এই মেলায়। ১৯৭২ সালের ৮ ফেব্রুয়ারি বাংলা একাডেমীর বটতলায় মাত্র ৩২টি বই নিয়ে বইমেলা আয়োজন করেছিল প্রকাশনা সংস্থা ‘মুক্তধারা’। সেই মেলা আজ পল্লবিত হয়ে বিশাল আকার ধারণ করেছে, পরিণত হয়েছে আমাদের জাতীয় অহংকারে।
মেলা প্রাঙ্গণে সারা মাস হাজার হাজার নতুন বইয়ের গন্ধে উদ্বেলিত হবে পাঠক। রংবেরঙের প্রচ্ছদ, বিষয় আর আঙ্গিকের নানা বৈচিত্র্যে মুগ্ধ হবে মন। বই আর বই—মাস জুড়ে চলবে এই জ্ঞান-বিজ্ঞানের হাট।
এসএসসি ও সমমানের পরীক্ষা শুরু


পরীক্ষায় বসেছে ১৪ লাখ শিক্ষার্থী
এসএসসি ও সমমানের পরীক্ষা আজ বুধবার সকালে শুরু হয়েছে। পরীক্ষা ব্যাহত হওয়ার মতো কোনো আচরণ বা কর্মসূচি রাজনৈতিক দলগুলো দেবে না বলেই আশা প্রকাশ করছেন শিক্ষামন্ত্রী নুরুল ইসলাম নাহিদ। রাজধানীর ধানমন্ডি গভর্নমেন্ট বয়েজ হাইস্কুল কেন্দ্র পরিদর্শন শেষে মন্ত্রী সাংবাদিকদের কাছে এ কথা বলেন। তিনি বলেন, ‘আমি আশা করব পরীক্ষা চলাকালে রাজনৈতিক দলগুলো দায়িত্বশীল ভূমিকা পালন করবে। কারণ, এই পরীক্ষার্থীরা আগামী দিনের ভবিষ্যত্।’
এ ছাড়া সারা দেশে শান্তিপূর্ণভাবে পরীক্ষা চলছে বলে জানান মন্ত্রী।
এ সময় তাঁর সঙ্গে ছিলেন শিক্ষাসচিব কামাল আবদুল নাসের চৌধুরী, ঢাকা শিক্ষা বোর্ডের চেয়ারম্যান ফাহিমা খাতুন, মাধ্যমিক ও উচ্চ শিক্ষা অধিদপ্তরের মহাপরিচালক নোমান উর রশিদসহ প্রমুখ।
এবার মোট ১০টি শিক্ষা বোর্ডের অধীনে এবার পরীক্ষা দিচ্ছে ১৪ লাখের বেশি শিক্ষার্থী। গতবারের চেয়ে পরীক্ষার্থী বেড়েছে এক লাখের বেশি।
আটটি সাধারণ শিক্ষা বোর্ডের অধীনে মাধ্যমিক, মাদ্রাসা শিক্ষা বোর্ডের অধীনে দাখিল এবং কারিগরি শিক্ষা বোর্ডের অধীনে এসএসসি (ভোকেশনাল) পরীক্ষা অনুষ্ঠিত হচ্ছে।
শিক্ষা মন্ত্রণালয় ও শিক্ষা বোর্ডের কর্মকর্তারা জানান, এবার বাংলা দ্বিতীয় পত্র, ইংরেজি ও গণিত ছাড়া বাকি সব বিষয়ের পরীক্ষা সৃজনশীল প্রশ্নপত্রে অনুষ্ঠিত হবে। পরীক্ষায় প্রতিবন্ধীরা নির্ধারিত সময়ের চেয়ে ২০ মিনিট বেশি পাবে।
শিক্ষা মন্ত্রণালয় ও শিক্ষা বোর্ডগুলোর তথ্য অনুযায়ী, গতবারের চেয়ে এবার ১০টি শিক্ষা বোর্ডে এক লাখ পাঁচ হাজার ৫৫ জন পরীক্ষার্থী বেড়েছে। গতবার পরীক্ষার্থী ছিল ১৩ লাখ ১৫ হাজার দুজন। এবার ১৪ লাখ ২০ হাজার ৫৭ জন। এর মধ্যে সাত লাখ ৩৫ হাজার ২২৯ জন ছাত্র ও ছয় লাখ ৮৪ হাজার ৮২৮ জন ছাত্রী।
মাধ্যমিকে পরীক্ষার্থী ১০ লাখ ৫২ হাজার ৯৬৯ জন, দাখিলে দুই লাখ ৭৫ হাজার ৯৩০ জন এবং এসএসসি ভোকেশনালে ৯১ হাজার ১৫৮ জন। সারা দেশে দুই হাজার ৪৬৪টি কেন্দ্রে পরীক্ষা অনুষ্ঠিত হবে। এ ছাড়া ঢাকা শিক্ষা বোর্ডের অধীনে বিদেশের সাতটি কেন্দ্রে পরীক্ষার্থী ২৭৪ জন। মোট ২৬ হাজার ৮৫৫টি শিক্ষাপ্রতিষ্ঠানের শিক্ষার্থীরা পরীক্ষায় অংশ নিচ্ছে।
বোর্ডভিত্তিক পরীক্ষার্থী: এসএসসিতে ঢাকা বোর্ডে পরীক্ষার্থী তিন লাখ ২৪ হাজার ৯১৮ জন, রাজশাহীতে এক লাখ ৩২ হাজার ৫৬৩ জন, কুমিল্লায় এক লাখ ২৮ হাজার ৯৯৫ জন, যশোরে এক লাখ ৩৩ হাজার ৪১১ জন, চট্টগ্রামে ৮৫ হাজার ৯৩৭ জন, বরিশালে ৬৩ হাজার ৭০৫ জন, সিলেটে ৫৮ হাজার ৫০০ এবং দিনাজপুর বোর্ডে পরীক্ষার্থী এক লাখ ২৪ হাজার ৯৪০ জন। সময়সূচি অনুযায়ী এসএসসির লিখিত পরীক্ষা চলবে আগামী ৪ মার্চ পর্যন্ত।
ভুল প্রশ্নপত্রে এসএসসি পরীক্ষা!
ঢাকার কেরানীগঞ্জ ও কুড়িগ্রাম হবিগঞ্জ জেলায় এসএসসি পরীক্ষায় ভুল প্রশ্নপত্র সরবরাহের অভিযোগ উঠেছে। পরীক্ষা কেন্দ্রে ২০১২ সালের প্রশ্নপত্রের পরিবর্তে ২০১১ সালের প্রশ্নপত্র সরবরাহ করা হয়েছে। আজ বুধবার এসএসসি পরীক্ষার প্রথম দিনে বাংলা প্রথমপত্র পরীক্ষায় এ ঘটনা ঘটে। আমাদের প্রতিনিধিদের পাঠানো খবর:
কেরানীগঞ্জ: আজ উপজেলার জিনজিরা পি এম পাইলট স্কুল অ্যান্ড কলেজ কেন্দ্রের তিনটি কক্ষে এসএসসি পরীক্ষায় ভুল প্রশ্নপত্র সরবরাহ করা হয়েছে বলে অভিযোগ উঠেছে। এ ঘটনায় ক্ষুব্ধ পরীক্ষার্থী ও অভিভাবকেরা ওই কেন্দ্রের অধ্যক্ষের পদত্যাগ দাবি করেছেন।
জানা গেছে, ওই কেন্দ্রের কলেজ ভবনের নিচতলার ১০৯, ১১০ ও ১১১ নম্বর কক্ষে ৪৪ জন করে ১৩২ পরীক্ষার্থী ছিল। এর মধ্যে জিনজিরা পীর মোহাম্মদ পাইলট বালিকা উচ্চবিদ্যালয়ের ৬৬ জন ও চুনকুটিয়া বালিকা উচ্চবিদ্যালয়ের ৬৬ জন।
জিনজিরা পীর মোহাম্মদ পাইলট বালিকা উচ্চবিদ্যালয়ের পরীক্ষার্থী আমেনা বেগম বলেছে, ‘পরীক্ষা শুরুর প্রায় ঘণ্টাখানেক পর আমরা জানতে পারি, ২০১২ সালের প্রশ্নপত্রের পরিবর্তে ২০১১ সালের প্রশ্নপত্র সরবরাহ করা হয়েছে। এত সময় ধরে আমরা উত্তরপত্রে গত বছরের প্রশ্নপত্রের উত্তর লিখেছি। পরে সঠিক প্রশ্নপত্র ফটোকপি করে চারজনের মধ্যে একটি করে সরবরাহ করা হয়।’
একই বিদ্যালয়ের অন্য ছাত্রী রিয়া আক্তার বলে, ‘২০১১ সালের সরবরাহকৃত প্রশ্নপত্রের চারটি উত্তর লেখার পর জানতে পারি আমাদের ভুল প্রশ্নপত্র দেওয়া হয়েছে। এরপর আবার নতুন করে উত্তরপত্র লিখতে হয়েছে।’
চুনকুটিয়া বালিকা উচ্চবিদ্যালয়ের ছাত্রী আয়শা জানিয়েছে, এমনিতেই বাংলা পরীক্ষায় লিখতে হয় প্রচুর। এ জন্য তিন ঘণ্টা সময় যথেষ্ট নয়। কিন্তু এই তিন কক্ষের পরীক্ষার্থীরা সময় পেল পৌনে দুই ঘণ্টা। এতে অনেক পরীক্ষার্থীর ফেল করার আশঙ্কা রয়েছে।
এদিকে এতগুলো পরীক্ষার্থীর ভবিষ্যত্ নিয়ে এভাবে যারা দায়িত্বহীনতার পরিচয় দিলেন, তাঁদের বিরুদ্ধে যথাযথ ব্যবস্থা নিতে সরকারের প্রতি আহ্বান জানিয়েছেন ডায়না বেগম নামের এক অভিভাবক।
জিনজিরা পি এম পাইলট স্কুল অ্যান্ড কলেজের অধ্যক্ষ আমিনুল ইসলাম ভুল প্রশ্নপত্র সরবরাহ করার বিষয়টি নিশ্চিত করে বলেন, এ জন্য পরীক্ষার্থীদের অতিরিক্ত ২০ মিনিট সময় দেওয়া হয়েছে।
চুনকুটিয়া বালিকা উচ্চবিদ্যালয়ের প্রধান শিক্ষক কে এম ইলিয়াস বলেন, ‘আমার স্কুলের ছাত্রীদের সঙ্গে এ ধরনের দায়িত্বহীনতার ব্যাপারে আমি ঊর্ধ্বতন কর্তৃপক্ষকে জানাব।’
কেরানীগঞ্জ উপজেলা মাধ্যমিক শিক্ষা কর্মকর্তা আনন্দময় ভৌমিক জানান, বিষয়টি খতিয়ে দেখা হচ্ছে।
উপজেলা নির্বাহী কর্মকর্তা (ইউএনও) বাবুল মিয়া জানান, ন্যক্কারজনক এ ঘটনার সঙ্গে যাঁরা জড়িত, তাঁদের বিরুদ্ধে যথাযথ ব্যবস্থা নেওয়া হবে।
কুড়িগ্রাম: আজ কুড়িগ্রাম সরকারি বালিকা উচ্চবিদ্যালয়ে এসএসসি বাংলা প্রথমপত্রের রচনামূলক পরীক্ষায় ২০১২ সালের প্রশ্নের পরিবর্তে ২০১১ সালের সিলেবাসের প্রশ্নপত্রে পরীক্ষা দিয়েছে পরীক্ষার্থীরা।
পরীক্ষার্থী, অভিভাবক ও শিক্ষক সূত্রে জানা গেছে, কুড়িগ্রাম সরকারী বালিকা উচ্চবিদ্যালয়ের ৩ নম্বর কক্ষে ৫২ জন পরীক্ষার্থীদের মধ্যে ২০১২-এর পরিবর্তে ২০১১ সালের সিলেবাসের বাংলা প্রথমপত্রের রচনামূলক প্রশ্নপত্র দেওয়া হয়। শিক্ষার্থীরা শুরুতে না বুঝে এই ভুল প্রশ্নপত্র দিয়েই পরীক্ষা দেওয়া শুরু। একপর্যায়ে প্রশ্নপত্রের ভুল বুঝতে পেরে শিক্ষার্থীরা আতঙ্কিত হয়ে পড়ে। পরে এক ঘণ্টা পর সঠিক প্রশ্নপত্র সরবরাহ করে অতিরিক্ত ৪০ মিনিট সময় দিয়ে পরীক্ষা নেন শিক্ষকেরা।
এ কারণে পরীক্ষার্থীরা মানসিক চাপে পরীক্ষার খাতায় ভালো লিখতে পারেনি বলে অভিযোগ করেছেন অভিভাবক আবদুল খালেক। পরীক্ষার্থী তানভীর ইসলাম শুভসহ অন্যরা দাবি করেন, শিক্ষকদের ভুলের মাসুল যেন তাদের দিতে না হয়। বরং এসব পরীক্ষার্থীর উত্তরপত্র যেন সহানুভূতির সঙ্গে মূল্যায়ন করা হয়, এ দাবি জানিয়েছে পরীক্ষার্থীরা।
কুড়িগ্রাম সরকারি বালিকা উচ্চবিদ্যালয়ের প্রধান শিক্ষক ও কেন্দ্রসচিব রুখসানা পারভীন ঘটনার সত্যতা নিশ্চিত করে বলেছেন, ভুলবশত এমন ঘটনা ঘটেছে। তবে পরে অতিরিক্ত সময় দিয়ে পরীক্ষা নেওয়া হয়েছে।
হবিগঞ্জ: এসএসসি পরীক্ষার প্রথম দিনে লাখই উপজেলায় আজ পরীক্ষার্থীদের ২০১২ সালের পরিবর্তে ২০১১ সালের প্রশ্নপত্র দেওয়া হয়।
শিক্ষা অফিস সূত্রে জানা গেছে, জেলার লাখই উপজেলার একটি কেন্দ্রে ভুল করে ১০০ জন শিক্ষার্থীর মধ্যে ২০১১ সালের সিলেবাসের প্রশ্ন দেওয়া হয়। পরীক্ষা শুরুর এক ঘণ্টা পর শিক্ষার্থীরা বিষয়টি বুঝতে পারলে পরীক্ষাকক্ষে হইচই শুরু হয়ে যায়। পরে পরীক্ষা শুরুর এক ঘণ্টা পর ২০১২ সালের প্রশ্নে পরীক্ষা দেয় পরীক্ষার্থীরা।
তবে পরীক্ষার্থী ও তাদের অভিভাবকদের অভিযোগ, নতুন করে আবার পরীক্ষা দেওয়ার পর অনেক শিক্ষার্থী মানসিকভাবে ভেঙে পড়েছে। এ নিয়ে অভিভাবক ও শিক্ষার্থীদের মধ্যে ক্ষোভ দেখা দেয়। তবে প্রশাসন বলেছে, এতে পরীক্ষার্থীদের কোনো ক্ষতি হবে না।
এ ব্যাপারে লাখাই উপজেলা নির্বাহী কর্মকর্তা (ইউএনও) মাহবুবুর রহমান জানান, বিষয়টি জানার সঙ্গে সঙ্গেই তিনি সিলেট বোর্ডের চেয়ারম্যান ও হবিগঞ্জের জেলা প্রশাসক মাহমুদ হাসানকে অবহিত করেন। পরে শিক্ষা বোর্ডের চেয়ারম্যানের নির্দেশে ৪৫ মিনিট পরীক্ষা বাতিল করে আবারও পরীক্ষা নেওয়া হয়। শিক্ষার্থীদের অতিরিক্ত ৪৫ মিনিট সময় দেওয়া হয়েছে।
জেলা শিক্ষা কর্মকর্তা রফিকুল ইসলাম বিষয়টির সত্যতা নিশ্চিত করে বলেন, কিছু শিক্ষকদের ভুলের কারণে এ অবস্থার সৃষ্টি হয়েছে। তবে পরীক্ষার্থীদের কোনো ক্ষতি হবে না।


৩২তম (বিশেষ) বিসিএসের প্রাথমিক বাছাই পরীক্ষা ৯ মার্চ
৩২তম (বিশেষ) বিসিএসের প্রাথমিক বাছাই পরীক্ষা আগামী ৯ মার্চ অনুষ্ঠিত হবে। আজ বুধবার বিকেলে সরকারি কর্মকমিশনের (পিএসসি) এক বৈঠকে এ সিদ্ধান্ত হয় বলে পিএসসির জনসংযোগ কর্মকর্তা মীর মোশাররফ হোসেন প্রথম আলো অনলাইনকে জানান।
গত বছরের ২০ অক্টোবর শুধু কারিগরি ও পেশাগত ক্যাডারে মুক্তিযোদ্ধা, মহিলা ও উপজাতীয় প্রাধিকার কোটায় এক হাজার ৪৮৯টি শূন্য পদের জন্য প্রজ্ঞাপন জারি করে পিএসসি। এর মধ্যে মুক্তিযোদ্ধা কোটায় ১১৫৮ জন, মহিলা কোটায় ১৩০ জন ও উপজাতি কোটায় ২০১ জনকে নিয়োগ দেওয়া হবে।
শুরু হলো প্রাণের মেলা, অমর একুশে গ্রন্থমেলা
আজ ১ ফেব্রুয়ারি বুধবার প্রধানমন্ত্রী শেখ হাসিনার আনুষ্ঠানিক উদ্বোধন ঘোষণার মধ্য দিয়ে শুরু হলো মাসব্যাপী অমর একুশে গ্রন্থমেলা ২০১২।
বিকেল সাড়ে চারটার দিকে বাংলা একাডেমী চত্বরে বাঙালির প্রাণের মেলা ও লেখক, পাঠক, প্রকাশক ও সাধারণের মিলনমেলা হিসেবে খ্যাত অমর একুশে গ্রন্থমেলার উদ্বোধন ঘোষণা করা হয়।
প্রতিবারের মতো মেলার পাশাপাশি এবারও রবীন্দ্রমঞ্চে মাসজুড়ে থাকবে আন্তর্জাতিক মাতৃভাষাসহ বিভিন্ন ধরনের অনুষ্ঠানমালা।
মেলা চলবে প্রতিদিন বিকেল তিনটা থেকে রাত নয়টা পর্যন্ত। ছুটির দিনে মেলা শুরু হবে বেলা ১১টায়। আর ২১ ফেব্রুয়ারি সকাল আটটা থেকে শুরু হয়ে চলবে রাত ১০টা পর্যন্ত।
ঢাকা বিশ্ববিদ্যালয়ের ইমেরিটাস অধ্যাপক আনিসুজ্জামানের সভাপতিত্বে আজকের উদ্বোধনী অনুষ্ঠানে উপস্থিত ছিলেন বাংলা একাডেমীর মহাপরিচালক শামসুজ্জামান খান, ব্রিটিশ কবি উইলিয়াম র‌্যাডিচে, তথ্যমন্ত্রী আবুল কালাম আজাদ, সংস্কৃতি প্রতিমন্ত্রী প্রমোদ মানকিন প্রমুখ।


মাধ্যমিক পরীক্ষা
চট্টগ্রাম বোর্ডে এ বছর পরীক্ষার্থী ৮৫ হাজার
চট্টগ্রাম শিক্ষা বোর্ডের অধীনে আজ থেকে শুরু হওয়া মাধ্যমিক পরীক্ষায় এ বছর পরীক্ষার্থীর সংখ্যা প্রায় ৮৫ হাজার। গত বছরের তুলনায় পরীক্ষার্থী বেড়েছে প্রায় আট হাজার। ইতিমধ্যে পরীক্ষা অনুষ্ঠানের যাবতীয় প্রস্তুতি শেষ হয়েছে বলে বোর্ড সূত্রে জানা গেছে।
চট্টগ্রাম বোর্ডের পরীক্ষা নিয়ন্ত্রক পীযূষ দত্ত প্রথম আলোকে বলেন, ‘এ বছর পরীক্ষা কার্যক্রম তদারকিতে থাকবে ৫০টি সাধারণ ও ১২টি বিশেষ পর্যবেক্ষক দল।’
বোর্ড সূত্রে জানা যায়, এ বছর চট্টগ্রাম, কক্সবাজার, রাঙামাটি, খাগড়াছড়ি ও বান্দরবান জেলার ১৪৬টি পরীক্ষাকেন্দ্রে পরীক্ষা অনুষ্ঠিত হবে। এতে ৯৪০টি বিদ্যালয়ের ৮৫ হাজার ৯৩৭ জন শিক্ষার্থী পরীক্ষায় অংশ নেবে।
এসএসসি ও সমমানের পরীক্ষা আজ শুরু পরীক্ষার্থী ১৪ লাখ
এসএসসি ও সমমানের পরীক্ষা শুরু হচ্ছে আজ বুধবার। মোট ১০টি শিক্ষা বোর্ডের অধীনে এবার পরীক্ষার্থী ১৪ লাখের বেশি। গতবারের চেয়ে পরীক্ষার্থী বেড়েছে এক লাখের বেশি।
আটটি সাধারণ শিক্ষা বোর্ডের অধীনে মাধ্যমিক, মাদ্রাসা শিক্ষা বোর্ডের অধীনে দাখিল এবং কারিগরি শিক্ষা বোর্ডের অধীনে এসএসসি (ভোকেশনাল) পরীক্ষা অনুষ্ঠিত হচ্ছে।
শিক্ষা মন্ত্রণালয় ও শিক্ষা বোর্ডের কর্মকর্তারা জানান, এবার বাংলা দ্বিতীয় পত্র, ইংরেজি ও গণিত ছাড়া বাকি সব বিষয়ের পরীক্ষা সৃজনশীল প্রশ্নপত্রে অনুষ্ঠিত হবে। পরীক্ষায় প্রতিবন্ধীরা নির্ধারিত সময়ের চেয়ে ২০ মিনিট বেশি পাবে।
শিক্ষা মন্ত্রণালয় ও শিক্ষা বোর্ডগুলোর তথ্য অনুযায়ী, গতবারের চেয়ে এবার ১০টি শিক্ষা বোর্ডে এক লাখ পাঁচ হাজার ৫৫ জন পরীক্ষার্থী বেড়েছে। গতবার পরীক্ষার্থী ছিল ১৩ লাখ ১৫ হাজার দুজন। এবার ১৪ লাখ ২০ হাজার ৫৭ জন। এর মধ্যে সাত লাখ ৩৫ হাজার ২২৯ জন ছাত্র ও ছয় লাখ ৮৪ হাজার ৮২৮ জন ছাত্রী।
মাধ্যমিকে পরীক্ষার্থী ১০ লাখ ৫২ হাজার ৯৬৯ জন, দাখিলে দুই লাখ ৭৫ হাজার ৯৩০ জন এবং এসএসসি ভোকেশনালে ৯১ হাজার ১৫৮ জন। সারা দেশে দুই হাজার ৪৬৪টি কেন্দ্রে পরীক্ষা অনুষ্ঠিত হবে। এ ছাড়া ঢাকা শিক্ষা বোর্ডের অধীনে বিদেশের সাতটি কেন্দ্রে পরীক্ষার্থী ২৭৪ জন। মোট ২৬ হাজার ৮৫৫টি শিক্ষাপ্রতিষ্ঠানের শিক্ষার্থীরা পরীক্ষায় অংশ নিচ্ছে।
বোর্ডভিত্তিক পরীক্ষার্থী: এসএসসিতে ঢাকা বোর্ডে পরীক্ষার্থী তিন লাখ ২৪ হাজার ৯১৮ জন, রাজশাহীতে এক লাখ ৩২ হাজার ৫৬৩ জন, কুমিল্লায় এক লাখ ২৮ হাজার ৯৯৫ জন, যশোরে এক লাখ ৩৩ হাজার ৪১১ জন, চট্টগ্রামে ৮৫ হাজার ৯৩৭ জন, বরিশালে ৬৩ হাজার ৭০৫ জন, সিলেটে ৫৮ হাজার ৫০০ এবং দিনাজপুর বোর্ডে পরীক্ষার্থী এক লাখ ২৪ হাজার ৯৪০ জন। সময়সূচি অনুযায়ী এসএসসির লিখিত পরীক্ষা চলবে আগামী ৪ মার্চ পর্যন্ত।


বিজ্ঞানমনস্ক প্রজন্ম গড়ে তোলার তাগিদ
বিজ্ঞানবিষয়ক বইয়ের প্রকাশনা অনুষ্ঠানে বক্তারা বলেছেন, ‘আগামী প্রজন্মকে বিজ্ঞানমনস্ক করে গড়ে তুলতে সবার মধ্যে বিজ্ঞানের তথ্য ছড়িয়ে দিতে হবে। মানবজাতির ইতিহাস সম্পর্কে মানুষ জানতে পারলে সমাজে মানবতাবোধ ফিরে আসবে।’
গতকাল মঙ্গলবার বিকেলে মুক্তিযুদ্ধ জাদুঘর প্রাঙ্গণে মুহাম্মদ ইব্রাহিমের মহাবিশ্ব, পৃথিবী ও প্রাণের বিবর্তনসহ বিজ্ঞানবিষয়ক আটটি বইয়ের সিরিজের প্রকাশনা অনুষ্ঠানে তাঁরা নতুন প্রজন্মকে বিজ্ঞানমনস্ক করে গড়ে তোলার তাগিদ দিয়েছেন।
অনুষ্ঠানে সভাপতির বক্তৃতায় জামিলুর রেজা চৌধুরী বলেন, তরুণ প্রজন্মকে সহজ ভাষায় বিজ্ঞানের তথ্য জানাতে হবে। তরুণ বয়স থেকে বিজ্ঞানের প্রতি আগ্রহ থাকলে আগামী প্রজন্ম অনেক কিছু আবিষ্কার করতে পারবে। পুস্তক ছাড়াও প্রযুক্তির অন্যান্য মাধ্যমে বিজ্ঞানের তথ্য জানানোর উদ্যোগ নিতে হবে।
ব্র্যাক বিশ্ববিদ্যালয়ের উপাচার্য আইনুন নিশাত বলেন, জলবায়ু পরিবর্তনসহ বিজ্ঞানের বিভিন্ন ক্ষেত্রে পরিবর্তনের এ বিষয়গুলো উঠে এসেছে বিজ্ঞানবিষয়ক এসব বইয়ে। এসব তথ্য আগামী প্রজন্মকে সহায়তা করবে।
বাংলাদেশ অ্যাস্ট্রোনমিক্যাল সোসাইটির সভাপতি এ আর খান বলেন, মানুষ মানুষকে বুঝতে পারলে সমাজে মানবতাবোধ গভীর হবে। সে জন্য মানবজাতির ইতিহাস জানা জরুরি।
বইয়ের লেখক মুহাম্মদ ইব্রাহিম বলেন, ‘আমরা কারা, কোথা থেকে এসেছি, কেমন করে চিন্তা করি, মহাবিশ্বের সঙ্গে আমাদের সম্পর্ক ইত্যাদি নানা প্রশ্নের উত্তর খোঁজা হয়েছে বইগুলোতে। এতে বিজ্ঞানের সর্বশেষ তথ্য সংযোজনের চেষ্টা করা হয়েছে।’ অনুষ্ঠানে আরও বক্তব্য দেন ঢাকা বিশ্ববিদ্যালয়ের প্রাণরসায়ন ও অনুপ্রাণ বিভাগের অধ্যাপক হাসিনা খান, প্রকাশনা প্রতিষ্ঠান সুবর্ণর স্বত্বাধিকারী আহমেদ মাহফুজুল হক প্রমুখ।


সব পাবলিক বিশ্ববিদ্যালয়ে অবসরের বয়স ৬৫ হচ্ছে
সব পাবলিক বিশ্ববিদ্যালয়ে শিক্ষকদের অবসরের বয়সসীমায় সমতা এনে ৬৫ বছর করা হচ্ছে। এ জন্য বিশ্ববিদ্যালয়গুলোর আইন আলাদাভাবে সংশোধন না করে নতুন একটি আইন করা হচ্ছে। অনুমোদনের জন্য শিগগিরই প্রস্তাবিত আইনটি মন্ত্রিসভায় উঠছে।
শিক্ষা মন্ত্রণালয়ের সংশ্লিষ্ট কর্মকর্তারা জানিয়েছেন, ‘পাবলিক বিশ্ববিদ্যালয় শিক্ষক (অবসর গ্রহণ) (বিশেষ বিধান) আইন, ২০১২’ নামে প্রস্তাবিত আইনটি মন্ত্রিসভার আগামী বৈঠকেই উপস্থাপনের চেষ্টা করা হচ্ছে। এটি আইনে পরিণত হলে পাবলিক বিশ্ববিদ্যালয়গুলোর শিক্ষকদের দীর্ঘদিনের একটি দাবি পূরণ হবে।
শিক্ষাসচিব কামাল আবদুল নাসের চৌধুরী গতকাল মঙ্গলবার প্রথম আলোকে বলেন, বিষয়টি এখন মন্ত্রিসভায় উঠবে। সেখানে অনুমোদন পাওয়ার পর পরবর্তী পদক্ষেপ নেওয়া হবে।
এ বিষয়ে শিক্ষামন্ত্রী নুরুল ইসলাম নাহিদ কিছুদিন আগে প্রথম আলোকে বলেছিলেন, বর্তমানে শিক্ষকদের অবসরের বয়সসীমা একেক পাবলিক বিশ্ববিদ্যালয়ে একেক রকম। এ জন্য সব বিশ্ববিদ্যালয়ের শিক্ষকদের অবসর গ্রহণের বয়সসীমা ৬৫ বছর করা হবে। কাজটি যাতে দ্রুত হয়, সে জন্য প্রতিটি বিশ্ববিদ্যালয়ের আইন সংশোধন না করে একটি আইন করা হচ্ছে।
মন্ত্রণালয়ের কর্মকর্তারা জানিয়েছেন, ২০১০ সালের মে মাসে পাবলিক বিশ্ববিদ্যালয়ের উপাচার্যরা রাষ্ট্রপতি মো. জিল্লুর রহমানের সঙ্গে দেখা করে বেশ কিছু দাবি জানান। এ সময় রাষ্ট্রপতি তাঁদের গুরুত্বপূর্ণ দুটি দাবি মানার আশ্বাস দেন। দাবিগুলো হলো বিশ্ববিদ্যালয়ের উপাচার্য ও সহ-উপাচার্যদের প্রাত্যহিক কাজের ‘ঝুঁকি ও দীর্ঘ সময়সীমা’র বিষয়টি বিবেচনা করে তাঁদের একটি ভাতা দেওয়া এবং সব বিশ্ববিদ্যালয়ের শিক্ষকদের অবসরের বয়সসীমায় সমতা এনে ৬৫ বছর করা। পরে পাবলিক বিশ্ববিদ্যালয়ের শিক্ষকেরা প্রধানমন্ত্রী শেখ হাসিনার সঙ্গে দেখা করলে তিনিও সবার অবসরের বয়স ৬৫ করার আশ্বাস দেন।
এর ধারাবাহিকতায় বিশ্ববিদ্যালয়গুলোর তত্ত্বাবধানকারী সংস্থা বিশ্ববিদ্যালয় মঞ্জুরি কমিশন (ইউজিসি) উল্লিখিত দুটি বিষয়ে শিক্ষা মন্ত্রণালয়ের কাছে ইতিবাচক মত দেয়। ইউজিসির সবুজ সংকেত পেয়ে শিক্ষা মন্ত্রণালয় এ বিষয়ে নীতিগত সিদ্ধান্ত নিয়ে অর্থ ও সংস্থাপন (বর্তমান জনপ্রশাসন) মন্ত্রণালয়ের মতামত চায়। কিন্তু বেশ কিছুদিন চলে গেলেও বিষয়টির সুরাহা না হওয়ায় পাবলিক বিশ্ববিদ্যালয়ের শিক্ষকদের মধ্যে ক্ষোভের সৃষ্টি হয়। বাংলাদেশ প্রকৌশল বিশ্ববিদ্যালয়ের (বুয়েট) শিক্ষকেরা এ নিয়ে গত নভেম্বর কর্মবিরতিও পালন করেন।
শিক্ষা মন্ত্রণালয়ের কর্মকর্তারা জানিয়েছেন, বর্তমানে ঢাকা, রাজশাহী, চট্টগ্রাম ও জাহাঙ্গীরনগর বিশ্ববিদ্যালয়ের শিক্ষকদের চাকরি থেকে অবসর গ্রহণের বয়সসীমা ৬৫ বছর। অন্যগুলোতে এ বিষয়ে ভিন্নতা রয়েছে। বেশির ভাগ পাবলিক বিশ্ববিদ্যালয়ের শিক্ষকদের অবসরের বয়স ৬০ বছর। তবে ৬০ বছর পূর্ণ হওয়ার পর শর্তসাপেক্ষে তা তিন দফায় পাঁচ বছর পর্যন্ত বাড়ানোর সুযোগ রয়েছে।


বইয়ের প্রকাশনা অনুষ্ঠানে বক্তারা
ছাত্ররাজনীতিতে জাতীয় রাজনীতির অবক্ষয়ের প্রভাব পড়েছে
ছাত্ররাজনীতিতে সৎ ও মেধাবী ছাত্রদের পরিবর্তে ধর্ষক, খুনি ও অছাত্ররা বেশি প্রাধান্য পাচ্ছেন। তাঁরা ফ্ল্যাট কিনছেন, গাড়ি কিনছেন। অথচ একটা স ময় ছাত্রনেতাদের কাছে ভর্তি-বাণিজ্য, টেন্ডারবাজি, চাঁদাবাজির মতো শব্দ ছিল অচেনা।
গতকাল মঙ্গলবার রাজনীতিক ও কলাম লেখক মাহমুদুর রহমান মান্নার বাংলাদেশের ছাত্ররাজনীতির অতীত বর্তমান ও ভবিষ্যৎ বইয়ের মোড়ক উন্মোচন অনুষ্ঠানে আলোচকেরা এসব মন্তব্য করেন। রাজধানীর এলজিইডি মিলনায়তনে আয়োজিত ওই অনুষ্ঠানে বক্তাদের প্রায় সবাই বলেন, এখনকার ছাত্ররাজনীতিতে জাতীয় রাজনীতির অবক্ষয়ের প্রভাব পড়েছে।
অনুষ্ঠানে ছাত্রলীগের সাবেক নেতা নূরে আলম সিদ্দিকী বলেন, ‘এখন ছাত্রলীগ কিংবা ছাত্রদলের নেতা হতে প্রতিভার দরকার হয় না। মোসাহেবি ও তাঁবেদারি করতে জানাটাই একমাত্র যোগ্যতা।’ তিনি বলেন, স্বৈরাচারের সময় বিশ্ববিদ্যালয়ে ডাকসু নির্বাচন হয়েছে। শেখ হাসিনা বা খালেদা জিয়ার সময় হয়নি।
নূরে আলম আরও বলেন, ‘ছাত্রলীগ তলিয়ে যাচ্ছে। কিন্তু শেখ হাসিনা এসব কথা শুনতে চান না। তিনি কোনো সমালোচনা সহ্য করতে পারেন না। আমরা চাই না, শেখ হাসিনার ভাটার পানিতে খালেদা জিয়া জনতার জোয়ার তৈরি করার সুযোগ পাক। অথচ তিনিই বলেন, আমরা খালেদা জিয়ার চেয়েও ভয়ংকর।’
সাংবাদিক ও কলামিস্ট সৈয়দ আবুল মকসুদ বলেন, ছাত্ররাজনীতির নামে যা হচ্ছে তা রাজনীতির সামগ্রিক অবক্ষয়ের প্রতিচ্ছবি। অথচ বাংলাদেশের স্বাধীনতা অর্জনে যদি নেতাদের ভূমিকা হয় ৫১ ভাগ, ছাত্রদের অবদান ছিল ৪৯ ভাগ। ছাত্রনেতারা তখন আদর্শের রাজনীতি করতেন। তাঁদের ব্যাংক হিসাব ছিল না। আর এখনকার নেতাদের লাখ লাখ টাকা, তাঁদের গাড়ি আছে, ফ্ল্যাট আছে। কথিত ছাত্রনেতারা একজন নৃত্যশিল্পীকে পারিশ্রমিক দেওয়ার কথা বলে বাড়িতে ডেকে নিয়ে ধর্ষণ করেন।
মাহমুদুর রহমান মান্না ছাত্ররাজনীতিকে ভ্রাতৃঘাতী-জাতিঘাতী বলে মন্তব্য করেন। তিনি বলেন, দেশে এখন ভয়াবহ দুর্যোগ। জাহাঙ্গীরনগর বিশ্ববিদ্যালয় জ্বলন্ত আগ্নেয়গিরি, জগন্নাথ বিশ্ববিদ্যালয়ে দাবানল। প্রতিটি বিশ্ববিদ্যালয়ে অস্থিরতা। এখনকার ছাত্রনেতাদের কাছে ছাত্ররাজনীতির ঐতিহ্য পৌঁছে দিতেই তিনি বই প্রকাশ করেছেন।
ঢাকা বিশ্ববিদ্যালয়ের আইন বিভাগের শিক্ষক আসিফ নজরুল বলেন, ছাত্ররাজনীতির নামে যা ঘটছে তার পেছনে শিক্ষকদের প্রত্যক্ষ বা পরোক্ষ মদদ, সমর্থন ও ইন্ধন আছে। তিনি বলেন, কেন ধর্ষক ও চাঁদাবাজদের ছাত্ররাজনীতিতে প্রাধান্য দেওয়া হচ্ছে, তা গভীরভাবে অনুসন্ধানের দাবি রাখে।
আলোচনায় আরও অংশ নেন ব্র্যাক বিশ্ববিদ্যালয়ের অধ্যাপক পিয়াস করিম, সমকাল-এর ব্যবস্থাপনা সম্পাদক আবু সাইদ খান, শিখা প্রকাশনীর নজরুল ইসলাম।


ক্ষতিগ্রস্ত বিদ্যালয় পরিদর্শনকালে ধসে পড়ল বারান্দা, আহত ৬
সিলেটের ফেঞ্চুগঞ্জের সুলতানপুর সরকারি প্রাথমিক বিদ্যালয়ের ধসে পড়া শ্রেণীকক্ষ পরিদর্শনকালে গতকাল মঙ্গলবার এর বারান্দা ধসে পড়ে। এতে ছয় ব্যক্তি আহত হয়েছেন। অল্পের জন্য রক্ষা পেয়েছেন পরিদর্শন কর্মকর্তারা।
আহত ব্যক্তিরা হলেন: মানিককোনা সরকারি প্রাথমিক বিদ্যালয়ের প্রধান শিক্ষক মো. মনসুর আলী, সুলতানপুর সরকারি প্রাথমিক বিদ্যালয়ের পঞ্চম শ্রেণীর ছাত্র বেলাল আহমদ (১১), পরিদর্শক দলের সঙ্গে যাওয়া সুলতানপুর গ্রামের আনর মিয়া (৬০), আপ্তাব উদ্দিন (৫৭) আছার উদ্দিন (৬৩) ও আব্দুল খালিক (৫৩)।
অল্পের জন্য রক্ষা পেয়েছেন ফেঞ্চুগঞ্জ উপজেলা পরিষদের চেয়ারম্যান সাইফুল্লাহ আল হোসাইনের নেতৃত্বে পরিদর্শনে যাওয়া স্থানীয় সরকার প্রকৌশল অধিদপ্তরের উপজেলা প্রকৌশলী মো. আবুল কালাম আজাদ মোল্লা, ভারপ্রাপ্ত শিক্ষা কর্মকর্তা মো. রফিজ মিঞা। ভারপ্রাপ্ত শিক্ষা কর্মকর্তা বলেন, বিদ্যালয়টির বারান্দায় ওঠামাত্র সাত-আট ফুট বারান্দা ধসে পড়ে। এতে কয়েকজন আহত হন।
গতকাল প্রথম আলোয় ‘বিদ্যালয়ের মেঝে দেবে ৬ ছাত্রী আহত’ শিরোনামে খবর প্রকাশিত হয়।


ছাত্রীকে ধর্ষণের দায়ে সেই শিক্ষকের যাবজ্জীবন
হেনার হত্যাকারীদের দ্রুত বিচারের দাবিতে পঞ্চপল্লী গুরুরাম উচ্চবিদ্যালয়ের শিক্ষার্থীরা গতকাল বিদ্যালয়ের সামনের সড়কে মানববন্ধন কর্মসূচি পালন করে
ছাত্রীকে ধর্ষণের দায়ে মাগুরার মহম্মদপুর উপজেলার বিনোদপুর ভাবনপাড়া রেজিস্টার্ড প্রাথমিক বিদ্যালয়ের প্রধান শিক্ষক ভজন কুমার শিকদারের (৪৫) যাবজ্জীবন সশ্রম কারাদণ্ড এবং ২০ হাজার টাকা জরিমানা, অনাদায়ে আরও ছয় মাসের কারাদণ্ড হয়েছে।
মাগুরা নারী ও শিশু নির্যাতন দমন বিশেষ ট্রাইব্যুনালের বিচারক সত্যেন্দ্রনাথ ঘোষ গতকাল মঙ্গলবার ওই দণ্ড দেন। ভজন কুমার শিকদার মহম্মদপুর উপজেলায় বেসরকারি প্রাথমিক বিদ্যালয়গুলোর মধ্যে ২০১০ সালে শ্রেষ্ঠ প্রধান শিক্ষক নির্বাচিত হন।
সরকারি কৌঁসুলি (পিপি) রমেশ চন্দ্র সরকার জানান, ভজন কুমার শিকদার স্থানীয় এক ব্যাংক কর্মকর্তার বাড়ি ভাড়া নিয়ে প্রাইভেট পড়াতেন। গত বছরের ১৩ জুলাই সকালে একদল ছাত্রী তাঁর কাছে প্রাইভেট পড়তে আসে। এ সময় তিনি পঞ্চম শ্রেণীর এক ছাত্রীকে পাশের কক্ষে নিয়ে ধর্ষণ করেন। ঘটনাটি ধামাচাপা দিতে ব্যর্থ হয়ে একপর্যায়ে ভজন কুমার আত্মগোপন করেন।
এ ঘটনায় ওই ছাত্রীর মা ভজন কুমার শিকদারকে আসামি করে মহম্মদপুর থানায় ধর্ষণের মামলা করেন। পরে পুলিশ ঝিনাইদহে এক আত্মীয়ের বাড়ি থেকে ভজন কুমারকে গ্রেপ্তার করে। পুলিশ তদন্ত শেষে গত ২০ আগস্ট তাঁর বিরুদ্ধে আসামির বিরুদ্ধে আদালতে অভিযোগপত্র দাখিল করে।
গত বছরের ১৫ জুলাই প্রথম আলোয় ‘ধর্ষণের পর আত্মগোপনে শ্রেষ্ঠ প্রধান শিক্ষক!’ শিরোনামে একটি খবর ছাপা হয়।


ফের চালু হচ্ছে বিদ্যালয়, উচ্ছ্বাস
জয়পুরহাটের আক্কেলপুর উপজেলার চকরঘুনাথ বালুদিয়ার প্রাথমিক বিদ্যালয় ভবনের নির্মাণকাজ শুরু হওয়ায় গ্রামের শিশুদের উল্লাস। ছবিটি গত রোববার তোলা
জয়পুরহাটের আক্কেলপুর উপজেলার চকরঘুনাথ গ্রামে পাঁচ বছর ধরে বন্ধ থাকা বেসরকারি প্রাথমিক বিদ্যালয়টি আবারও চালু করার উদ্যোগ নেওয়া হয়েছে। তাই এ গ্রামের কয়েক শ শিক্ষার্থী নতুন করে ওই বিদ্যালয়ে লেখাপড়া করার স্বপ্ন দেখছে। অনেক শিক্ষার্থী প্রকাশ করেছে বাধভাঙা উচ্ছ্বাস।
এ ব্যাপারে চকরঘুনাথ গ্রামের বাসিন্দা ও জয়পুরহাট আদালতের সরকারি কৌঁসুলি নৃপেন্দ্রনাথ মণ্ডল গত রোববার বিকেলে আনুষ্ঠানিকভাবে বিদ্যালয়ের ভবন নির্মাণকাজের উদ্বোধন করেন। এ সময় থানার ভারপ্রাপ্ত কর্মকর্তা (ওসি) সহিদার রহমান, ইউপির সদস্য মাসুদ রানা ও আওয়ামী লীগের নেতা হাফিজার রহমানসহ তিন শতাধিক মানুষ উপস্থিত ছিলেন।
স্থানীয় সূত্রে জানা গেছে, ২০০১ সালে এক বিঘা জমির ওপর চকরঘুনাথ ও বালুদিয়ায় একটি বেসরকারি প্রাথমিক বিদ্যালয় প্রতিষ্ঠা করা হয়। প্রতিষ্ঠার ছয় বছর পরও এটি এমপিওভুক্ত (মান্থলি পেমেন্ট অর্ডার) হয়নি। তাই কর্মরত চারজন শিক্ষক ধীরে ধীরে অন্য পেশার সঙ্গে যুক্ত হয়ে যান। শিক্ষকের অভাবে ২০০৭ সালের দিকে এটি বন্ধ হয়ে যায়। তখন এখানে শিক্ষার্থী ছিল ১৬৮ জন। হঠাৎ বিদ্যালয়টি বন্ধ হওয়ায় চকরঘুনাথ ও বালুদিয়ার গ্রামের শিক্ষার্থীরা বেকায়দায় পড়ে।
স্থানীয় সূত্রে আরও জানা গেছে, এখান থেকে আড়াই কিলোমিটার দূরে ভদ্রখালিতে একটি সরকারি প্রাথমিক বিদ্যালয় আছে। কাছের বিদ্যালয়টি বন্ধ হওয়ায় অনেক শিক্ষার্থী আর সেখানে যায়নি। তাই তাদের লেখাপড়া বন্ধ হয়ে যায়। বন্ধ থাকায় বিদ্যালয়ের ঘরের টিনের চালসহ অন্যান্য জিনিসপত্র কে বা কারা খুলে নিয়ে গেছে।
নৃপেন্দ্রনাথ মণ্ডল ও এলাকাবাসীর আর্থিক সহায়তায় রোববার থেকে বিদ্যালয়ের আধা পাকা ভবনের নির্মাণকাজ শুরু হয়েছে। আবারও এটি চালু হচ্ছে জেনে সেখানে গিয়ে দুই গ্রামের শিশুরা নেচে-গেয়ে উচ্ছ্বাস প্রকাশ করেছে। চকরঘুনাথ গ্রামের ছাত্র আবদুল মুমিন (১০) বলে, ‘বন্ধ থাকার পর আমরা স্কুল ফিরে পাচ্ছি। তাই ঈদের মতো আনন্দ লাগছে। আমাদের আর হেঁটে স্কুলে যাওয়া লাগবে না।’
ইউনিয়ন পরিষদের (ইউপি) সদস্য ও অভিভাবক মাসুদ রানা জানান, বিদ্যালয়টি হঠাৎ করেই বন্ধ হওয়ায় গ্রামের অনেক শিক্ষার্থী পড়ালেখা গুটিয়ে নিয়েছিল। আবার এটি চালু করার উদ্যোগ নেওয়ায় তারা লেখাপড়া করার সুযোগ পাবে। নৃপেন্দ্রনাথ মণ্ডল জানান, বিদ্যালয়টি নতুন করে চারজন শিক্ষক নিয়োগ দেওয়া হয়েছে। প্রাথমিকভাবে চারটি কক্ষ নির্মাণ করা হচ্ছে। কাজ শেষ হলেই ক্লাস শুরু হবে।
উপজেলা প্রাথমিক শিক্ষা কর্মকর্তা (ভারপ্রাপ্ত) মোফাজ্জল হোসেন জানান, প্রয়োজনীয়সংখ্যক শিক্ষার্থী থাকার পরও বিদ্যালয়টি বন্ধ হয়ে গিয়েছিল। এটিকে এমপিওভুক্ত করার জন্য ঊর্ধ্বতন কর্তৃপক্ষের কাছে আবেদন করা হয়েছে।


নিয়ামতপুর সরকারি প্রাথমিক বিদ্যালয়ে
স্যার নেই, তাই খেলছি
‘হেড স্যার কাজে শিক্ষা অফিসে গেছেন, আরেক স্যার আছেন ছুটিতে। তাই ক্লাস চলছে না। এ সুযোগে আমরা খেলছি। স্যার এলে ক্লাস শুরু হবে।’ ঠাকুরগাঁওয়ের বালিয়াডাঙ্গী উপজেলার নিয়ামতপুর সরকারি প্রাথমিক বিদ্যালয়ের পঞ্চম শ্রেণীর ছাত্রী মুন্নি আকতার এভাবেই কথাগুলো বলছিল।
গত সোমবার দুপুরে বিদ্যালয়ে গিয়ে দেখা গেছে, বিদ্যালয়ের শিক্ষার্থীরা মাঠে খেলাধুলায় ব্যস্ত। আবার কেউ কেউ খেলায় সুযোগ না পেয়ে এদিক-সেদিক ছোটাছুটি ও হইচই করছে। বিদ্যালয়ের প্রধান শিক্ষক উপজেলা শিক্ষা অফিসে কাজে গেছেন। আর বিদ্যালয়ে প্রেষণে আনা এক শিক্ষক ছুটিতে আছেন।
বিদ্যালয় সূত্র জানায়, নিয়ামতপুর সরকারি প্রাথমিক বিদ্যালয়ে বর্তমানে ১৭৯ জন শিক্ষার্থী আছে। বিদ্যালয়ে শিক্ষকের পদ রয়েছে তিনটি। তিনজনের মধ্যে একজন অবসরে গেছেন ও একজন অন্য জায়গায় বদলি হয়ে গেছেন। প্রধান শিক্ষক মাঝেমধ্যে প্রশিক্ষণ ও প্রশাসনিক কাজে ব্যস্ত থাকেন। এর বাইরে পাশের সিদোর কলন্দা প্রাথমিক বিদ্যালয় থেকে এনামুল হক নামের এক শিক্ষককে এখানে প্রেষণে আনা হয়। কিন্তু প্রধান শিক্ষক সরকারি কাজে বিদ্যালয়ের বাইরে গেলে তখন একজন শিক্ষককেই পাঠদান করাতে হয়।
বিদ্যালয়ের প্রধান শিক্ষক ফারায়েজ হুসেন বলেন, ‘গত বছর সমাপনী পরীক্ষায় ৪৭ জন শিক্ষার্থীর মধ্যে ৪১ জন পাস করেছে। কিন্তু এ বছরের পরীক্ষা নিয়ে আমরা বেশ চিন্তিত। বিদ্যালয়ে আরও একজন শিক্ষক দেওয়া না হলে এ বছর ফলাফল বিপর্যয়ের আশঙ্কা করছি।’
বিদ্যালয়ের পরিচালনা কমিটির সভাপতি ইসলামুল হক বলেন, প্রধান শিক্ষক যখন অফিসের কাজে বাইরে থাকেন, তখন একজন শিক্ষককেই পাঠদান করাতে হয়। আজ তিনিও ছুটিতে থাকায় বিদ্যালয়টি শিক্ষকশূন্য।
বালিয়াডাঙ্গী উপজেলার ভারপ্রাপ্ত প্রাথমিক শিক্ষা কর্মকর্তা প্রত্যুষ চ্যাটার্জি বলেন, প্রধান শিক্ষককে সব সময় শিক্ষা কার্যালয়ের সঙ্গে যোগাযোগ রাখতে হয়। পাঠদানের কথা ভেবে ওই বিদ্যালয়ে একজন শিক্ষককে প্রেষণে নিয়োগ দেওয়া হয়েছে।


মাদারীপুরে ছাত্রদল নেতাকে কুপিয়ে জখম
মাদারীপুরের সরকারি নাজিমউদ্দিন বিশ্ববিদ্যালয় কলেজ শাখা ছাত্রদলের আহ্বায়ক নূরে মোস্তফাকে সন্ত্রাসীরা ধারালো অস্ত্র দিয়ে কুপিয়ে জখম করেছে। গত সোমবার রাতে এ ঘটনা ঘটে।
নূরে মোস্তফার পরিবারিক সূত্রে জানা গেছে, সোমবার রাতে ১০-১২ জন সন্ত্রাসী নতুন শহর এলাকায় নূরে মোস্তফার পথরোধ করে তাঁকে ধারালো অস্ত্র দিয়ে এলোপাতাড়ি কোপায়।
প্রত্যক্ষদর্শী সূত্রে জানা গেছে, নূরে মোস্তফার শরীরে ধারালো অস্ত্র দিয়ে ১৮ থেকে ২০টি আঘাত করা হয়েছে। ঘটনার পর স্থানীয় লোকজন প্রথমে তাঁকে মাদারীপুর সদর হাসপাতালে এবং পরে অবস্থার অবনতি হওয়ায় ফরিদপুর মেডিকেল কলেজ হাসপাতালে ভর্তি করে।
জেলা ছাত্রদলের সভাপতি মোফাজ্জেল হোসেন ও সাধারণ সম্পাদক অহিদুজ্জামান খানসহ বিএনপির নেতা-কর্মীরা এ ঘটনায় ক্ষোভ প্রকাশ করেন।
মাদারীপুর সদর থানার ভারপ্রাপ্ত কর্মকর্তা (ওসি) মনিরুজ্জামান জানান, এ ঘটনায় এখনো আহত ব্যক্তির পরিবারের পক্ষ থেকে কোনো অভিযোগ করা হয়নি।


চার দফা দাবি
পটুয়াখালী পলিটেকনিক শিক্ষার্থীদের মানববন্ধন
পটুয়াখালী পলিটেকনিক ইনস্টিটিউটের শিক্ষার্থীরা চার দফা দাবিতে গত সোমবার সকালে পটুয়াখালী প্রেসক্লাবের সামনে মানববন্ধন কর্মসূচি পালন করেছে।
শিক্ষার্থীদের দাবিগুলো হচ্ছে কারিগরি শিক্ষা বোর্ডের ২০১০ সালের প্রবিধানের ৪-১৪-এর ‘গ’ ও ‘ঘ’ অনুচ্ছেদ পরিবর্তন করে ২০০৫ সালের প্রবিধানের আলোকে সংশোধন করা, শিক্ষকসংকট নিরসন, ডিপ্লোমা ইঞ্জিনিয়ারদের বিএসসি ইঞ্জিনিয়ার কোর্সে ভর্তির কোটা বাড়ানো এবং শ্রেণীকক্ষে ডিজিটাল পাঠদান।
সকাল সাড়ে ১০টা থেকে ঘণ্টাব্যাপী এই মানববন্ধন চলাকালে সংক্ষিপ্ত সমাবেশে বক্তব্য দেন শিক্ষার্থী কাইয়ুম বাচ্চু, জুবায়েদ মজুমদার, জাহিদুল ইসলাম ও মিজানুর রহমান।
পটুয়াখালী পলিটেকনিক ইনস্টিটিউট কার্যালয় সূত্র জানায়, কারিগরি শিক্ষা বোর্ডের ২০০৫ সালের প্রবিধানে যেকোনো বিষয়ে রেফার্ড পেলেও পুনরায় পরীক্ষা দেওয়ার সুযোগ ছিল। কিন্তু ২০১০ সালের প্রবিধানের ৪-১৪-এর ‘গ’ ও ‘ঘ’ অনুচ্ছেদে দুইয়ের অধিক কোনো বিষয়ে রেফার্ড পেলে তাঁকে নতুন করে ভর্তি হতে হবে বলে বিধান রয়েছে।


বৃত্তি পেল শিক্ষার্থীরা
পঞ্চগড়ের দেবীগঞ্জ উপজেলার টেপ্রীগঞ্জ ইউনিয়নের প্রাথমিক বিদ্যালয়ের চতুর্থ শ্রেণীর ১০ জন কৃতী শিক্ষার্থীকে বৃত্তি দেওয়া হয়েছে। এ উপলক্ষে গতকাল মঙ্গলবার বিকেলে টেপ্রীগঞ্জ সরকারি প্রাথমিক বিদ্যালয় মাঠে এক অনুষ্ঠান আয়োজন করা হয়। এতে সভাপতিত্ব করেন রোটারি ক্লাব অব রমনার যুগ্ম সম্পাদক সারোয়ার মহসীন বসুনিয়া।
 পঞ্চগড় প্রতিনিধি


প্রথম আলোর প্রতিনিধি আহত
শাহজালালের শিক্ষার্থীদের বাসে আবার শিবির কর্মীদের হামলা
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষার্থীদের বহনকারী বাসে আবার চোরাগোপ্তা হামলা চালিয়েছে ধর্মঘট ডাকা ইসলামী ছাত্রশিবিরের কর্মীরা।
গতকাল মঙ্গলবার তারা দক্ষিণ সুরমার লাউয়াই ও নগরের শাহি ঈদগাহ এলাকায় দুটি বাসে ইট-পাটকেল ছুড়ে পালিয়ে যায়। প্রত্যক্ষদর্শী ও পুলিশ সূত্রে এ কথা জানা যায়।
একটি হামলার ঘটনায় চোখে আঘাত পেয়ে আহত হন কম্পিউটার বিজ্ঞান ও প্রকৌশল (সিইসি) বিভাগের ছাত্র প্রথম আলোর বিশ্ববিদ্যালয় প্রতিনিধি মিসবাহ উদ্দিন।
এ ঘটনায় মহানগর পুলিশের বিমানবন্দর থানা, দক্ষিণ সুরমা ও জালালাবাদ থানায় তিনটি মামলা করেছেন বিশ্ববিদ্যালয়ের রেজিস্ট্রার মোহাম্মদ ইশফাকুল হোসেন। এতে শিবিরের অজ্ঞাত নেতা-কর্মীদের আসামি করা হয়েছে। বিকেলে পুলিশ লাউয়াই এলাকা থেকে শিবির কর্মী আবদুর রহমানকে (২৪) গ্রেপ্তার করেছে। আবদুর রহমান দক্ষিণ সুরমার কদমতলীর স্বর্ণশিখা আবাসিক এলাকার বাসিন্দা।
বিশ্ববিদ্যালয়ের কয়েকজন শিক্ষার্থী জানান, সকাল সাড়ে নয়টার দিকে শাহি ঈদগাহ এলাকা দিয়ে যাওয়ার সময় বাইরে থেকে এলোপাতাড়ি ছোড়া ইট-পাটকেলের আঘাতে তাঁদের বাসের জানালার কাচ ভেঙে যায়। এ সময় ভেতরে থাকা মিসবাহ উদ্দিনের ডান চোখে কাচের গুঁড়ো এসে পড়লে তিনি আহত হন। নগরের ওসমানী মেডিকেল কলেজ হাসপাতালে চিকিৎসাধীন রয়েছেন তিনি।
একজন শিক্ষার্থীর ভাষ্যমতে, বাস লক্ষ্য করে ইট ও পাথরের টুকরো ছোড়ার সময় হামলাকারীদের পক্ষ থেকে ‘শিক্ষার সুষ্ঠু পরিবেশ চাই’, ‘ধর্মঘট মানতে হবে’—এসব স্লোগান দেওয়া হচ্ছিল। হামলার সময় বাসে কয়েকজন পুলিশ সদস্য ছিলেন। তাঁরা বাস থেকে নামার আগেই হামলাকারীরা পালিয়ে যায়।
মিসবাহর ভাষ্য, শিক্ষার্থীদের বাসে শিবিরের কর্মীরা চোরাগোপ্তা হামলা চালাতে পারে—এমন আশঙ্কা আগেই ছিল। এর পরও গতকাল সকালে তিনি শাহি ঈদগাহ এলাকার বাসা থেকে ওই বাসে ওঠেন। বাসটি কমিউনিটি সেন্টারের কাছাকাছি এলাকায় পৌঁছালে বিক্ষিপ্তভাবে ঢিল আসতে থাকে। কারা ঢিল ছুড়ছে তা দেখতে তিনি নিজের আসন থেকে উঠে দাঁড়ান। এ সময় জানালা ভেঙে কাচের গুঁড়ো তাঁর চোখে এসে পড়ে।
হাসপাতালের চিকিৎসক পরিতোষ কান্তি তালুকদার জানান, মিসবাহর ডান চোখে কাচের গুঁড়ো ঢুকেছে। দুই দফা পরীক্ষার পর চোখ থেকে বেশির ভাগ গুঁড়ো বের করা হয়েছে। চোখের ভেতর কোনো ক্ষত পাওয়া যায়নি। এতে চোখের কোনো ক্ষতির আশঙ্কা নেই বলে তাঁদের ধারণা। তবে দীর্ঘমেয়াদি চিকিৎসা প্রয়োজন।
পরে মিসবাহর অবস্থা দেখতে হাসপাতালে যান বিশ্ববিদ্যালয়ের উপাচার্য মো. সালেহ উদ্দিন, কোষাধ্যক্ষ ইলিয়াসউদ্দিন বিশ্বাস, প্রক্টর হিমাদ্রি শেখর রায় প্রমুখ।
উপাচার্য প্রথম আলোকে বলেন, মিসবাহের চিকিৎসার ব্যাপারে বিশ্ববিদ্যালয় কর্তৃপক্ষ চিকিৎসকদের সঙ্গে যোগাযোগ রাখছে। পুলিশি পাহারা সত্ত্বেও বাসে হামলার ঘটনায় উদ্বেগ প্রকাশ করেন উপাচার্য। তিনি নজরদারি আরও বাড়াতে পুলিশ প্রশাসনের প্রতি আহ্বান জানান।
মহানগর পুলিশের কমিশনার অমূল্য ভূষণ বড়ুয়া বলেন, চলন্ত অবস্থায় বাসে বিক্ষিপ্তভাবে হামলা হয়েছে। এগুলো চোরাগোপ্তা হামলা। হামলাকারীদের শনাক্ত করার চেষ্টা চলছে। তাৎক্ষণিকভাবে হামলাকারী শনাক্ত করতে রাস্তার গুরুত্বপূর্ণ মোড়ে ও বাসগুলোতে বিশেষ ক্যামেরা বসানো হবে। এর আগে সকাল সাড়ে আটটার দিকে দক্ষিণ সুরমার লাউয়াই এলাকায় একইভাবে আরেকটি বাসে চোরাগোপ্তা হামলা চালানো হয় বলে জানান শিক্ষার্থীরা।
গত ১১ জানুয়ারি বিশ্ববিদ্যালয়ে শিবির-ছাত্রলীগের সংঘর্ষ হয়। এর জের ধরে ১৫ জানুয়ারি থেকে বিশ্ববিদ্যালয়ে ধর্মঘট আহ্বান করে ছাত্রশিবির। ধর্মঘট উপেক্ষা করেই বিশ্ববিদ্যালয়ের ক্লাস-পরীক্ষা অব্যাহত রাখায় শিবির কর্মীরা সিলেট নগরের বিভিন্ন স্থানে অবস্থান নিয়ে বিশ্ববিদ্যালয়গামী বাসে চোরাগোপ্তা হামলা চালানোর কৌশল নেয়। গত ১৫ দিনে এ নিয়ে শিক্ষার্থী বহনকারী কমপক্ষে সাতটি বাসে হামলার ঘটনা ঘটল।


দীঘিনালার প্রত্যন্ত এলাকায় বিদ্যালয় উদ্বোধন
খাগড়াছড়ি জেলার দীঘিনালা উপজেলার নয়মাইলে গতকাল মঙ্গলবার নয়মাইল ত্রিপুরাপাড়া নিম্নমাধ্যমিক বিদ্যালয় উদ্বোধন করা হয়েছে। এই বিদ্যালয় প্রতিষ্ঠার মাধ্যমে খাগড়াছড়ি সদর ও দীঘিনালা উপজেলার অন্তত সাতটি গ্রামের ৫০০ পরিবার শিক্ষার আলো পাবে।
খাগড়াছড়ি পার্বত্য জেলা পরিষদের চেয়ারম্যান কুজেন্দ্র লাল ত্রিপুরা ও খাগড়াছড়ি সেনা রিজিয়নের কমান্ডার ব্রিগেডিয়ার জেনারেল মামুন অর রশীদ ফিতা কেটে বিদ্যালয়টি উদ্বোধন করেন।
খাগড়াছড়ি সদর ও দীঘিনালা উপজেলার একটি বৃহৎ অংশজুড়ে কয়েকটি প্রাথমিক বিদ্যালয় থাকলেও কোনো মাধ্যমিক বিদ্যালয় নেই। এই এলাকার ছাত্রছাত্রীদের খাগড়াছড়ি সদর অথবা দীঘিনালায় গিয়ে পড়াশোনা করতে হয়। এলাকার জনসাধারণ বিদ্যালয়টি প্রতিষ্ঠার উদ্যোগ নিলে খাগড়াছড়ি সেনা রিজিয়ন দীঘিনালা সেনা জোনের সহায়তায় বিদ্যালয়ের একটি টিনশেড ঘর নির্মাণ করে দেয়। এই টিনশেড ঘরেই আনুষ্ঠানিকভাবে নয়মাইল ত্রিপুরাপাড়া নিম্নমাধ্যমিক বিদ্যালয়ের যাত্রা শুরু হলো।
উদ্বোধনী অনুষ্ঠানে কুজেন্দ্র লাল ত্রিপুরা বলেন, বিদ্যালয়টি প্রতিষ্ঠার মধ্য দিয়ে এই এলাকার মানুষের শিক্ষার আলো পাওয়ার পথ সুগম হলো। তিনি নবপ্রতিষ্ঠিত বিদ্যালয়ের শিক্ষকদের আন্তরিকতার সঙ্গে দায়িত্ব পালনের আহ্বান জানান।
খাগড়াছড়ি সেনা রিজিয়নের কমান্ডার ব্রিগেডিয়ার জেনারেল মামুন অর রশীদ বলেন, পাহাড়ে শান্তি প্রতিষ্ঠার পাশাপাশি এলাকার উন্নয়ন ও শিক্ষার প্রসারে সেনাবাহিনী কাজ করে যাবে।


প্রবেশপত্র যায়নি
দাখিল পরীক্ষা দিতে পারছে না ৮৫ শিক্ষার্থী
চট্টগ্রাম শিক্ষা বোর্ডের অধীনে আজ থেকে শুরু হওয়া মাধ্যমিক পরীক্ষায় এ বছর পরীক্ষার্থীর সংখ্যা প্রায় ৮৫ হাজার। গত বছরের তুলনায় পরীক্ষার্থী বেড়েছে প্রায় আট হাজার। ইতিমধ্যে পরীক্ষা অনুষ্ঠানের যাবতীয় প্রস্তুতি শেষ হয়েছে বলে বোর্ড সূত্রে জানা গেছে।
চট্টগ্রাম বোর্ডের পরীক্ষা নিয়ন্ত্রক পীযূষ দত্ত প্রথম আলোকে বলেন, ‘এ বছর পরীক্ষা কার্যক্রম তদারকিতে থাকবে ৫০টি সাধারণ ও ১২টি বিশেষ পর্যবেক্ষক দল।’
বোর্ড সূত্রে জানা যায়, এ বছর চট্টগ্রাম, কক্সবাজার, রাঙামাটি, খাগড়াছড়ি ও বান্দরবান জেলার ১৪৬টি পরীক্ষাকেন্দ্রে পরীক্ষা অনুষ্ঠিত হবে। এতে ৯৪০টি বিদ্যালয়ের ৮৫ হাজার ৯৩৭ জন শিক্ষার্থী পরীক্ষায় অংশ নেবে।


চট্টগ্রাম বিশ্ববিদ্যালয়ে বিপিএড কোর্স চালু
চট্টগ্রাম বিশ্ববিদ্যালয় প্রথমবারের মতো চালু করেছে ব্যাচেলর অব ফিজিক্যাল এডুকেশন (বিপিএড) কোর্স। সমাজবিজ্ঞান অনুষদের অধীনে আজ বুধবার থেকে এক বছর মেয়াদি এই কোর্সের ক্লাস শুরু হবে। পাবলিক বিশ্ববিদ্যালয়গুলোর মধ্যে এ ধরনের কোর্স চালুর ঘটনা প্রথম বলে চবি কর্তৃপক্ষ দাবি করেছে।
গতকাল মঙ্গলবার দুপুরে নগরের একটি রেস্তোরাঁয় সংবাদ সম্মেলন করে এই ঘোষণা দিয়েছে বিশ্ববিদ্যালয় কর্তৃপক্ষ। সংবাদ সম্মেলনে বক্তব্য দেন চবি উপাচার্য মো. আনোয়ারুল আজিম আরিফ, উপ-উপাচার্য মোহাম্মদ আলাউদ্দিন, সমাজবিজ্ঞান অনুষদের ডিন জ্যোতি প্রকাশ দত্ত ও শারীরিক শিক্ষা বিভাগের ভারপ্রাপ্ত পরিচালক মুহাম্মদ রুহুল আমিন খান।
সংবাদ সম্মেলনে জানানো হয়, প্রতিবছর কোর্সটি শুরু হবে জানুয়ারিতে। শেষ হবে ডিসেম্বরে। গ্রেডিং পদ্ধতিতে মূল্যায়ন করা হবে। এক হাজার ১০০ নম্বরের পরীক্ষায় থাকবে ৫০০ নম্বরের তত্ত্বীয়, ৫০০ নম্বরের ব্যবহারিক এবং ১০০ নম্বরের স্পোর্টস স্পেলাইজেশন।
স্নাতক বা স্নাতকোত্তর পর্যায়ের শিক্ষার্থীরা ভর্তির যোগ্য হবেন। এ জন্য জিপিএ ২ দশমিক ৫ পাওয়া লাগবে। আসনসংখ্যা ২০টি।


আমেরিকা সপ্তাহ ২০১২
আইইউবি ক্যাম্পাসে আমেরিকান কর্ণারের সম্প্রসারিত ভবন
আমেরিকা সপ্তাহের দ্বিতীয় দিনে গতকাল মঙ্গলবার সকালে চট্টগ্রামের জামাল খান ইনডিপেনডেন্ট বিশ্ববিদ্যালয়ের চট্টগ্রাম (আইইউবি) ক্যাম্পাসে আমেরিকান কর্নারের সম্প্রসারিত ভবনের উদ্বোধন করা হয়েছে। ঢাকায় নিয়োজিত মার্কিন রাষ্ট্রদূত ড্যান মজিনা এর উদ্বোধন করেন। আমেরিকান কর্নারের সম্প্রসারিত ভবনের কার্যক্রম চলছে আইইউবি চট্টগ্রামের সপ্তম তলায়।
উদ্বোধনকালে রাষ্ট্রদূত ড্যান মজিনা বলেছেন, আমেরিকান কর্নার শিক্ষার্থীদের জ্ঞানার্জনের পাশাপাশি যুক্তরাষ্ট্রে উচ্চশিক্ষা লাভের তথ্যভান্ডার হিসেবে কাজ করবে।
উদ্বোধনী অনুষ্ঠানে উপস্থিত ছিলেন আমেরিকান সেন্টার ও আমেরিকান কর্নারের পরিচালক লরেন লাভলেস, আউইউবি চট্টগ্রামের ট্রাস্টি বোর্ডের সদস্য আমীর হুমায়ুন মাহমুদ চৌধুরী, আনিসুজ্জামান ভুঁইয়া, ফ্যাকাল্টি সদস্য এম নুরুজ্জামান, তাহলিল আজিম, রশীদ আহমেদ চৌধুরী, নাঈম আবদুল্লাহ, মোসলেহ উদ্দিন খালেদ, রোবাকা শামসের, রাহাত বারী প্রমুখ।
মজিনা বলেন, আইইউবি চট্টগ্রামের সঙ্গে অংশীদারিত্বে এই সম্প্রসারিত ভবনে নতুন আসবাব, যন্ত্রপাতি বসানো হয়েছে। দেড় হাজারেরও বেশি বই রাখা হয়েছে এখানে। এতে ইন্টারনেটের সুবিধা ও শিশুদের জন্য চিলড্রেন কর্নার রয়েছে। এ ছাড়া ‘এডুকেশন ইউএসএ’ শাখায় যুক্তরাষ্ট্রে পড়াশোনার খবরাখবর পাওয়া যাবে।
উদ্বোধনের পর রাষ্ট্রদূত ট্রাস্ট্রি বোর্ডের সদস্য ও শিক্ষার্থীদের সঙ্গে মতবিনিময় করেন।
পরে রাষ্ট্রদূত জামালখান প্রেসক্লাব ভবনের পাশে আইইউবি চট্টগ্রামের নতুন ক্যাম্পাসে বেল্টার (বাংলাদেশ ইংলিশ ল্যাংগুয়েজ টিচার্স অ্যাসোসিয়েশন) আঞ্চলিক সম্মেলন উদ্বোধন করেন।
দুপুরে রাষ্ট্রদূত চট্টগ্রাম এম এ আজিজ স্টেডিয়াম-সংলগ্ন জিমনেসিয়াম মিলনায়তনে জনপ্রিয় শিশুতোষ অনুষ্ঠানের সিসিমপুরের একটি নাট্যাংশে অভিনয় করেন।
রাতে জিমনেসিয়াম মিলনায়তনে সাংস্কৃতিক অনুষ্ঠানে পাণ্ডু শেঠ ও তাঁর দলের পরিবেশনায় ওপেন এয়ার কনসার্ট অনুষ্ঠিত হয়।
চট্টগ্রামের এম এ আজিজ স্টেডিয়ামের কমপ্লেক্সে গত সোমবার থেকে শুরু হয় আমেরিকা সপ্তাহ।


জাহাঙ্গীরনগর বিশ্ববিদ্যালয়
‘সিন্ডিকেটের সভা অস্বচ্ছ অস্পষ্ট ও প্রহসনমূলক’
শিক্ষার্থী জুবায়ের আহমেদ হত্যাকাণ্ডের ঘটনায় গত সোমবার বিশ্ববিদ্যালয়ের সিন্ডিকেট সভার বিষয়টি অস্বচ্ছ, অস্পষ্ট ও প্রহসনমূলক বলে উল্লেখ করেছেন শিক্ষক সমাজের ব্যানারে আন্দোলনরত শিক্ষকেরা। তাঁরা সাত দফা দাবি জানিয়ে আজ বুধবার থেকে ছয় দিনব্যাপী কর্মসূচি ঘোষণা করেছেন।
শিক্ষক সমাজের ব্যানারে আন্দোলনরত শিক্ষকেরা গতকাল মঙ্গলবার বিশ্ববিদ্যালয়ের সাংবাদিক সমিতির কার্যালয়ে সংবাদ সম্মেলন করে এই কর্মসূচির ঘোষণা দেন।
সংবাদ সম্মেলনে লিখিত বক্তব্য পড়েন শিক্ষক সমাজের ব্যানারে গঠিত আন্দোলন পরিচালনা পর্ষদের আহ্বায়ক অধ্যাপক নাসিম আখতার হোসাইন। সংবাদ সম্মেলনে বলা হয়, জুবায়ের হত্যাকাণ্ডের ঘটনায় গত সোমবার বিকেল পাঁচটায় বিশেষ সিন্ডিকেট হওয়ার কথা থাকলেও প্রশাসনের পক্ষ থেকে দাবি করা হয়, বেলা সাড়ে ১১টার দিকে ওই সভা হয়েছে। সভার সিদ্ধান্তের বিষয়ে বিকেলে সিন্ডিকেট সচিব বিশ্ববিদ্যালয় রেজিস্ট্রার আবু বকর সিদ্দিকের কাছে প্রমাণ চাইলে তিনি প্রমাণ দেখাতে পারেননি। সিন্ডিকেটের এই অস্বচ্ছতা, অস্পষ্টতা ও প্রশাসনের প্রহসনমূলক পদক্ষেপের কারণে তাদের দাবি অনুযায়ী সভায় নেওয়া পদক্ষেপগুলোর কার্যত কোনো বৈধতা থাকছে না।
শিক্ষকেরা আজ বুধবার ক্যাম্পাসে গণসংযোগ, কাল বৃহস্পতিবার ধর্মঘট, কালো পতাকা মিছিল ও ঢাকা-আরিচা মহাসড়কে বেলা ১১টার দিকে মানববন্ধন, শনিবার বেলা ১১টা থেকে বিকেল চারটা পর্যন্ত প্রশাসনিক ভবনের সামনে অনশন, রোববার ঢাকায় গণসংযোগ, সোমবার প্রশাসনিক ভবনের সামনে অনশন ও সমাবেশ, মঙ্গলবার বিশ্ববিদ্যালয়ের পঞ্চম সমাবর্তনের দিন বিশ্ববিদ্যালয়ের আচার্যের সঙ্গে সাক্ষাতের কর্মসূচি ঘোষণা করেন।
সংবাদ সম্মেলনে শিক্ষক এম এ মতিন, শামছুল আলম সেলিম, রাইহান রাইন, এ টি এম আতিকুর রহমান, মাফরুহী সাত্তার প্রমুখ উপস্থিত ছিলেন।
এদিকে ‘সন্ত্রাসের বিরুদ্ধে জাহাঙ্গীরনগর’ ব্যানারে আন্দোলনরত শিক্ষার্থীরা জুবায়ের হত্যাকাণ্ডের ঘটনায় তাঁদের চলমান আন্দোলন স্থগিত ঘোষণা করেছেন। আন্দোলনরত শিক্ষার্থী সৌমিত জয়দ্বীপ প্রথম আলোকে বলেন, ‘বিশ্ববিদ্যালয় প্রশাসন আমাদের দাবিসহ বিভিন্ন বিষয়ে আশ্বাস দেওয়ায় আমরা জুবায়ের হত্যাকাণ্ডের ঘটনায় আমাদের আন্দোলন স্থগিত করেছি। তবে সন্ত্রাসের বিরুদ্ধে আমাদের আন্দোলন অব্যাহত থাকবে।’ তিনি বলেন, ‘জুবায়ের হত্যার ঘটনায় বিশ্ববিদ্যালয় প্রশাসন যে ফৌজদারি মামলা করেছে, তা দ্রুত বিচার ট্রাইব্যুনালে স্থানান্তর এবং হত্যার ঘটনাটি বিচার বিভাগীয় তদন্তের দাবি জানাচ্ছি।’
শিক্ষকদের অভিযোগের ব্যাপারে বিশ্ববিদ্যালয় রেজিস্ট্রার আবু বকর সিদ্দিক প্রথম আলোকে বলেন, শিক্ষক-শিক্ষার্থীদের দাবির প্রতি সম্মান দেখিয়ে সুষ্ঠু তদন্তের মধ্য দিয়ে গত সোমবার সিন্ডিকেটের সভায় জুবায়ের হত্যাকাণ্ডের ঘটনায় সাতজনকে আজীবন ও ছয়জনকে দুই বছরের জন্য বহিষ্কার এবং তাঁদের সবার ছাত্রত্ব বাতিল করা হয়েছে। এ ছাড়া জুবায়েরের পরিবারকে বিশ্ববিদ্যালয়ের পক্ষ থেকে দুই লাখ টাকা অনুদান এবং তাঁর পরিবারের একজন সদস্যকে যোগ্যতার ভিত্তিতে জাহাঙ্গীরনগর বিশ্ববিদ্যালয়ে চাকরি দেওয়াসহ বিভিন্ন বিষয়ে সিদ্ধান্ত নেওয়া হয়েছে। সেগুলো দ্রুত বাস্তবায়ন করা হবে। এ ক্ষেত্রে কোনো অস্বচ্ছতা করা হয়নি।
ছাত্রলীগের কর্মীদের হামলায় গত ৯ জানুয়ারি ভোরে ইংরেজি বিভাগের ছাত্র ছাত্রলীগের কর্মী জুবায়েরের মৃত্যু হয়।


রসায়ন
২০১২ সালের এসএসসি পরীক্ষা: বিশেষ প্রস্তুতি-৭৭

চিন্ময় কুমার দাস, শিক্ষক, খুলনা জিলা স্কুল অ্যান্ড কলেজ, খুলনা | 
বহুনির্বাচনী প্রশ্নোত্তর
প্রিয় শিক্ষার্থীরা, আজ রসায়ন বিষয়ের গুরুত্বপূর্ণ বহুনির্বাচনী নমুনা প্রশ্নোত্তর ধারাবাহিকভাবে আলোচনা করা হলো।
অধ্যায়-১৫
১৫. প্যারাফিন শব্দের অর্থ কী?
ক. আকর্ষণ নেই খ. আকর্ষণ আছে গ. ভিনেগার ঘ. সাবান।
১৬. কোন বিজ্ঞানী অজৈব যৌগ অ্যামোনিয়াম সায়ানেটকে উত্তপ্ত করে জৈব যৌগ ইউরিয়া প্রস্তুত করেন?
ক. বার্জেলিয়াস খ. প্রাউস গ. ফ্রিডরিখ ভোলার ঘ. অ্যাভোগেড্রো
১৭. কোন মৌলটি ক্যাটেনেশন ধর্ম প্রদর্শন করে?
ক. সোডিয়াম খ. কার্বন গ. হাইড্রোজেন ঘ. ক্লোরিন
১৮. নিচের কোন যৌগটি জৈব যৌগ?
ক. (NH4)2CO3 খ. H2N-CO-NH2 গ. NH4CNO ঘ. NH4HCO3
১৯. নিচের কোনটি অ্যারোমেটিক যৌগ?
ক. C3H2 খ. C2H6 গ. C6H6 ঘ. C2H5OH
২০. ফ্যাটি এসিডের সাধারণ সংকেত কোনটি?
ক. RCOOH খ. R—OHগ. RCHO ঘ. RCHOOR
২১. বিশুদ্ধ ইথানয়িক এসিডকে বলে—
ক. ভিনেগার খ. এস্টার গ. ক্লোরোফর্ম ঘ. গ্লেসিয়াল অ্যাসিটিক এসিড
২২. ভিনেগার হিসেবে ব্যবহূত হয় কোনটি?
ক. ফরমিক এসিড খ. অ্যাসিটিক এসিড গ. সাইট্রিক এসিড ঘ. রাসায়নিক এসিড
২৩. ইথানয়িক এসিড কত ডিগ্রি উষ্ণতায় গ্ল্যাসিয়াল অ্যাসিটিক এসিডে পরিণত হয়?
ক. 17OC খ. 150C গ. 250C ঘ. 280C
২৪. কৃত্রিম সিল্ক কোনটি? ক. ইথাইল অ্যাসিটেট খ. ভিনাইল অ্যাসিটেট
গ. অ্যামাইল অ্যাসিটেট ঘ. সেলুলোজ অ্যাসিটেট
২৫. ওলিক অ্যাসিডের সংকেত কোনটি?
ক. C15H31COOH খ. C17H35COOH
গ. C17H33COOH ঘ. C17H35COONa
২৬. হাইড্রোকার্বনে কী কী থাকে?
ক. কার্বন ও নাইট্রোজেন খ. কার্বন ও হাইড্রোজেন
গ. কার্বন ও সিলিকন ঘ. কার্বন, হাইড্রোজেন ও অক্সিজেন
২৭. বনস্পতি ঘি বা ডালডার মধ্যে কোন ধরনের বন্ধন বিদ্যমান?
ক. একক বন্ধন খ. দ্বি-বন্ধন গ. ত্রি-বন্ধন ঘ. আয়নিক বন্ধন
২৮. ভিটামিন সি কোন এসিডে পাওয়া যায়?
ক. ফরমিক এসিড খ. অ্যাসিটিক এসিড গ. অ্যাসকরবিক এসিড ঘ. ওলিক অ্যাসিড
২৯. জৈব এসিড কোনটি? ক. H2CO3 খ. HCOOH গ. H3PO4 ঘ. CH3-OH
৩০. অ্যালকিনসমূহের সংযোজন বিক্রিয়ায়—
i. একক বন্ধনের সৃষ্টি হয় ii. পরমাণু বা মূলক যুক্ত হয় iii. ত্রি-বন্ধনের সৃষ্টি হয়
কোনটি সঠিক? ক. i ও ii খ. ii ও iii গ. i ও iii ঘ. i, ii ও iii
৩১. C2H6O দ্বারা গঠিত সমাণু— i. ইথার ii. অ্যালকোহল iii. অ্যালডিহাইড
কোনটি সঠিক? ক. i ও ii খ. ii ও iii গ. i ও iii ঘ. i, ii ও iii
৩২. R-COOH একটি এসিড, কারণ—
i. - COOH মূলক উপস্থিত আছে ii. জলীয় দ্রবণে হাইড্রোজেন আয়ন দেয় iii. অ্যালকোহল মূলক উপস্থিত আছে।
সঠিক উত্তর: অধ্যায়-১৫: ১৫. ক. ১৬. গ. ১৭. খ. ১৮. খ. ১৯. গ. ২০. ক. ২১. ঘ. ২২. খ. ২৩. ক. ২৪. ঘ. ২৫. গ. ২৬. খ. ২৭. ক. ২৮. গ. ২৯. খ. ৩০. ক. ৩১. ক. ৩২. খ।


বাংলা
২০১২ সালের প্রাথমিক শিক্ষা সমাপনী পরীক্ষার প্রস্তুতি
দীদার চৌধুরী, শিক্ষক (প্রা.), আইডিয়াল সরকারি প্রাথমিক বিদ্যালয়, ঢাকা | 
বাংলা ভাষা আমাদের মাতৃভাষা। স্বাভাবিকভাবেই বাংলা বিষয়ের পরীক্ষায় প্রত্যেক পরীক্ষার্থীর ভালো নম্বর পাওয়ার কথা। অথচ দেখা যায়, অন্য বিষয়ের তুলনায় বাংলা বিষয়ে নম্বর কম উঠছে। এর প্রধান কারণ হলো, সঠিক অনুশীলনের অভাব। শিক্ষার্থী একটু সচেতন হলে, একটু মনোযোগী হলে, প্রাসঙ্গিক ও যথাযথ উত্তর লিখতে পারলে অন্য সব বিষয়ের মতো বাংলা বিষয়েও ভালো নম্বর তোলা যায়। এসো, এবার কীভাবে বাংলা বিষয়ে সফলতা লাভের ক্ষেত্রকে সমৃদ্ধ করা যায়, তা জেনে নেওয়া যাক।
প্রথম কাজ: তোমাকে প্রথমেই জেনে নিতে হবে, বাংলা পাঠ্যবইয়ে মোট কতটি গল্প, প্রবন্ধ, নাটিকা ও কবিতা আছে। এরপর শিখে নিতে হবে, প্রতিটি গল্প ও প্রবন্ধের নাম ও লেখকের নাম এবং সব কবিতার সঠিক বানানসহ কবির নাম ও কবিতার নাম।
কবিতা লেখায় যথার্থ নম্বর পেতে হলে: সঠিক বানানে কবিতার শিরোনাম ও কবির নাম শিখে নিতে হবে।
লাইনের ধারাবাহিকতা ঠিক রেখে সঠিক বানান, বিরাম চিহ্নের সঠিক ব্যবহার করে ও পাঠ্যপুস্তকের স্টাইল ঠিক রেখে কবিতা লেখার অভ্যাস করতে হবে।
ব্যাখ্যা লেখা বা বুঝিয়ে লেখা: গল্প, প্রবন্ধ, নাটিকা ও কবিতার বিশেষ লাইনগুলো বারবার অনুশীলন করতে হবে, যাতে প্রশ্ন একবার দেখেই বুঝে নেওয়া যায় প্রদত্ত লাইন বা পঙিক্ত কোন গল্প বা প্রবন্ধ বা কবিতা থেকে নেওয়া হয়েছে।
গদ্য ও পদ্যের শিরোনামে উদ্ধৃত (‘ ’) চিহ্ন দেওয়া অনুশীলন করতে হবে।
লেখক বা কবির নাম সঠিক বানানে লেখার অভ্যাস করতে হবে।
উৎস, প্রসঙ্গ, বিশ্লেষণ ধারাবাহিকভাবে লেখার অভ্যাস করতে হবে। তবে ‘উৎস’, ‘প্রসঙ্গ’, ‘বিশ্লেষণ’ ‘মন্তব্য’—এ শব্দগুলো ব্যবহার না করাই উত্তম।
বুঝিয়ে লেখার উত্তর যেন ব্যাখ্যার আঙ্গিকে না হয়, সেদিকে খেয়াল রাখতে হবে।
রচনামূলক প্রশ্ন: রচনামূলক প্রশ্নের উত্তর লেখার ক্ষেত্রে প্রশ্নের মানবণ্টনের দিকে লক্ষ রেখে উত্তর লিখতে হয়। এসব প্রশ্নের উত্তর শেখার সময় খেয়াল রাখতে হবে—কোনো প্রশ্নের উত্তর যেন একেবারে সংক্ষিপ্ত বা কোনো প্রশ্নের উত্তর দীর্ঘ না হয়ে যায়।
শব্দার্থ লেখার নিয়ম: শব্দার্থ লেখার ক্ষেত্রে ‘=’ চিহ্ন না দিয়ে শব্দ লিখে ‘—’ এ রকম চিহ্ন দিয়ে শব্দের অর্থ লেখার অভ্যাস করতে হবে। শব্দের অর্থ লেখার পর দাঁড়ি দিতে হয়। এটা খেয়াল রাখতে হবে। যেমন: গগনে—আকাশে।
বাক্য রচনা: শব্দ ব্যবহার করে বাক্য রচনার ক্ষেত্রে মূল শব্দ দিয়ে বাক্য তৈরি করতে হবে। শব্দের অর্থ দিয়ে যাতে বাক্য তৈরি না করা হয়, সে দিকে খেয়াল রাখতে হবে।
বিরাম চিহ্ন বসানো: বিরাম চিহ্নের সঠিক প্রয়োগ ভালো করে শিখে নিতে হবে। পাঠ্যবইয়ের যেসব গল্প-প্রবন্ধের অনুচ্ছেদে বিরাম চিহ্নের বেশি প্রয়োগ রয়েছে, সেসব গল্প-প্রবন্ধের বিশেষ অনুচ্ছেদগুলো বেশি বেশি পড়তে হবে। পাশাপাশি গল্প, প্রবন্ধ ও কবিতার মূল ভাব, কবি পরিচিতি ভালোভাবে পড়তে হবে।
সঠিক অংশ বেছে নিয়ে লেখা: এই প্রশ্নের যথার্থ ও সঠিক উত্তর নিশ্চিত করার জন্য তোমাকে পাঠ্যসূচি সম্পূর্ণ আয়ত্তে রাখতে হবে। এই প্রশ্নে কবিতার যেকোনো লাইন, শব্দার্থ থেকে যেকোনো অংশ, প্রবন্ধ বা গল্প থেকে, পাঠশিখি অংশ থেকে, কবি পরিচিতি অংশ থেকে এবং কবির নাম ইত্যাদি ভালো করে শেখা থাকতে হবে।
বিপরীত শব্দ: বিপরীত শব্দ লেখার সময় যাতে শব্দের অর্থ না লেখা হয়, সেদিকে খেয়াল রাখতে হবে। পাঠ্যবইয়ের ১৮, ৩৬, ৪৯, ৬৭, ৭৬, ৮০, ৮৪, ৮৮, ১১০, ১৩৭ ও ১৪২ পৃষ্ঠার বিপরীত শব্দগুলো ভালো করে শিখে নিতে হবে।
যুক্তবর্ণ ব্যবহার করে শব্দ গঠন: যুক্তবর্ণ ভেঙে না লিখে প্রদত্ত যুক্তবর্ণ ব্যবহার করে শব্দ তৈরি করতে হয়। এ ক্ষেত্রে পাঠ্যবইয়ের ৮৪, ১৩৭ ও ১৪১ পৃষ্ঠার যুক্তবর্ণ ভালোভাবে দেখে নেওয়ার পাশাপাশি পাঠ্যসূচির বিভিন্ন গল্প ও কবিতায় ব্যবহূত যুক্তবর্ণ ব্যবহার করে শব্দ তৈরি শিখে নিতে হবে।
অনুচ্ছেদ পড়ে প্রশ্ন তৈরি: কমপক্ষে পাঁচটি প্রশ্ন তৈরি করা যায়, এমন অনুচ্ছেদ গল্প বা প্রবন্ধ থেকে বাছাই করে নিতে হবে। প্রশ্ন তৈরির কৌশল শিখে নিতে হবে। প্রশ্ন যেন যথার্থ হয়, সেদিকে খেয়াল রাখতে হবে।
সমার্থক শব্দ: পরীক্ষায় প্রশ্ন ও প্রতিটি শব্দের জন্য দুটি করে সমার্থক শব্দ লিখতে হয়। তাই সমার্থক শব্দ শেখার সময় কমপক্ষে দুটি করে সমার্থক শব্দ শিখে নেবে। পাঠশিখি অংশের শব্দার্থ থেকে এবং পাঠ্যবইয়ের ১৪২ পৃষ্ঠার ৭ নম্বর প্রশ্নের একই অর্থ হয়, এমন শব্দগুলো ভালো করে শিখে নেবে।
এককথায় প্রকাশ: এককথায় প্রকাশ করার ক্ষেত্রে এককথায় প্রকাশিত শব্দটির বানান সঠিকভাবে শিখতে হবে এবং লেখার অনুশীলন করতে হবে। পাঠ্যবইয়ের ৪৯, ৬০, ১০১ পৃষ্ঠার এককথায় প্রকাশ ও শব্দার্থ থেকে এককথায় প্রকাশ করা যায়—এমন শব্দ বাছাই করে শিখে নিতে হবে।
ক্রিয়া পদের চলিত রূপ: ক্রিয়া পদের চলিত রূপ শেখার সময় খেয়াল রাখতে হবে সঠিক বানানের দিকে। সাধারণত প্রশ্নে ক্রিয়া পদের সাধু রূপ দেওয়া থাকে। প্রদত্ত সাধু রূপের চলিত রূপ লেখার অভ্যাস করতে হবে। এ ক্ষেত্রে পাঠ্যবইয়ের ২২ পৃষ্ঠা, ৪ নম্বর প্রশ্ন অনুসরণ করা যেতে পারে।
সংক্ষিপ্ত উত্তর-প্রশ্ন: গদ্য ও পদ্য থেকে ছোট ছোট প্রশ্ন (পাঠভিত্তিক) বাছাই করে নেবে। খেয়াল রাখবে, সংক্ষিপ্ত উত্তর যেন রচনামূলক প্রশ্নের উত্তরের মতো না হয়ে যায়। পাঠশিখি অংশের তুলনামূলক ছোট প্রশ্নগুলোর উত্তর আয়ত্তে রাখতে হবে।
মূলভাব: সবগুলো কবিতার মূলভাব ভালোভাবে শিখে নেবে। শেখা মূলভাব বারবার লেখার অভ্যাস করতে হবে।
রচনা লিখন: পয়েন্ট ব্যবহার করে রচনা লেখার অভ্যাস করতে হবে। রচনার মানবণ্টনের দিকে লক্ষ রেখে লেখার অভ্যাস রপ্ত করতে হবে। রচনা অনেক বড় কিংবা একেবারে ছোট যেন না হয়, সেদিকেও দৃষ্টি রাখতে হবে। পাঠ্যপুস্তকের বিষয়ের আলোকে রচনা তৈরি করে লেখার অভ্যাস রপ্ত করতে হবে। মনে রাখতে হবে, পরিবর্তিত প্রশ্ন কাঠামো অনুসারে রচনা ১৫০ শব্দের মধ্যে হতে হয়।


সাধারণ বিজ্ঞান
মোহাম্মদ আক্তার উজ জামান, প্রভাষক, রূপনগর মডেল স্কুল ও কলেজ, ঢাকা |
প্রিয় শিক্ষার্থী, সাধারণ বিজ্ঞান বিষয়ের বহুনির্বাচনী প্রশ্নোত্তর ধারাবাহিকভাবে দেওয়া হলো।
অধ্যায়-১৭
১২. মাছ কাটতে গিয়ে তানিয়ার হাত কেটে গেল. এ ক্ষেত্রে তানিয়া কী ব্যবহার করবে ?
i. ফেনল ii. আয়োডিন iii. ফিটকিরি
নিচের কোনটি সঠিক?
ক. i খ. iii গ. ii ও iii ঘ. i, ii ও iii
১৩. চোখের পাতা রং করার জন্য কোনটি ব্যবহার করা হয়?
ক. ক্লাসার খ. মাসকারা গ. আই শ্যাডো ঘ. আই লাইনার
১৪. কোনটি মুখমণ্ডলে গোলাপি আভা সৃষ্টি করে?
ক. ব্লাসার খ. মাসকারা গ. আই শ্যাডো ঘ.আই লাইনার
১৫. কোনটি ক্ষতিকারক রশ্মি থেকে ত্বককে রক্ষা করে?
ক. মাসকারা খ. আই শ্যাডো
গ. আই লাইনার ঘ. সানটান লোশান
১৬. ডেটলের প্রধান উপাদান কী?
ক. ট্রাইক্লোরোফেনল খ. পটাসিয়াম সালফেট
গ. অ্যালুমিনিয়াম সালফেট ঘ. ক্লোরোহেক্সিডিন গ্লুকোনেট
১৭. শ্যাম্পু মূলত কী?
ক. এক প্রকার সাবান খ. হেয়ার কন্ডিশনার
গ. সুগন্ধি ডিটারজেন্ট ঘ. হেয়ার ওয়েভ প্রিপারেশন
১৮. হেয়ার কন্ডিশনার কী?
i. কোঁকড়ানো চুল সোজা করে
ii. চুলের স্বাভাবিক রং ফিরিয়ে আনে
iii. চুল পড়া, চুল পাকা বন্ধ করে এবং খুশকি দূর করে
নিচের কোনটি সঠিক?
ক. ii খ. iii গ. i ও ii ঘ. i ও iii
১৯. চুলকে রং করার জন্য কোনটি ব্যবহূত হয়?
ক. হেয়ার টনিক খ. হেয়ার লোশন
গ. হেয়ার ডাই ঘ. হেয়ার ওয়েভ প্রিপারেশন
২০. কোন রাসায়নিক পদার্থ চুলকে কোঁকড়া করে?
ক. হেয়ার ওয়েভ প্রিপারেশন খ. হেয়ার লোশন
গ. হেয়ার টনিক ঘ. হেয়ার ডাই
২১. কেশ তেলের প্রধান উপাদান কোনটি?
ক. ক্লোভ খ. ক্যাস্টর গ. মেনথল ঘ. পিপারমেন্ট অয়েল
অধ্যায়-১৮
১. সুুতি কাপড়ে কোন রং অনুপযুক্ত?
ক. অম্লীয় রং খ. ক্ষারীয় রং গ. প্রত্যক্ষ রং ঘ. ভ্যাট রং
২. গাছের কোন অংশ থেকে ভাস্কুলার তন্তু পাওয়া যায়?
ক. ফল খ. পাতা গ. বীজ ঘ. ছাল
৩. প্রাকৃতিক আঁশের মধ্যে সবচেয়ে শক্ত কোনটি?
ক. উল খ. সিল্ক গ. এরামিড ঘ. নাইলন
৪. গাছের কোন অংশ থেকে বৃক্ষকোষ তন্তু পাওয়া যায়?
ক. ফল খ. পাতা গ. বীজ ঘ. ছাল
৫. ৫০০ মিটার সুতার ওজন ১৫ গ্রাম হলে এর কাউন্ট কত?
ক. ১৫ টেক্স খ. ২০ টেক্স গ. টেক্স ২৫ ঘ. ৩০ টেক্স
৬. প্রথম উদ্ভাবিত সিনথেটিক তন্তু কোনটি?
ক. উল খ. সিল্ক গ. নাইলন ঘ. এরামিড
৭. দড়ি তৈরি করতে কোন ধরনের তন্তু ব্যবহার করা হয়?
ক. বীজ তন্তু খ. ভাস্কুলার তন্তু
গ. বৃক্ষকোষ তন্তু ঘ. সেলুলোজিক তন্তু
নিচের অনুচ্ছেদটি পড়ো এবং ৮ ও ৯ নম্বর প্রশ্নের উত্তর দাও:
সাহেদ সাহেব সুতি ও পশমি কাপড়ে রং করার জন্য একই রং ব্যবহার করেন. তিনি লক্ষ করলেন, সুতি কাপড়ে রং পাকা হচ্ছে না, কিন্তু পশমি কাপড়ে তা পাকা হচ্ছে.
৮. সাহেদ সাহেব কোন রং ব্যবহার করেন?
ক. ভ্যাট রং খ. অ্যাজোইক রং গ. পিগমেন্ট রং ঘ. ক্ষারীয় রং
৯. সুতি কাপড়ে ওই রং পাকা হতো, যদি তিনি কাপড়টি—
i. ফিটকিরির দ্রবণে ভিজিয়ে নিতেন
ii. অ্যালুমিনিয়াম লবণের পানিতে ডুবিয়ে নিতেন
iii. পটাসিয়াম ডাইক্রোমেট দ্রবণে বিশ মিনিট রেখে দিতেন
কোনটি সঠিক? ক. i ও ii খ. iii গ. i ও iii ঘ. ii ও iii
# পরবর্তী অংশ ছাপা হবে আগামীকাল
সঠিক উত্তর: অধ্যায়-১৭: ১১. খ ১২. ঘ ১৩. খ ১৪. ক ১৫. ঘ ১৬. ক ১৭. গ ১৮. খ ১৯. গ ২০. ক ২১. খ।
অধ্যায়-১৮: ১. ক ২. খ ৩. খ ৪. ঘ ৫. ঘ ৬. গ ৭. গ ৮. ঘ ৯. ক।


জীববিজ্ঞান
এসএসসি পরীক্ষার প্রস্তুতি: মডেল টেস্ট-৯
১. বংশগতির বৈশিষ্ট্যের ধারক ও বাহক কে?
ক. জিন খ. ক্রোমোসোম
গ. আরএনএ ঘ. নিউক্লিয়াস
২. রেশম পোকার কটা রোগের কারণ কী?
ক. একধরনের প্রোটোজোয়া খ. ব্যাক্টেরিয়া
গ. ভাইরাস ঘ. ছত্রাক
৩. CFC কী করে?
ক. ওজন স্তর নষ্ট করে খ. এসিড রেইন সৃষ্টি করে গ. বায়ুর উত্তাপ বাড়ায় ঘ. বৃষ্টিপাত বাড়িয়ে দেয়
৪. রেশম সুতার বৈশিষ্ট্য হলো—
i. রেশম সুতা মোটা, লম্বা, স্থিতিস্থাপক ও উজ্জ্বল
ii. রেশম সুতা বিদ্যুৎ অপরিবাহী
iii. প্রজাপতির প্রজনন গ্রন্থি নিঃসৃত রস হতে তৈরি হয়
কোনটি সঠিক? ক. i খ. ii গ. i ও ii ঘ. ii ও iii
৫. ADP হতে ATP তৈরির প্রক্রিয়াকে কী বলা হয়?
ক. ফটোলাইসিস খ. ফটোসিনথেসিস
গ. ফটোফসফোরাইলেশন ঘ. ফটোরেসপিরেশন
৬. কোন উদ্ভিদের পত্ররন্ধ্র দিনের বেলা বন্ধ ও রাতের বেলা খোলা থাকে?
ক. রসাল পাতাবিশিষ্ট উদ্ভিদের
খ. মেরু অঞ্চলের উদ্ভিদের
গ. জলজ উদ্ভিদের ঘ. একবীজপত্রী উদ্ভিদের
৭. প্রজননের ক্ষেত্রে বলা যায়—
i. প্রজনন জীবের একটি প্রধান বৈশিষ্ট্য।
ii. কিছু এককোষী জীব প্রজনন ছাড়াই বংশবিস্তার করে
iii. সকল জীবে প্রজনন ঘটে না
কোনটি সঠিক? ক. i খ. ii গ. iii ঘ. ii ও iii
৮. জেনেটিক প্রকৌশলের বাহক হিসেবে কোনটি ব্যবহূত হয়?
ক. ভাইরাস খ. T-2 ফায গ. ব্যাকটেরিয়া ঘ. ছত্রাক
৯. মাইটোসিসের কোন ধাপে ক্রোমোসোমগুলো সর্বাপেক্ষা মোটা ও খাটো হয়?
ক. মেটাফেজ খ. প্রোফেজ
গ. এনাফেজ ঘ. টেলোফেজ

১০. চিত্রে কোন ধরনের বিভাজন দেখানো হয়েছে?
ক. অ্যামাইটোসিস খ. মাইটোসিস
গ. মিয়োসিস ঘ. দ্বিবিভাজন
১১. ওপরের বিভাজন যেসব জীবে দেখা যায় সেগুলো হলো—
i. ব্যাকটেরিয়া, ইস্ট ii. মানুষ, তেলাপোকা
iii. ইস্ট, অ্যামিবা
কোনটি সঠিক? ক. i খ. ii গ. iii ঘ. i ও iii
১২. মূলের সাহায্যে প্রজনন হয় কোনটির?
ক. চন্দ্রমল্লিকা খ. কাঁকরোল গ. কলা ঘ. শিমুল
১৩. ফুলের কুঁড়ির জন্ম ব্যাহত হয় নিচের কোনটির অভাবে?
ক. ম্যাগনেসিয়াম খ. বোরন
গ. লৌহ ঘ. নাইট্রোজেন

১৪. চিত্রটি কিসের?
ক. স্ক্লেরেনকাইমা ক. কোলেনকাইমা
গ. প্যারেনকাইমা গ. ফ্লোয়েম টিস্যু
১৫. চিত্রে প্রদর্শিত টিস্যুর বৈশিষ্ট্য হচ্ছে—
i. কোষগুলো বহুভুজাকৃতির
ii. গভীরতায় কোষগুলো একই রকম
iii. জলীয় উদ্ভিদের ক্ষেত্রে বায়ুকুঠুরি ছোট
নিচের কোনটি সঠিক?
ক. ii খ. i ও ii গ. i ও iii ঘ. ii ও iii
১৬. ওপরের টিস্যুটির কাজ হচ্ছে—
i. খাদ্য প্রস্তুত করা ii. দৃঢ়তা প্রদান করা
iii. খাদ্য পরিবহনে সাহায্য করা
নিচের কোনটি সঠিক?
ক. i ও ii খ. i ও iii গ. ii ও iii ঘ. i, ii ও iii
১৭. পুরাতন নদীর গতি পরিবর্তনের ফলে যে অশ্বক্ষুরাকৃতি জলাশয় সৃষ্টি হয় সেগুলো হলো—
i. মারজাত, জলদিয়া
ii. বড় বাইশদিয়া, ছোট বাইশদিয়া
iii. দুব্রিয়ার, বালুহার
কোনটি সঠিক? ক. ii খ. iii গ. i ও iii ঘ. ii ও iii
১৮. চিত্রে পিতা অথবা মাতার ক্রোমোসোমের অবস্থা কী রূপ?
ক. হ্যাপয়েড খ. ডিপয়েড
গ. ট্রিপয়েড ঘ. টেট্রাপয়েড
১৯. গ্যামেট অ ও মেয়ে ছ-তে কোন ধরনের লিঙ্গ নির্ধারক ক্রোমোসোম থাকবে?
অ ছ
ক. X XY
খ. X XX
গ. Y XX
ঘ. Y XY
২০. Apion corchori-এর বৈশিষ্ট্য হলো—
i. এরা পূর্ণবয়স্ক অবস্থায় ছোট ও ধূসর বর্ণের
ii. স্ত্রী পোকা কয়েকটি মাত্র ডিম পেড়ে থাকে
iii. জীবনচক্রে ১০-১৩ দিন পর লার্ভা শূককীটে পরিণত হয়
নিচের কোনটি সঠিক?
ক. i ও ii খ. i ও iii গ. ii ও iii ঘ. i, ii ও iii
২১. ‘a’ চিহ্নিত অংশের কাজ হলো—
i. রক্ত জমাট বাঁধতে সাহায্য করা
ii. জীবাণু ধ্বংস করা
iii. ব্যাঙাচির লেজের কোষ ভক্ষণ করা
নিচের কোনটি সঠিক?
ক. i ও ii খ. i ও iii গ. ii ও iii ঘ. i, ii ও iii
২২. ‘b’ চিহ্নিত অংশটি সম্পর্কে তথ্য হলো—
i. অস্থিমজ্জা, যকৃতে এরা তৈরি হয়
ii. এরা নিউক্লিয়াসযুক্ত
iii. অ্যামিবার মতো আকার পরিবর্তন করতে পারে
নিচের কোনটি সঠিক?
ক. i খ. ii গ. iii ঘ. i ও ii
২৩. অশস্যল বীজ কোনটি?
ক. ছোলা ক. মটর গ. আম ঘ. ওপরের সব
২৪. Agaricus-এর পূর্ণাঙ্গ ফ্রুটবডিকে কী বলে?
ক. মাশরুম খ. পাইলিয়াস গ. স্টাইপ ঘ. গিল

২৫. ওপরের চিত্রটি কোন দশার
ক. প্রোফেজ খ. প্রো-মেটাফেজ
গ. মেটাফেজ ঘ. টেলোফেজ
২৬. ওপরের চিত্রের দশায় দেখা যায়—
i. সেন্ট্রোমিয়ার দুখণ্ডে বিভক্ত হয়
ii. দুটি ক্রোমাটিড স্পষ্ট হয়
iii. সেন্ট্রিওল থেকে অ্যাস্টার তন্তু বিচ্ছুরিত হয়
নিচের কোনটি সঠিক?
ক. i ও ii খ. i ও iii গ. ii ও iii ঘ. i, ii ও iii
২৭. সুন্দরবনের গাছগুলোর মধ্যে—
i. গেওয়া, কেওড়া, গোলপাতা অলবণাক্ত অঞ্চলের উদ্ভিদ
ii. গরান, ধুন্দল, পশুর প্রভৃতি মৃদু লবণাক্ত অঞ্চলের উদ্ভিদ
iii. খাপু, কাঁকড়া, সাদা বাইন প্রভৃতি লবণাক্ত অঞ্চলের উদ্ভিদ
নিচের কোনটি সঠিক?
ক. i খ. ii গ. iii ঘ. ii ও iii
২৮. পৃথিবীর শতকরা প্রায় কত ভাগ প্রাণী আর্থ্রোপোডা পর্বের?
ক. ৭৫-৯৫% খ. ৬০-৬৫%
গ. ৪০-৫০% ঘ. ৮০-৮৫%
২৯. অ্যামিবার দেহে প্রোটিন পরিপাক হয়ে কী উৎপন্ন করে।
ক. গ্লুকোজ খ. ফ্যাটি এসিড
গ. অ্যামাইনো এসিড ঘ. গ্লিসারল
৩০. কে শৈত্য প্রদান করে ফুল ধারণ ত্বরান্বিত করার প্রক্রিয়াটি উদ্ভাবন করেন?
ক. গার্নার খ. টিডি লাইসেনকো
গ. এলার্ড ঘ. কেলভিন
৩১. A চিহ্নিত অংশটিতে কোনটি পাওয়া যায়?
ক. সেন্ট্রোসোম খ. অক্সিসোম
গ. কোয়ান্টোসোম ঘ. ক্রোমোসোম
৩২. B চিহ্নিত অঙ্গাণুটি জীবকে কীভাবে বাঁচিয়ে রাখতে সহায়তা করে?
i. খাদ্য তৈরি করে ii. শ্বসনক্রিয়া সম্পন্ন করে
iii. অভিস্রবণ ঘটিয়ে
কোনটি সঠিক? ক. i খ. ii গ. i ও ii ঘ. i, ii ও iii
৩৩. কোনটি নিশাচর প্রাণী?
ক. শিয়াল খ. শকুন গ. চিল ঘ. কাঠবিড়ালি
৩৪. চিত্রের কোন অংশটি আদর্শ কশেরুকার সঙ্গে অসামঞ্জস্যপূর্ণ?
ক. A খ. B গ. C ঘ. D
৩৫. নিচের কোন অবস্থায় ব্যাঙের ফুলকা থাকে?
ক. শুক্রাণু খ. ডিম গ. ব্যাঙাচি ঘ. শিশু ব্যাঙ
সঠিক উত্তর: ১। খ, ২। ক, ৩। ক, ৪। খ, ৫। গ, ৬। ক, ৭। ক, ৮। খ, ৯। ক, ১০। ক, ১১। ঘ, ১২। খ, ১৩। খ, ১৪। গ, ১৫। খ, ১৬। খ, ১৭। গ, ১৮। খ, ১৯। গ, ২০। খ, ২১। গ, ২২। ঘ, ২৩। ঘ, ২৪। ক, ২৫। গ, ২৬। ক, ২৭। ক, ২৮। খ, ২৯। গ, ৩০। খ, ৩১। খ, ৩২। ক, ৩৩। ক, ৩৪। গ, ৩৫। গ


পদার্থবিজ্ঞান ১ম পত্র
এইচএসসি পরীক্ষার প্রস্তুতি-৬১
মো. রফিকুল ইসলাম, সহকারী অধ্যাপক, ঢাকা স্টেট কলেজ, ঢাকা | 
প্রিয় শিক্ষার্থীরা, আজ তোমাদের পদার্থবিজ্ঞান ১ম পত্রের সরল ছন্দিত স্পন্দন অধ্যায়ের গুরুত্বপূর্ণ সংজ্ঞা নিয়ে আলোচনা করা হলো । তোমরা ভালোভাবে অনুশীলন করবে।
পর্যাবৃত্ত গতি: নির্দিষ্ট সময় পরপর কোনো বস্তুর গতির পুনরাবৃত্তি ঘটলে বস্তুটির গতিকে পর্যাবৃত্ত গতি বলা হয়।
ঘড়ির কাঁটার গতি, নিউক্লিয়াসের চারদিকে ইলেকট্রনের গতি ইত্যাদি পর্যাবৃত্ত গতির উদাহরণ।
স্পন্দন গতি: পর্যাবৃত্ত গতিসম্পন্ন কোনো বস্তু যদি পর্যায়কারের অর্ধেক সময় কোনো নির্দিষ্ট দিকে এবং বাকি অর্ধেক সময় একই পথে তার বিপরীত দিকে চলে তবে এর গতিকে স্পন্দন গতি বা দোলন গতি বলা হয়। কম্পনশীল সুর শলাকা, স্পিংয়ের গতি ইত্যাদি স্পন্দন গতির উদাহরণ।
সরল ছন্দিত স্পন্দন গতি: যদি কোনো বস্তুর ত্বরণ একটি নির্দিষ্ট বিন্দু থেকে এর সরণের সমানুপাতিক এবং সর্বদা ওই বিন্দু অভিমুখী হয়, তাহলে বস্তুর এই গতিকে সরল ছন্দিত স্পন্দন গতি বলে।
সরল ছন্দিত স্পন্দনের ক্ষেত্রে বস্তুর ত্বরণ a এবং সরণ xএর মধ্যে সম্পর্ক হলো,
a   x
বা, a =  kx
এখানে k হচ্ছে সমানুপাতিক ধ্রুবক। এই সমীকরণে ঋণাত্মক চিহ্ন নির্দেশ করে ত্বরণের দিক সরণের বিপরীত দিকে।
খুব কম বিস্তারের সরল দোলকের গতি, কম্পনশীল সুর শলাকা, স্পিংয়ের গতি ইত্যাদি সরল ছন্দিত স্পন্দন গতির উদাহরণ।
সরল ছন্দিত স্পন্দন গতির বৈশিষ্ট্য:
১. এটি একটি পর্যাবৃত্ত গতি
২. এটি সরলরৈখিক গতি
৩. এটি একটি স্পন্দন গতি
৪. যেকোনো সময় ত্বরণের মান সাম্যাবস্থান থেকে সরণের মানের সমানুপাতিক এবং
৫. ত্বরণ সর্বদা একটি নির্দিষ্ট বিন্দু-অভিমুখী।
সেকেন্ড দোলক: যে সরল দোলকের অর্ধ-দোলনকাল 1 সেকেন্ড, তাকে সেকেন্ড দোলক বলা হয়। তাই একটি সেকেন্ড দোলকের দোলনকাল হলো 2 সেকেন্ড।


হিসাববিজ্ঞান ২য় পত্র
মো. আহসান হাবীব, প্রভাষক ঢাকা সিটি কলেজ, ঢাকা |
প্রিয় শিক্ষার্থীরা, আজ হিসাববিজ্ঞান ২য় পত্র থেকে কিছু নমুনা প্রশ্নোত্তর আলোচনা করব।
প্রশ্ন: বিনিময় বিলের অমর্যাদা বা প্রত্যাখ্যান বলতে কী বোঝ? কত উপায়ে একটি বিল অমর্যাদা বা প্রত্যাখ্যাত হতে পারে?
উত্তর: বিনিময় বিল ভবিষ্যতে টাকা পরিশোধের এক ধরনের প্রতিশ্রুতি বিধায় ভবিষ্যতে নির্দিষ্ট তারিখে পরিশোধের বিষয়টি বেশ তাৎপর্যপূর্ণ। আদিষ্টের স্বীকৃতি ছাড়া বিনিময় বিল গুরুত্বহীন বিধায় আদিষ্টের স্বীকৃতি লাভ করাও অধিক গুরুত্বপূর্ণ বিষয়। এ দুই অবস্থার কোনোটিতে আদিষ্ট বা স্বীকৃতিকারী ব্যর্থ হলে তাকে বিলের অমর্যাদা বা প্রত্যাখ্যান বলে। নিচে প্রত্যাখ্যানের সংজ্ঞা দেওয়া হলো:
এস পি জাইন এবং কে এল নারাংয়ের মতে, ‘স্বীকৃতি বা পরিশোধের জন্য উপস্থাপনের পর আদিষ্ট কর্তৃক বিলে স্বীকৃতি বা পরিশোধ না করাকে বিনিময় বিলের প্রত্যাখ্যান বলে।’
উপরিউক্ত আলোচনা ও সংজ্ঞা বিশ্লেষণে বোঝা যায়, যদি আদিষ্ট কর্তৃক বিল স্বীকৃত না হয় বা স্বীকৃতির পর মেয়াদের শেষে বিল পরিশোধ না হয়, তাকে বিলের অমর্যাদা বা প্রত্যাখ্যান বলে।
বিনিময় বিল দুভাবে প্রত্যাখ্যাত হয়। যেমন:
ক. অস্বীকৃতিজনিত প্রত্যাখ্যান খ. অপরিশোধজনিত প্রত্যাখ্যান
ক. অস্বীকৃতিজনিত প্রত্যাখ্যান: বিনিময় বিল প্রস্তুত হওয়ার পর আদিষ্টের কাছে উপস্থাপিত হলে আদিষ্ট যদি বিলে স্বীকৃতি না দিয়ে ফেরত পাঠায়, তাকে অস্বীকৃতিজনিত প্রত্যাখ্যান বলে। যথাযথভাবে উপস্থাপনের পর যদি ৪৮ ঘণ্টার মধ্যে স্বীকৃতি দেওয়া না হয়, তখন বিলটি প্রত্যাখ্যান হয়েছে ধরা হবে। হস্তান্তরযোগ্য দলিল আইনের ৯১ ধারা অনুসারে নিম্নোক্ত ক্ষেত্রে বিল অস্বীকৃতির জন্য প্রত্যাখ্যান হয়েছে বলে গণ্য হবে:
১. যথানিয়মে উপস্থাপনের পর ৪৮ ঘণ্টার মধ্যে আদিষ্ট বিলে স্বীকৃতি না দিলে;
২. একাধিক আদিষ্টের ক্ষেত্রে তারা পরস্পর অংশীদার না হলে, যেকোনো একজন স্বীকৃতি দিতে অস্বীকার করলে;
৩. স্বীকৃতির জন্য উপস্থাপন আবশ্যক নয়, এমন বিলের ক্ষেত্রে উপস্থাপন না করার দরুন অস্বীকৃতি হলে;
৪. আদিষ্ট চুক্তি সম্পাদনে অক্ষম হলে;
৫. আদেষ্টা ও আদিষ্টের মধ্যে পূর্ব চুক্তি অনুসারে বিল প্রস্তুত না হলে;
৬. বাণিজ্যিক বিলের ক্ষেত্রে দেনাদার পাওনাদার না হলে;
খ. অপরিশোধজনিত প্রত্যাখ্যান: মেয়াদ পূর্তিতে কোনো বিনিময় বিল আদেষ্টা বা অনুমোদিত প্রাপক বা অন্য কোনো ধারক কর্তৃক যথাযথভাবে সংশ্লিষ্ট বিলের আদিষ্ট বা স্বীকৃতিকারীর কাছে বা তার প্রতিনিধির কাছে পরিশোধের জন্য উপস্থাপিত হওয়ার পর যদি আদিষ্ট বা স্বীকৃতিকারী বিল পরিশোধ না করে, তাকে অপরিশোধজনিত প্রত্যাখ্যান বলে।
বিনিময় বিল যদি একাধিক ব্যক্তির কাছে অনুমোদিত হয় বা বাট্টাকৃত হয়, তবে প্রত্যাখ্যানের পর এক পক্ষ অন্য পক্ষের কাছে টাকা দাবি করতে পারে। বিল প্রত্যাখ্যানের পর সর্বশেষ ধারককে বিলের সংশ্লিষ্ট পক্ষগুলোকে অবহিত করতে হয় এবং আইনিব্যবস্থা গ্রহণের জন্য নথিভুক্তকরণ ও প্রতিবাদ করতে হয়।
নিম্নলিখিত কারণে বিনিময় বিলের অপরিশোধজনিত প্রত্যাখ্যান হতে পারে:
১. বিলের আদিষ্ট বা স্বীকৃতিকারী যদি ইচ্ছাকৃতভাবে বিল পরিশোধ না করে;
২. আদিষ্টের মৃত্যু বা দেউলিয়া ঘোষিত হলে;
৩. আদিষ্টের টাকার অভাব দেখা দিলে;
৪. শর্তানুযায়ী বিল প্রস্তুত করা না হলে;
৫. বৈদেশিক বিলের ক্ষেত্রে প্রয়োজনীয় কাগজপত্র উপস্থাপন না করলে।


আন্তধর্মীয় সম্প্রীতি সভা
নৈতিক বিষয়ে বিশেষ কোর্স চালুর দাবি
ধর্মীয় সম্প্রীতি বাড়াতে বিভিন্ন ধর্মের নৈতিক শিক্ষার বিষয় প্রাথমিক ও মাধ্যমিক স্তরের পাঠ্যবইয়ে অন্তর্ভুক্ত করা অথবা স্বতন্ত্রভাবে বিশেষ কোর্স চালু করার দাবি জানিয়েছেন বিশিষ্ট ব্যক্তি ও ধর্মীয় নেতারা।
গতকাল বুধবার ঢাকা বিশ্ববিদ্যালয়ের ছাত্র-শিক্ষক কেন্দ্রে (টিএসসি) ‘আন্তধর্মীয় সম্প্রীতি ও বাংলাদেশ’ শীর্ষক আলোচনা সভায় বক্তারা এসব দাবি জানান। ঢাকা বিশ্ববিদ্যালয়ের বিশ্ব ধর্ম ও সংস্কৃতি বিভাগ এবং আন্তধর্মীয় ও আন্তসাংস্কৃতিক সংলাপ কেন্দ্র যৌথভাবে এ আলোচনা সভার আয়োজন করে। জাতিসংঘ ফেব্রুয়ারি মাসের প্রথম সপ্তাহকে ‘আন্তধর্মীয় সম্প্রীতি সপ্তাহ’ ঘোষণা করে।
সভাপতির বক্তব্যে আন্তধর্মীয় ও আন্তসাংস্কৃতিক সংলাপ কেন্দ্রের পরিচালক কাজী নূরুল ইসলাম ২৫ মে কবি কাজী নজরুল ইসলামের জন্মদিনকে আন্তধর্মীয় সম্প্রীতি দিবস ঘোষণার দাবি জানান।
সম্প্রীতি সপ্তাহের উদ্বোধন করে ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক বলেন, ‘দেশে দেশে চেহারায়, বর্ণে মানুষের ভিন্নতা থাকলেও ভেতরে আমরা সবাই এক। আন্তধর্মীয় চর্চার মাধ্যমে মানবিক সংস্কৃতিবোধ তৈরি করতে হবে, মানবতাবাদের উন্মেষ না ঘটলে অর্থনৈতিক উন্নতি মূল্যহীন।’
রামকৃষ্ণ মঠ ও মিশনের অধ্যক্ষ স্বামী অমেয়ানন্দজি মহারাজ বলেন, পূর্ণজ্ঞানই জগতের সব সমস্যার সমাধান দিতে পারে। তিনি বলেন, সব ধর্মই সঠিক। ধর্ম নিয়ে মহাপুরুষদের মধ্যে কোনো বিভেদ ছিল না।
ইন্টারন্যাশনাল বুদ্ধিষ্ট মনাস্ট্রির উপাধ্যক্ষ ভেনারেবল বুদ্ধানন্দ মহাথেরো বলেন, বর্তমান বিশ্বে ধর্ম নিয়ে বাড়াবাড়ি চলছে, এটা সুখকর নয়। যাঁর ধর্ম তাঁর কাছে বড়, এ নিয়ে বাড়াবাড়ি সমাজে অশান্তি ডেকে আনে। এ ক্ষেত্রে সবাইকে সহনশীল হতে হবে।
ঢাকার মোস্ট রেভারেন্ড বিশপ থিওটোনিয়াস গোমেজ বলেন, সম্প্রীতি একটি কঠিনতম হার্দিক আচরণ। এটি কেবল আলোচনার বিষয় নয়, এটাকে হূদয়ে ধারণ করতে হয়।
ইসলামিক ফাউন্ডেশনের পরিচালক (প্রকাশনা বিভাগ) আবদুল্লাহ আল মারুফ বলেন, সংবিধানে রাষ্ট্রধর্ম ইসলামের বিষয়টি কেবলই প্রতীকী। হয়তো রাজনৈতিক কারণে এটা করা হয়েছে। বাস্তবে এর কোনো প্রভাব নেই।
আলোচনা শেষে ফাদার তপন ডি রোজারিও প্রার্থনা পরিচালনা করেন। সভায় জানানো হয়, ৭ ফেব্রুয়ারি ঢাকা বিশ্ববিদ্যালয়ের অপরাজেয় বাংলা থেকে একটি সম্প্রীতি শোভাযাত্রা বের করা হবে।


মাসব্যাপী চলবে
ইসলামি বইমেলা শুরু
অমর একুশে ফেব্রুয়ারি, আন্তর্জাতিক মাতৃভাষা দিবস ও পবিত্র ঈদে মিলাদুন্নবী (সা.) উদ্যাপন উপলক্ষে গতকাল বুধবার থেকে শুরু হয়েছে ইসলামি বইমেলা।
বায়তুল মোকাররম জাতীয় মসজিদের দক্ষিণ চত্বরে এ মেলার আয়োজন করেছে ইসলামিক ফাউন্ডেশন। মেলায় ৫৩টি স্টল আছে। প্রতিদিন সকাল ১০টা থেকে রাত সাড়ে আটটা পর্যন্ত মেলা খোলা থাকবে।
ধর্মসচিব কাজী হাবিবুল আউয়াল আনুষ্ঠানিকভাবে এ মেলার উদ্বোধন করেন। এ সময় ইসলামিক ফাউন্ডেশনের মহাপরিচালক সামীম মোহাম্মদ আফজাল, পরিচালক (দ্বীনি দাওয়াত ও সংস্কৃতি) মুহাম্মদ সিরাজুল হক প্রমুখ উপস্থিত ছিলেন। বিজ্ঞপ্তি।


মাধ্যমিক পরীক্ষা শুরু
কিছু কেন্দ্রে পুরোনো প্রশ্নে নতুনদের পরীক্ষা
যানজটের কারণে মিরপুর থেকে পরীক্ষার কেন্দ্রে আসতে এসএসসি পরীক্ষার্থী লিয়নের বেশ দেরি হয়ে যায়। এ কারণে বাস থেকে নেমেই তাকে দৌড়ে হলে ঢুকতে দেখা যায়। আজিমপুর গার্লস স্কুল অ্যান্ড কলেজের ফটক থেকে গতকাল ছবিটি তুলেছেন জাহিদুল করিম
মাধ্যমিক পরীক্ষা শুরুর দিনেই ঢাকার কয়েকটি পরীক্ষাকেন্দ্রসহ দেশের বিভিন্ন এলাকায় পুরোনো সিলেবাসের প্রশ্নপত্রে নতুন পরীক্ষার্থীদের পরীক্ষা নেওয়া হয়েছে। কোথাও কোথাও এ রকম অদল-বদল প্রশ্নপত্রে কিছুক্ষণ পরীক্ষা নেওয়ার পর আবার প্রশ্নপত্র পরিবর্তন করে পরীক্ষা নেওয়া হয়।
এতে অনেক পরীক্ষার্থী ভালোভাবে পরীক্ষা দিতে পারেনি। বিপুলসংখ্যক পরীক্ষার্থী ফল খারাপের আশঙ্কা করছে। এ নিয়ে ভুক্তভোগী পরীক্ষার্থী ও অভিভাবকেরা ক্ষোভের পাশাপাশি উদ্বেগ প্রকাশ করছেন। কোথাও কোথাও সড়ক অবরোধ, বিক্ষোভসহ ক্ষোভ প্রকাশের ঘটনা ঘটেছে। একই ধরনের ভুল রাজধানীসহ বিভিন্ন এলাকায় কীভাবে হলো, তা তদন্ত করে বোর্ডের চেয়ারম্যানদের প্রতিবেদন দিতে বলেছে শিক্ষা মন্ত্রণালয়।
গতকাল বুধবার সারা দেশে মাধ্যমিক ও সমমানের পরীক্ষা শুরু হয়। মাধ্যমিকে প্রথম দিন ছিল বাংলা প্রথম পত্রের পরীক্ষা। এই পরীক্ষায় প্রশ্নপত্র সরবরাহে অদল-বদলের ঘটনা ঘটে। ঢাকার মিরপুর বাংলা উচ্চবিদ্যালয়, নবাবপুর সরকারি উচ্চবিদ্যালয়, কেরানীগঞ্জের জিনজিরা পিএম পাইলট স্কুল অ্যান্ড কলেজ কেন্দ্রসহ ভোলা, কুড়িগ্রাম, টাঙ্গাইলের ঘাটাইল, মির্জাপুর, মৌলভীবাজারের কুলাউড়া, শ্রীমঙ্গলসহ দেশের বেশ কিছু কেন্দ্রে প্রশ্নপত্র সরবরাহে এই ভুল করা হয়। এসব কেন্দ্রে অনিয়মিত শিক্ষার্থীদের জন্য তৈরি ২০১১ সালের সিলেবাসে করা প্রশ্নপত্র দেওয়া হয় নতুন শিক্ষার্থীদের। নতুন পরীক্ষার্থীদের পাওয়ার কথা ছিল ২০১২ সালের সিলেবাসে করা প্রশ্নপত্র।
জানতে চাইলে শিক্ষাসচিব কামাল আবদুল নাসের চৌধুরী প্রথম আলোকে বলেন, ‘কাদের অসতর্কতার কারণে এটি হয়েছে, তা জানিয়ে প্রতিবেদন দিতে শিক্ষা বোর্ডের চেয়ারম্যানদের বলা হয়েছে। পাশাপাশি পরীক্ষার্থীদের যাতে কোনো ক্ষতি না হয়, সে বিষয়টিও খেয়াল রাখা হবে।’ তিনি জানান, ইতিমধ্যে এ ঘটনায় কুমিল্লায় দুজন ও বরিশালের পাথরঘাটায় একজন কেন্দ্রসচিবকে দায়িত্ব থেকে অব্যাহতি দেওয়া হয়েছে।
এ বিষয়ে আন্তশিক্ষা বোর্ড ও ঢাকা বোর্ডের চেয়ারম্যান ফাহিমা খাতুন প্রথম আলোকে বলেন, ‘কম-বেশি সব বোর্ডেই এ ধরনের কিছু ভুলের ঘটনা ঘটেছে। যারা এই গাফিলতি করেছে, তাদের বিরুদ্ধে ব্যবস্থা নেওয়া হবে। আর শিক্ষার্থীদের যাতে ক্ষতি না হয়, সে বিষয়টি বিবেচনা করেই আমরা প্রয়োজনীয় ব্যবস্থা নেব।’
রাজধানীর মিরপুর বাংলা উচ্চবিদ্যালয় কেন্দ্রে পরীক্ষায় অংশ নেওয়া শহীদ পুলিশ স্মৃতি কলেজের ২০১২ সালের নতুন এক পরীক্ষার্থী প্রথম আলোকে জানায়, তাদের ২০১১ সালের সিলেবাসের প্রশ্নপত্র সরবরাহ করা হয়। সৃজনশীল প্রশ্নপত্রের পরীক্ষা পূরণ সিলেবাসেই নেওয়া হয়। পরে বিষয়টি জানার পর বহু নির্বাচনী অংশের পরীক্ষা নেওয়া হয় নতুন সিলেবাসের প্রশ্নপত্রে।
মিরপুর ১১ নম্বরে অবস্থিত এই বিদ্যালয় গিয়ে সরেজমিনে দেখা যায়, মাধ্যমিক পরীক্ষার্থী ও অভিভাবকেরা বিদ্যালয়ের মাঠে জড়ো হয়েছেন। তাঁরা সবাই বিমর্ষ। পরীক্ষা ও অভিভাবকেরা জানান, বিদ্যালয়ের চারটি কক্ষে নিয়মিত পরীক্ষার্থীদের মধ্যে পুরোনো সিলেবাসের প্রশ্নপত্র দেওয়া হয়। নাজনীন আশরাফি, শাহনাজ বেগমসহ বেশ কয়েকজন অভিভাবক তাঁদের সন্তানের ফল নিয়ে উৎকণ্ঠা প্রকাশ করেন।
এই ঘটনা নিয়ে পরীক্ষা শেষে পরীক্ষার্থী ও অভিভাবকেরা স্কুলের সামনের সড়কে জড়ো হলেও পুলিশ ও র‌্যাবের বাধার কারণে তাঁরা বিক্ষোভ করতে পারেননি।
নবাবপুর সরকারি উচ্চবিদ্যালয় কেন্দ্রেও একই ধরনের ভুল হয়েছে। শেরেবাংলা বালিকা উচ্চবিদ্যালয়ের ছাত্রীরা এখানে পরীক্ষা দিচ্ছে। একজন অভিভাবক বলেন, এই কেন্দ্রে ২০১১ সালের সিলেবাসের প্রশ্নপত্রে নতুন শিক্ষার্থীরা পরীক্ষা শুরু করে কিছু উত্তর লেখার পর ভুলটি ধরা পড়লে তাড়াহুড়ো করে আবার ২০১২ সালের সিলেবাসের প্রশ্নপত্রে পরীক্ষা নেওয়া হয়।
কেরানীগঞ্জ (ঢাকা) প্রতিনিধি জানান, উপজেলার জিনজিরা পি এম পাইলট স্কুল অ্যান্ড কলেজ কেন্দ্রের তিনটি কক্ষে ভুল প্রশ্নপত্র সরবরাহ করা হয়। এ ঘটনায় ক্ষুব্ধ পরীক্ষার্থী ও অভিভাবকেরা ওই কেন্দ্রের অধ্যক্ষের পদত্যাগের দাবি করেছেন। কলেজের অধ্যক্ষ আমিনুল ইসলাম বলেন, ‘আমরা পরীক্ষার্থীদের অতিরিক্ত ২০ মিনিট সময় দিয়েছি, যাতে তারা উত্তরপত্র লেখার পর্যাপ্ত সময় পায়।’
কুমিল্লা থেকে নিজস্ব প্রতিবেদক জানান, বরুড়ার বাতাইছড়ি উচ্চবিদ্যালয় কেন্দ্রে পুরোনো পরীক্ষার্থীদের ২০১২ সালের সিলেবাসের প্রশ্নপত্র দেওয়া হয়। ৪৫ মিনিট পর তারা হল পর্যবেক্ষকদের বিষয়টি অবহিত করলে প্রশ্ন পরিবর্তন করে দেওয়া হয়। পরে বাড়ি গিয়ে পরীক্ষার্থীরা বিষয়টি তাদের অভিভাবকদের জানালে সন্ধ্যা ছয়টা থেকে সাড়ে ছয়টা পর্যন্ত আমড়াতলী বাজারে সড়ক অবরোধ করা হয়।
বোর্ডের পরীক্ষা নিয়ন্ত্রক কায়সার আহমেদ বলেন, ‘সংশ্লিষ্ট কেন্দ্রসচিবকে দায়িত্ব থেকে সরিয়ে নেওয়া হয়েছে। তবে পরীক্ষার্থীরা ক্ষতিগ্রস্ত হবে না।’
প্রথম আলোর নিজস্ব প্রতিবেদক ও প্রতিনিধিদের পাঠানো খবর অনুযায়ী, কুড়িগ্রাম সরকারি বালিকা উচ্চবিদ্যালয়ে, টাঙ্গাইলের ঘাটাইল মডেল পাইলট উচ্চবিদ্যালয় কেন্দ্রের ছয়টি কক্ষে, কুলাউড়া উপজেলার নবীন চন্দ্র উচ্চবিদ্যালয় কেন্দ্রে, ভোলা সরকারি বালিকা বিদ্যালয় কেন্দ্রের ১৬ নম্বর কক্ষে, হবিগঞ্জের লাখাই উপজেলার একটি কেন্দ্রে, মির্জাপুর পাইলট বালিকা উচ্চবিদ্যালয়ে, মির্জাপুর কলেজ ও বাঁশতৈল উচ্চবিদ্যালয় কেন্দ্রে, শ্রীমঙ্গলের সরকারি বালিকা উচ্চবিদ্যালয় কেন্দ্রসহ দেশের বিভিন্ন স্থানে নতুন শিক্ষার্থীদের পুরোনো প্রশ্নপত্র দেওয়ার ঘটনায় বিশৃঙ্খল অবস্থা তৈরি হয়।
প্রশ্নে ভুল: প্রশ্নপত্র অদল-বদলের পাশাপাশি বহু নির্বাচনী অংশের দুটি প্রশ্নেও ভুল ছিল বলে অভিযোগ পাওয়া গেছে। ‘গ’ সেটের ২৮ নম্বর প্রশ্নে যে উত্তর দেওয়া আছে, সেটি সঠিক নয় বলে জানিয়েছেন একজন শিক্ষক। তবে ঢাকা বোর্ডের পরীক্ষা নিয়ন্ত্রক এস এম ওয়াহিদুজ্জামান প্রথম আলোকে বলেন, ‘এ ধরনের ভুলের কথা কেউ বলেনি, খোঁজ নিয়ে দেখবেন।’
প্রথম দিনে বহিষ্কার ৩৮: এসএসসি ও সমমান পরীক্ষার প্রথম দিনে গতকাল ১০টি বোর্ডে বহিষ্কার হয়েছে ৩৮ জন ছাত্র ও দুজন শিক্ষক (মাদ্রাসার)। বহিষ্কৃত শিক্ষার্থীদের মধ্যে ২৫ জনই দাখিলের। বাকিরা অন্যান্য বোর্ডের। গতকালের পরীক্ষায় পরীক্ষার্থী ১২ লাখ ৬৬ হাজার ৪৬১ জনের মধ্যে অনুপস্থিত ছিল সাত হাজার ৩৪৫ জন। তবে একা বা দুই বিষয়ে ফেল করা পুরোনো পরীক্ষার্থীসহ এবার মোট পরীক্ষার্থী ১৪ লাখের বেশি।
শিক্ষামন্ত্রী নুরুল ইসলাম নাহিদ রাজধানীর ধানমন্ডি গভর্নমেন্ট বয়েজ হাইস্কুল কেন্দ্র পরিদর্শন করেন। তাঁর সঙ্গে ছিলেন শিক্ষাসচিব কামাল আবদুল নাসের চৌধুরী, মাধ্যমিক ও উচ্চশিক্ষা অধিদপ্তরের মহাপরিচালক নোমান উর রশীদ, ঢাকা শিক্ষা বোর্ডের চেয়ারম্যান ফাহিমা খাতুন প্রমুখ।


বইয়ের মেলা প্রাণের মেলা
বিদেশির মুখে বাংলার স্তব
মেঘের ওপর বাড়ি হুমায়ূন আহমেদ
 শান্তিকমিটি ১৯১৭১ মুনতাসীর মামুন
লড়াকু পটুয়া হাসনাত আবদুল হাই
 রামগোলাম হরিশংকর জলদাস
গান-বাজনা নয়, স্রেফ কথার জাদুতে গতকাল বুধবার অমর একুশে গ্রন্থমেলার উদ্বোধনী অনুষ্ঠান মাত করে দিলেন উইলিয়াম র‌্যাডিচি। লন্ডন বিশ্ববিদ্যালয়ের স্কুল অব ওরিয়েন্টাল অ্যান্ড আফ্রিকান স্টাডিজের অধ্যাপক এই ব্রিটিশ কবি ও বাংলা সাহিত্যের অনুবাদকের বাংলা চর্চার বয়স যে এ দেশের স্বাধীনতার সমান বয়সী!
বিশুদ্ধ উচ্চারণের পরিশীলিত বাংলায় দেওয়া মিনিট কুড়ির বক্তৃতায় শ্রোতাদের এমন মুগ্ধ করেন র‌্যাডিচি যে, মুহুর্মুহু করতালির ঢেউ বয়ে যায়। এমনকি খোদ প্রধানমন্ত্রী পর্যন্ত তাঁর উদ্বোধনী ভাষণে আবেগাপ্লুত কণ্ঠে বাংলা ভাষা ও বাঙালির ভাই বলে বরণ করে নিয়েছেন এই বিদেশিকে।
র‌্যাডিচি কথা শুরু করেছিলেন ভাষা আন্দোলন দিয়েই। বললেন, ‘বাংলা ভাষা আন্দোলন হয়েছিল বলে তার সূত্রে মুক্তিযুদ্ধ করে স্বাধীন হয়েছে বাঙালি। সেই সূত্রে হচ্ছে এই বইমেলা। এবং সেই সূত্রেই আমি আজ মেলার উদ্বোধনী অনুষ্ঠানে বক্তৃতা দিতে পারছি। এবং অত্যন্ত সম্মানিত বোধ করছি।’
র‌্যাডিচি যখন বাংলা শেখার সিদ্ধান্ত নেন, তখন তিনি অক্সফোর্ডে ইংরেজি সাহিত্যের ছাত্র। ১৯৭১ সাল। বাংলাদেশে মুক্তিযুদ্ধ হচ্ছে। কিছুদিন আগেই ঘুরে গেছেন পশ্চিম বাংলার শান্তিনিকেতন। ব্রিটিশ পত্রপত্রিকায় মুক্তিযুদ্ধের যেসব খবর ছাপা হচ্ছিল, তা কেটে রাখতেন। ক্রমে আগ্রহ সৃষ্টি হলো বাংলা শেখার। র‌্যাডিচি বললেন, ‘যাঁর ছবি দেখে বাংলা শেখার আগ্রহ জেগেছিল, তিনি রবীন্দ্রনাথ, নজরুল বা মাইকেল নন, তিনি বাঙালির মুক্তিযুদ্ধের নেতা শেখ মুজিবুর রহমান।’
ব্রিটিশ এই কবি গীতাঞ্জলি, মেঘনাদ বধ অনুবাদ করেছেন ইংরেজিতে। চর্যাপদ থেকে শামসুর রাহমান অবধি বাংলা কবিতা ও সাহিত্যের সুলুকসন্ধান যে তাঁর মোটেই অজ্ঞাত নয়, তা জানা গেল গদ্যপদ্যের প্রচুর উদ্ধৃতি থেকে। গভীর আলোচনা করলেন বাংলা ভাষার ভাষাতাত্ত্বিক বৈশিষ্ট্য নিয়ে। আবৃত্তি করলেন মাইকেলের ‘হে বঙ্গ ভান্ডারে তব’, শামসুর রাহমানের ‘আমার দুঃখিনী বর্ণমালা’।
র‌্যাডিচি বললেন, ভাষাকে বাঙালিরা ‘তুমি’ সম্বোধন করে। সে কারণে ভাষা, মানুষ, প্রকৃতি, ঈশ্বর মিলেমিশে গেছে বাঙালি মনীষীর রচনায়। ইউরোপীয় ভাষায় এমন নেই। ভাষাকে সেখানে ‘তুমি’ বলা হয় না।
বাদ পড়ল না জলবায়ু পরিবর্তনের বিষয়টিও। এ নিয়ে বাংলাদেশের ঝুঁকি ও সম্ভাবনার কথা বললেন তিনি। বাংলাদেশ ও বাংলা ভাষা পশ্চিমা দেশগুলোতে কেন পরিচিতি পাচ্ছে, তার বিশ্লেষণও এল। বললেন, এর প্রধান কারণ বাংলাদেশের স্বাধীনতা অর্জন। দারিদ্র্য বা প্রাকৃতিক দুর্যোগের মতো গৎবাঁধা নেতিবাচক ভাবমূর্তির পরিবর্তন হচ্ছে যেসব কারণে, তার মধ্যে আছে পশ্চিমা দেশগুলোতে প্রচুর বাঙালির কর্মসংস্থান। তাঁরা নানা ক্ষেত্রে সুনামের সঙ্গে কাজ করছেন। পাশাপাশি দুই বাঙালি অধ্যাপক অমর্ত্য সেন ও অধ্যাপক মুহাম্মদ ইউনূসের নোবেল পুরস্কার পাওয়া বাঙালির পরিচয়কে গৌরবান্বিত করেছে।
র‌্যাডিচি বললেন, অনেক পশ্চিমা গবেষক এখন বাংলা ভাষার প্রতি আগ্রহী হচ্ছেন। তাঁরা জানছেন, বাংলা সাহিত্য ও সংস্কৃতির রয়েছে দীর্ঘকালের ঐতিহ্য। তাঁরা বাংলা সাহিত্য অনুবাদও করছেন।
দীর্ঘ সামরিক শাসনের পর দুই দশক ধরে যে গণতন্ত্রের চর্চা চলছে, তাও বাংলাদেশের ভাবমূর্তিকে উজ্জ্বল করেছে বলে র‌্যাডিচির ধারণা। তাঁর মতে, বাংলা ও বাঙালির সামনে যে এগিয়ে যাওয়ার আরও ব্যাপক সুযোগ আছে, তাতে কোনো সন্দেহ নেই। বিদেশির মুখে—তাও আবার মাতৃভাষায়—এমন প্রশংসা শুনে কার না ভালো লাগবে! অতএব বক্তৃতাজুড়ে শুধু করতালি আর করতালি।
এর পরপরই রোদ মলিন হয়ে আসা বিকেলে প্রধানমন্ত্রী শেখ হাসিনা তাঁর ভাষণ শেষে উদ্বোধন ঘোষণা করেন বাংলা একাডেমীর অমর একুশের গ্রন্থমেলার।
আলোচনার পর কাজী নজরুল ইসলামের বিদ্রোহী কবিতা রচনার ৯০ বছর পূর্তি উপলক্ষে কবিতাটি আবৃত্তি করেন ইকবাল বাহার চৌধুরী। বাংলা ও ইংরেজিতে রবীন্দ্রসংগীত গেয়ে শোনান মার্কিন শিল্পী জন থর্প। ‘কান্না হাসির দোল দোলানো পৌষ ফাগুনের পালা’ গেয়ে তিনিও প্রচুর করতালি কুড়ান। প্রধানমন্ত্রী একাডেমীর নবনির্মিত ভবনেরও উদ্বোধন করেন এবং মেলাচত্বর ঘুরে দেখেন।
আবার সেই চিরচেনা দৃশ্য
আনোয়ার হোসেন সস্ত্রীক বই বাছাই করছিলেন সূচীপত্রের স্টলে। একটি বই কেনাও হয়েছে। টঙ্গীতে থাকেন। সেখানে রেনেসাঁ প্রি-ক্যাডেট অ্যান্ড হাইস্কুলের দিবা শাখার প্রধান শিক্ষক। কবিতার প্রতি অনুরাগ প্রবল। স্ত্রীকে নিয়ে প্রথম দিনেই মেলায় চলে এসেছেন প্রাণের টানে। প্রধানমন্ত্রী চলে যাওয়ার পর মেলায় প্রবেশ করেছেন উদ্গ্রীব জনস্রোতে মিশে।
সেই চেনা দৃশ্য টিএসসি থেকে। রিকশা, স্কুটার, ব্যক্তিগত গাড়ি থেকে নামছেন নানা বয়সী মানুষ। তরুণের দল টিএসসিতে জটলা করছে। চায়ের পেয়ালায় চুমুক দিয়ে গলা ভিজিয়ে পা বাড়াচ্ছে বাংলা একাডেমীর দিকে।
মেলার পরিসর বাড়বে
প্রতিবছরই মেলায় প্রকাশক, নতুন বই, লেখক ও গ্রন্থানুরাগীদের সংখ্যা বাড়ছে। তাই বহুদিন থেকেই মেলার পরিসর বৃদ্ধির কথা বলে আসছেন সবাই। স্বাগত বক্তৃতায় মহাপরিচালক শামসুজ্জামান খান উল্লেখ করলেন বিষয়টি। উদ্বোধনী ভাষণে প্রধানমন্ত্রী শেখ হাসিনাও বললেন, বাস্তব প্রয়োজনেই মেলার কলেবর বাড়ানো দরকার। তবে আবেগটা যেন অক্ষুণ্ন থাকে, সেটা বিবেচনায় রেখে তিনি সবার সঙ্গে আলোচনা করে সিদ্ধান্ত নিতে বলেছেন। কাজেই আগামী বছর থেকে মেলা সম্প্রসারিত হচ্ছে—এমনটাই ধারণা পাওয়া গেল।
প্রথম দিনে
বরাবর যা হয় এবারও তার ব্যতিক্রম নেই। প্রথম দিনে হাতেগোনা কিছু স্টলেই বই উঠেছে। ভেতরে নির্মাণকাজ প্রায় শেষ। অন্তত দিন দুই লেগে যাবে চত্বরের স্টলগুলোতে বই সাজাতে। তবে মেলার টানে গ্রন্থানুরাগীরা কিন্তু প্রথম দিনেই প্রাঙ্গণ সপ্রাণ করে তুলেছিলেন।
নতুন বই
বেশ কিছু নতুন বইও এসেছে প্রথম দিনেই। প্রথমা প্রকাশনের স্টল এবার একাডেমীর উত্তর দিকের প্রবেশপথসংলগ্ন সারিতে। বই সাজানোর কাজ শেষ। ক্রেতারা উল্টেপাল্টে দেখছিলেন নতুন বই। প্রথম দিনেই এসেছে হরিশংকর জলদাসের উপন্যাস রামগোলাম। এ ছাড়া হুমায়ূন আহমেদের দুটি নতুন বই এসেছে অন্যপ্রকাশের স্টলে মেঘের ওপর বাড়ি ও রঙপেন্সিল। আগামীতে এসেছে হাসনাত আবদুল হাইয়ের শিল্পী কামরুল হাসানের জীবন নিয়ে উপন্যাস লড়াকু পটুয়া। মাওলা ব্রাদার্সে এসেছে মুনতাসীর মামুনের মুক্তিযুদ্ধবিষয়ক শান্তি কমিটি-১৯৭১। সূচীপত্রে এসেছে খোন্দকার ইব্রাহিম খালেদের মুক্তিযুদ্ধবিষয়ক ফিরতে হবে মুক্তিযুদ্ধের বাংলাদেশে। নবযুগ প্রকাশনীতে এসেছে দুই বাংলার লেখকদের প্রবন্ধ নিয়ে ভীষ্মদেব চৌধুরী সম্পাদিত রবীন্দ্রনাথ ঠাকুরের সার্ধশততম জন্মবর্ষের স্মারক গ্রন্থ প্রভাত সূর্য।
আজ বৃহস্পতিবার থেকে চালু হবে মেলার তথ্যকেন্দ্র। শুরু হবে নতুন বইয়ের প্রচার। বাড়বে গ্রন্থানুরাগীদের সমাগমও। সারা মাস সরগরম থাকবে মেলার প্রাঙ্গণ।


অভিভাবকদের প্রতি প্রধানমন্ত্রী
সন্তানদের হাতে বেশি বেশি বই তুলে দিন
প্রধানমন্ত্রী শেখ হাসিনা গতকাল বাংলা একাডেমী প্রাঙ্গণে অমর একুশে বইমেলা উদ্বোধন শেষে বিভিন্ন স্টল পরিদর্শন করেন
প্রধানমন্ত্রী শেখ হাসিনা জ্ঞানভিত্তিক সমাজ গঠন ও অমর একুশের চেতনা চিরদিন সমুজ্জ্বল রাখতে নতুন প্রজন্মকে নতুন বইয়ের অবারিত ভান্ডারের সঙ্গে পরিচিত করার মাধ্যমে বই পড়ায় উদ্বুদ্ধ করতে অভিভাবকদের প্রতি আহ্বান জানিয়েছেন।
গতকাল বুধবার বিকেলে বাংলা একাডেমী প্রাঙ্গণে অমর একুশে গ্রন্থমেলা ২০১২ উদ্বোধনকালে শেখ হাসিনা এ আহ্বান জানান। তিনি বলেন, ‘আপনাদের সন্তানদের হাতে বেশি বেশি বই তুলে দিন এবং সমাজকে আলোকিত করায় অবদান রাখুন।’ খবর বাসসের।
শেখ হাসিনা সৃজনশীল লেখনীর মাধ্যমে একুশের চেতনা সমুন্নত রাখতে ও বিপথগামীদের সঠিক পথে ফিরিয়ে আনার প্রয়াস চালাতে কবি ও সাহিত্যিকদের প্রতি আহ্বান জানান। তিনি ভাষা আন্দোলনের শহীদদের স্মৃতির প্রতি শ্রদ্ধা জানিয়ে বলেন, একুশ হচ্ছে বাঙালি জাতীয়তাবাদ ও গৌরবের এক উৎসমূল। এই চেতনার প্রতিমূর্তি হচ্ছে—অমর একুশে গ্রন্থমেলা।
প্রধানমন্ত্রী বলেন, একুশে গ্রন্থমেলা বাঙালির সাংস্কৃতিক উজ্জীবনের উজ্জ্বল স্মারক ও দেশের সবচেয়ে বড় সাংস্কৃতিক উৎসব যা বাঙালির আত্মোপলব্ধি, আত্ম-আবিষ্কার ও আত্মপ্রকাশের উৎসস্থল।
বাংলা একাডেমীর চেয়ারম্যান অধ্যাপক ইমেরিটাস আনিসুজ্জামানের সভাপতিত্বে অনুষ্ঠানে সম্মানিত অতিথি হিসেবে উপস্থিত ছিলেন ব্রিটিশ কবি, বাংলা ভাষা ও সাহিত্যের গবেষক এবং লন্ডন স্কুল অব ওরিয়েন্টাল ল্যাংগুয়েজ অ্যান্ড আফ্রিকান স্টাডিজের সাবেক অধ্যাপক উইলিয়াম রাডিচি।
অন্যান্যের মধ্যে তথ্য এবং সংস্কৃতিমন্ত্রী আবুল কালাম আজাদ ও সংস্কৃতিবিষয়ক প্রতিমন্ত্রী প্রমোদ মানকিন অনুষ্ঠানে বক্তৃতা করেন। বাংলা একাডেমীর মহাপরিচালক শামসুজ্জামান খান এতে স্বাগত বক্তব্য দেন। অনুষ্ঠান পরিচালনা করেন সাংস্কৃতিক ব্যক্তিত্ব রামেন্দু মজুমদার।
প্রধানমন্ত্রী মানসম্পন্ন বই প্রকাশের ওপর গুরুত্বারোপ করে বলেন, ‘গ্রন্থমেলা উপলক্ষে প্রতিবছর বহু বই বের হয়। কিন্তু সংখ্যার চেয়ে মানের দিকে আমাদের বেশি গুরুত্ব দিতে হবে।’
শেখ হাসিনা লেখকদের সৃজনশীলতাকে উৎসাহিত করতে তাদের অধিকার সংরক্ষণের ওপর গুরুত্বারোপ করেন এবং লেখক ও প্রকাশকদের কপিরাইট সংরক্ষণে আরও বেশি উদ্যোগ গ্রহণে সংশ্লিষ্ট সবার প্রতি আহ্বান জানান।


কলকাতায় তসলিমার বইয়ের প্রকাশনা অনুষ্ঠান বন্ধ
বাংলাদেশি নির্বাসিত লেখক তসলিমা নাসরিনের নতুন বইয়ের প্রকাশনা অনুষ্ঠান করতে দেয়নি কলকাতা বইমেলার আয়োজক কর্তৃপক্ষ।
গতকাল বুধবার ৩৬তম কলকাতা বইমেলা প্রাঙ্গণের একটি মিলনায়তনে বেলা তিনটায় তসলিমা নাসরিনের আত্মজীবনীমূূলক ‘নির্বাসন’ বইয়ের সপ্তম খণ্ডের মোড়ক উন্মোচন অনুষ্ঠান হওয়ার কথা ছিল। কিন্তু মিলনায়তন প্রস্তুত না থাকার কারণ দেখিয়ে শেষ মুহূর্তে বইটির প্রকাশনা অনুষ্ঠান বাতিল করে মেলার আয়োজক সংস্থা।
এ ঘটনায় ক্ষোভ প্রকাশ করে তসলিমা বলেন, ‘এটি কেবল বই নয়, বরং একজন লেখককে নিষিদ্ধ করার বিষয়, যা খুবই ভয়ংকর।’
বইটির প্রকাশক শিবানী মুখোপাধ্যায় জানিয়েছেন, প্রথমে মিলনায়তন প্রস্তুত না থাকার কারণ দেখিয়ে অনুষ্ঠান বাতিল করে আয়োজক কর্তৃপক্ষ। তবে তারা পরে জানান, অনুষ্ঠান বিঘ্নিত করতে একটি মহলের পক্ষ থেকে হুমকি দেওয়ার খবর তাদের কাছে ছিল। তাই দর্শনার্থীদের নিরাপত্তার কথা ভেবেই অনুষ্ঠানটি বন্ধ করে দেওয়া হয়েছে। শিবানী দাবি করেন, ‘তসলিমা নিষিদ্ধ লেখক হওয়ায় এ অনুষ্ঠান বাতিল করা হয়েছে।’
জানা গেছে, বইমেলা প্রাঙ্গণে মোড়ক উন্মোচন অনুষ্ঠান করতে না পারলেও পরে প্রকাশনীর স্টলে বইটি প্রকাশ করা হয়।
সম্প্রতি বুকারজয়ী লেখক সালমান রুশদিকেও ভারতে আসতে দেওয়া হয়নি। এ নিয়ে ভারতে বিতর্ক চলছে।
তসলিমা নাসরিনকে ২০০৭ সালে কলকাতা থেকে বিতাড়িত করা হয়। আইনি জটিলতার অজুহাত দেখিয়ে পশ্চিমবঙ্গ সরকার তাঁকে কলকাতায় থাকতে দিতে অস্বীকৃতি জানায়। বাধ্য হয়ে তিনি ২০০৮ সালে সুইডেনে আশ্রয় গ্রহণ করেন। তিনি তাঁর এই বইয়ে সেই সময়কার বিভিন্ন স্মৃতি তুলে ধরেছেন।


প্রশ্নপত্র বিতরণে ভুল: তিন দিনের মধ্যে প্রতিবেদন দাখিলের নির্দেশ
এসএসসি পরীক্ষার প্রথম দিনে প্রশ্নপত্র বিতরণে ভুল করার ঘটনায় দোষী কেন্দ্র সচিব, শিক্ষক ও কর্মকর্তাদের চিহ্নিত করে তিন দিনের মধ্যে প্রতিবেদন দেওয়ার জন্য বোর্ড চেয়ারম্যানদের নির্দেশ দিয়েছে শিক্ষা মন্ত্রণালয়। একই সঙ্গে শিগগিরই তাঁদের বিরুদ্ধে শাস্তিমূলক ব্যবস্থা নেওয়ারও নির্দেশ দেওয়া হয়েছে।
শিক্ষামন্ত্রী নুরুল ইসলাম নাহিদ বোর্ড চেয়ারম্যানদের আজ এই নির্দেশ দেন। মন্ত্রণালয়ের যুগ্ম সচিব (মাধ্যমিক) এ এস মাহমুদ প্রথম আলো অনলাইনকে বলেন, গণমাধ্যমে আজ এ বিষয়ে সংবাদ প্রকাশের পর শিক্ষামন্ত্রী এই নির্দেশ দেন। ওই নির্দেশনায় আরও বলা হয়, ভুক্তভোগী পরীক্ষার্থীদের যাতে কোনো ধরনের ক্ষতি না হয়, সে বিষয়েও প্রয়োজনীয় ব্যবস্থা নেবে মন্ত্রণালয়। আগামী পরীক্ষাগুলোতে এ ধরনের ঘটনা যেন না ঘটে সেজন্য সবাইকে সতর্ক থাকতে বলা হয়েছে।
২০১২ সালের মাধ্যমিক পরীক্ষার প্রথম দিনে গতকাল রাজধানীসহ দেশের বিভিন্ন স্থানে বেশকিছু কেন্দ্রে ২০১১ সালের সিলেবাসের তৈরি প্রশ্নপত্র দেওয়া হয়। আবার কোথাও এর উল্টো ঘটনাও ঘটেছে। এ কারণে প্রস্তুতি ভালো থাকলেও অনেকেরই পরীক্ষা ভালো হয়নি। এতে পরীক্ষার্থী ও অভিভাবক মহলে উদ্বেগের সৃষ্টি হয়েছে।
কেন্দ্র সচিবকে অব্যাহতি
পাথরঘাটা (বরগুনা) সংবাদদাতা জানিয়েছেন, বরগুনার পাথরঘাটায় এসএসসি পরীক্ষায় ভুল প্রশ্নপত্র সরবরাহের অভিযোগ উঠেছে। এ ঘটনায় কেএম পাইলট মাধ্যমিক বিদ্যালয় কেন্দ্রের কেন্দ্র সচিব মো. মোস্তাফিজুর রহমানকে পরীক্ষার দায়িত্ব থেকে অব্যাহতি দেওয়া হয়েছে।
সূত্র জানায়, গতকাল বুধবার ওই পরীক্ষা কেন্দ্রে, ২০১১ সালের অনিয়মিত ৯৮ জন পরীক্ষার্থীকে ২০১১ সালের প্রশ্নপত্রের পরিবর্তে ২০১২ সালের প্রশ্নপত্র সরবরাহ করা হয়। এ বিষয়ে উপজেলা নির্বাহী কর্মকর্তার (ইউএনও) কাছে লিখিত অভিযোগ করা হয়। পরে বিষয়টি বরিশাল শিক্ষা বোর্ডকে জানানো হলে পরীক্ষা নিয়ন্ত্রক মুহাম্মদ শাহ আলমগীর কেন্দ্র সচিব মো. মোস্তাফিজুর রহমানকে পরীক্ষার দায়িত্ব থেকে অব্যাহতি দেন।


খাদ্য অধিদপ্তরের পরীক্ষার প্রশ্ন ফাঁস, ৮ জন রিমান্ডে
খাদ্য অধিদপ্তরের নিয়োগ পরীক্ষার প্রশ্নপত্র ফাঁসের ঘটনায় কুড়িগ্রামে আটক আটজনকে রিমান্ডে নেওয়া হয়েছে।
আজ বৃহস্পতিবার মুখ্য বিচারিক হাকিম আদালতে ডিবি পুলিশ তাঁদের সাত দিনের রিমান্ডে নেওয়ার আবেদন করেন। শুনানি শেষে বিচারিক হাকিম মো. হাবিবুর রহমান তাঁদের তিন দিন ও পাঁচ দিনের রিমান্ড মঞ্জুর করেন।
যাঁদের পাঁচ দিনের রিমান্ডে নেওয়া হয়েছে, তাঁরা হলেন আবদুল জলিল সরকার (৬৩), তাঁর ছেলে মাহফুজার রহমান (৩০)। এ ছাড়া আবদুল হাই (৫২), রুহুল আমিন (৪৫), মোস্তাফিজুর রহমান (৩০), লুত্ফর রহমান লিটন (৩৩), আসাদুজ্জামান (১৮) ও হাসান বসুনিয়াকে (২২) তিন দিনের রিমান্ডে নেওয়া হয়েছে।
কুড়িগ্রাম জেলা ডিবি এবং এর পরিদর্শক মো. রেজাউল করিম জানান, প্রাথমিক জিজ্ঞাসাবাদে ও অনুসন্ধানে গুরুত্বপূর্ণ তথ্য পাওয়া গেছে। এ কারণে আরও জিজ্ঞাসাবাদের জন্য রিমান্ড চাওয়া হয়েছে।
রাজারহাট থানার ভারপ্রাপ্ত কর্মকর্তা (ওসি) সাদেকুল হক জানান, গত ২৭ জানুয়ারি পাবলিক পরীক্ষা (অপরাধ) আইন/১৯৮০-এর ৪ তত্সহ সরকারি গোপন আইন/১৯২৩-এর ৫(৩)-এর (এ) (বি) সরকারি নিয়োগ পরীক্ষার প্রশ্নপত্র পরীক্ষা শুরুর আগেই প্রকাশ এবং গুরুত্বপূর্ণ গোপন তথ্য অন্যের কাছে সরবরাহের অপরাধ আইনে আটজনকে আসামি করে রাজারহাট থানায় একটি মামলা হয়। মামলা করেন ডিবির উপপরিদর্শক (এসআই) শফিউল ইসলাম। ওই মামলায় তাঁদের রিমান্ডে নেওয়া হলো।


কবিতার জয়গানে শুরু হলো উৎসব
ঢাকা বিশ্ববিদ্যালয়ের কেন্দ্রীয় গ্রন্থাগারের সামনের চত্বরে শুরু হয়েছে দুই দিনব্যাপী জাতীয় কবিতা উত্সব। গতকাল উত্সবের উদ্বোধনের দিন সমবেত সংগীত পরিবেশন করেন শিল্পীরা
শীতের শেষ বেলায় বসন্তের উঁকিঝুঁকি। সকালের সোনা রোদের সঙ্গে দক্ষিণ হাওয়ার মিতালি। তারপর দিনভর কবিতা আর কবিতা।
গতকাল বুধবার ঢাকা বিশ্ববিদ্যালয়ের কেন্দ্রীয় গ্রন্থাগারের সামনের চত্বরে শুরু হয়েছে জাতীয় কবিতা উৎসব। সকালে বর্ণাঢ্য শোভাযাত্রার মধ্য দিয়ে উৎসবের শুরু, আজ শেষ।
দেশি ও বিদেশি কবিরা গতকাল উৎসবের শুরুতে জাতীয় কবি কাজী নজরুল ইসলাম, শিল্পাচার্য জয়নুল আবেদিন ও শিল্পী কামরুল হাসানের সমাধিতে ফুল দিয়ে শ্রদ্ধা জানান। এরপর তাঁরা কেন্দ্রীয় শহীদ মিনারে পুষ্পস্তবক অর্পণ করেন।
উৎসবের আনুষ্ঠানিক উদ্বোধন করা হয় জাতীয় সংগীত দিয়ে। শিল্পীরা পরিবেশন করেন ‘আমার ভাইয়ের রক্তে রাঙানো একুশে ফেব্রুয়ারী’ ও কবিতা উৎসবের গান ‘কবিতা শোনিতে, স্বপ্নের ধ্বনিতে তুলে নাও কবিতার বাণী’।
এ ছাড়া তারেক মাসুদ, মিশুক মুনীর, ভূপেন হাজারিকা, স্টিভ জবসসহ সদ্য প্রয়াত দেশি-বিদেশি বরেণ্য ব্যক্তির স্মৃতির প্রতি শ্রদ্ধা জানিয়ে এক মিনিট নীরবতা পালন করা হয়।
উদ্বোধনী অনুষ্ঠানে বক্তব্য দেন পরিষদের সভাপতি হাবীবুল্লাহ সিরাজী, রবিউল হুসাইন, মুহাম্মদ সামাদ, আসলাম সানী, তারিক সুজাত প্রমুখ। কবিতা আবৃত্তি করেন বীথি চক্রবর্তী, মণিপুরের কবি রাজকুমার ভুবনস্না, রাতুল দেববর্মন, শ্যামলকান্তি দাশ, আশিস সান্যাল, দীপক লাহিড়ীসহ আরও অনেকে।
শুভেচ্ছা বক্তব্য শেষে প্রথমেই ভারতের কবিদের আমন্ত্রণ জানানো হয় কবিতা আবৃত্তি করার জন্য। বীথি চক্রবর্তী আবৃত্তি করলেন ‘এক রাজা তার ঢাল-তালোয়ার নেই’। মণিপুরের কবি রাজকুমার ভুবনস্না মণিপুরি ভাষায় আবৃত্তি করলেন ‘বৈশাখের অগ্নিশিখা’ কবিতাটি। বিদেশি কবিদের আবৃত্তির ফাঁকে ফাঁকে তাঁদের ফুল দিয়ে শুভেচ্ছা জানান এ দেশের কবিরা।
উৎসবের অন্যতম উদ্যোক্তা কবি সৈয়দ শামসুল হক বলেন, ‘এই কবিতা উৎসবে সারা দেশের কবিদের সঙ্গে সীমান্তের ওপার থেকেও কবিরা আসেন, এটা কবিদের একটি বড় মিলনমেলা। দেশের একটা সংকটময় সময়ে আমরা সংগঠিত হয়েছিলাম। জাতি যে স্বপ্ন দেখে, সেই স্বপ্নের কথাই প্রচার করে কবিতা।’
কবিতা উৎসবে আসা কলকাতার কবি শ্যামলকান্তি দাশ বললেন, ‘একদিকে বইমেলা, অন্যদিকে কবিতা উৎসব—সব মিলে এক অনন্য ভালোলাগা নিয়ে দেশে ফিরে যাই।’
কবিতাকে ভালোবেসে বিকেল গড়িয়ে সন্ধ্যা ও রাত অবধি বাড়তে থাকে দর্শকদের সংখ্যাও। দেশ-বিদেশের কবিদের এই মিলনমেলায় কাব্যানুরাগীদের মুখেও উচ্চারিত হতে থাকে কবিতার জয়গান।
আজ বৃহস্পতিবার উৎসবের সমাপনী। সকাল ১০টায় ‘ভাষা আন্দোলন ও আমাদের কবিতা’ এবং ১১টায় ‘মুক্তিযুদ্ধ এবং আমাদের কবিতা’ শীর্ষক দুটি সেমিনার অনুষ্ঠিত হবে। বিকেলে হবে পুরস্কার বিতরণী অনুষ্ঠান।


ঘোড়ায় চড়ে পরীক্ষা দিতে গেল তরিকুল
ঘোড়ায় চড়ে এসএসসি পরীক্ষা দিতে যাচ্ছে তরিকুল
মায়ের খুব ইচ্ছা ছিল ছেলে ঘোড়ায় চড়ে গিয়ে এসএসসি পরীক্ষা দেবে। সেই মা বেঁচে নেই। কিন্তু মায়ের শখের কথা মনে রেখেছে ছেলে তরিকুল ইসলাম (১৬)। গতকাল বুধবার ঘোড়ায় চড়ে গিয়ে এসএসসির প্রথম পরীক্ষা দিয়েছে সে।
তরিকুল যশোরের অভয়নগর উপজেলার বারান্দী গ্রামের নছিমন (শ্যালো মেশিনচালিত ছোট যান) চালক গোলাম মোস্তফার ছেলে। ফকিরহাট মাধ্যমিক বিদ্যালয়ের এসএসসি পরীক্ষার্থী সে। পরীক্ষা দিচ্ছে নওয়াপাড়া মাধ্যমিক বালিকা বিদ্যালয় পরীক্ষা কেন্দ্রে।
গ্রামবাসী জানায়, তরিকুলের মা ফাতেমা বেগম ছিলেন পাটকল শ্রমিক। ২০০৮ সালের ৪ মার্চ সন্ত্রাসীদের ধারালো অস্ত্রের আঘাতে তিনি প্রাণ হারান। টানাপোড়েনের সংসারে বাবা মোস্তফা আবার বিয়ে করেন। বড় দুই মেয়ের বিয়ে দেন। এর মধ্যে তরিকুলের পড়াশোনা চালিয়ে যাওয়া কঠিন হয়ে দাঁড়ায়। কিন্তু সে হাল ছাড়েনি। পড়াশোনার ফাঁকে ফাঁকে নছিমন চালিয়ে ও শিশুদের পড়িয়ে পড়াশোনার খরচ চালিয়ে এসেছে। গতকাল পরীক্ষা কেন্দ্রে যেতে নিজের টাকায় কেশবপুর থেকে ঘোড়াটি ভাড়া করে আনে সে। এক দিনের ভাড়া বাবদ ঘোড়ার মালিককে এক হাজার টাকা দিতে হয়েছে।
গতকাল সকালে নওয়াপাড়া মাধ্যমিক বালিকা বিদ্যালয়ের সামনে গিয়ে দেখা যায়, একটি ঘোড়ার পিঠে চড়ে পরীক্ষা কেন্দ্রের দিকে যাচ্ছে তরিকুল। ঘোড়ার লাগাম ধরে হাঁটছেন মালিক নজরুল ইসলাম।
তরিকুল এ সময় আবেগজড়ানো কণ্ঠে বলে, ‘ছোটবেলায় মা বলতেন, ভালো করে লেখাপড়া করলে আমাকে ঘোড়ার পিঠে বসিয়ে এসএসসি পরীক্ষা দিতে পাঠাবেন। তিন বছর আগে সন্ত্রাসীরা মাকে হত্যা করে। কিন্তু মায়ের সে ইচ্ছা আমি পূরণ করেছি। ভালো করে পড়াশোনা করেছি। এখন নিজের টাকায় ঘোড়া ভাড়া করে পরীক্ষা দিতে যাচ্ছি।’ পরীক্ষার ফলও ভালো হবে বলে তার প্রত্যাশা।


জাহাঙ্গীরনগর বিশ্ববিদ্যালয়
পঞ্চম সমাবর্তন অনুষ্ঠান স্থগিত
জাহাঙ্গীরনগর বিশ্ববিদ্যালয়ের পঞ্চম সমাবর্তন অনুষ্ঠান স্থগিত করা হয়েছে।
গতকাল বুধবার সিন্ডিকেটের এক জরুরি সভায় এ সিদ্ধান্ত হয়। ৭ ফেব্রুয়ারি এ সমাবর্তন অনুষ্ঠিত হওয়ার কথা ছিল।
বিশ্ববিদ্যালয়ের কাউন্সিল কক্ষে বিকেলে অনুষ্ঠিত এ সিন্ডিকেট সভায় জুবায়ের হত্যাকাণ্ডের ঘটনায় সাত দফা দাবি আদায়ে শিক্ষক সমাজের গৃহীত কর্মসূচি ও সমাবর্তনের বিভিন্ন বিষয় নিয়ে আলোচনা হয়। পরে আন্দোলনরত শিক্ষকদের গৃহীত কর্মসূচির কারণে সমাবর্তন অনুষ্ঠান সুষ্ঠু ও সুন্দরভাবে না হওয়ার আশঙ্কায় তা স্থগিত করার সিদ্ধান্ত হয়।
সভা শেষে সিন্ডিকেট সচিব বিশ্ববিদ্যালয় রেজিস্ট্রার আবু বকর সিদ্দিক গতকালপ্রথম আলোকে বলেন, পরিস্থিতি স্বাভাবিক হলে সমাবর্তনের নতুন তারিখ ঘোষণা করা হবে।
উল্লেখ্য, শিক্ষক সমাজের ব্যানারে আন্দোলনরত শিক্ষকেরা জুবায়ের হত্যাকাণ্ডের ঘটনায় সাত দফা দাবিতে ছয় দিনব্যাপী কর্মসূচি ঘোষণা করেন। প্রথম দিনে গতকাল তাঁরা গণসংযোগ কর্মসূচি পালন করেন। আজ বৃহস্পতিবার দ্বিতীয় দিনে তাঁদের ধর্মঘট, কালো পতাকা মিছিল ও ঢাকা-আরিচা মহাসড়কে মানববন্ধন করার কথা।


মাধ্যমিক পরীক্ষা
চট্টগ্রাম বোর্ডে দুজনকে বহিষ্কার
পরীক্ষায় অসদুপায় অবলম্বন ও প্রশ্নপত্র পরীক্ষা কেন্দ্রের বাইরে নিয়ে যাওয়ার অপরাধে মাধ্যমিক পরীক্ষার প্রথম দিনে গতকাল বুধবার চট্টগ্রামে দুজনকে বহিষ্কার করা হয়েছে। এদের একজন রাঙামাটি জেলার কাউখালী উচ্চবিদ্যালয় কেন্দ্র ও অপরজন লোহাগাড়া উপজেলার শাহপীর উচ্চ বিদ্যালয় কেন্দ্রের পরীক্ষার্থী ছিল।
এ ছাড়া চট্টগ্রাম বোর্ডের সব খানেই পরীক্ষা সুষ্ঠুভাবে অনুষ্ঠিত হয়েছে বলে বোর্ড সূত্রে জানা যায়।
এ বিষয়ে চট্টগ্রাম শিক্ষা বোর্ডের পরীক্ষা নিয়ন্ত্রক পীযূষ দত্ত প্রথম আলোকে বলেন, কাউখালী উচ্চবিদ্যালয় কেন্দ্র থেকে একজন পরীক্ষার্থীকে নকল করার অভিযোগে বহিষ্কার করা হয়। লোহাগাড়া উপজেলার শাহপীর উচ্চবিদ্যালয় কেন্দ্রের অপর পরীক্ষার্থী নৈর্ব্যক্তিক পরীক্ষার প্রশ্নপত্র হলের বাইরে নিয়ে যাওয়ার অভিযোগ প্রমাণ হলে তাঁকেও বহিষ্কার করা হয়।


ছয় বছরেও অধ্যাপক তাহের হত্যার বিচার শেষ হয়নি
ছয় বছরেও রাজশাহী বিশ্ববিদ্যালয়ের ভূতত্ত্ব ও খনিবিদ্যা বিভাগের অধ্যাপক এস তাহের আহমেদ হত্যার বিচারকাজ শেষ হয়নি। কিছুদিনের মধ্যে মৃত্যুদণ্ডাদেশের বিরুদ্ধে হাইকোর্টের আপিল বিভাগে আসামিপক্ষের আবেদনের ওপর শুনানি হওয়ার কথা।
অধ্যাপক তাহেরের ষষ্ঠ মৃত্যুবার্ষিকী কাল ৩ ফেব্রুয়ারি। ২০০৬ সালের ১ ফেব্রুয়ারি তাহের নিখোঁজ হন। এর দুই দিন পর ৩ ফেব্রুয়ারি বিশ্ববিদ্যালয়ের বাসভবনের পাশে ম্যানহোলে তাঁর লাশ পাওয়া যায়। ওই দিনই তাঁর ছেলে সানজিদ আলভী অজ্ঞাতনামা ব্যক্তিদের আসামি করে নগরের মতিহার থানায় হত্যা মামলা করেন।
পুলিশ ও আদালত সূত্রে জানা গেছে, ২০০৭ সালের ১৮ মার্চ ওই মামলার তদন্ত কর্মকর্তা রাজশাহী মহানগর গোয়েন্দা পুলিশের তৎকালীন উপপরিদর্শক (এসআই) আচানুল কবির রাজশাহী মহানগর মুখ্য হাকিমের আদালতে অভিযোগপত্র দাখিল করেন। তাতে অধ্যাপক তাহেরের বিভাগীয় সহকর্মী মিয়া মোহাম্মদ মহিউদ্দিন, রাজশাহী বিশ্ববিদ্যালয় শাখা ইসলামী ছাত্রশিবিরের তৎকালীন সভাপতি মাহবুবুল আলম, তাহেরের বাসভবনের তত্ত্বাবধায়ক জাহাঙ্গীর ও তাঁর ভাই ছাত্রশিবিরের কর্মী আবদুস সালাম, তাঁদের বাবা আজিমুদ্দীন ও আত্মীয় নাজমুলকে অভিযুক্ত করা হয়।
আদালত সূত্র জানায়, ৪৯ জনের সাক্ষ্য গ্রহণ শেষে ২০০৮ সালের ২২ মে রাজশাহীর দ্রুত বিচার ট্রাইব্যুনালের বিচারক এ টি এম মেসবাউদ্দৌলা মামলার রায় ঘোষণা করেন। রায়ে মহিউদ্দিন, জাহাঙ্গীর ও তাঁর ভাই ছাত্রশিবিরের কর্মী আবদুস সালাম এবং নাজমুলকে মৃত্যুদণ্ড দেওয়া হয়। আর ছাত্রশিবিরের নেতা মাহবুবুল, আজিমুদ্দীনকে মামলা থেকে বেকসুর খালাস দেওয়া হয়।
পরে আসামিদের পরিবারের পক্ষ থেকে এই রায়ের বিরুদ্ধে উচ্চ আদালতে আপিল করা হয়। আপিলের শুনানি গত বৃহস্পতিবার থেকে শুরু হওয়ার কথা থাকলেও হয়নি। আগামী সপ্তাহে তা শুরু হতে পারে।
দীর্ঘদিনেও বিচারকাজ শেষ না হওয়ায় ক্ষোভ প্রকাশ করেছেন অধ্যাপক তাহেরের মেয়ে শেগুফ্তা তাবাসসুম। তিনি প্রথম আলোকে বলেন, ‘মামলার পেছনে লেগে থাকার জন্য যে ধরনের সামর্থ্য, অর্থ ও সহযোগিতার দরকার হয়, তা আমাদের নেই।’ তিনি অবিলম্বে তাঁর বাবার হত্যাকারীদের মৃত্যুদণ্ডাদেশ কার্যকর করার দাবি জানান।


বাংলাদেশ কৃষি বিশ্ববিদ্যালয়ে শিক্ষক সমিতির নির্বাচন
সাতটিতে আ.লীগপন্থী চারটিতে বিএনপিপন্থী শিক্ষকদের জয়
ময়মনসিংহে অবস্থিত বাংলাদেশ কৃষি বিশ্ববিদ্যালয়ে গত মঙ্গলবার শিক্ষক সমিতির নির্বাচন অনুষ্ঠিত হয়েছে। নির্বাচনে ১১টি পদের মধ্যে সাতটিতে জয়লাভ করেছে মুক্তিযুদ্ধের চেতনা ও আদর্শে বিশ্বাসী আওয়ামী লীগপন্থী শিক্ষকদের সংগঠন ‘গণতান্ত্রিক শিক্ষক ফোরাম’। চারটিতে জয়ী হয়েছে বাংলাদেশ জাতীয়তাবাদ ও ধর্মীয় মূল্যবোধে বিশ্বাসী বিএনপিপন্থী শিক্ষকদের সংগঠন ‘সোনালী দল’।
বাংলাদেশ কৃষি বিশ্ববিদ্যালয় ক্যাম্পাস সূত্র জানায়, মঙ্গলবার বিশ্ববিদ্যালয় শিক্ষক সমিতির কার্যনির্বাহী কমিটির নির্বাচন বিশ্ববিদ্যালয়ের ক্লাব ভবনে অনুষ্ঠিত হয়। সকাল নয়টা থেকে দুপুুর দুইটা পর্যন্ত একটানা ভোট গ্রহণ চলে। রাত ১০টার দিকে প্রধান নির্বাচন কমিশনার ও শিক্ষক সমিতির সভাপতি নজরুল ইসলাম নির্বাচনের ফলাফল ঘোষণা করেন। এবারের নির্বাচনে মোট ভোটার সংখ্যা ৫১০ জন হলেও ভোট দেন ৩৯৭ জন শিক্ষক।
গণতান্ত্রিক শিক্ষক ফোরামের প্রার্থী আবদুর রহমান সরকার ২০১ ভোট পেয়ে সভাপতি, কাজী শাহানারা আহমেদ ২০১ ভোট পেয়ে কোষাধ্যক্ষ, মোহাম্মাদ শামছুদ্দিন ২০৭ ভোট পেয়ে সাধারণ সম্পাদক নির্বাচিত হয়েছেন। একই ফোরাম থেকে মঞ্জুরুল আলম, জহিরুল হক খন্দকার, আবুল কাসেম ও আমিরুল ইসলাম সদস্যপদে নির্বাচিত হয়েছেন।
অপরদিকে সোনালী দলের মোরশেদ আলম ২০৮ ভোট পেয়ে সহ-সভাপতি এবং আবদুল আলীম ২০৩ ভোট পেয়ে যুগ্ম সম্পাদক পদে নির্বাচিত হয়েছেন। সোনালী দল থেকে নির্বাচিত সদস্যরা হলেন এ কে ফজলুল হক ভূঁইয়া ও হাম্মাদুর রহমান।


কেরানীগঞ্জে কলেজ নামধারী সেই ছয়টি প্রতিষ্ঠানকে নোটিশ
ঢাকার কেরানীগঞ্জ উপজেলায় মাধ্যমিক পর্যন্ত পাঠদানকারী সেই ছয়টি ‘স্কুল অ্যান্ড কলেজ’কে কারণ দর্শানোর নোটিশ দেওয়া হয়েছে। উপজেলা প্রাথমিক শিক্ষা কার্যালয় এ নোটিশ দিয়েছে।
শিক্ষাপ্রতিষ্ঠানগুলো হলো: কেরানীগঞ্জের নারিন্দা আইডিয়াল স্কুল অ্যান্ড কলেজ, কেয়ার ইন্টারন্যাশনাল স্কুল অ্যান্ড কলেজ (দুটি শাখা), নিউ ল্যাবরেটরি স্কুল অ্যান্ড কলেজ, সিটি ইন্টারন্যাশনাল স্কুল অ্যান্ড কলেজ, শহীদ নগর স্কুল অ্যান্ড কলেজ। প্রথম আলোর অনুসন্ধানে জানা যায়, এ শিক্ষাপ্রতিষ্ঠানগুলোতে পাঠদান করা হয় সর্বোচ্চ মাধ্যমিক পর্যন্ত। অথচ, শিক্ষার্থী ও অভিভাবকদের আকৃষ্ট করতে প্রতিষ্ঠানের নামের সঙ্গে ‘কলেজ’ শব্দটি জুড়ে দিয়েছে কর্তৃপক্ষ। কলেজ পর্যায়ের পাঠদান তো দূরের কথা, অনেক ক্ষেত্রে অনুমোদন চেয়ে কর্তৃপক্ষের কাছে আবেদনও করা হয়নি আজ পর্যন্ত। এ নিয়ে গত ২৩ জানুয়ারি ‘নামে স্কুল অ্যান্ড কলেজ, পাঠদান মাধ্যমিকের’ শিরোনামে প্রথম আলোয় একটি সচিত্র প্রতিবেদন প্রকাশিত হয়।
উপজেলা প্রাথমিক শিক্ষা কার্যালয় সূত্র জানায়, ওই ছয়টি শিক্ষাপ্রতিষ্ঠানকে গত ২৪ জানুয়ারি কারণ দর্শানোর নোটিশ দেওয়া হয়েছে।
কেরানীগঞ্জ উপজেলা নির্বাহী কর্মকর্তা বাবুল মিয়া প্রথম আলোকে বলেন, উপজেলা প্রাথমিক শিক্ষা কর্মকর্তাকে আহ্বায়ক করে একটি তদন্ত কমিটি গঠন করা হয়েছে। এ কমিটিকে আগামী ১০ কার্য দিবসের মধ্যে ওই ছয়টি শিক্ষাপ্রতিষ্ঠানের বিষয়ে তদন্ত প্রতিবেদন জমা দেওয়ার নির্দেশ দেওয়া হয়েছে। প্রতিবেদন হাতে পাওয়ার পর প্রয়োজনীয় ব্যবস্থা নেওয়া হবে।
তদন্ত কমিটির আহ্বায়ক উপজেলা প্রাথমিক শিক্ষা কর্মকর্তা মাজেদা সুলতানা বলেন, ওই ছয়টি শিক্ষাপ্রতিষ্ঠানের ব্যাপারে তদন্ত চলছে। আগামী ৯ ফেব্রুয়ারির মধ্যে প্রয়োজনীয় কাগজপত্র নিয়ে ওই শিক্ষাপ্রতিষ্ঠানগুলোর প্রধানদের উপজেলা প্রাথমিক শিক্ষা কার্যালয়ে হাজির হওয়ার নোটিশ দেওয়া হয়েছে।
এদিকে উপজেলা প্রশাসনের নোটিশ পাওয়ার পরও ওই শিক্ষাপ্রতিষ্ঠানগুলো ‘স্কুল অ্যান্ড কলেজ’ নাম ব্যবহার করেই বিভিন্ন স্থানে নতুন করে সাইনবোর্ড ও পোস্টার সেঁটে দিচ্ছে বলে খবর পাওয়া গেছে।
পরীক্ষার্থীকে সহযোগিতার অভিযোগে মাদ্রাসা শিক্ষক বহিষ্কার
মাদ্রাসা শিক্ষা বোর্ডের অধীন দাখিল পরীক্ষার প্রথম দিন গতকাল বুধবার শেরপুরে এক পরীক্ষার্থীকে সহযোগিতা করার অভিযোগে এক মাদ্রাসাশিক্ষককে বহিষ্কার করা হয়েছে। তাঁর নাম মো. তোফাজ্জল হোসেন। তিনি শেরপুর সদর উপজেলার সন্ন্যাসীর চর দাখিল মাদ্রাসার মৌলভি শিক্ষক।
অনুপস্থিত
নারায়ণগঞ্জে এসএসসি ও সমমানের পরীক্ষার প্রথম দিনে গতকাল বুধবার ৯৪ জন পরীক্ষার্থী অনুপস্থিত ছিল। এসএসসিতে ৫৩ জন, দাখিল পরীক্ষায় ৩৯ জন এবং ভোকেশনাল পরীক্ষায় দুজনসহ ৯৪ জন পরীক্ষার্থী অনুপস্থিত ছিল।
নারায়ণগঞ্জের অতিরিক্ত জেলা প্রশাসক (শিক্ষা) মো. মাহবুবুল ইসলাম প্রথম আলোকে এ তথ্য জানান।
যুবকের কারাদণ্ড
গোপালগঞ্জে এসএসসি পরীক্ষার্থীকে উত্ত্যক্ত করার দায়ে হাবিবুর রহমান চৌধুরী নামের এক যুবককে এক বছরের সশ্রম কারাদণ্ডাদেশ দিয়েছেন ভ্রাম্যমাণ আদালত।
গতকাল বুধবার সকাল সাড়ে নয়টার দিকে শহরের এস এস মডেল উচ্চবিদ্যালয়ের সামনে এক পরীক্ষার্থীকে উত্ত্যক্ত করায় পুলিশ হাবিবুরকে গ্রেপ্তার করে। তাকে ভ্রাম্যমাণ আদালতে হাজির করা হলে আদালত হাবিবুরকে এ দণ্ডাদেশ দেন।


নির্মাণের দেড় বছরেই মেঝে ধসে ৯ ফুট নিচে, স্কুলে যাচ্ছে না শিশুরা
সিলেটের ফেঞ্চুগঞ্জ উপজেলার সুলতানপুর সরকারি প্রাথমিক বিদ্যালয়ের নবনির্মিত ভবন উদ্বোধনের দেড় বছরের মাথায় শ্রেণীকক্ষ ও বারান্দার মেঝে ধসে প্রায় নয় ফুট গভীর হয়ে গেছে। ভয়ে শিশুরা বিদ্যালয়ে যাচ্ছে না বলে অভিভাবকেরা জানিয়েছেন।
ঝুঁকিপূর্ণ হয়ে পড়ায় ভবনের দুটি কক্ষে ছাত্রছাত্রীদের পাঠদান বন্ধ করে দেওয়া হয়েছে। বিদ্যালয় পরিচালনা কমিটি এর আগেই ঠিকাদারি প্রতিষ্ঠানের বিরুদ্ধে নিম্নমানের নির্মাণসামগ্রী ব্যবহারের লিখিত অভিযোগ করে। কিন্তু কর্তৃপক্ষ কাজের মান নিয়ন্ত্রণ না করায় ভবনটির বিভিন্ন অংশ ধসে পড়ছে। ১৩ লক্ষাধিক টাকা ব্যয়ে নির্মিত এ ভবনটি ২০১০ সালের ৪ সেপ্টেম্বর আনুষ্ঠানিকভাবে উদ্বোধন করা হয়।
একটি শ্রেণীকক্ষে গত রোববার আন্তপ্রাথমিক বিদ্যালয়ের প্রতিযোগিতা চলার সময় হঠাৎ মেঝে ধসে পড়লে ছয় ছাত্রী গুরুতর আহত হয়। মঙ্গলবার বিকেলে উপজেলা পরিষদের একটি প্রতিনিধিদল বিদ্যালয় পরিদর্শন করতে গেলে তাদের সামনেই ধসে পড়ে বিদ্যালয়ের বারান্দাও। এতে শিক্ষকসহ ছয় ব্যক্তি আহত হওয়ার ঘটনা ঘটে।
স্থানীয় প্রকৌশল অধিদপ্তর সূত্রে জানা যায়, ২০০৬-০৭ অর্থবছরে পিইডিপি-২-এর আওতায় ১৪ শতাংশ ঊর্ধ্বদরে ১৩ লাখ ৪০ হাজার টাকা ব্যয়ে ২০০৭ সালের ২৯ মে বিদ্যালয়ের ভবন নির্মাণের কার্যাদেশ পায় স্থানীয় মেসার্স রঞ্জিত দাস কনস্ট্রাকশন। বিদ্যালয় কর্তৃপক্ষ ২০০৯ সালের ১৫ জুন ফেঞ্চুগঞ্জ উপজেলা নির্বাহী কর্মকর্তা বরাবর নির্মাণকাজের বিভিন্ন অনিয়মের লিখিত অভিযোগ দাখিল করে। কিন্তু স্থানীয় সরকার প্রকৌশল অধিদপ্তরের কর্মকর্তারা কাজের সঠিক মান নিশ্চিত করেননি।
প্রকল্পের কাজ তদারকির দায়িত্বে ছিলেন উপসহকারী প্রকৌশলী অনুপ কুমার। স্থানীয় লোকজন জানান, প্রকৌশলী অনুপ কুমার ঠিকাদার অনাদি রঞ্জন দাশের সঙ্গে মাঝেমধ্যে আসতেন। আবার এক সঙ্গেই চলে যেতেন। ঠিকাদারিপ্রতিষ্ঠান বিদ্যালয় ভবনের নির্মাণকাজ সম্পন্ন করে ২০১০ সালের ২ সেপ্টেম্বর চূড়ান্ত বিল তুলে নেয়। আর দেড় বছরের মাথায় ভবনের মেঝে ও বারান্দা দেবে ও ধসে ছাত্রছাত্রীসহ ১২ ব্যক্তি আহত হওয়ায় প্রশাসনের টনক নড়ে।
সরেজমিনে মঙ্গলবার সুলতানপুর সরকারি প্রাথমিক বিদ্যালয় ঘুরে দেখা যায়, পূর্ব দিকের শ্রেণীকক্ষের একাংশ ধসে গেছে। ১৫ ফুট দীর্ঘ আট ফুট প্রস্থের মেঝে ধসে প্রায় নয় ফুট গভীরে চলে গেছে। মেঝের নিচে মাটি নেই। বালুর সঙ্গে পানি রয়েছে। স্থানীয় প্রশাসনের পরামর্শে ধসে পড়া ভবন তালাবদ্ধ করে রাখা হয়েছে।
দুর্ঘটনার পর থেকে বিদ্যালয়ে ছাত্রছাত্রীদের উপস্থিতি কমে গেছে। বিদ্যালয়ের ১৮৫ জন ছাত্রছাত্রীর মধ্যে দুর্ঘটনার পরদিন মাত্র ১৩ জন ছাত্রছাত্রী উপস্থিত ছিল। মঙ্গলবার তাদের উপস্থিতির সংখ্যা ছিল ২৬ জন।
অভিভাবক মঈন উদ্দিন বলেন, ‘দুর্ঘটনার বাদ থাকি পুড়ি (মেয়ে) ডরাইয়া স্কুলো আর না। জোর করলে কান্দি দেয়।’ বিদ্যালয়ের সহকারী শিক্ষিকা শাহিনা আক্তার বলেন, ‘আমরা নিজেরাই যেখানে ভয় পাচ্ছি, সেখানে ছাত্রছাত্রীরা ভয় পাওয়ার কথা।’ বিদ্যালয়ের শ্রেণীকক্ষ ধসে পড়ার ঘটনায় এলাকায় আতঙ্ক সৃষ্টি হয়েছে।
১৯৭২ সালে প্রতিষ্ঠিত এই বিদ্যালয়ের পুরাতন ভবনের দক্ষিণ পাশে নতুন ভবনটি নির্মাণ করা হয়েছে। বন্যার পানি যাতে ভবনে ঢুকতে না পারে, এ জন্য পুরাতন ভবনের চেয়ে ছয় ফুট উঁচু করে নির্মাণ করা হয় নতুন ভবন।
এলাকার প্রবীণ লোকজনের সঙ্গে কথা বলে জানা যায়, যেখানে নতুন ভবন নির্মাণ করা হয়েছে, সেখানে ডোবা ছিল। ঠিকাদারিপ্রতিষ্ঠান ভালো করে মাটি ভরাট না করে মেঝে ঢালাই করে ফেলে।
প্রধান শিক্ষক শশাংক কুমার নাথ বলেন, ‘ভবন নির্মাণকাজের প্রাথমিক পর্যায়ে ঠিকাদার নিম্নমানের নির্মাণসামগ্রী ব্যবহার করলে আমরা লিখিত অভিযোগ করি। কিন্ত তাদের বিরুদ্ধে কার্যকর কোনো ব্যবস্থা নেওয়া হয়নি। বিদ্যালয় ছুটি হওয়ার পর ও বন্ধের দিন তারা কাজ করত।’
ঠিকাদার অনাদি রঞ্জন দাশ অনিয়মের অভিযোগ অস্বীকার করে বলেন, ‘কাজের কোনো অনিয়ম হয়নি। মেঝের নিচের মাটি সরে যাওয়ার কারণে দুর্ঘটনা ঘটতে পারে। আমি বিল তুলে নিয়েছি। এখন আমার কোনো দায়বদ্ধতা নেই।’
উপজেলা স্থানীয় সরকার প্রকৌশল অধিদপ্তরের প্রকৌশলী মো. আবুল কালাম আজাদ মোল্লা বলেন, ভবনটি ঝুঁকিপূর্ণ অবস্থায় রয়েছে। ইতিমধ্যে বিশেষজ্ঞ প্রকৌশলীরা ঘটনাস্থল পরিদর্শন করেছেন। তাঁদের মতামতের ভিত্তিতে পরবর্তী কার্যক্রম শুরু করা হবে।


দাখিলে অংশ নিতে পারল না ওরা ৪৮ জন
গাজীপুরের কালিয়াকৈর উপজেলার বোয়ালী ইউনিয়নের গাজবাড়ী এবাদিয়া দারুল উলুম মাদ্রাসার ১০০ পরীক্ষার্থীর মধ্যে ৪৮ জন এবার দাখিল পরীক্ষায় অংশ নিতে পারেনি। গতকাল বুধবার থেকে এ পরীক্ষা শুরু হয়েছে।
প্রবেশপত্র না পেয়ে পরীক্ষায় অংশগ্রহণ করা থেকে বঞ্চিত এই পরীক্ষার্থীরা পরে মাদ্রাসা সুপার জসিম উদ্দিনের বিরুদ্ধে কালিয়াকৈর থানায় মামলা করে। মামলার পর মাদ্রাসা সুপার পলাতক।
ভুক্তভোগীরা জানায়, চলতি বছরের দাখিল পরীক্ষা দেওয়ার জন্য মাদ্রাসাটি থেকে প্রত্যেক পরীক্ষার্থী ফি বাবদ আট হাজার টাকা জমা দিয়ে ফরম পূরণ করে। পরীক্ষার আগের দিন প্রবেশপত্র আনার জন্য মাদ্রাসায় গেলে প্রতিষ্ঠানটির সুপার তাদের টাঙ্গাইল, ময়মনসিংহ, মধুপুর, ভৈরব, মির্জাপুরসহ বিভিন্ন জেলার মাদ্রাসায় যোগাযোগ করতে বলেন। তাঁর কথামতো পরীক্ষার্থী ও অভিভাবকেরা জেলাগুলোর মাদ্রাসায় খোঁজ নিয়ে কোনো প্রবেশপত্রের সন্ধান পাননি।
কালিয়াকৈর উপজেলা নির্বাহী কর্মকর্তা (ইউএনও) ও প্রতিষ্ঠানটির ব্যবস্থাপনা কমিটির সভাপতি মাহমুদুল কবির প্রথম আলোকে বলেন, এ ব্যাপারে মাদ্রাসা সুপারের বিরুদ্ধে আইনগত ব্যবস্থা গ্রহণ করা হবে।


বাউফলে প্রশিক্ষণের নামে প্রতারণা
পটুয়াখালীর বাউফলে মিডস আইটি নামের একটি অনুমোদনহীন প্রতিষ্ঠান কম্পিউটার প্রশিক্ষণ দেওয়ার কথা বলে মাধ্যমিক ও উচ্চমাধ্যমিক স্তরের শিক্ষার্থীদের মাল্টি লেভেল মার্কেটিং (এমএলএম) পদ্ধতিতে কোটিপতি হওয়ার স্বপ্ন দেখাচ্ছে বলে অভিযোগ পাওয়া গেছে। এ কারণে এখানকার শিক্ষার্থীদের মধ্যে লেখাপড়ার চেয়ে কীভাবে টাকা উপার্জন করা যায়, সে প্রতিযোগিতা চলছে।
বাংলাদেশ কারিগরি শিক্ষা বোর্ডের পরীক্ষা নিয়ন্ত্রক মারাফত আলী বলেন, ‘পটুয়াখালী জেলায় মিডস আইটি ডেভেলপমেন্ট ট্রেনিং সেন্টার নামে বাংলাদেশ কারিগরি শিক্ষা বোর্ডের অনুমোদিত কোনো প্রশিক্ষণকেন্দ্র নেই। তাই শিক্ষার্থীরা অবশ্যই প্রতারিত হচ্ছে।’
বাউফল পৌরসভার চার নম্বর ওয়ার্ডের মুসলিমপাড়া এলাকার আফনান ভিলার নিচতলা ভাড়া নিয়ে চলছে মিডস আইটির কার্যক্রম। এ কার্যালয়ে গিয়ে প্রতিষ্ঠানটির কর্মকর্তাদের সঙ্গে কথা বলে জানা গেছে, সেখানে প্রায় ৭০০ শিক্ষার্থী ভর্তি হয়েছে। তাদের প্রশিক্ষণ দেওয়ার জন্য মাত্র একজন প্রশিক্ষক আছেন। শিক্ষার্থীদের বেশির ভাগই মাধ্যমিক ও উচ্চমাধ্যমিক স্তরের।
এ ব্যাপারে একাধিক শিক্ষার্থী জানায়, ভর্তির সময় সবার কাছ থেকে পাঁচ হাজার টাকা করে এককালীন নেওয়া হয়েছে। প্রথমে একজন শিক্ষার্থীকে ভর্তির সময় পাঁচ হাজার টাকা দিতে হয়। এরপর তার হাত ধরে আরেকজন ভর্তি হলে প্রথম শিক্ষার্থী নগদ ৫০০ টাকা পাবে। এভাবে একজনের মাধ্যমে ছয়জন ভর্তি হলে তিনি পাবেন এক হাজার ৪০০ টাকা। তার ভর্তি করানো শিক্ষার্থীরা অন্য কাউকে ভর্তি করালে তারাও ক্রমান্বয়ে এভাবে নির্দিষ্ট টাকা পেতে থাকবে। আর এ কারণেই এখানকার শিক্ষার্থীদের মধ্যে চলছে নতুন শিক্ষার্থী ভর্তি করানোর প্রতিযোগিতা। সরেজমিনে দেখা গেছে, বাউফলের কালাইয়া রব্বানিয়া ফাজিল মাদ্রাসা ও বাউফল মাধ্যমিক বিদ্যালয়ের কয়েকজন শিক্ষার্থী ওই কার্যালয়ে গিয়ে কম্পিউটার শেখার পরিবর্তে মাল্টি লেভেল মার্কেটিংয়ের খুঁটিনাটি শিখছে।
শিক্ষার্থীরা আরও জানায়, কম্পিউটার শেখানোর পর তাদের বাংলাদেশ কারিগরি শিক্ষা বোর্ডের সনদ দেওয়া হবে বলে ভর্তি নেওয়া হয়েছে। অথচ কম্পিউটার শেখানো বাদ দিয়ে আরও শিক্ষার্থী ভর্তি করে কীভাবে কোটিপতি হওয়া যাবে, এমন প্রশিক্ষণ দেওয়া হচ্ছে। তাদের হাতে তুলে দেওয়া হচ্ছে কীভাবে নতুন শিক্ষার্থী ভর্তি করানো যায়, সেসব কলাকৌশলের কাগজপত্র। আর এখন বলছে কারিগরি শিক্ষা বোর্ডের সনদ নয়, তাদের দেওয়া হবে ‘বাংলাদেশ কারিগরি শিক্ষা বোর্ডের অনুমোদিত প্রতিষ্ঠান’ লেখা সনদ।
আবদুর রউফ নামের নবম শ্রেণীর একজন শিক্ষার্থীর অভিভাবক মো. ইসমাইল জানান, তাঁর ছেলেকে কম্পিউটার শেখানোর পর বাংলাদেশ কারিগরি শিক্ষা বোর্ডের সনদ দেওয়ার কথা বলে এখন এমএলএম-পদ্ধতি শেখাচ্ছে। এখন সে লেখাপড়া বাদ দিয়ে টাকা উপার্জনের দিকে ছুটছে। এটা তাঁর ছেলেকে ধ্বংসের দিকে নিয়ে যাচ্ছে।
মিডস আইটির পরিচালক নুরুল আমিন বলেন, ‘ঢাকার মিরপুরে বাংলাদেশ কারিগরি শিক্ষা বোর্ডের অনুমোদিত আমাদের মিডস আইটি ডেভেলপমেন্ট ট্রেনিং সেন্টার নামের একটি প্রতিষ্ঠান আছে। এটা তারই একটি শাখা।’
এ প্রতিষ্ঠান-সংক্রান্ত কাগজপত্র দেখতে চাইলে নুরুল আমিন গত বছরের ২২ ডিসেম্বর বাংলাদেশ কারিগরি শিক্ষা বোর্ডের পরিচালক (কারিকুলাম) পরিচয়ে মো. আবদুর রেজ্জাক নামের একজন ব্যক্তির স্বাক্ষরিত একটি কাগজের ফটোকপি দেখান। তবে ওই কাগজে স্পষ্ট উল্লেখ আছে, কোনোভাবেই এ প্রতিষ্ঠানের অন্য কোনো শাখা খোলা যাবে না। এ বিষয়ে জানতে চাইলে তিনি জানান, এমএলএম-পদ্ধতির কোনো অনুমতি নেই। আর প্রথমে শিক্ষার্থীদের কারিগরি শিক্ষা বোর্ডের সনদ দেওয়ার কথা বলা হয়েছিল। কিন্তু আসলে তাঁদের প্রতিষ্ঠানটি কারিগরি শিক্ষা বোর্ড অনুমোদিত, এমন লেখার সনদ দেওয়া হবে। উপজেলা নির্বাহী কর্মকর্তা (ইউএনও) আবুল কালাম জানান, এ রকম ঘটনা তাঁর জানা নেই। তবে এ ব্যাপারে খোঁজখবর নিয়ে শিগগির ব্যবস্থা নেওয়া হবে।


শামিয়ানা টানিয়ে পরীক্ষা গ্রহণ
বুধবার সকাল সাড়ে নয়টা। একের পর এক পরীক্ষার্থী প্রধান ফটক দিয়ে পরীক্ষার হলে ঢোকে। আকবর হোসেন একজন পরীক্ষার্থী। সে কালমেঘা দাখিল মাদ্রাসার ছাত্র। আকবরসহ তার মাদ্রাসার ১৩ জন পরীক্ষার্থী সকাল নয়টা ৫০ মিনিট পর্যন্ত কক্ষ খুঁজে পায়নি। পরে জানা গেল, এ ১৩ জনসহ ৩৪ জনের কক্ষ তৈরি হয়েছে ঈদগাহ মাঠে, শামিয়ানা টানিয়ে।
একইভাবে পাথরঘাটার জালিয়াঘাটা কাসেমিয়া দাখিল মাদ্রাসা ও শিংড়াবুনিয়া উজির আলী দাখিল মাদ্রাসার আসন পড়েছে ঈদগাহ মাঠে। পাথরঘাটা কেন্দ্রীয় ঈদগাহ মাঠে পূর্ব-উত্তর পাশে শামিয়ানা টানিয়ে তাদের পরীক্ষা নেওয়ার ব্যবস্থা করা হয়েছে। ঘটনাটি ঘটে গতকাল বুধবার বরগুনার পাথরঘাটা উপজেলার দাখিল পরীক্ষার একমাত্র কেন্দ্র পাথরঘাটা সিদ্দিকিয়া ফাজিল মাদ্রাসা কেন্দ্রে।
পরীক্ষার্থী আবদুল্লাহ আল-রাহাত ও ইমরানসহ কয়েকজন জানায়, খোলা আকাশের নিচে শামিয়ানার নিচে পরীক্ষায় অংশ নিতে হবে, এ রকম অবস্থা দেখে প্রথমে তারা অপ্রস্তুত হয়ে পড়ে। কিছুক্ষণ পরে অবশ্য স্বাভাবিক হয়ে যায়।
পাথরঘাটা দাখিল পরীক্ষা কেন্দ্রের কেন্দ্রসচিব ও পাথরঘাটা সিদ্দিকিয়া ফাজিল মাদ্রাসার অধ্যক্ষ মাওলানা নুরুল হুদা জানান, এ কেন্দ্রে যথেষ্ট কক্ষ না থাকায় এবং এ বছর পরীক্ষার্থীদের সংখ্যা তুলনামূলক বেড়ে যাওয়ায় ঈদগাহ মাঠে শামিয়ানা টানিয়ে পরীক্ষার নেওয়ার ব্যবস্থা করা হয়েছে।
এ ব্যাপারে পরীক্ষার্থীদের অভিভাবক জানান, এভাবে খোলা মাঠে পরীক্ষার হল তৈরি না করে পাথরঘাটা কেএম পাইলট মাধ্যমিক বিদ্যালয় বা পাথরঘাটা মডেল সরকারি প্রাথমিক বিদ্যালয়ে পরীক্ষা নেওয়ার ব্যবস্থা করা যেতে পারত।
উপজেলা নির্বাহী কর্মকর্তা (ইউএনও) মো. সোহরাব হোসেন জানান, জায়গা সংকুলান না হওয়ায় শামিয়ানা টানিয়ে ঈদগাহ মাঠে পরীক্ষার ব্যবস্থা করা হয়েছে। শিক্ষা বোর্ডের নির্দেশনায় একটি বড় বেঞ্চে দুজন করে এবং দুই বেঞ্চের মাঝে কিছু জায়গা ফাঁকা রাখতে গিয়ে এ অবস্থার সৃষ্টি হয়েছে।


চুয়াডাঙ্গার ৫৩ শিক্ষাপ্রতিষ্ঠানে তালা
মান্থলি পেমেন্ট অর্ডারভুক্ত (এমপিও) করার দাবিতে চুয়াডাঙ্গায় স্বীকৃতিপ্রাপ্ত ৫৩ শিক্ষাপ্রতিষ্ঠানে তালা ঝুলিয়ে দেওয়া হয়েছে। নন-এমপিও বেসরকারি শিক্ষক পরিষদ চুয়াডাঙ্গা শাখার ডাকে আন্দোলন কর্মসূচির অংশ হিসেবে গতকাল বুধবার সকালে স্কুল, কলেজ ও মাদ্রাসার শিক্ষকেরা নিজ নিজ প্রতিষ্ঠানে তালা ঝুলিয়ে দেন।
আন্দোলনকারী শিক্ষক প্রতিনিধিরা জানিয়েছেন, আজ বৃহস্পতিবারও এসব শিক্ষাপ্রতিষ্ঠানে তালা ঝোলানো থাকবে। শিক্ষকদের এই ধর্মঘটের কারণে শিক্ষাবর্ষের শুরুতেই শিক্ষার্থীদের লেখাপড়া ব্যাহত হচ্ছে।
নন-এমপিও বেসরকারি শিক্ষক পরিষদ চুয়াডাঙ্গা শাখার সভাপতি ওসমান গণি জানান, বেতনের সরকারি অংশ থেকে বছরের পর বছর বঞ্চিত থাকায় পরিবার-পরিজন নিয়ে শিক্ষকেরা মানবেতর জীবন যাপন করছেন।


এক যুগ পর ফুল দিতে পারবে শিক্ষার্থীরা
এক যুগ পর এবার ফেব্রুয়ারি আন্তর্জাতিক মাতৃভাষা দিবসে জয়পুরহাটের আক্কেলপুর ফজরউদ্দিন (এফইউ) উচ্চবিদ্যালয়ের শিক্ষার্থীরা নিজ বিদ্যালয়ের শহীদ মিনারে ফুল দিয়ে ভাষাশহীদদের প্রতি শ্রদ্ধা জানাতে পারবে।
বিদ্যালয় সূত্রে জানা গেছে, ১৯৪৮ সালে প্রতিষ্ঠিত আক্কেলপুর ফজরউদ্দিন (এফইউ) উচ্চবিদ্যালয়ের শহীদ মিনারটি এক যুগ আগে ভেঙে পড়ে। তখন থেকে বিদ্যালয়ে কোনো শহীদ মিনার ছিল না।
সূত্র জানায়, প্রায় চার বছর আগে পৌর কর্তৃপক্ষ বিদ্যালয় মাঠে একটি শহীদ মিনারের নির্মাণকাজ শুরু করে। কিন্তু নির্মাণকাজ অসমাপ্ত রেখে ঠিকাদার কাজ বন্ধ করে দেন।
বিদ্যালয় পরিচালনা কমিটির সভাপতি এম কেরামত আলী জানান, এরপর বিদ্যালয়ে শহীদ মিনার নির্মাণ ও উন্নয়নের জন্য ব্যবসায়ী ও জাসাস কেন্দ্রীয় কমিটির সহসভাপতি সিরাজুল ইসলামের কাছে তাঁরা আর্থিক সহায়তা চান। তিনি এ জন্য আর্থিক সহায়তা দিয়েছেন। তাঁর আর্থিক সহায়তায় এই শহীদ মিনার নির্মাণ করা হয়েছে। প্রধান শিক্ষক আবদুস ছালাম মণ্ডল বলেন, শহীদ মিনার নির্মিত হওয়ায় শিক্ষার্থীদের মধ্যে উচ্ছ্বাস দেখা দিয়েছে।


নয়মাইল বিদ্যালয়ের শিক্ষাকার্যক্রম শুরু
খাগড়াছড়ি-দীঘিনালা সড়কের আশপাশের দুর্গম গ্রামবাসীর বিদ্যালয়ের সমস্যা অবশেষে দূর হয়েছে। সেনাবাহিনীর অর্থায়নে নির্মিত নয়মাইল ত্রিপুরাপাড়া নিম্নমাধ্যমিক বিদ্যালয়ের শিক্ষাকার্যক্রম শুরু হয়েছে। গত মঙ্গলবার জেলা পরিষদের চেয়ারম্যান কুজেন্দ্র লাল ত্রিপুরা ও ২০৩ পদাতিক ব্রিগেডের আঞ্চলিক অধিনায়ক ব্রিগেডিয়ার জেনারেল মো. মামুন অর রশিদ যৌথভাবে এর উদ্বোধন করেন।
প্রথম আলোয় ২০১১ সালের ৭ আগস্ট ‘একটি স্কুলের জন্য এত কষ্ট!’ শিরোনামে একটি প্রতিবেদন প্রকাশিত হলে এলাকাবাসী নয়মাইল এলাকায় বিদ্যালয় প্রতিষ্ঠার উদ্যোগ নেয়। খাগড়াছড়ির ২০৩ পদাতিক ব্রিগেডের তত্ত্বাবধানে দীঘিনালা তেজস্বী বীর সেনা জোনের অর্থায়নে বিদ্যালয়টি নির্মাণ করা হয়।
বিদ্যালয় উদ্বোধনের পর এক আলোচনা সভায় বক্তব্য দেন তেজস্বী বীরের অধিনায়ক লে. কর্নেল এ বি এম নওরোজ এহসান, উপজেলা নির্বাহী কর্মকর্তা (ইউএনও) পি কে এম এনামুল করিম, সরকারি উচ্চবিদ্যালয়ের প্রধান শিক্ষক রাজীব ত্রিপুরা, জাতীয় শ্রেষ্ঠ প্রাথমিক শিক্ষক চন্দ্র কিশোর ত্রিপুরা ও বিদ্যালয় পরিচালনা কমিটির সভাপতি হিরুময় ত্রিপুরা। পরে নতুন বিদ্যালয়ের জন্য জেলা পরিষদের চেয়ারম্যান কুজেন্দ্র লাল ত্রিপুরা পাঁচ লাখ, ১ নম্বর মেরুং ইউনিয়ন পরিষদের (ইউপি) চেয়ারম্যান মোশারফ হোসেন এক লাখ, মেরুং বাজারের সমাজসেবী কে এম কাজী ইসমাইল পাঁচ হাজার টাকা অনুদান ঘোষণা করেন। এ ছাড়া আমেরিকাপ্রবাসী এক ব্যক্তি ১০ হাজার টাকা বিদ্যালয়ের হিসাব নম্বরে পাঠিয়েছেন। সভা শেষে শিক্ষার্থীদের মাঝে বই বিতরণ ও মনোজ্ঞ সাংস্কৃতিক অনুষ্ঠানের আয়োজন করা হয়।


‘গলাকাটা প্রবেশপত্র’র প্রতারণার শিকার এবার শতাধিক পরীক্ষার্থী!
কিশোরগঞ্জের বাজিতপুরের একজন ছাত্রী এসএসসির নির্বাচনী পরীক্ষায় উত্তীর্ণ হতে না পেরে চূড়ান্ত পরীক্ষায় অংশ নেওয়ার সুযোগ হারায়। একদিন সহপাঠীর মাধ্যমে জানতে পারে, কুলিয়ারচর উপজেলার আবুল কাসেম উচ্চবিদ্যালয় থেকে অকৃতকার্য শিক্ষার্থীদের পরীক্ষা দেওয়ার সুযোগ রয়েছে।
তবে সেটি বৈধ প্রক্রিয়ায় নয়, নিবন্ধন ও প্রবেশপত্র জালিয়াতির মাধ্যমে। বড় অঙ্কের টাকার বিনিময়ে ছাত্রীটি সেই সুযোগ নেয়। প্রবেশপত্র সংগ্রহ করতে মঙ্গলবার সকালে বিদ্যালয়ে এসে সে দেখে, ওই শিক্ষাপ্রতিষ্ঠানে কোনো শিক্ষক নেই। বিদ্যালয়ের প্রধান ফটকে তালা ঝুলছে। বিকেল পর্যন্ত অপেক্ষা করেও সে প্রবেশপত্র পায়নি। সেই থেকে ছাত্রীটি বিছানায়।
শুধু ওই ছাত্রী নয়, প্রধান শিক্ষকের জালিয়াতির কারণে শতাধিক শিক্ষার্থী গতকাল বুধবার শুরু হওয়া এসএসসি পরীক্ষায় অংশ নিতে পারেনি। ক্ষোভে পরীক্ষা-বঞ্চিত শিক্ষার্থীরা গতকাল ও তার আগের দিন আবুল কাসেম উচ্চবিদ্যালয়ে ভাঙচুর চালায় ও মিছিল করে। তারা প্রতারণার বিচারের দাবি করে।
পরীক্ষা দিতে না পারা বাজিতপুরের ওই ছাত্রী বলে, ‘আমি আমার বিদ্যালয় থেকে নির্বাচনী পরীক্ষায় কৃতকার্য হতে পারিনি বলে ১১ হাজার টাকায় আবুল কাসেম উচ্চবিদ্যালয় থেকে পরীক্ষা দেওয়ার প্রস্তুতি নিয়ে প্রতারণার শিকার হয়েছি।’
পরীক্ষা দিতে না পেরে নাওয়া-খাওয়া ছেড়ে দিয়েছে কুলিয়ারচর উপজেলার ছয়সুতি গ্রামের তিন শিক্ষার্থী। এদের একজন বলে, ‘সকল প্রস্তুতি থাকা সত্ত্বেও প্রতারণার কারণে আজ আমার পরীক্ষা দেওয়া হলো না। এই কষ্ট জীবন থেকে মুছে যাওয়ার নয়।’
এলাকাবাসী জানায়, বিদ্যালয়টি প্রতিষ্ঠা পায় ১৯৯৬ সালে। জমিদাতা স্থানীয় কাসেম আলী। তিনিই বিদ্যালয়ের প্রধান শিক্ষক ও নীতিনির্ধারক।
বিদ্যালয় সূত্র জানায়, এবার এই বিদ্যালয় থেকে ১৬৭ জনের ফরম পূরণ করা হয়েছে। তবে টাকা নেওয়া হয়েছে এমন ১০০ জনের মতো শিক্ষার্থীর কোনো ব্যবস্থা করা যায়নি। এলাকাবাসীর দাবি, ১৪৭ জন পরীক্ষার্থীর মধ্যে স্কুলটির বৈধ পরীক্ষার্থীর সংখ্যা মাত্র ৪৩ জন। অন্যরা ভুয়া নিবন্ধনের মাধ্যমে পরীক্ষা দিচ্ছে।
অনুসন্ধানে জানা গেছে, কিশোরগঞ্জ, ব্রাহ্মণবাড়িয়া, নরসিংদী, নেত্রকোনাসহ আশপাশের কমপক্ষে সাতটি জেলার শিক্ষার্থীরা এখানে আসে। বিভিন্ন বিদ্যালয়ের নানা কারণে ফরম পূরণে ব্যর্থ শিক্ষার্থীদের একটি অংশ প্রবেশপত্র ও নিবন্ধন জালিয়াতির ফাঁদে পড়ে এই বিদ্যালয় থেকে পরীক্ষায় অংশ নেয়।
পরীক্ষার্থী জোগাড় করার জন্য বিভিন্ন বিদ্যালয়ে চুক্তি করা আছে। কমিশনের বিনিময়ে অনেক শিক্ষক শিক্ষার্থী পাঠান।
সময়মতো প্রবেশপত্র না পাওয়া, পরীক্ষাকেন্দ্রে ভুয়া পরীক্ষার্থী প্রমাণিত হওয়া বিদ্যালয়টির আলাদা পরিচয় হয়ে দাঁড়িয়েছে। এ কারণে বিদ্যালয়টিকে স্থানীয় লোকজন গলাকাটা প্রবেশপত্রের কারখানা হিসেবে জানে।
আগের বছর গলাকাটা প্রবেশপত্র দিয়ে পরীক্ষা দিতে গিয়ে ধরা পড়ে চার শিক্ষার্থী। তার আগের বছর আরও দুই পরীক্ষার্থী একই কারণে বহিষ্কৃত হয়।
এ নিয়ে প্রথম আলোয় প্রতিবেদন প্রকাশিত হলে ঢাকা মাধ্যমিক ও উচ্চমাধ্যমিক শিক্ষা বোর্ড বিদ্যালয়টির স্বীকৃতি বাতিল করে। পরে আবার স্বীকৃতি বাতিলের আদেশ প্রত্যাহার করা হয়।
অনুসন্ধানে আরও বেরিয়ে এসেছে, ঢাকা শিক্ষা বোর্ডের একটি অসাধু চক্রের সঙ্গে আবুল কাসেমের ভালো যোগাযোগ রয়েছে। কিছু ভুয়া নাম দিয়ে তিনি নিবন্ধন নম্বর করিয়ে রাখেন। পরে ওই নিবন্ধনের সূত্র ধরে নিয়মিত শিক্ষার্থীদের পাশাপাশি ভুয়া শিক্ষার্থীদের পরীক্ষায় অংশ নেওয়ার সুযোগ করে দেওয়া হয়। পরে যারা কৃতকার্য হয়, এফিডেভিটের মাধ্যমে নামের ভুলের সংশোধন করা হয়।
আবুল কাসেম উচ্চবিদ্যালয়ের প্রধান শিক্ষক আবুল কাসেমের সঙ্গে যোগাযোগ করা যায়নি। দুই দিন ধরে তাঁর ব্যবহূত মুঠোফোন দুটি বন্ধ ছিল।
কুলিয়ারচর উপজেলা ইউএনও অতিরিক্ত দায়িত্বে থাকা মো. খোরশেদ আলম বলেন, প্রধান শিক্ষকের প্রতারণার বিষয়টি প্রাথমিকভাবে প্রমাণিত হয়েছে। অনেক শিক্ষার্থী পরীক্ষা দিতে পারেনি। শেষ বেলায় কিছু শিক্ষার্থীর হাতে প্রবেশপত্র তুলে দেওয়ায় গতকাল প্রশ্নপত্র কম পড়ে। পরে বিশেষভাবে সমস্যার সমাধান করা হয়।


বাংলাদেশ কৃষি বিশ্ববিদ্যালয়
ছাত্র ইউনিয়নের ওপর ছাত্রলীগের হামলা, ২ ছাত্রলীগকর্মী বহিষ্কার
হলের সিটে শিক্ষার্থী ওঠানোকে কেন্দ্র করে গতকাল বুধবার ময়মনসিংহের বাংলাদেশ কৃষি বিশ্ববিদ্যালয়ে (বাকৃবি) ছাত্রলীগের হামলায় ছাত্র ইউনিয়নের পাঁচজন নেতা-কর্মী আহত হয়েছেন। তাঁদের মধ্যে দুজনের অবস্থা আশঙ্কাজনক।
এ ঘটনায় ছাত্রলীগের দুজন নেতাকে বিশ্ববিদ্যালয় থেকে বহিষ্কার এবং ছয়জন নেতা-কর্মীকে ছাত্রলীগ থেকে বহিষ্কার করা হয়েছে। হলে তল্লাশি চালিয়েছে পুলিশ।
প্রত্যক্ষদর্শীদের ভাষ্যমতে, বাকৃবির শহীদ নাজমুল আহসান হলে নবীন এক শিক্ষার্থীকে সিট দেওয়াকে কেন্দ্র করে গত সোমবার রাতে ছাত্রলীগের কর্মীদের সঙ্গে ছাত্র ইউনিয়নের কর্মীদের মধ্যে বাগিবতণ্ডা ও হাতাহাতি হয়। বিষয়টি নিয়ে গতকাল দুপুরে ছাত্র ইউনিয়ন ও ছাত্রলীগের নেতাদের নিয়ে প্রক্টর কার্যালয়ে বৈঠকে বসেন ছাত্র উপদেষ্টা মো. মোস্তাফিজুর রহমান ও প্রক্টর এম এ সালাম। বৈঠকে মীমাংসা শেষে ছাত্র ইউনিয়নের কর্মীরা জব্বার মোড়ের কার্যালয়ে সভায় বসলে বিকেল চারটার দিকে নাজমুল আহসান হল শাখার ছাত্রলীগের নেতা জাকারিয়া আলমের নেতৃত্বে ১০-১২ জনের একটি দল হকিস্টিক, রড, রামদা, লাঠিসোঁটা নিয়ে তাঁদের ওপর হামলা চালায়। তাদের বেধড়ক পিটুনিতে ছাত্র ইউনিয়নের নেতা আশরাফুল আলম ও সোবাহানের মাথা ফেটে যায়। এ ছাড়া শামীম মিঞার হাত-পা ভেঙে যায়। তাঁদের ময়মনসিংহ মেডিকেল কলেজ হাসপাতালে ভর্তি করা হয়েছে।
ছাত্র ইউনিয়নের বাকৃবি শাখার সাবেক সহসভাপতি বেলাল হোসেন অভিযোগ করেন, ‘প্রশাসন ছাত্র ইউনিয়নসহ সাধারণ ছাত্রদের নিরাপত্তা দিতে ব্যর্থ হয়েছে। ছাত্রলীগের নেতারা শুধু মারেইনি, কক্ষ ভাঙচুর করেছে। তা ছাড়া কক্ষে থাকা টাকাপয়সা ও মূল্যবান জিনিসও লুটপাট করেছে।’
জানতে চাইলে সহকারী প্রক্টর মো. সাজ্জাদ হোসেন গতকাল রাতে প্রথম আলোকে বলেন, ঘটনাটি অনাকাঙ্ক্ষিত। প্রাথমিক তদন্তে ঘটনায় জড়িত থাকার প্রমাণ পাওয়ায় ছাত্রলীগের নেতা জাকারিয়া আলম (মাৎস্যবিজ্ঞান অনুষদ; লেভেল-৪, সেমিস্টার-১) ও নাইম হোসেনকে (কৃষি অনুষদ; লেভেল-২, সেমিস্টার-১) ছয় মাসের জন্য বিশ্ববিদ্যালয় থেকে বহিষ্কার করা হয়েছে। তিনি আরও বলেন, এ ব্যাপারে তদন্ত কমিটি গঠন করা হবে। তদন্তে অন্য কারও সংশ্লিষ্টতা পাওয়া গেলে তাদেরও কঠোর শাস্তির মুখোমুখি হতে হবে।
বাকৃবি শাখা ছাত্রলীগের সাধারণ সম্পাদক রফিকুজ্জামান ইমন বলেন, প্রাথমিক তদন্তে হামলার বিষয় প্রমাণিত হওয়ায় ছয়জন কর্মীকে ছাত্রলীগ থেকে ছয় মাসের জন্য বহিষ্কার করা হয়েছে। তাঁরা হলেন: শহীদ নাজমুল আহসান হলের জাকারিয়া আলম, নাইম হোসেন, রফিকুল ইসলাম, শওকত আহসান এবং শাহ্জালাল হলের মেহেদী হাসান ও মনছুর আহমেদ।
গত রাত ১০টার দিকে এ প্রতিবেদন লেখা পর্যন্ত নাজমুল আহসান হলে পুলিশের তল্লাশি অভিযান চলছিল।


সেই দুটি বিদ্যালয়ে দেওয়া হলো দুজন শিক্ষক
সুনামগঞ্জের ধরমপাশা উপজেলার সুখাইড় রাজাপুর দক্ষিণ ইউনিয়নের মাহমুদনগর ও খলাপাড়া সরকারি প্রাথমিক বিদ্যালয়ে গতকাল বুধবার দুজন শিক্ষককে প্রেষণে নিয়োগ দেওয়া হয়েছে। দেড় মাস ধরে ওই বিদ্যালয় দুটিতে একজন করে শিক্ষক দিয়ে শিক্ষা-কার্যক্রম চলে আসছিল। এতে শিক্ষার্থীদের পাঠদান ব্যাহত হচ্ছিল।
উপজেলা প্রাথমিক শিক্ষা কর্মকর্তা (ভারপ্রাপ্ত) পীযূষ কান্তি মজুমদার জানান, ঊর্ধ্বতন কর্তৃপক্ষের নির্দেশে উপজেলার সেলবরষ সরকারি প্রাথমিক বিদ্যালয়ের সহকারী শিক্ষক রমেশ চন্দ্র পালকে খলাপাড়া সরকারি প্রাথমিক বিদ্যালয়ে এবং জিংলীগড়া সরকারি প্রাথমিক বিদ্যালয়ের সহকারী শিক্ষক মো. জিল্লুর রহমানকে মাহমুদনগর সরকারি প্রাথমিক বিদ্যালয়ে প্রেষণে (ডেপুটেশন) নিয়োগ দেওয়া হয়েছে।


শাহজালাল বিশ্ববিদ্যালয়
শিবিরের নতুন কর্মসূচি ‘ক্যাম্পাস ঘেরাও’
সিলেটের শাহজালাল বিজ্ঞান ও প্রযুক্তি বিশ্ববিদ্যালয় অচল করার হুমকি দিয়ে ধর্মঘট ডাকা ইসলামী ছাত্রশিবির এবার ‘ক্যাম্পাস ঘেরাও’ কর্মসূচি ঘোষণা করেছে। গতকাল বুধবার বিশ্ববিদ্যালয় শাখা শিবিরের নেতা-কর্মীরা জরুরি সভায় মিলিত হয়ে ‘ক্যাম্পাস ঘেরাও’ করার সিদ্ধান্ত নেন। গতকাল বিকেলে সংবাদ বিজ্ঞপ্তির মাধ্যমে জরুরি সভার বরাত দিয়ে এ কর্মসূচির কথা জানানো হলেও কর্মসূচি পালনের দিনক্ষণ উল্লেখ করা হয়নি।
বিশ্ববিদ্যালয় শাখা শিবিরের প্রচার সম্পাদক মোজাম্মেল হক স্বাক্ষরিত সংবাদ বিজ্ঞপ্তিতে বলা হয়, ‘বিশ্ববিদ্যালয়ের উদ্ভূত পরিস্থিতিকে সামনে রেখে বুধবার সকাল ১০টায় ইসলামী ছাত্রশিবিরের এক জরুরি সভা অনুষ্ঠিত হয়। সভায় ক্যাম্পাসের সার্বিক বিষয় আলোচনা-পর্যালোচনা শেষে অবিলম্বে পাঁচ দফা দাবি মেনে না নিলে সাধারণ শিক্ষার্থীদের নিয়ে আগামী সপ্তাহে ক্যাম্পাস ঘেরাও কর্মসূচির সিদ্ধান্ত গৃহীত হয়।’
জানতে চাইলে প্রচার সম্পাদক বলেন, ‘সাধারণ শিক্ষার্থীদের স্বার্থেই এ কর্মসূচি ঘোষণা করা হয়েছে। শিক্ষার্থীদের সঙ্গে আলাপ করে আগামী সপ্তাহে ক্যাম্পাস ঘেরাওয়ের দিনক্ষণ ঠিক করা হবে।’
গত ১১ জানুয়ারি ছাত্রলীগ-শিবির সংঘর্ষের পর থেকে শিবিরের নেতা-কর্মীরা বিশ্ববিদ্যালয়ের আবাসিক হলছাড়া হয়ে পড়েন। সংঘর্ষ চলাকালে নেতা-কর্মীদের হল থেকে কয়েক লাখ টাকার মালামাল লুটপাটের অভিযোগ তুলে বিশ্ববিদ্যালয় কর্তৃপক্ষের প্রতি পাঁচ দফা দাবি মেনে নেওয়ার আহ্বান জানানো হয়। এ দাবি না মানায় ১৫ জানুয়ারি থেকে শিবির অনির্দিষ্টকালের ধর্মঘট পালন শুরু করে।
বাসায় ফিরেছেন মিজবাহ: বিশ্ববিদ্যালয়ের বাসে শিবিরের হামলায় আহত কম্পিউটার বিজ্ঞান ও প্রকৌশল বিভাগের ছাত্র ও প্রথম আলোর বিশ্ববিদ্যালয় প্রতিনিধি মিসবাহ উদ্দিন গতকাল দুপুরে হাসপাতাল থেকে বাসায় ফিরেছেন। গত মঙ্গলবার সকালে নগরের শাহি ঈদগাহের কাছে বিশ্ববিদ্যালয়গামী বাসে ধর্মঘট পালনকারীরা ইটপাটকেল নিক্ষেপ করে। বাসে থাকা মিসবাহের চোখে কাচের গুঁড়া পড়েছিল।
বিশ্ববিদ্যালয়ের উপাচার্য সালেহ উদ্দিন প্রথম আলোকে বলেন, ‘চিকিৎসকেরা মিসবাহকে কয়েক দিন পূর্ণ বিশ্রামে থাকার পরামর্শ দিয়েছেন। এ সময়ের মধ্যে অবস্থার উন্নতি না হলে বিশ্ববিদ্যালয়ের তত্ত্বাবধানে তাঁকে উন্নত চিকিৎসা দেওয়া হবে।’
ছাত্রলীগ-শিক্ষকদের প্রতিবাদ
রামু কলেজে ভারপ্রাপ্ত অধ্যক্ষ নিয়োগে অনিয়মের অভিযোগ
কক্সবাজারের রামু উপজেলার রামু ডিগ্রি কলেজে ভারপ্রাপ্ত অধ্যক্ষ নিয়োগে অনিয়মের অভিযোগ উঠেছে। এর প্রতিবাদে গত মঙ্গলবার থেকে ছাত্রলীগ ক্যাম্পাসে প্রতিবাদ সভাসহ নানা কর্মসূচি পালন করছে। এর প্রতিবাদে গতকাল বুধবার কলেজের শিক্ষকেরাও কাল ব্যাজ ধারণ করেন।
শিক্ষকেরা জানান, জাতীয় বিশ্ববিদ্যালয়ের প্রজ্ঞাপন অনুযায়ী অধিকতর জ্যেষ্ঠ শিক্ষককে ভারপ্রাপ্ত অধ্যক্ষের দায়িত্ব দেওয়ার বিধান রয়েছে। কিন্তু জ্যেষ্ঠতা লঙ্ঘন করে দলীয় বিবেচনায় কলেজের প্রভাষক ও এক বিএনপির নেতাকে ভারপ্রাপ্ত অধ্যক্ষের দায়িত্ব দিয়েছে পরিচালনা কমিটি।
কলেজ সূত্রে জানা গেছে, ২০১১ সালের জুলাইয়ে কলেজের তৎকালীন অধ্যক্ষ শারমিনা আফরোজের মৃত্যুর পর কলেজের সহকারী অধ্যাপক নিজামুল হককে ভারপ্রাপ্ত অধ্যক্ষের দায়িত্ব দেওয়া হয়। পরে কলেজ পরিচালনা পর্ষদ গত ৩০ জানুয়ারি এক সভার আহ্বান করে। বর্তমান ভারপ্রাপ্ত অধ্যক্ষ নিজামুল হক অধ্যক্ষ পদে আবেদন করায় এ সভায় ভারপ্রাপ্ত অধ্যক্ষ হিসেবে কলেজের হিসাববিজ্ঞান বিভাগের প্রভাষক আবদুল হককে দায়িত্ব দেওয়া হয়। এই সভায় সভাপতিত্ব করেন কমিটির সভাপতি ও কক্সবাজার-৩ আসনের বিএনপিরদলীয় সাংসদ লুৎফুর রহমান।
পরিচালনা কমিটির এ সিদ্ধান্তের প্রতিবাদে গতকাল শিক্ষকেরা কাল ব্যাজ ধারণ করেন এবং শ্রেণীকক্ষে গেলেও পাঠদান থেকে বিরত থাকেন। এ ঘটনায় গত সোম ও মঙ্গলবার রামু কলেজ ছাত্রলীগ পৃথক প্রতিবাদ সভা করেছে।
কলেজ ছাত্রলীগের আহ্বায়ক ফয়সাল হকের সভাপতিত্বে সমাবেশে প্রধান অতিথি ছিলেন উপজেলা ছাত্রলীগের সাবেক সভাপতি মো. সালাহউদ্দিন।
মো. সালাহউদ্দিন জানান, নিয়ম লঙ্ঘন করে উপজেলা বিএনপির সহসভাপতি প্রভাষক আবদুল হককে ভারপ্রাপ্ত অধ্যক্ষের দায়িত্ব দেওয়া হয়েছে। এ সিদ্ধান্ত বাতিল না করা পর্যন্ত ছাত্রলীগের আন্দোলন কর্মসূচি অব্যাহত থাকবে।
কলেজের ইসলামের ইতিহাস বিভাগের সহকারী অধ্যাপক মো. আবু তাহের অভিযোগ করেন, প্রজ্ঞাপন অনুযায়ী ভারপ্রাপ্ত অধ্যক্ষের দায়িত্ব উপাধ্যক্ষকে অথবা উপাধ্যক্ষ কর্মরত না থাকলে কলেজের জ্যেষ্ঠতম শিক্ষককে দায়িত্ব দেওয়ার বিধান রয়েছে। পরিচালনা কমিটি নিয়ম-বহির্ভূতভাবে কলেজের প্রভাষক আবদুল হককে দায়িত্ব দিয়েছে।
ভারপ্রাপ্ত অধ্যক্ষ আবদুল হক জানান, জ্যেষ্ঠ শিক্ষকেরা বেশির ভাগ অধ্যক্ষ পদে আবেদন করায়, নিয়োগের স্বচ্ছতার জন্য পরিচালনা পর্ষদ কলেজের অন্যতম জ্যেষ্ঠ শিক্ষক হিসেবে তাঁকে দায়িত্ব দিয়েছে। কলেজের সার্বিক দিক বিবেচনা করে কমিটি এ সিদ্ধান্ত নিয়েছে।
স্থানীয় সাংসদ লুৎফুর রহমান দেশের বাইরে থাকায় তাঁর বক্তব্য নেওয়া সম্ভব হয়নি।


পুরো বিদ্যালয়ে একজন শিক্ষক!
কক্সবাজারের মহেশখালী উপজেলার বিচ্ছিন্ন দ্বীপ সোনাদিয়ার একমাত্র রেজিস্টার্ড বেসরকারি প্রাথমিক বিদ্যালয়ে ২০০ জন ছাত্রছাত্রীর পাঠদানের জন্য রয়েছেন মাত্র একজন শিক্ষক। ফলে এই দ্বীপের একমাত্র শিক্ষাপ্রতিষ্ঠানের নিয়মিত পাঠদান ব্যাহত হচ্ছে।
সম্প্রতি বিদ্যালয়ে গিয়ে দেখা যায়, চতুর্থ ও পঞ্চম শ্রেণীর ছাত্রছাত্রীরা ক্লাসে বসে খেলা করছে। পাশে তৃতীয় শ্রেণীতে পাঠদান করছেন ভারপ্রাপ্ত প্রধান শিক্ষিকা সুভা রানী দাশ।
জানা গেছে, দ্বীপের পূর্ব পাড়ায় সোনাদিয়া রেজিস্টার্ড বেসরকারি প্রাথমিক বিদ্যালয় স্থাপিত হলেও পশ্চিম পাড়ায় কোনো প্রাথমিক বিদ্যালয় নেই। ফলে এই দ্বীপের অনেক শিক্ষার্থী প্রাথমিক শিক্ষা থেকে বঞ্চিত হচ্ছে।
বিদ্যালয়ের পঞ্চম শ্রেণীর ছাত্র কামাল হোসেন, রুবেল আহমদ ও মনির হোসেন জানায়, দিনে ছয়টি ক্লাসের মধ্যে দুটির বেশি হয় না। একদিন গণিত হলে আরেক দিন ইংরেজি এবং পরের দিন বাংলা ক্লাস হয়।
পঞ্চম শ্রেণীর ছাত্রী কোহিনুর আক্তার, রোকসানা বেগম ও ফরিদা বেগম জানায়, মাসে একটি বিষয়ের ওপর ১০টি ক্লাস হলেও বাকি ক্লাস থেকে শিক্ষার্থীরা বঞ্চিত হচ্ছে।
ভারপ্রাপ্ত প্রধান শিক্ষিকা সুভা রানী দাশ জানান, পঞ্চম শ্রেণীতে ক্লাস নিতে গেলে চতুর্থ ও তৃতীয় শ্রেণীর ক্লাসের পাঠদান বন্ধ রাখতে হয়। আর ২০০০ সাল থেকে বেশ কয়েকবার শিক্ষক নিয়োগ দেওয়ার জন্য পত্রিকায় বিজ্ঞপ্তি দেওয়া হলেও এই বিচ্ছিন্ন দ্বীপে শিক্ষকতা করতে কেউ আবেদন পর্যন্ত করেনি। এ কারণে শিক্ষক নিয়োগ দেওয়া সম্ভব হয়নি। ২০১০ সালের ৩১ জানুয়ারি প্রধান শিক্ষক সচিরাম দাশ অবসরে যাওয়ার পর থেকে বিদ্যালয়ের সমস্যা প্রকট আকার নেয়।
স্থানীয় ইউপি মেম্বার আবদুল গফুর বলেন, শিক্ষাপ্রতিষ্ঠান-স্বল্পতার কারণে এই এলাকার প্রায় ৫০০ শিশু প্রাথমিক শিক্ষা পাচ্ছে না। এই দ্বীপের শিশুদের শিক্ষা নিশ্চিত করতে অন্তত আরও দুটি প্রাথমিক বিদ্যালয় স্থাপন করা প্রয়োজন।
মহেশখালী উপজেলা প্রাথমিক শিক্ষা কর্মকর্তা সুব্রত কুমার ধর প্রথম আলোকে বলেন, এই বিদ্যালয়ে পাঁচজন শিক্ষকের স্থলে আছে মাত্র একজন। আর একজন শিক্ষক দিয়ে একটি প্রতিষ্ঠান চালানো কোনোভাবেই সম্ভব নয়। তিনি বলেন, ২০১০ সালের প্রাথমিক বিদ্যালয়ের সমাপনী পরীক্ষায় ওই বিদ্যালয় থেকে কেউ পাস করেনি। এ কারণে ওই বিদ্যালয়ের এক মাত্র শিক্ষিকার বেতন-ভাতাদি বন্ধ রাখা হয়। কিন্তু এ বছর সমাপনী পরীক্ষায় ওই বিদ্যালয় থেকে কয়েকজন পাস করায় এখন তিনি বেতন-ভাতাদি তুলতে পারবেন। অচিরেই ওই বিদ্যালয়ে শিক্ষক নিয়োগ দেওয়ার প্রক্রিয়া চলছে বলে তিনি জানান।
মহেশখালী উপজেলা নির্বাহী কর্মকর্তা (ইউএনও) এ টি এম কাউসার হোসেন বলেন, শিক্ষক-সংকট দূর করতে তাঁরা চেষ্টা চালিয়ে যাচ্ছেন।


নয়মাইল বিদ্যালয়ের শিক্ষাকার্যক্রম শুরু
খাগড়াছড়ি-দীঘিনালা সড়কের আশপাশের দুর্গম গ্রামবাসীর বিদ্যালয়ের সমস্যা অবশেষে দূর হয়েছে। সেনাবাহিনীর অর্থায়নে নির্মিত নয়মাইল ত্রিপুরাপাড়া নিম্নমাধ্যমিক বিদ্যালয়ের শিক্ষাকার্যক্রম শুরু হয়েছে। গত মঙ্গলবার জেলা পরিষদের চেয়ারম্যান কুজেন্দ্র লাল ত্রিপুরা ও ২০৩ পদাতিক ব্রিগেডের আঞ্চলিক অধিনায়ক ব্রিগেডিয়ার জেনারেল মো. মামুন অর রশিদ যৌথভাবে এর উদ্বোধন করেন।
প্রথম আলোয় ২০১১ সালের ৭ আগস্ট ‘একটি স্কুলের জন্য এত কষ্ট!’ শিরোনামে একটি প্রতিবেদন প্রকাশিত হলে এলাকাবাসী নয়মাইল এলাকায় বিদ্যালয় প্রতিষ্ঠার উদ্যোগ নেয়। খাগড়াছড়ির ২০৩ পদাতিক ব্রিগেডের তত্ত্বাবধানে দীঘিনালা তেজস্বী বীর সেনা জোনের অর্থায়নে বিদ্যালয়টি নির্মাণ করা হয়।
বিদ্যালয় উদ্বোধনের পর এক আলোচনা সভায় বক্তব্য দেন তেজস্বী বীরের অধিনায়ক লে. কর্নেল এ বি এম নওরোজ এহসান, উপজেলা নির্বাহী কর্মকর্তা (ইউএনও) পি কে এম এনামুল করিম, সরকারি উচ্চবিদ্যালয়ের প্রধান শিক্ষক রাজীব ত্রিপুরা, জাতীয় শ্রেষ্ঠ প্রাথমিক শিক্ষক চন্দ্র কিশোর ত্রিপুরা ও বিদ্যালয় পরিচালনা কমিটির সভাপতি হিরুময় ত্রিপুরা। পরে নতুন বিদ্যালয়ের জন্য জেলা পরিষদের চেয়ারম্যান কুজেন্দ্র লাল ত্রিপুরা পাঁচ লাখ, ১ নম্বর মেরুং ইউনিয়ন পরিষদের (ইউপি) চেয়ারম্যান মোশারফ হোসেন এক লাখ, মেরুং বাজারের সমাজসেবী কে এম কাজী ইসমাইল পাঁচ হাজার টাকা অনুদান ঘোষণা করেন। এ ছাড়া আমেরিকাপ্রবাসী এক ব্যক্তি ১০ হাজার টাকা বিদ্যালয়ের হিসাব নম্বরে পাঠিয়েছেন।


বইয়ের মেলা প্রাণের মেলা
লোক বেড়েছে, বিক্রি বাড়েনি
ছত্রভঙ্গের পূর্বাপর সিরাজুল ইসলাম চৌধুরী, ইয়াহিয়াকাল নির্মলেন্দু গুণ, বাঙালি মুসলমান সমাজে প্রগতিশীলতা ও রক্ষণশীলতার দ্বন্দ্ব হাবিব রহমান, টিকটিকি থেকে ডাইনোসর রেজাউর রহমান
আর্চওয়ের সামনে লম্বা সারি। চারুকলা অনুষদের সামনে থেকে ফুটপাতজুড়ে রকমারি পণ্যের পসরা। ফেরিওয়ালার বাঁশিতে ‘সালাম সালাম হাজার সালাম’ গানের সুর। টিএসসির মোড়ে চায়ের দোকানে তুমুল আড্ডা। হিমেল বাতাসে ভাসছে বেসন দিয়ে চিংড়ির মুড়ো ভাজার গন্ধ। পরিবেশটাই জানান দিচ্ছিল ছুটির দিনের।
গতকাল শুক্রবার বেলা ১১টা থেকেই খুলেছিল অমর একুশে গ্রন্থমেলা। ভিড় শুরু হয়েছিল মধ্যাহ্নের পর। সন্ধ্যার দিকে দোয়েল চত্বর থেকে শাহবাগ পর্যন্ত নানা বয়সী মানুষে সয়লাব। সোহরাওয়ার্দী উদ্যানে চলছে পথনাট্য উৎসব। মেলার ভিড় উপচে সেখানেও বিপুল সমারোহ। এলাকার পরিবেশটাই হয়ে উঠেছিল উৎসবমুখর।
ক্রেতাদের তেমন সাড়া নেই!
এবার দ্বিতীয় দিনেই মেলায় স্টল সাজানোর কাজ শেষ হয়েছে। গতকাল তৃতীয় দিনেই উপচে পড়া ভিড়। অথচ বিক্রি খুবই সামান্য। প্রকাশকেরা খানিকটা আশাহত। একত্রে তিন প্রকাশককে পাওয়া গেল ভাষাশহীদদের স্মরণে স্থাপিত ভাস্কর্যের পাশেই—সংবেদের পারভেজ হোসেন, সূচীপত্রের সাইদ বারী ও শুদ্ধস্বরের আহমেদুর রশীদ চৌধুরী। এমন জনসমারোহের দিনে স্টল ছেড়ে তাঁরা মাঠে কেন?
পারভেজের উত্তর হলো: ‘মনটা ভালো না। আপনারা তো শুধু লিখেই চলেছেন, মেলা জমজমাট। বইপ্রেমীদের বিপুল সমারোহ। একটু স্টলে বসে দেখুন, বেচাকেনা কেমন।’ একই প্রতিক্রিয়া বাকি দুজনেরও। আহমেদুর রশীদ বললেন, ‘মানুষের কাছে টাকা নাই, না বইয়ের প্রতি আগ্রহ নাই—বুঝি না।’
সাইদ বারী বললেন, ‘নতুন বইয়ের দাম না-হয় কিছুটা বেড়েছে। কিন্তু আগের বইগুলোর তো দাম বাড়েনি। এমনও নয়, সবাই আগের প্রকাশিত সব বই কিনে ফেলেছে। দু-তিন বছর আগে প্রকাশিত যে বইয়ের দাম ৮০ বা ১০০ টাকা, নতুন করে ছাপলে তার দাম প্রায় ১৫০ টাকা হয়ে যাবে। বইয়ের দাম বাড়ার বিষয়টি অন্য পণ্যের মতো নয়। বাজারে কোনো জিনিসের দাম নতুন করে বাড়লে দোকানে রাখা আগের জিনিসও বাড়তি দামে বিক্রি হয়। বইয়ের ক্ষেত্রে তা করা যায় না। দু-তিন বছর আগে যে দাম ছিল, সে দামেই বই বিক্রি করতে হয়। তা সত্ত্বেও এবার ক্রেতাদের তেমন সাড়া পাচ্ছি না। অন্তত গত বছর প্রথম শুক্রবারে যেমন বিক্রি হয়েছে, এবার তার অর্ধেকও নেই।’
সারা দেশে ছড়িয়ে দিতে হবে
মেলায় তৃতীয় দিনেই বিদ্যাপ্রকাশ থেকে এসেছে অধ্যাপক সিরাজুল ইসলাম চৌধুরীর প্রবন্ধ ছত্রভঙ্গের পূর্বাপর। ১৯৪৭ থেকে ১৯৭১-এর মুক্তিযুদ্ধ—এই কালপর্বে বাঙালির আন্দোলন একটি বিশেষ দৃষ্টিকোণ থেকে দেখার চেষ্টা করেছেন তিনি প্রায় সাড়ে তিন শ পাতার এই গ্রন্থে। কথা হলো তাঁর সঙ্গে। বললেন, ‘বাঙালি নানা ঘটনায় ঐক্যবদ্ধ হয়েছে, আবার বিচ্ছিন্ন হয়েছে। এই বিভক্তি দূর হয়নি, ফলে কোনো সামাজিক বিপ্লব হলো না। সে বিষয়টিই আলোচনা করেছি।’ এবার নতুন-পুরোনো মিলিয়ে তাঁর আরও চারটি প্রবন্ধ আসবে।
মেলা সম্পর্কে অধ্যাপক সিরাজুল ইসলাম চৌধুরীর অভিমত, ‘ঢাকার বাইরেও একে ছড়িয়ে দিতে হবে। জেলা শহরগুলোতে মেলা করতে হবে। আর পাড়ায় পাড়ায় পাঠাগার গড়তে হবে। পাঠাভ্যাস কমে যাচ্ছে। পাঠাগারকে সামাজিক আন্দোলনে পরিণত করতে না পারলে পাঠাভ্যাস কমার এই প্রবণতা আরও বাড়বে। এ ছাড়া শহরগুলোর কোনো একটি নির্দিষ্ট স্থান বা কোনো বড় বাজারের একটি নির্দিষ্ট জায়গা বইয়ের দোকানের জন্য বরাদ্দ রাখতে হবে। এটি পৌর কর্তৃপক্ষ নিজ দায়িত্বে করবে। তাহলে বই কিনতে আগ্রহী ব্যক্তিরা সেখানে গিয়ে পছন্দের বইটি কিনতে পারবে।’
সরব হলো নজরুল মঞ্চ
বটতলার নজরুল মঞ্চ সরব হলো গতকাল থেকে নতুন বইয়ের মোড়ক উন্মোচনের মধ্য দিয়ে। গোটা দশেক বইয়ের মোড়ক উন্মোচিত হয়েছে প্রথম দিনে। এসবের মধ্যে শিশুতোষ বই বেশি। যেমন—মুসলেহ উদ্দিনের ভূতের নাম চুমকী আপা, মুহম্মদ সাঈদ আরমানের খোকা খুকি ও পাখির কথা। এ ছাড়া ভ্রমণকাহিনি ছিল দিলওয়ার হোসেনের জাপানের ডায়েরি ইত্যাদি।
নতুন বই
বিক্রি না বাড়লেও লোকসমাগম বাড়ার মতো গতকাল নতুন বইয়ের প্রকাশনাও বেড়েছে। তথ্যকেন্দ্রে জমা পড়েছে ১৬৯টি বইয়ের নাম। প্রথমা থেকে এসেছে রেজাউর রহমানের বিজ্ঞানবিষয়ক বই টিকটিকি থেকে ডাইনোসর। স্টলের বিক্রেতারা জানালেন, বৃহস্পতিবার মুহাম্মদ লুৎফুল হকের বাঙালি পল্টন: ব্রিটিশ ভারতের বাঙালি রেজিমেন্ট বইটিও বেশ বিক্রি হচ্ছে। ভিন্ন ধরনের বিষয়বস্তুর জন্য বইটি ক্রেতাদের আগ্রহ সৃষ্টি করেছে। উপন্যাস চলছে হরিশংকর জলদাসের রামগোলাম।
নতুন অন্য বইয়ের মধ্যে আছে অনুপম থেকে শহীদ সাবের রচনা সমগ্র, আবিষ্কার থেকে মুক্তিযুদ্ধের আখ্যান নিয়ে নির্মলেন্দু গুণের কবিতা ইয়াহিয়াকাল, কথাপ্রকাশ থেকে হাবিব রহমানের প্রবন্ধ বাঙালি মুসলমান সমাজে প্রগতিশীলতা ও রক্ষণশীলতার দ্বন্দ্ব, অ্যাডর্ন থেকে সেলিনা হোসেনের নাটক লাইফ ইজ বিউটিফুল, অনিন্দ্য থেকে আহমদ রফিকের রবীন্দ্রবিষয়ক দুটি বই রবীন্দ্রনাথের চিত্রশিল্প এবং রবি বাউল ও তার বিচিত্র ভাবনা, আদর্শ থেকে আল মাহমুদের উপন্যাস বিবি মরিয়মের উইল, আগামী থেকে সলিমুল্লাহ খানের প্রবন্ধ স্বাধীনতা ব্যবসায় ও আলম তালুকদারের ছড়া গন্ধরাজের গন্ধে ব্যাকুল, মাওলা ব্রাদার্স থেকে হুমায়ূন আহমেদের উপন্যাস আমরা কেউ বাসায় নেই এবং হাসান আজিজুল হকের প্রবন্ধ বাচনিক আত্মজৈবনিক, মিজান পাবলিশার্স থেকে ড. সফিউদ্দিন আহমেদের প্রবন্ধ উনিশ শতকের রেনেসাঁ এবং কবীর চৌধুরী অনূদিত লে. এস এস রায়াটের দ্য মাতিস স্টোরিজ, পার্ল থেকে মুহম্মদ জাফর ইকবালের কিশোর উপন্যাস রাতুলের রাত রাতুলের দিন এবং আনিসুল হকের উপন্যাস ভালোবাসা ডটকম, চন্দ্রছাপ থেকে আবুবকর সিদ্দিকের কবিতা অসমাপ্ত কাহিনী পল্লব, ঐতিহ্য থেকে আতাউর রহমানের রম্য দুই দুগুণে পাঁচ (দ্বিতীয় খণ্ড), নান্দনিক থেকে জাকির তালুকদারের উপন্যাস কুরসি নামা, বিদ্যা থেকে মঞ্জু সরকারের গল্প ঝুঁকিপূর্ণ ভ্রমণে প্রমোদসঙ্গী, নবরাগ থেকে আনু মুহাম্মদের প্রবন্ধ সামরিক শাসনের দশকে।
আজ শনিবারও মেলা খুলবে সকাল থেকেই, ভিড়ও বাড়বে; সার্থকতা বিক্রি বাড়লেই।


ধুলায় অতিষ্ঠ শিক্ষার্থীরা ক্লাস ছেড়ে মহাসড়কে
ধুলার যন্ত্রণায় অতিষ্ঠ কুষ্টিয়ার মীর আব্দুল করিম কলেজের শিক্ষার্থীরা। বেহাল সড়কের ধুলায় শ্রেণীকক্ষে বসে ক্লাস করা দায়। বারবার জানিয়েও তারা কোনো প্রতিকার পায়নি। এবার তারা নেমে এসেছেন রাস্তায়। দাবি আদায়ে আজ শনিবার সকাল সাড়ে নয়টা থেকে থেকে অবরোধ করে রেখেছে কুষ্টিয়া-ঈশ্বরদী মহাসড়ক।
শিক্ষার্থীদের অভিযোগ, কুষ্টিয়া-ঈশ্বরদী মহাসড়কে সংস্কার না হওয়ায় প্রচণ্ড ধুলা হয়। সেই ধুলা চলে যায় সড়কের পাশে অবস্থিত মীর আব্দুল করিম কলেজের ক্লাসে। এতে শিক্ষার্থীদের ক্লাস করতে খুবই সমস্যা হয়। বারবার বিষয়টি কর্তৃপক্ষেকে জানানোর পরও কোনো ব্যবস্থা না নেওয়ায় তারা বাধ্য হয়ে মহাসড়ক ক্লাসের বেঞ্চ ফেলে মহাসড়ক অবরোধ করেছে। ধুলা বন্ধের জন্য কার্যকর পদক্ষেপ না নেওয়া পর্যন্ত তাঁরা এ কর্মসূচি অব্যাহত রাখবে বলে শিক্ষার্থীরা জানিয়েছেন।
অবরোধের কারণে কয়েক শ বাস ও ট্রাক মহাসড়কে আটকা পড়েছে। এতে দুর্ভোগে পড়েছেন যাত্রীরা।
তবে পুলিশ ও প্রশাসনের কেউ এখনো ঘটনাস্থলে আসেনি। সাড়ে ১২টায় শেষ খবর পাওয়া পর্যন্ত অবরোধ চলছিল।


জাহাঙ্গীরনগর বিশ্ববিদ্যালয়ে অর্ধ শতাধিক শিক্ষকের অনশন
জাহাঙ্গীরনগর বিশ্ববিদ্যালয়ের ছাত্র জুবায়ের হত্যার বিচারসহ সাত দফা দাবিতে চলমান আন্দোলন কর্মসূচির অংশ হিসেবে অনশন করেছেন অর্ধ শতাধিক শিক্ষক। শিক্ষক সমাজের ব্যানারে আজ শনিবার বেলা ১১টা থেকে বিকেল চারটা পর্যন্ত প্রশাসনিক ভবনের সামনে তাঁরা এই কর্মসূচি পালন করেন।
আন্দোলন পরিচালনা পর্ষদের আহ্বায়ক নাসিম আখতার হোসাইন বলেন, ‘বিশ্ববিদ্যালয়ের পরিবারের একজন সদস্য ও শিক্ষার্থীদের অভিভাবকদের কাছে দায়বদ্ধতার জায়গা থেকে আন্দোলন করছি।’ ন্যায় প্রতিষ্ঠার লক্ষ্যে এই আন্দোলন চলবে বলে তিনি জানান।
অনশন কর্মসূচিতে বিশ্ববিদ্যালয়ের শিক্ষক সমিতির সভাপতি এ এ মামুন, সম্পাদক মোহাম্মদ শরীফউদ্দিন, আন্দোলন পরিচালনা পর্ষদের আহ্বায়ক নাসিম আখতার হোসাইন, মানস কুমার চৌধুরী, রায়হান রাইন, স্বাধীন সেনসহ অন্য শিক্ষকেরা উপস্থিত ছিলেন।
উপাচার্যের কার্যালয়ে সকাল ১০টার দিকে উপাচার্য শরিফ এনামুল কবিরের সঙ্গে আন্দোলন ও সমাবর্তন প্রসঙ্গে আলোচনা করেন শিক্ষকেরা। এ সময় উপাচার্য শিক্ষকদের দাবির বিষয়ে মৌখিকভাবে আশ্বাস দেন। তবে তাঁরা লিখিতভাবে আশ্বাসের বিষয়টি জানানোর জন্য উপাচার্যকে জানিয়েছেন।
গত মঙ্গলবার সংবাদ সম্মেলনের মধ্য দিয়ে জুবায়ের হত্যাকাণ্ডের ঘটনায় বিচার দাবি করে আন্দোলন কর্মসূচি শুরু হয়। সাত দফা দাবিতে ছয় দিন ধরে এই কর্মসূচি চলবে। আজ ছিল কর্মসূচির তৃতীয় দিন।


ম্যাগনেসিয়াম সিলিকেট রঞ্জকের বর্ণের ওপর প্রভাব ফেলে না : সাধারণ বিজ্ঞান
২০১২ সালের এসএসসি পরীক্ষা: বিশেষ প্রস্তুতি-৭৯
মোহাম্মদ আক্তার উজ জামান, প্রভাষক, রূপনগর মডেল স্কুল ও কলেজ, ঢাকা | 
প্রিয় শিক্ষার্থী, সাধারণ বিজ্ঞান বিষয়ের বহুনির্বাচনী প্রশ্নোত্তর ধারাবাহিকভাবে দেওয়া হলো।
অধ্যায়-১৯
৬. গাছের বাকল থেকে দুধের মতো সাদা যে রস বের হয় তার নাম কী?
ক. লাক্ষা, খ. ল্যাটেক্স গ. ডেমার ঘ. চাঁচ-গালা
৭. কোনটি মৌলিক পিগমেন্ট?
ক. মাইকা খ. ট্যালক গ. আয়রন অক্সাইড ঘ. ম্যাগনেসিয়াম সিলিকেট
নিচের অনুচ্ছেদটি পড়ো এবং ৮ ও ৯ নম্বর প্রশ্নের উত্তর দাও.
তূর্য পেইন্ট করতে গিয়ে লক্ষ করল, নির্দিষ্ট পরিমাণ পেইন্টের দ্রবনকে একটি বিশেষ তরল পদার্থের সাহায্যে অধিক ধাতুপৃষ্ঠে প্রলেপন দেওয়া যায়।
৮. তূর্যের ব্যবহূত তরল পদার্থটি কী?
ক. দ্রাবক থিনার খ. মাধ্যম. গ. মৌলিক পিগমেন্ট ঘ. নিষ্ক্রিয় পিগমেন্ট
৯. তূর্য পেইন্টের মধ্যে তরলটি কেন দিয়েছিল?
ক. পেইন্টকে সুষম করার জন্য খ. পেইন্টের মিশ্রণকে ঘন করার জন্য
গ. মিশ্রণকে দীর্ঘস্থায়ী করার জন্য ঘ. পেইন্টের মিশ্রণকে পাতলা করার জন্য
১০. কোনটি নিষ্ক্রিয় পিগমেন্ট?
ক. মাইকা খ. থ্যালোসাইনাইন
গ. আয়রন অক্সাইড ঘ. টিটানিয়াম ডাই-অক্সাইড
১১. কোনটি সাদা পিগমেন্ট?
ক. থ্যালোসাইনাইন খ. বোরন অক্সাইড
গ. আয়রন অক্সাইড ঘ. টিটানিয়াম ডাই-অক্সাইড
১২. পেইন্টের মূল উপাদান কয়টি?
ক. দুইটি খ. তিনটি গ. চারটি ঘ. পাঁচটি
১৩. কোনটি রঞ্জকের বর্ণের ওপর প্রভাব ফেলে না?
ক. থ্যালোসাইনাইন খ. আয়রন অক্সাইড
গ. ম্যাগনেসিয়াম সিলিকেট ঘ. টিটানিয়াম ডাই-অক্সাইড
১৪. স্পিরিট ভার্নিশ কয় প্রকার?
ক. পাঁচ খ. চার গ. তিন , ঘ. দুই
১৫. ভার্নিশ ব্যবহারে—
i. কাঠের আঁশগুলো স্পষ্টভাবে দেখা যায়
ii. কাঠের রং কিছুটা পরিবর্তিত হয়
iii.কাঠের ওপর চকচকে প্রলেপ সৃষ্টি করে
কোনটি সঠিক? ক. i ও ii খ. i ও iii গ. ii ও iii ঘ. i, ii ও iii
১৬. তেল রজন ভার্নিশকে কয়টি শ্রেণীতে ভাগ করা যায়?
ক. আটটি খ. ছয়টি গ. চারটি ঘ. দুইটি
১৭. রঞ্জক পদার্থকে প্রধানত কয় ভাগে ভাগ করা যায়?
ক. পাঁচ খ. চার গ. তিন ঘ. দুই
১৮. ধাতুপৃষ্ঠের ভার্নিশকে কী বলে?
ক. ল্যাটেক্স খ. কালাই গ. এনামেল ঘ. পিগমেন্ট
অধ্যায়- ২০
১. বাংলাদেশের ম্যানগ্রোভ বনাঞ্চলের প্রথম সারির খাদক কোনটি?
ক. বাঘ খ. হরিণ গ. কুমির ঘ. ইঁদুর
২. স্থলজ বাস্তুসংস্থানে সর্বোচ্চ স্তরের খাদক কোনটি?
ক. সাপ খ. ব্যাঙ গ. ময়ূর ঘ. ইঁদুর
৩. কোনটি মৃতজীবী শৃঙ্খল?
ক. শস্যইঁদুরসাপ খ. মৃতদেহছত্রাককেঁচো
গ. ঘাসগরুমানুষ ঘ. মানুষমশাম্যালেরিয়া জীবাণু
৪. কোনটি প্রথম স্তরের খাদক?
ক. পায়রা খ. সারস গ. দোয়েল ঘ. কাক।
# পরবর্তী অংশ ছাপা হবে আগামীকাল
সঠিক উত্তর: অধ্যায়-১৯: ৬. খ ৭. গ ৮. ক ৯. ঘ ১০. ক ১১. ঘ ১২. খ ১৩. গ ১৪. খ ১৫. ঘ ১৬. ক ১৭. ঘ ১৮. খ।
অধ্যায়-২০: : ১. খ ২. গ ৩. খ ৪. ক।


গণিত
২০১২ সালের প্রাথমিক শিক্ষা সমাপনী পরীক্ষার প্রস্তুতি
দীদার চৌধুরী, শিক্ষক (প্রা.), আইডিয়াল সরকারি প্রাথমিক বিদ্যালয়, ঢাকা | 
প্রিয় শিক্ষার্থীরা, অনেক অনেক প্রীতি ও শুভেচ্ছাসহ স্বাগত জানাচ্ছি আমাদের আজকের আয়োজনে। প্রাথমিক শিক্ষা সমাপনী পরীক্ষার গণিত বিষয়ের ওপর আজকের আলোচনায় রয়েছে গণিত প্রশ্নের ধারা ও অনুশীলন প্রস্তুতি। এসো তাহলে ২০১১ সালের প্রশ্ন-কাঠামো অনুসারে ২০১২ সালের প্রস্তুতি শুরু করা যাক।
প্রশ্নের ধারাবাহিকতায় ১, ২, ১৪ নম্বর প্রশ্নসহ মোট ১০টি প্রশ্নের উত্তর দিতে হবে।
প্রশ্ন-কাঠামো ও নম্বর বিভাজন দেখে নেওয়া হলো। এবার চলো অনুশীলন প্রস্তুতি সম্পর্কে বিস্তারিত জেনে নেওয়া যাক।
প্রশ্ন-কাঠামো, নম্বর
১. সংক্ষিপ্ত প্রশ্ন: ১০টি, ১১০ = ১০
২. (ক) বহুনির্বাচনী প্রশ্ন: ৫টি
(খ) শূন্যস্থান পূরণ: ৫টি, ১৫ = ৫
১৫ = ৫
৩. যোগ ও বিয়োগ/গুণ-ভাগ/প্রাথমিক চার নিয়ম সম্পর্কিত সমস্যা, ১১০ = ১০
৪. ঐকিক নিয়মসম্পর্কিত সমস্যা, ১১০ = ১০
৫. গড়সম্পর্কিত সমস্যা, ১১০ = ১০
৬. ল.সা.গু. ও গ.সা.গু./ গাণিতিক প্রতীক ও বাক্য, ১১০ = ১০
৭. সরল (পূর্ণ সংখ্যা/ সাধারণ ভগ্নাংশ/দশমিক ভগ্নাংশ), ১১০ = ১০
৮. সাধারণ ভগ্নাংশসম্পর্কিত সমস্যা, ১১০ = ১০
৯. দশমিক ভগ্নাংশসম্পর্কিত সমস্যা, ১১০ = ১০
১০. শতকরাসম্পর্কিত সমস্যা, ১১০ = ১০
১১. পরিমাপসম্পর্কিত সমস্যা, ১১০ = ১০
১২. লেখচিত্র/উপাত্ত বিন্যাসকরণ, ১১০ = ১০
১৩. সময়/জমা-খরচ/ক্যাশমেমো, ১১০ = ১০
১৪. জ্যামিতি: চিত্রসহ সংজ্ঞা ও অঙ্কন বর্ণনা, ৪+৬ = ১০
সংক্ষিপ্ত উত্তর প্রশ্ন, বহুনির্বাচনী প্রশ্ন ও শূন্যস্থান পূরণ: সংক্ষেপে উত্তর দাও, সঠিক উত্তরটি লেখ এবং শূন্যস্থান পূরণ আবশ্যিক প্রশ্ন। এ প্রশ্নগুলোর যথার্থ উত্তর দেওয়ার জন্য গণিত বইয়ের উদাহরণ থেকে ছোট ছোট অঙ্ক, অধ্যায়গুলো থেকে তথ্য ও সূত্রভিত্তিক কথা, অঙ্কের নমুনা, বক্স করা কথা ইত্যাদি ভালোভাবে আয়ত্ত করতে হবে এবং নিয়মিত অনুশীলন করতে হবে।
অনুশীলনীর প্রশ্ন সমস্যা ও সমাধান: অনুশীলনীর প্রশ্নগুলো সমাধানের জন্য উদাহরণের সমাধান অনুসরণ করাই উত্তম। উদাহরণের আলোকে সমাধান করার অভ্যাস সবচেয়ে উত্তম ও সহজ; পাশাপাশি উদাহরণের অঙ্কগুলো আলাদাভাবে খাতায় প্রশ্নাকারে তুলে নিয়ে সমাধান করার অভ্যাস করা ভালো।
সরল অঙ্ক: সরল অঙ্কের ধারাবাহিকতা অনুসরণ করে সমাধান অনুশীলন করবে। যেমন—প্রথম বন্ধনী (), দ্বিতীয় বন্ধনী {}, তৃতীয় বন্ধনী [], এর, ভাগ ), গুণ (), যোগ (+) ও বিয়োগের (-) কাজ ধারাবাহিক নিয়ম অনুসারে বারবার অনুশীলন করবে।
গাণিতিক প্রতীক ও বাক্য সম্পর্কে সঠিক ধারণা অবশ্যই থাকতে হবে। সংখ্যা প্রতীক, প্রক্রিয়া প্রতীক, সম্পর্ক প্রতীক, বন্ধনী প্রতীক, বিশেষ প্রতীক, অক্ষর প্রতীক, সংখ্যা রাশি, সমার্থক প্রতীক ইত্যাদি যথাযথভাবে শিখতে হবে এবং লেখার অভ্যাস করতে হবে।
গড়ের সূত্র সঠিকভাবে শিখতে হবে এবং অনুশীলনীর অঙ্কগুলো বারবার অনুশীলন করতে হবে।
ল.সা.গু. ও গ.সা.গু.-এর পূর্ণ রূপ ও প্রতিশব্দ যথাযথভাবে শিখতে হবে। যেমন—লঘিষ্ঠ-এর প্রতিশব্দ: সবচেয়ে কম/ন্যূনতম/ক্ষুদ্রতম এবং গরিষ্ঠ-এর প্রতিশব্দ: বৃহত্তম/সবচেয়ে বড়/সর্বাপেক্ষা ইত্যাদি।
ভাজ্য, ভাজক, ভাগফল, গুণ্য, গুণক, গুণফল, বিয়োজক, বিয়োজ্য, গুণনীয়ক, গুণিতক ও উৎপাদক সম্পর্কে স্বচ্ছ ধারণা নিতে হবে।
শতকরা বলতে কী বোঝায়, শতকরা চিহ্ন ও ব্যবহার সম্পর্কে যথার্থ ধারণা নিতে হবে। লাভ, ক্ষতি, মুনাফা, আসল, সময়, মুনাফার হার, মুনাফাসহ আসল ইত্যাদি নির্ণয়ের সূত্রগুলো ভালোভাবে আয়ত্ত করতে হবে।
সংখ্যা কাটার ক্ষেত্রে (ওপরে-নিচে) এক (১) হলেও লিখতে হবে। ‘০’ কে ‘০’ দিয়ে কাটার অভ্যাস ত্যাগ করতে হবে।
দশমিকের গুণ, ভাগ, যোগ ও বিয়োগের ক্ষেত্রে দশমিকের অবস্থান সম্পর্কে যথার্থ ধারণা থাকতে হবে।
সময়ের ক্ষেত্রে আন্তর্জাতিক ও দেশীয় সময় সম্পর্কে স্বচ্ছ ধারণা থাকতে হবে।
লিটার, মিটার, গ্রাম, কেজি, কুইন্টাল, মেট্রিকটন, বর্গমিটার, হেক্টো মিটার, ফুট, বর্গফুট, ঘনলিটার, সের, মণ, দৈর্ঘ্য, প্রস্থ, ক্ষেত্রফলের একক ইত্যাদি সম্পর্কে সঠিক ও যথার্থ ধারণা থাকতে হবে।
ঐকিক নিয়মের ক্ষেত্রে একক বের করে সমাধান করা শিখতে হবে। অঙ্কে যা চাওয়া হয়েছে, তা ডানপাশে লিখতে হবে এবং প্রথম লাইনে সমান চিহ্ন (=) ব্যবহার করা থেকে বিরত থাকতে হবে।
পরিমাপের অঙ্ক করার ক্ষেত্রে সূত্র ও এককের সঠিক ব্যবহার নিশ্চিত করতে হবে। ক্ষেত্রফল ও বর্গের সূত্র বারবার অনুশীলন করতে হবে।
প্রকৃত, অপ্রকৃত, মিশ্র ও সমতুল্য ভগ্নাংশ সম্পর্কে স্বচ্ছ ধারণা নিতে হবে। অংশ লেখা এবং ১ বা সম্পূর্ণ সম্পর্কে স্বচ্ছ ধারণা থাকতে হবে।
বয়সের অঙ্ক করার সময় জন্মদিন ও অবসরে যাওয়ার দিন কীভাবে বের করতে হয়, তা সম্পর্কে স্বচ্ছ ধারণা লাভ করতে হবে।
লেখচিত্র অঙ্কের সমাধানের ক্ষেত্রে যথাযথভাবে স্তম্ভের পরিমাপ, অঙ্কন ও ভরাটকরণ, ভূমি ও লম্বের কোন দিকে কী বোঝানো হয়েছে তা লেখা ও গ্রাফ পেপারের ব্যবহার শিখতে হবে।
প্রতিটি অঙ্কের প্রযোজ্য ক্ষেত্রে সমাধানের ডান পাশে দাগ টেনে রাফ বা ব্যাখ্যা করা যেতে পারে।
প্রতিটি অঙ্কের সঠিক নম্বর দেওয়া এবং ‘উঃ’ না লিখে ‘উত্তর:’ লেখার অভ্যাস রপ্ত করতে হবে। উত্তর লেখার সময় একক লেখার অনুশীলন করতে হবে। যেমন: ৫০ টাকা, ২০ জন, সময় ৭ ঘণ্টা, ২০% ইত্যাদি।
জ্যামিতির সংজ্ঞা বইয়ের ভাষায় শেখার অভ্যাস করতে হবে এবং চিত্রের ক্ষেত্রে পেনসিল, কম্পাস, স্কেল, কাঁটা কম্পাস ও চাঁদা ব্যবহারের নিয়ম জানতে হবে। জ্যামিতির চিত্র পেনসিল দিয়ে চিহ্নিত করতে হবে এবং বর্ণনা কলম দিয়ে লিখতে হবে।
কোণের পরিমাপ, সূক্ষ্মকোণ, সমকোণ, স্থূলকোণ, পূরক কোণ, সম্পূরক কোণ, সরল কোণ, ত্রিভুজ, সমকোণী ত্রিভুজ, স্থূলকোণী ত্রিভুজ, সূক্ষ্মকোণী ত্রিভুজ, চতুর্ভুজ, সামান্তরিক, রম্বস, আয়ত, বর্গ, বৃত্ত, বৃত্তের কেন্দ্র, জ্যা, চাপ, ব্যাস, ব্যাসার্ধ, অর্ধবৃত্ত ইত্যাদি সম্পর্কে সঠিক ধারণা নিতে হবে এবং বারবার অনুশীলন করতে হবে।


হিসাববিজ্ঞান
২০১২ সালের এসএসসি পরীক্ষা: মডেল টেস্ট-১১
 হিসাববিজ্ঞানের মুখ্য উদ্দেশ্য কোনটি?
ক. অর্থনৈতিক তথ্য পরিবেশন করা
খ. অর্থ আত্মসাৎ প্রতিরোধ ও ব্যয় নিয়ন্ত্রণ করা
গ. লেনদেনের সুষ্ঠু লিপিবদ্ধকরণ
ঘ. ফলাফল নির্ণয় করা
২। হিসাব সমীকরণ কোনটি?
ক. মোট সম্পত্তি=মোট স্বত্বাধিকার
খ. মোট সম্পত্তি=মোট দায়
গ. মোট সম্পত্তি=মোট মূলধন
ঘ. মোট সম্পত্তি=মোট বিনিয়োগ
৩। ব্যবসায়িক ভবিষ্যৎ পরিকল্পনার প্রয়োজনীয় তথ্যাদি সরবরাহ করে থাকে—
ক. আর্থিক অবস্থা খ. লেনদেন
গ. উদ্বৃত্তপত্র ঘ. হিসাবরক্ষণ
৪। মানুষের মূল্যবোধ সৃষ্টিতে সহায়তা করে—
ক. লেনদেনের স্থায়ী সংরক্ষণ খ. ব্যয় নিয়ন্ত্রণ
গ. নৈতিক চরিত্র গঠন ঘ. আর্থিক অবস্থা নির্ণয়।
৫। ব্যবসায়িক লেনদেনের দলিল—
i. চালান ii.বাট্টা iii. ক্যাশমেমো
নিচের কোনটি সঠিক?
ক. i খ. ii গ. i ও ii ঘ. i ও iii
৬। নিচের কোনটি অদৃশ্যমান লেনদেন?
ক. অবচয় খ. বাট্টা গ. কমিশন ঘ. কুঋণ।
৭। ব্যবসায়ের মোট সম্পদ-সম্পত্তি ও দায়দেনা সম্পর্কে জানা যায় কিসের মাধ্যমে?
ক. জাবেদা খ. খতিয়ান গ. রেওয়ামিল ঘ. উদ্বৃত্তপত্র।
৮। লেনদেনগুলোকে খতিয়ানে লেখা হয়—
i. শ্রেণীবিন্যাস করে ii. নির্দিষ্ট খাতে
iii. সংক্ষিপ্ত আকারে
নিচের কোনটি সঠিক?
ক. i ও ii খ. i ও iii গ. ii ও iii ঘ. i, ii ও iii
নিচের অনুচ্ছেদটি পড়ো এবং ৯ ও ১০ নম্বর প্রশ্নের উত্তর দাও।
জনাব শফিক কারবারের সকল লেনদেন দুতরফা দাখিলা পদ্ধতিতে লিপিবদ্ধ করেন। এপ্রিলের ১০ তারিখ ঢাকার নিউমার্কেট থেকে বিক্রয়ের উদ্দেশ্যে ৫টি মোটরসাইকেল বাকিতে ক্রয় করে।
৯। উপযুক্ত লেনদেনে ডেবিট হবে—
ক. শফিক হিসাব খ. ক্রয় হিসাব
গ. মোটরসাইকেল হিসাব ঘ. বিক্রয় হিসাব।
১০। এপ্রিলের ১০ তারিখের লেনদেনটি দ্বারা হিসাব সমীকরণ A=L+P এর যে উপাদান পরিবর্তন হয় তা হলো—
i. A ii. A ও P iii. L ও P
কোনটি সঠিক? ক. i খ. ii গ. iii ঘ. i ও ii
১১। লেনদেন সম্পর্কিত যেকোনো তথ্য পাওয়া যায় কোন বই থেকে?
ক. জাবেদা খ. খতিয়ান গ. নগদান ঘ. রেওয়ামিল
১২। কিসের ওপর ভিত্তি করে ক্রয় ও বিক্রয় বই লেখা হয়?
ক. নগদান বইয়ের খ. বিল ও ক্যাশমেমো
গ. ক্রেডিট নোটের ঘ. চালানের
নিচের অনুচ্ছেদটি পড়ো এবং ১৩ ও ১৪ নম্বর প্রশ্নের উত্তর দাও।
জনাব করিম নগদ ৫০,০০০ টাকা এবং ২০,০০০ টাকার ব্যাংক ঋণ নিয়ে ব্যবসা শুরু করেন। সারা বছর তিনি ২০,০০০ টাকা মুনাফা অর্জন করেন এবং ব্যবসায় থেকে টাকা নিয়ে বাড়ির জন্য খরচ করেন ৫,০০০ টাকা এবং ২,০০০ টাকার শাড়ি স্ত্রীকে উপহার দেন।
১৩। শাড়ি কিনে দেওয়াতে কারবারের কোন উপাদান হ্রাস পায়?
ক. A খ. E ও Lগ. A ও E ঘ. L
১৪। সম্পত্তির ওপর মালিকের ও পাওনাদারের অধিকারকে দায় বলা হয় কেন?
ক. মালিক ও পাওনাদারের নিকট প্রতিষ্ঠান দায়বদ্ধ থাকে
খ. প্রতিষ্ঠান মালিক ও পাওনাদারের নিকট হতে টাকা পায়
গ. মালিক ও পাওনাদার কারবারের মুনাফা পায়
ঘ. প্রতিষ্ঠানের উন্নয়নে এদের ভূমিকা গুরুত্বপূর্ণ।
১৫। কর্মচারী রহিমকে বেতন প্রদান করা হলো। এর জাবেদা দাখিলা কোনটি?
ক. নগদান হিসাব-ডে. বেতন হিসাব-ক্রে.
খ. বেতন হিসাব-ডে. নাগদান হিসাব- ক্রে.
গ. কর্মচারী হিসাব-ডে. নগদান হিসাব-ক্রে.
ঘ. রহিম হিসাব-ডে. নগদান হিসাব-ক্রে.
১৬। সম্পত্তির অবচয়ের কারণ—
i. ব্যবহারজনিত মূল্যহ্রাস
ii. সময় অতিক্রান্ত হওয়া
iii. দুর্ঘটনাজনিত মূল্য হ্রাস
নিচের কোনটি সঠিক?
ক. i ও iii খ. ii ও iii গ. i ও ii ঘ. i, ii ও iii
১৭। অফিসে ব্যবহারের জন্য কাগজ, কালি ইত্যাদি ক্রয় করা হলে কোন হিসাবটি ডেবিট হবে?
ক. ক্রয় খ. মনিহারি গ. অফিস সরঞ্জাম ঘ. আসবাবপত্র।
১৮। নিচের কোনটি খতিয়ানের সুবিধা?
ক. কারবারের আর্থিক অবস্থা নির্ণয়
খ. গাণিতিক শুদ্ধতা যাচাই করা
গ. নিট লাভ জানা
ঘ. সম্পত্তি ও দায়ের পরিমাণ জানা
১৯। খতিয়ানকে বলা হয়—
ক. সহকারী বই খ. প্রাথমিক বই
গ. পাকা বই ঘ. খসড়া বই
নিচের অনুচ্ছেদটি পড়ে ২০ নম্বর প্রশ্নের উত্তর দাও।
শিক্ষানবিশ সেলামি বাবদ বর্তমান বছরে ১,৫০০ টাকা পাওয়া গেছে। কিন্তু এর মধ্যে ৩০০ টাকা আগামী বছর সংক্রান্ত—
২০। আধুনিক পদ্ধতিতে বাট্টা কোন জাতীয় হিসাব?
ক. আয় হিসাব খ. সম্পদ হিসাব
গ. দায় হিসাব ঘ. ব্যয় হিসাব
২১। তিনঘরা নগদান বইয়ে কোন বাট্টা দেখানো হয়?
ক. কারবারি খ. ক্রয় গ. বিক্রয় ঘ. নগদ বাট্টা।
২২। C/D -এর পুরো নাম কী?
ক. Carried down খ. Credit discount
গ. Credit down ঘ. Carried discount.
২৩। প্যাটেন্ট, ট্রেডমার্ক, সুনাম এগুলো—
ক. চলতি সম্পত্তি খ. অদৃশ্যমান সম্পত্তি
গ. স্পর্শনীয় সম্পত্তি ঘ. অস্থায়ী সম্পত্তি।
নিচের অনুচ্ছেদটি পড়ো এবং ২৪ ও ২৫ নম্বর প্রশ্নের উত্তর দাও।
জনাব আব্বাস ব্যবসায়িক প্রয়োজনে ব্যাংকে একটি হিসাব খোলার জন্য রাশেদ সাহেবকে নিয়ে স্থানীয় ব্যাংকে যান। ব্যাংকের ম্যানেজার আব্বাসকে বিভিন্ন হিসাবের সুবিধা ও অসুবিধা ও নিয়মাবলি ব্যাখ্যা করেন এবং ব্যবসায়িক লেনদেনের জন্য উপযোগী হিসাবটি খুলতে সম্মত হন।
২৪। জনাব আব্বাসের ব্যবসায়িক লেনদেনের উপযোগী হিসাব—
i. সঞ্চয়ী ii. স্থায়ী iii. চলতি
কোনটি সঠিক? ক. i খ. ii গ. iii ঘ. i ও ii
২৫। জনাব আব্বাস ব্যাংকে হিসাব খোলার জন্য মি. রাশেদ সাহেবকে সঙ্গে নিলেন কেন?
ক. ব্যাংক চেনার জন্য খ. পরিচয় দান করার জন্য গ. সঙ্গ দেওয়ার জন্য ঘ. পরামর্শ দেওয়ার জন্য।
২৬। হিসাবের গাণিতিক শুদ্ধতা যাচাই করা যায় কিসের মাধ্যমে?
ক. জাবেদা খ. খতিয়ান গ. রেওয়ামিল ঘ. উদ্বৃত্তপত্র।
২৭। রেওয়ামিল বলতে বোঝায়—
ক. একটি হিসাবের খাতা খ. একটি পরিপূর্ণ হিসাব গ. চূড়ান্ত হিসাবের অংশ
ঘ. খতিয়ানের উদ্বৃত্তসমূহের তালিকা।
২৮। কোন হিসাবটি রেওয়ামিলের ডেবিট দিকে বসে?
ক. সাধারণ সঞ্চিতি খ. পাওনাদারের বাট্টা সঞ্চিতি গ. দেনাদারের বাট্টা সঞ্চিতি ঘ. অনাদায়ি পাওনা সঞ্চিতি।
২৯। রেফ্রিজারেটর বিক্রয়লব্ধ অর্থ—
ক. মুনাফাজাতীয় প্রাপ্তি খ. মূলধনজাতীয় প্রাপ্তি
গ. মুনাফাজাতীয় ব্যয় ঘ. মূলধনজাতীয় ব্যয়।
৩০। যন্ত্রপাতি মেরামতের খরচ কোন জাতীয় ব্যয়?
ক. মুনাফাজাতীয় খ. মূলধনজাতীয়
গ. মূলধনায়িত ব্যয় ঘ. বিলম্বিত মুনাফাজাতীয়।
নিচের অনুচ্ছেদটি পড়ে ৩১ নম্বর প্রশ্নের উত্তর দাও।
জনাব করিম ঈদ উপলক্ষে ১০০০ টাকা প্রসাধনী, ৩০০ টাকার স্যান্ডেল, ৫০০ টাকার থ্রিপিস, ১০০০ টাকার শাড়ি ক্রয করেন।
৩১। মি. করিম ঈদ উপলক্ষে পোশাক খাতে কত টাকা ব্যয় করেন?
ক. ১,০০০ টাকা খ. ১,৩০০ টাকা
গ. ১,৫০০ টাকা ঘ. ২,৫০০ টাকা।
৩২। লাভ-ক্ষতি হিসাবের ডেবিট উদ্বৃত্ত দ্বারা কী বোঝায়?
ক. নিট ক্ষতি খ. নিট লাভ গ. মোট ক্ষতি ঘ. মোট লাভ।
৩৩। মুখ্য ব্যয়=?
ক. প্রত্যক্ষ কাঁচামাল+পরোক্ষ কাঁচামাল
খ. প্রত্যক্ষ কাঁচামাল+প্রত্যক্ষ মজুরি
গ. প্রত্যক্ষ মজুরি+পরোক্ষ মজুরি
ঘ. প্রত্যক্ষ কাঁচামাল+কারখানা উপরিব্যয়।
৩৪। কোনটি চলতি সম্পত্তি?
ক. মজুদ পণ্য খ. ট্রেডমার্ক
গ. সুনাম ঘ. ইজারা সম্পত্তি।
নিচের অনুচ্ছেদটি পড়ো এবং ৩৫ থেকে ৩৭ নম্বর প্রশ্নের উত্তর দাও।
মি. জামান খুলনা থেকে প্রতি লিটার ১০০ টাকা দরে ২০০ লিটার সয়াবিন তেল ক্রয় করেন। ক্রয়কৃত তেল আনার জন্য লিটারপ্রতি ৫ টাকা পরিবহন খরচ এবং ২ টাকা কুলি খরচ প্রদান করেন। তেল বিক্রয়ের জন্য বিক্রয় পরিবহন বাবদ তিনি লিটারপ্রতি ৫ টাকা ব্যয় করেন এবং বিক্রয়ের উদ্দেশ্যে রপ্তানি শুল্ক প্রদান করেন লিটার প্রতি ২ টাকা।
৩৫। প্রতি লিটার তেলের নিট ক্রয়মূল্য কত?
ক. ১০০ টাকা খ. ১০৫ টাকা
গ. ১০৭ টাকা ঘ. ১১৪ টাকা।
৩৬। মি. জামালের ১০০ লিটারের ক্রয়মূল্য কত?
ক. ২০০০ টাকা খ. ২০০৫ টাকা
গ. ২০০৭ টাকা ঘ. ২০১২ টাকা।
৩৭। মি. জামালের পরোক্ষ খরচগুলো হলো—
i. কুলি খরচ ii. রপ্তানি শুল্ক iii. বিক্রয় পরিবহন
নিচের কোনটি সঠিক?
ক. i ও ii খ. i ও iii গ. ii ও iii ঘ. i, ii ও iii
৩৮। পারিবারিক হিসাব ব্যবস্থার উদ্দেশ্য কী?
ক. ব্যয় কমানো খ. আয় বুঝে ব্যয় করা
গ. ব্যয় বাড়ানো
ঘ. পারিবারিক দায়দেনার পরিমাণ নির্ণয় করা।
৩৯। কোনটি মুনাফাজাতীয় ব্যয়?
ক. অগ্রিম বিমা খ. আসবাবপত্র ক্রয়
গ. ফ্যান ক্রয় ঘ. মজুরি প্রদান।
৪০। পারিবারিক আয়ের শতকরা কত ভাগ খাদ্য খাতে ব্যয় হওয়া উচিত?
ক. ৩০-৫০ ভাগ খ. ৪০-৫০ ভাগ
গ. ৫০-৬০ ভাগ ঘ. ৬০-৭০ ভাগ।
উত্তরমালা : ১। ক, ২। ঘ, ৩। ক, ৪। খ, ৫। ঘ, ৬। খ, ৭। ঘ, ৮। ক, ৯। গ, ১০। ক, ১১। ঘ, ১২। ক, ১৩। খ, ১৪। গ, ১৫। ক, ১৬। গ, ১৭। গ, ১৮। ক, ১৯। ঘ, ২০। খ, ২১। ক, ২২। ঘ, ২৩। ক, ২৪। গ, ২৫। খ, ২৬। ঘ, ২৭। খ, ২৮। গ, ২৯। ঘ, ৩০। গ, ৩১। গ, ৩২। ঘ, ৩৩। খ, ৩৪। ক, ৩৫। খ, ৩৬। ক, ৩৭। ঘ, ৩৮। খ, ৩৯। ক, ৪০। ঘ।


চট্টগ্রামে ছাত্রশিবিরের ১৮ নেতা-কর্মী গ্রেপ্তার
চট্টগ্রামের নিউ মনসুরাবাদের একটি বাড়ির মালিকসহ ১৮ জন শিবিরের নেতা-কর্মীকে গতকাল শুক্রবার গ্রেপ্তার করেছে পুলিশ। তাঁদের কাছ থেকে বহু ধর্মীয় বই, প্রচারপত্র, ডায়েরি, ব্যানার ও সাংগঠনিক নীতিমালাসংবলিত খাতা উদ্ধার করা হয়।
পুলিশ বলছে, নাশকতার উদ্দেশ্যে নেতা-কর্মীরা ওই বাড়িতে বৈঠক করছিলেন।
চট্টগ্রাম মহানগর পুলিশের ডবলমুরিং অঞ্চলের সহকারী কমিশনার (এসি) মো. আরেফিন প্রথম আলোকে বলেন, ১৮ জন শিবিরকর্মীকে নগরের হালিশহর ও পাঁচলাইশ থানায় পুলিশের ওপর হামলার ঘটনায় গ্রেপ্তার দেখানো হয়েছে। ওই বাড়িতে কী ধরনের নাশকতার পরিকল্পনা করা হচ্ছিল, তা খতিয়ে দেখা হচ্ছে।
অভিযানে নেতৃত্বদানকারী পাহাড়তলী থানার ভারপ্রাপ্ত কর্মকর্তা (ওসি) নূর নবী প্রথম আলোকে বলেন, তদন্তে যাঁদের অভিযোগ প্রমাণিত হবে, তাঁদের বিরুদ্ধে আইনগত ব্যবস্থা নেওয়া হবে।
এদিকে, গ্রেপ্তার হওয়া শিবিরকর্মীরা নাশকতার পরিকল্পনার অভিযোগ অস্বীকার করেছেন। ফখরুদ্দিন আহম্মেদ নামের এক শিবিরকর্মী সাংবাদিকদের বলেন, ‘ওই বাড়িতে আমরা নিজেদের মধ্যে নিয়মিত সাংগঠনিক বৈঠক করি এবং দরিদ্র পরিবারের সন্তানদের পাঠদান করি।’ গ্রেপ্তারকৃত বাড়ির মালিক মাহাবুবুল আলম সাংবাদিকদের বলেন, ছাত্রশিবিরের নেতা-কর্মীরা প্রায় পাঁচ বছর আগেই বাড়িটি ভাড়া নিয়েছেন। তাঁরা সেখানে নিয়মিত বৈঠক করে জানতাম। তবে এর বেশি কিছু জানি না।
দোকান নিয়ে সংঘর্ষ
ছাত্রলীগের আটজন সংগঠন থেকে বহিষ্কৃত
রাজধানীর সোহরাওয়ার্দী উদ্যানে দুই পক্ষের মধ্যে সংঘর্ষের ঘটনায় ঢাকা বিশ্ববিদ্যালয় শাখার আট কর্মীকে বহিষ্কার করেছে ছাত্রলীগ। এ ছাড়া কেন্দ্রীয় কমিটির দুই নেতাকে কারণ দর্শানোর নোটিশ দেওয়া হয়েছে।
বহিষ্কৃতরা হলেন: ঢাকা বিশ্ববিদ্যালয়ের শহীদুল্লাহ হল শাখার রাশেদ, ধ্রুব, মামুন ও মোহাম্মদ এবং একুশে হলের রাকিব, রকি, রাশেদ ও শরীফ। এ ছাড়া কেন্দ্রীয় সাংগঠনিক সম্পাদক আহসান উদ্দীন রাসেল ও আন্তর্জাতিক সম্পাদক শহীদুল ইসলামকে কারণ দর্শানোর নোটিশ দেওয়া হয়েছে।
ছাত্রলীগের সভাপতি বদিউজ্জামান সোহাগ ও সাধারণ সম্পাদক সিদ্দিকী নাজমুল আলম স্বাক্ষরিত এক সংবাদ বিজ্ঞপ্তিতে বলা হয়, ‘দলীয় শৃঙ্খলা ভঙ্গের কারণে তাদের বিরুদ্ধে এ ব্যবস্থা নেওয়া হয়েছে।’
একুশে গ্রন্থমেলায় খাবারের দোকান বসানো নিয়ে বৃহস্পতিবার রাতে ছাত্রলীগের দুই পক্ষ সংঘর্ষে জড়ায়। এতে কেন্দ্রীয় কমিটির এক নেতাসহ ছয়জন আহত হন।
১৩৫৮৩টি প্রাথমিক বিদ্যালয়ে আজ ছাত্র পরিষদ নির্বাচন
আজ শনিবার দেশের ১৩ হাজার ৫৮৩টি প্রাথমিক বিদ্যালয়ে ছাত্র পরিষদ (স্টুডেন্টস্ কাউন্সিল) নির্বাচন অনুষ্ঠিত হচ্ছে। শিশুকাল থেকে গণতন্ত্রচর্চার অভ্যাস গড়ে তোলাসহ বিভিন্ন উদ্দেশ্যে ২০১০ সালে পরীক্ষামূলকভাবে বাছাই করা ১০০ প্রাথমিক বিদ্যালয়ে প্রথমবারের মতো ওই নির্বাচন অনুষ্ঠিত হয়েছিল। গতবার ওই সংখ্যা বেড়ে হয়েছিল ৭৪৩টিতে।
প্রাথমিক শিক্ষা অধিদপ্তরের এক সংবাদ বিজ্ঞপ্তিতে এ তথ্য জানিয়ে বলা হয়, সকাল নয়টা থেকে বেলা একটা পর্যন্ত অনুষ্ঠিত হবে ওই নির্বাচন। ইতিমধ্যে নির্বাচনের প্রস্তুতি সম্পন্ন হয়েছে।
এই ছাত্র পরিষদের পরিকল্পনাকারী এবং প্রধানমন্ত্রীর একান্ত সচিব নজরুল ইসলাম খান বলেন, এই ছাত্র পরিষদ নির্বাচন সারা দেশে সাড়া ফেলেছে। পর্যায়ক্রমে সব প্রাথমিক বিদ্যালয়ে এই নির্বাচনব্যবস্থা চালু করা হবে। পরবর্তী সময়ে মাধ্যমিক বিদ্যালয়গুলোতেও এই ব্যবস্থা চালুর পরিকল্পনা রয়েছে।


সম্মেলনের সমাপ্তি আজ
বিজ্ঞানে নারীদের এগিয়ে নিতে কর্মপরিকল্পনা নেই
দুই দশকের বেশি সময়ে দেশের প্রধানমন্ত্রীর দায়িত্বে আছেন নারী। তার পরও সরকারের উচ্চপর্যায়ে ও নীতিনির্ধারক পর্যায়ে নারীর সংখ্যা কম। বিজ্ঞান ও প্রযুক্তির ক্ষেত্রেও নারীদের উপস্থিতি সীমিত। নারীদের এগিয়ে নেওয়ার বিশেষ কোনো কর্মপরিকল্পনাও নেই।
‘বিজ্ঞান, প্রকৌশল ও প্রযুক্তির ক্ষেত্রে নারী: স্থানীয় ও বৈশ্বিক পরিপ্রেক্ষিত’ শীর্ষক আন্তর্জাতিক সম্মেলনের দ্বিতীয় দিনের কারিগরি অধিবেশনের উদ্বোধনী অনুষ্ঠানে বাংলাদেশের বিজ্ঞানীরা এসব কথা বলেন। ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে নারী বিজ্ঞানীদের তিন দিনব্যাপী এই সম্মেলন গত বৃহস্পতিবার শুরু হয়েছে। আজ শনিবার সম্মেলন শেষ হচ্ছে।
কারিগরি অধিবেশনের প্রথম উপস্থাপনায় ভারতের যাদবপুর বিশ্ববিদ্যালয়ের অধ্যাপক বলেন, তাঁর নেতৃত্বে ৪জি প্রযুক্তি নিয়ে যে গবেষণা হচ্ছে, তাতে ব্যয় সাশ্রয়ের ওপর বিশেষ জোর দেওয়া হয়েছে। তিনি বলেন, একটি মুঠোফোন থাকলে দুনিয়া হাতের মধ্যে থাকবে।
ভারতের আরেক বিজ্ঞানী সুষমা মৈত্র বলেন, বাণিজ্যিক পণ্য উৎপাদনের লক্ষ্যে প্রযুক্তির মাধ্যমে জীববিজ্ঞানের ব্যবহারই হচ্ছে জৈবপ্রযুক্তি (বায়োটেকনোলজি)। তিনি বলেন, ভারতে কৃষি, খাদ্য, চিকিৎসা ও পরিবেশের ক্ষেত্রে ব্যাপকভাবে জৈবপ্রযুক্তির ব্যবহার হচ্ছে এবং প্রতিটি ক্ষেত্রে নারীদের সম্পৃক্ততা আছে।
কারিগরি অধিবেশনে বাংলাদেশ ও ভারত ছাড়াও নাইজেরিয়া, সুদান, পাকিস্তানের বিজ্ঞানীরা সকালে ১১টি প্রবন্ধ উপস্থাপন করেন।
বিজ্ঞানের এই আসরে জাতীয় ফল কাঁঠাল নিয়ে প্রবন্ধ উপস্থাপন করেন জনপ্রশাসন মন্ত্রণালয়ের উপসচিব ফরিদা নাসরিন। আকপাড়া গ্রামের গবেষণার তথ্য তুলে ধরে তিনি বলেন, কাঁঠাল চাষের মাধ্যমে দারিদ্র্য বিমোচন সম্ভব এবং কাঁঠালের বাণিজ্যিকীকরণের সম্ভাবনা বিপুল।
বাংলাদেশ আণবিক শক্তি কমিশনের বিজ্ঞানী মাহফুজা খান বলেন, তাঁরা গবেষণায় দেখেছেন, পতঙ্গের বন্ধ্যাকরণের মাধ্যমে প্রজনন হার কমানো সম্ভব এবং তাঁদের উদ্ভাবিত প্রযুক্তি ব্যবহার করে পতঙ্গের অত্যাচার থেকে ফসল রক্ষা করা যায়।
উদ্বোধনী অনুষ্ঠানের প্রধান অতিথি বিশ্ববিদ্যালয় মঞ্জুরি কমিশনের চেয়ারম্যান এ কে আজাদ চৌধুরী বলেন, বিজ্ঞানীর প্রতি আগ্রহ কমছে। ১০ থেকে ১২ শতাংশ শিক্ষার্থী বিজ্ঞান নিয়ে পড়তে চায়। তিনি বলেন, ‘আমরা যে অবস্থায় পৌঁছেছি, তাতে নতুন উদ্ভাবন ছাড়া আমাদের সামনে এগিয়ে যাওয়ার কোনো পথ নেই।’
বিশেষ অতিথি হিসেবে বক্তব্য দেন বাংলাদেশ বিজ্ঞান একাডেমির প্রেসিডেন্ট এম শমসের আলী ও সরকারি কর্মকমিশনের সাবেক চেয়ারম্যান জেড এন তাহমিদা বেগম।


পরীক্ষায় ভুল প্রশ্নপত্র বিলি
কুড়িগ্রাম লালমনিরহাটে ১৯ শিক্ষককে দায়িত্ব থেকে অব্যাহতি
কুড়িগ্রাম ও লালমনিরহাটে এসএসসি পরীক্ষায় ভুল প্রশ্নপত্র দেওয়ার অভিযোগে কেন্দ্রসচিবসহ ১৯ জন শিক্ষককে পরীক্ষার দায়িত্ব থেকে অব্যাহতি দেওয়া হয়েছে।
সংশ্লিষ্ট সূত্র জানায়, গত বুধবার এসএসসির বাংলা প্রথম পত্র পরীক্ষায় কুড়িগ্রামের ভূরুঙ্গামারী পাইলট উচ্চবিদ্যালয় কেন্দ্রের নেহাল উদ্দিন বালিকা উচ্চবিদ্যালয় উপকেন্দ্রের দুটি কক্ষের ৭৪ জন পরীক্ষার্থীকে ২০১১ সালের সিলেবাসের প্রশ্নপত্র দেওয়া হয়। কিন্তু তাদের মধ্যে ২০১১ সালের সিলেবাসের পরীক্ষার্থী ছিল মাত্র নয়জন। বাকিরা সবাই ২০১২ সালের সিলেবাসের পরীক্ষার্থী। পরে শিক্ষার্থীরা বিষয়টি উপজেলা নির্বাহী কর্মকর্তাকে (ইউএনও) জানালে তিনি একটি তদন্ত কমিটি গঠন করেন। তদন্ত শেষে প্রাথমিকভাবে অভিযোগের সত্যতা প্রমাণিত হওয়ায় গত বৃহস্পতিবার রাতে কেন্দ্রসচিব আবদুর রহমান, সহকারী কেন্দ্রসচিব লুৎফর রহমান, আমজাদ হোসেন, হল সুপার কাজিম উদ্দিন, আবদুল মজিদ ও শিক্ষক খয়বর আলী, আবদুর রহমান, জাহেদুল ইসলাম, মিজানুর রহমান এবং অপর একজন শিক্ষককে পরীক্ষার দায়িত্ব থেকে অব্যাহতি দেওয়া হয়। এ ছাড়া তাঁদের বিরুদ্ধে কেন বিভাগীয় আইনগত ব্যবস্থা গ্রহণ করা হবে না—এ মর্মে কারণ দর্শানোর নোটিশ দেওয়া হয়েছে।
ভূরুঙ্গামারী উপজেলা নির্বাহী কর্মকর্তা মো. হামিদুল হক জানান, উপজেলা প্রাথমিক শিক্ষা কর্মকর্তা জাকিরুল হাসানকে কেন্দ্রসচিবের দায়িত্ব দেওয়া হয়েছে।
একই অভিযোগে গত বৃহস্পতিবার রাতে রৌমারী এম আর উচ্চবিদ্যালয় পরীক্ষাকেন্দ্রের সচিবকে পরীক্ষার দায়িত্ব থেকে অব্যাহতি দেওয়া হয়।
সূত্র জানায়, বাংলা প্রথম পত্রের পরীক্ষায় ওই কেন্দ্রের একটি কক্ষের ১০২ জন পরীক্ষার্থীকে ২০১১ সালের সিলেবাসের প্রশ্নপত্র সরবরাহ করা হয়। কিন্তু তারা সবাই ছিল ২০১২ সালের সিলেবাসের পরীক্ষার্থী। পরে ইউএনও এ ব্যাপারে একটি তদন্ত কমিটি গঠন করেন। তদন্তে প্রাথমিকভাবে অভিযোগের সত্যতা পাওয়া যাওয়ায় কেন্দ্রের সচিব শহিদুল ইসলামকে পরীক্ষার দায়িত্ব থেকে অব্যাহতি দেওয়া হয়।
উপজেলা কৃষি কর্মকর্তা এখলাছ হোসেনকে ওই পরীক্ষা কেন্দ্রের সচিবের দায়িত্ব দেওয়া হয়েছে।
এরই মধ্যে গতকাল শুক্রবার দিনাজপুর বোর্ডের একটি তদন্ত দল এ ব্যাপারে তদন্ত শুরু করেছে।
এদিকে লালমনিরহাট সরকারি বালিকা উচ্চবিদ্যালয়কেন্দ্রের একটি কক্ষে বাংলা প্রথম পত্রের পরীক্ষায় নতুন সিলেবাসের ৫০ জন পরীক্ষার্থীকে পুরোনো সিলেবাসের প্রশ্নপত্র দেওয়ায় সহকারী কেন্দ্রসচিবসহ আটজন শিক্ষককে পরীক্ষার দায়িত্ব থেকে অব্যাহতি দেওয়া হয়েছে।
সূত্র জানায়, গতকাল দিনাজপুর শিক্ষা বোর্ডের পরীক্ষা নিয়ন্ত্রক খ ম রফিকুল ইসলামের নির্দেশে সহকারী কেন্দ্রসচিব মো. আবদুল কুদ্দুস মিয়া, সহকারী কেন্দ্রসচিবের সহকারী নগেন্দ্র নাথ রায় বণিক, সহকারী হল সুপার আবদুল জব্বার বসুনিয়া ও নুর আলমকে পরবর্তী সব পরীক্ষা গ্রহণের দায়িত্ব থেকে অব্যাহতি দেওয়া হয়। লালমনিরহাট সরকারি বালিকা উচ্চবিদ্যালয়ের সহকারী শিক্ষক আফরোজা বেগমকে সহকারী কেন্দ্রসচিবের দায়িত্ব দেওয়া হয়েছে।
এর আগে গত বুধবার হল সুপার তৈয়ব আলী, শিক্ষক সামছুন্নাহার, নাহিনুল ইসলাম ও নজরুল ইসলাম দেওয়ানকে পরীক্ষার দায়িত্ব থেকে অব্যাহতি দেওয়া হয়।


সিলেটে অর্থমন্ত্রী
শাহজালাল বিশ্ববিদ্যালয়কে অচল করার পাঁয়তারা করছে জামায়াত-শিবির
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে ধর্মঘট ডেকে অচল করার পেছনে জামায়াত-শিবিরকে দায়ী করলেন অর্থমন্ত্রী আবুল মাল আবদুল মুহিত।
গতকাল শুক্রবার রাতে সিলেটে কর্মরত সাংবাদিকদের সঙ্গে মতবিনিময় সভা শেষে উপস্থিত সাংবাদিকদের প্রশ্নের জবাবে অর্থমন্ত্রী এ কথা বলেন।
রাত আটটায় নগরের হাফিজ কমপ্লেক্সে অর্থমন্ত্রী আবুল মাল আবদুল মুহিত সাংবাদিকদের সঙ্গে মতবিনিময় করেন। মতবিনিময়ে তিনি স্থানীয় সাংবাদিকদের বিভিন্ন সমস্যা নিয়ে একান্তে কথা বলেন। সভা শেষে সিলেটের শাহজালাল বিশ্ববিদ্যালয়ে গত প্রায় পক্ষকালের ধর্মঘট পরিস্থিতি নিয়ে অর্থমন্ত্রী বলেন, ‘১১ জানুয়ারি একাত্তরে মানবতাবিরোধী অপরাধের অভিযোগে শীর্ষ যুদ্ধাপরাধী গোলাম আযম গ্রেপ্তার হন। ওই দিন থেকে দেশের বিভিন্ন শিক্ষাপ্রতিষ্ঠানে অরাজকতা সৃষ্টির পরিকল্পনায় জামায়াত-শিবির তৎপর হয়েছে।’
মতবিনিময় সভায় সিলেট সিটি করপোরেশনের মেয়র বদরউদ্দিন আহমদ কামরান, আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজ, সাংসদ শফিকুর রহমান চৌধুরী, সিলেট জেলা পরিষদ প্রশাসক আবদুজ জহির চৌধুরী ও সিলেট সদর উপজেলা চেয়ারম্যান আশফাক আহমদ বক্তব্য দেন।
সিলেটে আইভীর নাগরিক সংবর্ধনা আজ: নারায়ণগঞ্জ সিটি করপোরেশনের মেয়র সেলিনা হায়াৎ আইভীকে আজ শনিবার নাগরিক সংবর্ধনা দেবে সিলেট সিটি করপোরেশন। বিকেল চারটায় সুরমা নদীর তীরে কিন ব্রিজের কাছে নাগরিক সংবর্ধনায় অর্থমন্ত্রী আবুল মাল আবদুল মুহিত উপস্থিত থাকবেন।


লিখন মাকে দেখতে গিয়েছিল...
রাজধানীর মিরপুর এলাকার মনিপুর স্কুলের ষষ্ঠ শ্রেণীর ছাত্র মাহবুবুর রহমান (লিখন)। থাকত মিরপুর ৬ নম্বর সেকশনে খালার বাসায়। তার মা পোশাকশ্রমিক হীরা বেগম থাকেন রাজধানীর অদূরে আশুলিয়ার নিশ্চিন্তপুর এলাকায়। গতকাল শুক্রবার স্কুল ছুটি থাকায় মাকে দেখতে গিয়েছিল মাহবুবুর; কিন্তু আর ফেরেনি।
গতকাল দুপুরে নিশ্চিন্তপুর এলাকায় আবদুল্লাহপুর-বাইপাইল সড়কে ট্রাকের চাকায় পিষ্ট হয়ে মারা গেছে মাহবুবুর (১২)। এ ঘটনার পর পোশাকশ্রমিক ও জনতা সড়ক অবরোধ করে বিক্ষোভ করে।
আশুলিয়া থানার পুলিশ ও স্থানীয় বাসিন্দারা জানান, মাহবুবুর জুমার নামাজ পড়তে গিয়েছিল বাসার কাছে আবদুল্লাহপুর-বাইপাইল সড়কের পাশের একটি মসজিদে। নামাজ শেষে বাসায় ফেরার পথে সে সড়কের পাশে দাঁড়িয়ে ছিল। এ সময় বালুবাহী একটি ট্রাক তাকে পাশ থেকে ধাক্কা দিলে সে রাস্তার ওপর পড়ে যায়। এরপর ট্রাকটি তাকে চাপা দিয়ে চলে যায়। এতে ঘটনাস্থলেই তার মৃত্যু হয়।
প্রত্যক্ষদর্শী স্থানীয় ব্যবসায়ী হাবিবুর রহমান বলেন, ‘চিৎকার শুনে তাকিয়ে দেখি, একটি ছেলে মাটিতে পড়ে আছে। মুহূর্তের মধ্যে একটি ট্রাক তাকে চাপা দিয়ে চলে যায়। ট্রাকচালক পালানোর চেষ্টা না করলে ছেলেটি হয়তো মারা যেত না।’
আশুলিয়া থানায় মাহবুবুরের খালা কাজল রেখা জানান, ওর বাবার নাম মিজান শিকদার। বাড়ি বরিশালের কোতোয়ালি থানার চন্দ্রমোহন এলাকায়। মাহবুবুর এর আগে নিশ্চিন্তপুর প্রাথমিক বিদ্যালয়ে পড়াশোনা করেছে। প্রতি শ্রেণীতেই সে প্রথম হতো। এ জন্য ষষ্ঠ শ্রেণীতে তাকে ভর্তি করে দেওয়া হয়েছিল মনিপুর স্কুলে। থাকত বড় খালার বাসায়। শুক্রবার স্কুল বন্ধ থাকায় সে মায়ের সঙ্গে দেখা করার জন্য আশুলিয়া এসেছিল।
নিশ্চিন্তপুরের বাসায় গিয়ে দেখা যায়, বুক চাপড়ে বিলাপ করছেন মাহবুবুরের মা হীরা বেগম। বারবার বলছিলেন, ‘আমার বুকের ধনরে চাপা দিয়া ওরা কীভাবে মাইরা ফালাইল রে? আমারে তো আর কেউ আম্মা কইয়া ডাকব না রে। আমার সব স্বপ্ন শেষ হইয়া গেল রে।’
হীরা বেগম জানান, মাহবুবুরের বয়স যখন এক বছর, তখন স্বামীর সঙ্গে তাঁর সম্পর্ক ছিন্ন হয়। একমাত্র ছেলেকে উচ্চশিক্ষিত করার স্বপ্ন নিয়ে তিনি চলে আসেন আশুলিয়ায়। কাজ নেন একটি পোশাক কারখানায়। শত কষ্টের মধ্যেও তিনি ছেলেকে কিছু বুঝতে দেননি। তাঁর স্বপ্ন ছিল, ছেলে এক দিন উচ্চশিক্ষিত হবে। বড় চাকরি করবে। তাঁর (হীরা) কষ্ট দূর করবে।
হীরা বেগমের স্বপ্ন কেড়ে নিল একটি ট্রাক, ট্রাকচালকের অসতর্কতা।
আশুলিয়া থানার উপপরিদর্শক (এসআই) আবীদ হোসেন খান জানান, দুর্ঘটনার পর আশপাশের বিভিন্ন কারখানার শ্রমিক ও বিক্ষুব্ধ জনতা আবদুল্লাহপুর-বাইপাইল সড়ক অবরোধ করে এক ঘণ্টা বিক্ষোভ করেন। ট্রাকচালককে গ্রেপ্তারের আশ্বাস দেওয়ার পর তাঁরা অবরোধ তুলে নেন।
এর আগে গত বুধবার সকালে সড়ক দুর্ঘটনায় নিহত হয় মনিপুর স্কুলের দ্বিতীয় শ্রেণীর ছাত্রী সিদরাতুল মুনতাহা ওরফে পালোমা। সকালে মায়ের হাত ধরে স্কুলে যাওয়ার সময় মিরপুর ১৪ নম্বর সেকশনের শহীদ পুলিশ স্মৃতি কলেজের সামনে বাসের চাপায় নিহত হয় সে।


অনুষ্ঠানে আকবর আলি খান
শিক্ষা এখন বাণিজ্যে পরিণত হয়েছে
সাবেক তত্ত্বাবধায়ক সরকারের উপদেষ্টা আকবর আলি খান বলেছেন, দেশের শিক্ষা এখন বাণিজ্যে পরিণত হয়েছে। দেশের কতটি বিশ্ববিদ্যালয় দেশের জন্য এবং কয়টি স্রেফ বাণিজ্যিক ভিত্তিতে কাজ করছে, তা দেখা উচিত।
গতকাল শুক্রবার ঢাকা বিশ্ববিদ্যালয় দর্শন বিভাগ অ্যালামনাই অ্যাসোসিয়েশনের চতুর্থ পুনর্মিলনী অনুষ্ঠানে প্রধান অতিথির বক্তব্যে তিনি এসব কথা বলেন। বিশ্ববিদ্যালয়ের ছাত্র-শিক্ষক কেন্দ্র মিলনায়তনে আয়োজিত ওই অনুষ্ঠান উদ্বোধন করেন উপাচার্য আ আ ম স আরেফিন সিদ্দিক।
আকবর আলি খান বলেন, বিশ্ববিদ্যালয়গুলোতে এখন জ্ঞানচর্চার চেয়ে চাকরি পাওয়ার বিষয়টি গুরুত্ব পাচ্ছে। বিশ্বের বিভিন্ন দেশের বিশ্ববিদ্যালয়ের কথা উল্লেখ করে তিনি বলেন, ‘উন্নত বিশ্বে বিশ্ববিদ্যালয়ের শিক্ষা দেশের পক্ষে কাজ করে। আর আমাদের দেশে উচ্চশিক্ষার প্রায় সবটাই আদর্শবর্জিত। এ জন্য শিক্ষার মানও কমছে।’
অনুষ্ঠানে সভাপতিত্ব করেন দর্শন বিভাগের চেয়ারপারসন লতিফা বেগম।
অনুষ্ঠানে নীরু কুমার চাকমা, এ বি এম আবদুস সালাম, হোসনে আরা শাহেদ ও মো. সিরাজুল ইসলামকে (মরণোত্তর) বিশেষ সম্মাননা দেওয়া হয়।


বৃত্তি প্রদান
মুন্সিগঞ্জের টঙ্গিবাড়ী উপজেলায় দরিদ্র ও মেধাবী শিক্ষার্থীদের মাঝে বৃত্তি প্রদান করা হয়েছে।
গতকাল শুক্রবার উপজেলার আলদীবাজার এলাকায় তালেব মাস্টার ফাউন্ডেশনের উদ্যোগে ওই বৃত্তি দেওয়া হয়। দরিদ্র ও মেধাবী শিক্ষার্থীসহ মোট ২৫ জনকে নগদ টাকা, ক্রেস্ট ও সার্টিফিকেট প্রদান করা হয়েছে।
অবশেষে লক্ষ্মীকোলা প্রাথমিক বিদ্যালয়ের নতুন ভবন হচ্ছে
সিরাজগঞ্জের রায়গঞ্জ পৌর এলাকার লক্ষ্মীকোলা সরকারি প্রাথমিক বিদ্যালয়ের নতুন ভবন নির্মাণের দরপত্র-প্রক্রিয়া সম্পন্ন হয়েছে।
বিদ্যালয় ও উপজেলা প্রাথমিক শিক্ষা কর্মকর্তার কার্যালয় সূত্রে জানা যায়, স্থানীয় সরকার প্রকৌশল দপ্তরের অধীনে ৪৬ লাখ ৮০ হাজার টাকা ব্যয়ে ভবন নির্মাণের জন্য ঠিকাদার চূড়ান্ত করা হয়েছে। বিদ্যালয়ের সহকারী শিক্ষক আলমগীর রেজা জানান, কক্ষসংকটের কারণে শিক্ষাদান কার্যক্রম ব্যাহত হচ্ছিল। শিক্ষার্থীদের বারান্দায় অথবা গাছতলায়ও পাঠদান করাতে হতো। নতুন ভবন নির্মাণ সম্পন্ন হলে এ ভোগান্তি দূর হবে। প্রধান শিক্ষক উম্মে সালমা বলেন, নতুন ভবন নির্মাণের প্রক্রিয়া শুরু হওয়ায় ছাত্রছাত্রীসহ আমরা সবাই খুশি।
১৯৯৪-৯৫ অর্থবছরে বিদ্যালয়টিতে স্থানীয় সরকার প্রকৌশল দপ্তরের তত্ত্বাবধানে একটি ভবন নির্মাণ করা হয়। কিন্তু নির্মাণ ত্রুটির কারণে অল্প দিনের মধ্যেই ভবনটি ব্যবহারের অনুপযোগী হয়ে পড়ে। সেই থেকে বিদ্যালয়টির শিক্ষক ও শিক্ষার্থীরা ভোগান্তিতে পড়েন। বিষয়টি নিয়ে প্রথম আলোয় গত বছরের ২৮ অক্টোবর ‘কক্ষসংকটে বারান্দায় পাঠদান’ শীর্ষক একটি প্রতিবেদন ছাপা হয়।
বন্ধুর পরীক্ষা দিতে এসে কারাগারে
বন্ধুর দাখিল পরীক্ষা দিতে এসে গ্রেপ্তার হয়েছে এক মাদ্রাসাছাত্র। গত বৃহস্পতিবার সাতক্ষীরার দেবহাটা উপজেলার কুলিয়া এলাহী বক্স দাখিল মাদ্রাসা কেন্দ্র থেকে তাকে গ্রেপ্তার করা হয়। এ অপরাধে ভ্রাম্যমাণ আদালত তাকে এক বছরের কারাদণ্ড দিয়েছেন।
গ্রেপ্তার হওয়া ওই ছাত্রের নাম আবু তাহের। সে সাতক্ষীরা সদর উপজেলার ভোমরা গ্রামের আনোয়ারুল ইসলামের ছেলে ও সাতক্ষীরা সদর উপজেলা ভোমরা ইউনিয়ন দাখিল মাদ্রাসার ছাত্র।
কুলিয়া এলাহী বক্স দাখিল মাদ্রাসা পরীক্ষা কেন্দ্রের হল সুপার মো. আবদুল খালেক জানান, ভোমরা ইউনিয়ন দাখিল মাদ্রাসার ছাত্র ও ভোমরা গ্রামের রহমত আলীর ছেলে আবদুল্লাহের (নিবন্ধন নম্বর-৮১৩৮০৬, রোল নম্বর-২২৬১০১) কুলিয়া এলাহী বক্স দাখিল মাদ্রাসা কেন্দ্রে পরীক্ষা দেওয়ার কথা। এ জন্য সে তার নামে পরীক্ষা কেন্দ্রের সচিব ও কুলিয়া এলাহী বক্স দাখিল মাদ্রাসার সুপার এম এ রুহুল কুদ্দুসের কাছ থেকে প্রত্যয়নপত্র নিয়েছে। কিন্তু আবদুুল্লাহের পরিবর্তে তার বন্ধু আবু তাহের বুধবার বাংলা প্রথম পত্রের পরীক্ষায় অংশ নেয়। বৃহস্পতিবার বাংলা দ্বিতীয় পত্রের পরীক্ষা দেওয়ার সময় তাকে গ্রেপ্তার করা হয়।
ভ্রাম্যমাণ আদালতের নির্বাহী হাকিম মাশরুবা ফেরদৌস জানান, পরিদর্শক দলের প্রধান হিসেবে আবু তাহেরকে বৃহস্পতিবার একটার দিকে ওই পরীক্ষা কেন্দ্রের ৩ নম্বর রুম থেকে তিনি গ্রেপ্তার করার নির্দেশ দেন। বিকেলে ভ্রাম্যমাণ আদালতের মাধ্যমে তাকে এক বছরের বিনাশ্রম কারাদণ্ড দিয়ে জেলে পাঠানো হয়।
নির্বাহী হাকিম আরও জানান, ভুয়া পরীক্ষার্থীকে প্রত্যয়নপত্র দিয়ে পরীক্ষা দেওয়ার সুযোগ করে দেওয়ার অভিযোগে এম এ রুহুল কুদ্দুসের বিরুদ্ধে ব্যবস্থা গ্রহণের জন্য জেলা প্রশাসককে অনুরোধ করা হয়েছে।


খুলনা প্রকৌশল বিশ্ববিদ্যালয়
এক মাসেও প্রতিবেদন দেয়নি তদন্ত কমিটি
খুলনা প্রকৌশল ও প্রযুক্তি বিশ্ববিদ্যালয় (কুয়েট) বন্ধের এক মাসেও শিক্ষা কার্যক্রম চালুর কোনো উদ্যোগ নেওয়া হয়নি। এমনকি গত ১ ও ২ জানুয়ারির ঘটনা তদন্তে গঠিত কমিটি এখনো প্রতিবেদন দেয়নি। শিক্ষা কার্যক্রম বন্ধ থাকায় সেশনজটের আশঙ্কা করছেন সাধারণ শিক্ষার্থীরা।
বিশ্ববিদ্যালয় সূত্রে জানা যায়, গত ১ জানুয়ারি মধ্যরাতে অমর একুশে ছাত্রবাসে বার্ষিক বনভোজনের টাকা আত্মসাতের অভিযোগকে কেন্দ্র করে ছাত্রলীগ নেতাদের সঙ্গে সাধারণ ছাত্রদের বাগিবতণ্ডা হয়। পরদিন ছাত্রলীগের বহিরাগতরা দেশীয় অস্ত্র নিয়ে সাধারণ শিক্ষার্থীদের ওপর হামলা চালায়। এ ঘটনায় পুলিশসহ আহত হয় ২৫ জন। এতে ক্ষুব্ধ শিক্ষার্থীরা উপাচার্যের বাসভবন ভাঙচুর করেন। পরিস্থিতি নিয়ন্ত্রণে আনতে ওই দিন বিকেলে বিশ্ববিদ্যালয় বন্ধ ঘোষণা করা হয়। এদিনই ছাত্রলীগের নেতা এস এম জুবায়ের সিরাজ ও খানজাহান আলী থানার এসআই আবদুুল হাই বাদী হয়ে পৃথক দুটি মামলা করেন। ছাত্রলীগের নেতার মামলায় ৪০ জনের নাম উল্লেখ ও অজ্ঞাত ১৫-২০ জনকে আসামি করা হয়। এতে শিক্ষক সমিতির সাবেক সভাপতি অধ্যাপক মো. আরিফ হোসেনসহ চার শিক্ষকও রয়েছেন। ৩ জানুয়ারি ঘটনা তদন্তে পুরকৌশল বিভাগের অধ্যাপক মো. কেরামত আলীকে প্রধান করে পাঁচ সদস্যের কমিটি গঠন করা হয়। কমিটিকে দ্রুত সময়ের মধ্যে দিতে বলা হয়।
ওই ঘটনার জের ধরে ৮ জানুয়ারি ছাত্রকল্যাণ পরিচালক শিবেন্দ্র শেখর শিকদার ও অমর একুশে ছাত্রাবাসের সহকারী প্রাধ্যক্ষ সজল কুমার অধিকারী পদত্যাগ করেন। ১১ জানুয়ারি শিক্ষকদের দাবি মেনে না নেওয়ায় শিক্ষক সমিতি উপাচার্যের সভা বয়কট করে। পরবর্তী সময় ২৪ জানুয়ারি কুয়েট কর্তৃপক্ষ শিক্ষক সমিতির পাঁচ দফা দাবির একাংশ মেনে নেয়। দাবি অনুযায়ী কর্তৃপক্ষ ক্যাম্পাসে মিছিল ও সভার ওপর নিষেধাজ্ঞা জারি করে। তার পরও বিশ্ববিদ্যালয় চালুর উদ্যোগ নেওয়া হয়নি।
প্রথম বর্ষের ছাত্র মেহেদী হাসান বলেন, ‘প্রথম থেকে আমরা পিছিয়ে আছি। এরপর এই এক মাস বন্ধ থাকায় আমরা আরও পিছিয়ে যাচ্ছি। অন্যান্য বিশ্ববিদ্যালয়ে পড়া বন্ধুরা বলে তাদের পরীক্ষা সামনে, আমার তখন খুব খারাপ লাগে।’ যন্ত্রকৌশল বিভাগের চতুর্থ বর্ষের ছাত্র শুভজিৎ বটব্যাল বলেন, ‘আমরা সেশনজটের আশঙ্কা করছি। গরমের ছুটির আগে আমাদের সেমিস্টার পরীক্ষা হয়ে যাওয়ার কথা, কিন্তু তা সম্ভবত হবে না। আমাদের খুব ক্ষতি হবে।’ নাম প্রকাশ না করার শর্তে পুরকৌশল বিভাগের এক ছাত্র জানান, বিশ্ববিদ্যালয় আবার খুলবে। কিন্তু যারা ঘটনা ঘটাল তারা আড়ালে থেকে যাবে। সব সময় শিক্ষার্থীদের ভীতি নিয়ে ক্লাস করতে হবে।
বিশ্ববিদ্যালয়ের উপাচার্য মোহম্মদ আলমগীর প্রথম আলোকে বলেন, তদন্ত কমিটির প্রতিবেদনের অপেক্ষায় আছেন তাঁরা। প্রতিবেদন পেলে দ্রুত বিশ্ববিদ্যালয় খুলে দেওয়া হবে। তদন্ত কমিটির সভাপতি অধ্যাপক মো. কেরামত আলীর মুঠোফোনে ফোন করা হলে তিনি ধরেননি।


‘গলাকাটা প্রবেশপত্র’
বিদ্যালয়ের স্বীকৃতি বাতিল
কিশোরগঞ্জের কুলিয়ারচর আবুল কাসেম উচ্চবিদ্যালয়ের স্বীকৃতি বাতিল করা হয়েছে। ঢাকা মাধ্যমিক ও উচ্চমাধ্যমিক শিক্ষা বোর্ডের চেয়ারম্যান ফাহিমা খাতুন গতকাল শুক্রবার প্রথম আলোকে এ তথ্য জানান। এতে শিক্ষাপ্রতিষ্ঠানটি পাঠদানের বৈধতা হারাল। গেল বছর একই অভিযোগে বিদ্যালয়টির স্বীকৃতি কেড়ে নেওয়া হয়।
নিজ শিক্ষাপ্রতিষ্ঠান থেকে এসএসসি পরীক্ষায় অংশ নিতে না পারা শিক্ষার্থীদের নিবন্ধন জালিয়াতি করে গলাকাটা প্রবেশপত্রের মাধ্যমে পরীক্ষায় অংশের সুযোগ করে দেওয়ার অভিযোগে এ ব্যবস্থা নেওয়া হলো।
কুলিয়ারচর আবুল কাসেম উচ্চবিদ্যালয় সম্পর্কে ফাহিমা খাতুন বলেন, ‘এক কথায় আবুল কাসেম উচ্চবিদ্যালয় বোর্ডের দৃষ্টিতে ভুয়া বিদ্যালয়। গেল বছর প্রতারণার বিষয়টি আমাদের নজরে আসে। সে সময় বিদ্যালয়টির স্বীকৃতি বাতিল করা হয়। ওই আদেশ বহাল রাখা হয়েছে।
একটি সূত্র জানায়, ঢাকা মাধ্যমিক ও উচ্চমাধ্যমিক শিক্ষা বোর্ডের কিছু অসাধু কর্মকর্তা-কর্মচারীর যোগসাজশে প্রতিবছর প্রবেশপত্র জালিয়াতি ও শিক্ষার্থীদের সঙ্গে প্রতারণা করা হচ্ছে। এবার ২০০ শিক্ষার্থীর কাছ থেকে আবুল কাসেম উচ্চবিদ্যালয়ের প্রধান শিক্ষক কমপক্ষে ৪০ লাখ টাকা নিয়েছেন। প্রতারণার মাধ্যমে উপার্জিত অর্থ বোর্ডের কিছু অসাধু কর্মকর্তা-কর্মচারী থেকে শুরু করে স্থানীয় প্রশাসনিক দপ্তর, রাজনৈতিক মহল ও বিভিন্ন শিক্ষাপ্রতিষ্ঠানের প্রতিনিধিদের মধ্যে বণ্টন করে দেওয়া হয়। পুরো প্রক্রিয়াটি সম্পাদন করতে বোর্ডের অসাধু কর্মকর্তা-কর্মচারীদের প্রত্যক্ষ সহযোগিতা থাকে।
বোর্ডের জড়িত ব্যক্তিদের বিরুদ্ধে কোনো ব্যবস্থা নেওয়া হবে কি না—এমন প্রশ্নের জবাবে ঢাকা মাধ্যমিক ও উচ্চমাধ্যমিক শিক্ষা বোর্ডের চেয়ারম্যান বলেন, ‘কয়েকটি দপ্তরের সহযোগিতায় এই ধরনের প্রতারণা হয়ে থাকে। শুধু আবুল কাসেম উচ্চবিদ্যালয় অপরাধের দায় নেবে, তা নয়। আমাদের কোনো কোনো কর্মকর্তা-কর্মচারী জড়িত তা-ও শনাক্ত করা হবে এবং অভিযুক্ত হলে শাস্তি দেওয়া হবে।’
চেয়ারম্যান আরও জানান, বোর্ডের বিদ্যালয় পরিদর্শক শাহিদুল খবির চৌধুরীকে প্রধান করে গতকাল একটি তদন্ত দল গঠন করা হয়েছে। দলটি সোমবার কুলিয়ারচর পরীক্ষা কেন্দ্রে গিয়ে তদন্ত করবে।
একই সূত্র জানায়, বোর্ড নিশ্চিত হয়েছে এ ধরনের প্রতারণা করতে হলে আগে থেকে ভুয়া নাম ও ছবি দিয়ে নিবন্ধন করিয়ে রাখতে হয়। পরে পরীক্ষার্থীর ছবি বসানো হয়। সেই কারণে বোর্ড আগামী বছর থেকে নিবন্ধন ফরমের ছবি স্ক্যান করে প্রতিস্থাপন করবে। সে ক্ষেত্রে এ ধরনের জালিয়াতির কোনো সুযোগ থাকবে না।
চেয়ারম্যান ফাহিমা খাতুন বলেন, ‘চলতি বছর থেকে আমরা ঢাকার ১০০টি শিক্ষাপ্রতিষ্ঠানে নিবন্ধন ফরমে স্ক্যান করে ছবি স্থাপন করেছি। আবুল কাসেম উচ্চবিদ্যালয় ১০০টির মধ্যে ছিল না। থাকলে হয়তো তাদের পক্ষে এই ধরনের জালিয়াতি করা সম্ভব হতো না। আগামী বছর থেকে সব বিদ্যালয়ে এ ধরনের ব্যবস্থা করা হবে।’
আবুল কাসেম বিদ্যালয়টি প্রতিষ্ঠা পায় ১৯৯৬ সালে। তখন থেকেই কিশোরগঞ্জ, ব্রাহ্মণবাড়িয়া, নরসিংদী, নেত্রকোনাসহ আশপাশের কয়েকটি জেলার শিক্ষার্থী এই বিদ্যালয় থেকে পরীক্ষায় অংশ নেয়। বিভিন্ন বিদ্যালয়ের নানা কারণে ফরম পূরণে ব্যর্থ শিক্ষার্থীদের একটি অংশ প্রবেশপত্র ও নিবন্ধন জালিয়াতির মাধ্যমে ওই বিদ্যালয় থেকে পরীক্ষায় অংশ গ্রহণের সুযোগ করে নেয়। তদন্তে প্রমাণ হয়েছে, এবারও ১০৪ জন গলাকাটা প্রবেশপত্রের মাধ্যমে পরীক্ষা দিচ্ছে।
কিশোরগঞ্জের জেলা প্রশাসক মো. ছিদ্দিকুর রহমান বলেন, আবুল কাসেম উচ্চবিদ্যালয়ের প্রতি এখন আর কারও আস্থা নেই। তাদের প্রতারণা আর জালিয়াতির বিষয়টি এখন স্পষ্ট হয়ে গেছে। এসব কারণে বিদ্যালয়টি পাঠদানের নৈতিক ও আইনগত অধিকার হারিয়েছে।
বিদ্যালয়ের প্রধান শিক্ষক আবুল কাসেম মঙ্গলবার থেকে তাঁর মুঠোফোন দুটি বন্ধ করে রেখেছেন। তদন্ত দলের সদস্যরা তাঁকে খুঁজে পাচ্ছেন না। এ কারণে তাঁর বক্তব্য নেওয়া সম্ভব হচ্ছে না।


শাহজালাল বিশ্ববিদ্যালয়
পদার্থবিজ্ঞান অলিম্পিয়াড অনুষ্ঠিত
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে গতকাল শুক্রবার পদার্থবিজ্ঞান অলিম্পিয়াড অনুষ্ঠিত হয়েছে। বিশ্ববিদ্যালয়ের আয়োজনে দিনব্যাপী বিভিন্ন আনুষ্ঠানিকতার মধ্য দিয়ে এ অলিম্পিয়াড শেষ হয়।
বিশ্ববিদ্যালয় সূত্র জানায়, গতকাল শুক্রবার সকাল সোয়া নয়টার দিকে বিশ্ববিদ্যালয়ের হ্যান্ডবল গ্রাউন্ডে জাতীয় সংগীত ও জাতীয় পতাকা উত্তোলনের মধ্য দিয়ে অলিম্পিয়াডের কার্যক্রম শুরু হয়। অলিম্পিয়াডের উদ্বোধন করেন বিশ্ববিদ্যালয়ের শিক্ষক ও লেখক মুহম্মদ জাফর ইকবাল।
পদার্থবিজ্ঞান অলিম্পিয়াড সিলেট বিভাগীয় কমিটির আহ্বায়ক ইয়াসমিন হকের সভাপতিত্বে অনুষ্ঠানে বক্তব্য দেন বিশ্ববিদ্যালয়ের কম্পিউটার বিজ্ঞান ও প্রকৌশল বিভাগের প্রধান মুহম্মদ জাফর ইকবাল, ঢাকা বিশ্ববিদ্যালয়ের পদার্থবিজ্ঞান বিভাগের অধ্যাপক আশরাদ মোমিন, শাবিপ্রবির ছাত্র উপদেশ ও নির্দেশনা পরিচালক আনোয়ারুল ইসলাম, গণিত বিভাগের অধ্যাপক রাশেদ তালুকদার, বাংলাদেশ পদার্থবিজ্ঞান অলিম্পিয়াডের সাধারণ সম্পাদক জাহাঙ্গীর মাসুদ প্রমুখ। প্রতিযোগিতায় তিনটি ক্যাটাগরিতে ৬০ জন শিক্ষার্থীকে মেডেল ও সনদ দিয়ে পুরস্কৃত করা হয়।
পদার্থবিজ্ঞান অলিম্পিয়াড কমিটির সদস্যসচিব শরীফ মো. শরাফউদ্দিন প্রথম আলোকে জানান, এটা সিলেট বিভাগের প্রথম আঞ্চলিক পদার্থবিজ্ঞান অলিম্পিয়াড। এতে সিলেট বিভাগের বিভিন্ন স্কুল-কলেজের চার শতাধিক শিক্ষার্থী অংশ নেয়। বিজয়ী শিক্ষার্থীরা আগামী মার্চ মাসে ঢাকায় অনুষ্ঠেয় জাতীয় পদার্থবিজ্ঞান অলিম্পিয়াডে অংশ নেওয়ার সুযোগ পাবে।


সেই বিদ্যালয়ে শিক্ষক নিয়োগ দেওয়া হলো
জামালপুরের মাদারগঞ্জ উপজেলার জোড়খালী ইউনিয়নের হাট মাগুরা সরকারি প্রাথমিক বিদ্যালয়ে গত বৃহস্পতিবার একজন শিক্ষককে প্রেষণে নিয়োগ দেওয়া হয়েছে।
এক মাস ধরে ওই বিদ্যালয়ে একজন শিক্ষক দিয়ে শিক্ষা-কার্যক্রম চলে আসছিল। এতে শিক্ষার্থীদের পাঠদান ব্যাহত হচ্ছিল।
উপজেলা প্রাথমিক শিক্ষা কর্মকর্তা মো. আতাউর রহমান প্রথম আলোকে বলেন, ‘গত ২৮ জানুয়ারি প্রথম আলোয় ‘এক বিদ্যালয়ে এক শিক্ষক’ শিরোনামে খবর প্রকাশিত হওয়ার পর ঊর্ধ্বতন কর্তৃপক্ষ ওই বিদ্যালয়ে জরুরিভিত্তিতে শিক্ষক নিয়োগ দেওয়ার নির্দেশ দেয়। আমি তাঁর নির্দেশ পেয়ে একই ইউনিয়নের আতামারী সরকারি প্রাথমিক বিদ্যালয় থেকে একজন শিক্ষককে প্রেষণে এনে ওই বিদ্যালয়ে দুই দিনের মধ্যেই নিয়োগ দেওয়া হয়েছে।’ তিনি বলেন, সম্ভব হলে আরও দু-একজন শিক্ষক খুব শিগগির নিয়োগ দেওয়া হবে।
মহেশখালীতে অপহূত স্কুলছাত্রীর খোঁজ ১৮ দিনেও মেলেনি
কক্সবাজারের মহেশখালী উপজেলার ধলঘাটা আদর্শ উচ্চবিদ্যালয়ের অপহূত এক স্কুলছাত্রীর খোঁজ গত ১৮ দিনেও মেলেনি। গত ১৭ জানুয়ারি সকালে বাড়ি থেকে স্কুলে যাওয়ার সময় ওই ছাত্রীকে দুর্বৃত্তরা অপহরণ করে নিয়ে যায়।
অপহরণের ঘটনা জানাজানি হওয়ার পর অন্যান্য ছাত্রী অভি-ভাবকদের মধ্যে আতঙ্ক দেখা দিয়েছে।
বিদ্যালয়ের প্রধান শিক্ষক ছালেহ আহমদ বলেন, বিদ্যালয়ে বার্ষিক ক্রীড়া ও সাংস্কৃতিক অনুষ্ঠান চলাকালে ওই ছাত্রীকে অপহরণ করা হয়। তিনি ছাত্রীকে উদ্ধারের ব্যাপারে প্রশাসনকে আরও তৎপর হওয়ার অনুরোধ জানান।
মহেশখালী থানার ওসি রণজিৎ কুমার বড়ুয়া বলেন, এ নিয়ে থানায় কেউ লিখিত অভিযোগ করেনি।


সম্মাননা প্রদান অনুষ্ঠানে বক্তারা
কোচিং-বাণিজ্যের কারণে শিক্ষায় ধস নেমেছে
চট্টগ্রামে এক অনুষ্ঠানে বক্তারা বলেছেন, কোচিং-বাণিজ্য যেদিন থেকে শুরু হয়েছে, সেদিন থেকে শিক্ষাব্যবস্থায় ধস নেমেছে। জীবিকার তাগিদে অনেক শিক্ষককে কোচিং-টিউশনি করতে হয়। কিন্তু এর আগে তাঁদের অবশ্যই শ্রেণীকক্ষে শিক্ষার্থীদের প্রতি যত্নশীল হতে হবে।
পিপিআরসি চিটাগাং রিসার্চ ইনিশিয়েটিভ এ অনুষ্ঠানের আয়োজন করে। গতকাল শুক্রবার সকালে ডা. খাস্তগীর বালিকা উচ্চ-বিদ্যালয়ের নতুন ভবনে অনুষ্ঠানের আয়োজন করা হয়।
অনুষ্ঠানে শিক্ষাবিষয়ক প্রতি-বেদনের জন্য চট্টগ্রামের পাঁচ সংবাদকর্মীকে ‘শিক্ষা সাংবাদিকতা সম্মাননা পুরস্কার-২০১১’ দেওয়া হয়। এ ছাড়া বিভিন্ন বিদ্যালয়ভিত্তিক ‘শিক্ষা গবেষণা’ কার্যক্রমের উদ্বোধন ঘোষণা করা হয়।
সাবেক তত্ত্বাবধায়ক সরকারের শিক্ষা উপদেষ্টা হোসেন জিল্লুর রহমানের সভাপতিত্বে অনুষ্ঠানে বক্তব্য দেন চট্টগ্রাম শিক্ষা বোর্ডের চেয়ারম্যান অধ্যাপক মোহাম্মদ আলী, ঢাকা বিশ্ববিদ্যালয়ের সমাজতত্ত্ব বিভাগের অধ্যাপক মাসুদা এ রশিদ, এ কে খান ফাউন্ডেশনের ট্রাস্টি সেক্রেটারি সালাহউদ্দিন কাশেম খান, চট্টগ্রাম জেলা শিক্ষা কর্মকর্তা হোসনে আরা বেগম ও ডা. খাস্তগীর বালিকা উচ্চবিদ্যালয়ের প্রধান শিক্ষিকা হাসমত জাহান। পূরবী দত্তের পরিচালনায় অনুষ্ঠানে স্বাগত বক্তব্য দেন এমরান হোসেন।
শিক্ষাবিষয়ক ভিন্নধর্মী প্রতিবেদনের জন্য যে পাঁচজন সংবাদকর্মীকে সম্মাননা দেওয়া হয়, তাঁরা হলেন: স্থানীয় দৈনিক পূর্বকোণ-এর খোরশেদুল আলম, কালের কণ্ঠর ভূঁইয়া নজরুল, স্থানীয় দৈনিক আজাদীর রেজা মোজাম্মেল, অনলাইন পত্রিকা বিডিনিউজের মোহাম্মদ মহিউদ্দিন ও দৈনিক প্রথম আলোর চট্টগ্রাম বিশ্ববিদ্যালয় প্রতি-নিধি সুজন ঘোষ।
এদিকে, চট্টগ্রামের বিভিন্ন বিদ্যালয়ে শিক্ষার মান গবেষণায় ২০ সদস্যের একটি দল গঠন করা হয়েছে। চট্টগ্রাম বিশ্ববিদ্যালয় এবং বিভিন্ন প্রাইভেট বিশ্ববিদ্যালয়ের শিক্ষার্থীদের সমন্বয়ে গঠিত এই দল গতকাল থেকে তাঁদের কার্যক্রম শুরু করেছে। এ কার্যক্রমের উদ্বোধন করেন সাবেক উপদেষ্টা হোসেন জিল্লুর রহমান। এ-বিষয়ক প্রতিবেদন আগামী এপ্রিল-মে মাসে প্রকাশিত হতে পারে বলে জানান তিনি।


নারায়ণগঞ্জ প্রিপারেটরি স্কুলের পুনর্মিলনী
নারায়ণগঞ্জ প্রিপারেটরি স্কুলের প্রাক্তন শিক্ষার্থীদের পুনর্মিলনী উদ্যাপন অনুষ্ঠান হয়েছে। এ উপলক্ষে শহরের সবচেয়ে পুরোনো এই কিন্ডারগার্টেন থেকে গতকাল শুক্রবার সকালে এক বর্ণাঢ্য শোভাযাত্রার আয়োজন করা হয়। শহরের চাষাঢ়ায় অবস্থিত বিদ্যালয়টির নতুন ভবন প্রাঙ্গণে জড়ো হন বিপুলসংখ্যক প্রাক্তন শিক্ষার্থী।
শোভাযাত্রাটি শহরের প্রধান প্রধান সড়ক প্রদক্ষিণ করে। এরপর বিদ্যালয় প্রাঙ্গণে পুনর্মিলনী অনুষ্ঠানের বিভিন্ন কর্মসূচির মধ্যে ছিল স্মৃতিচারণা, সংগীত ও আবৃত্তি পরিবেশনা এবং ব্যান্ড শো। স্কুলের প্রাক্তন শিক্ষার্থীদের সংগঠন নেক্সপা এই পুনর্মিলনীর আয়োজন করে।
