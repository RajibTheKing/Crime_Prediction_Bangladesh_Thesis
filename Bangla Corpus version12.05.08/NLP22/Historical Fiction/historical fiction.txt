<doc>
71 er bondhu abong shotrur sondhane
১৯৭১ বন্ধুর মুখ শত্রুর ছায়া: হাসান ফেরদৌস \ প্রকাশক: প্রথমা প্রকাশন \ প্রকাশকাল: নভেম্বর ২০০৯ \ প্রচ্ছদ ও অলংকরণ: কাইয়ুম চৌধুরী \ মূল্য: ৩০০ টাকা

তাঁর এই বইয়ের ভূমিকাতেই হাসান ফেরদৌস আমাদের জানান দিচ্ছেন, ‘১৯৭১-এ বাংলাদেশের মুক্তিযুদ্ধ বাংলাদেশের মাটিতে সংঘটিত হয় সে কথা ঠিক, কিন্তু সে যুদ্ধের অনেক ঘটনাই ঘটে রণাঙ্গনের বাইরে, বহু দূরে। কখনো পর্দার সামনে, কখনো পর্দার অন্তরালে সংঘটিত সে যুদ্ধে অনেকে ছিলেন বাংলাদেশের বন্ধু, কেউ কেউ শত্রু।’ তিনি আরও জানান, ‘শত্রুদের অনেকেই ইতিমধ্যে চিহ্নিত ও নিন্দিত। তাঁদের মধ্যে দুই প্রধান চরিত্র হলেন মার্কিন প্রেসিডেন্ট রিচার্ড নিক্সন ও তাঁর জাতীয় নিরাপত্তা উপদেষ্টা হেনরি কিসিঞ্জার।’
এহেন ভূমিকা স্বভাবতই মুহূর্তে আমাদের গ্রন্থের গভীরে প্রবেশের আগ্রহকে উসকে দিতে সাহায্য করে। বিশেষ করে, একাত্তরের কূটনৈতিক, রাজনৈতিক ও সামাজিক চালচিত্রটিও তার বিশাল ক্যানভাসসমেত আমাদের চোখের সামনে স্পষ্ট হয়ে ওঠে।
এই বই পড়ার সময় আমরা যদি বিংশ শতকের পাঁচ, ছয় ও সাতের দশকে দুই পরাশক্তি তথা মার্কিন যুক্তরাষ্ট্র ও সাবেক সোভিয়েত ইউনিয়নের মধ্যে চলা ঠান্ডাযুদ্ধজনিত পরিস্থিতি হিসাবের মধ্যে রাখি, তাহলে এই বইয়ে বিবৃত ঘটনার ধারাক্রম বোঝার ব্যাপারটি সহজ হবে বলেই আমার ধারণা। উল্লিখিত দুই পরাশক্তির একটি আমাদের মুক্তিযুদ্ধের সক্রিয় বিরোধিতা করেছিল, অন্যটি করেছিল সক্রিয় সমর্থন ও সহযোগিতা। হাসান বহুরৈখিকভাবে এসব তথ্যই তুলে ধরেছেন নানা গ্রন্থ ও দলিলের সূত্র এবং সুবাদে। এই গ্রন্থের পাঠে পাওয়া যাবে বাংলাদেশের মুক্তিযুদ্ধের জানবাজিধরা সমর্থক শ্রীমতী ইন্দিরা গান্ধীকে রিচার্ড নিক্সন কোন দৃষ্টিতে দেখতেন, তাঁকে তিনি যে ‘দ্যাট বিচ’ বলে সম্বোধন করতেন, বিশেষ করে, ব্যক্তিগত আলাপচারিতার সময়, হাসান এ রকম বিরল তথ্যও তুলে ধরেছেন হোয়াইট হাউসে নিক্সনের কথোপথনের রেকর্ডিং ও সেখানে কর্মরত তখনকার কর্মকর্তাদের স্মৃতিচারণাগত উৎস থেকে। বিস্মিত হতে হয় হাসানের প্রাসঙ্গিক তথ্য সংগ্রহের সপ্রাণ আগ্রহ ও প্রয়াসের ব্যাপারটি দেখে।
মোট ১২টি অধ্যায়ে বিভক্ত এই গ্রন্থের শিরোনামগুলো থেকেই বোঝা যায়, প্রাবন্ধিক-গবেষক হাসান ফেরদৌসের অনুসন্ধানী দৃষ্টিভঙ্গি কত দিকে প্রসারিত। অধ্যায়গুলোর শিরোনাম হচ্ছে ‘বাংলাদেশের বিরুদ্ধে হোয়াইট হাউস’, ‘কূটনীতি: পর্দার আড়ালে, পর্দার বাইরে’, ‘উ থান্ট: পক্ষে না বিপক্ষে’, ‘বাংলাদেশের মুক্তিযুদ্ধ ও ভারত’, ‘একাত্তরে চীন: ফিরে দেখা’, ‘ভুট্টো: জন্মের মিথ্যুক’, ‘একাত্তর: একজন বালুচ নেতার চোখে’, ‘একাত্তরে গণহত্যা ও ভুট্টোর “তওবা”’, ‘বাংলাদেশ-পাকিস্তান: স্বীকৃতির খেলা’, ‘বাল্টিমোর: ১৪ জুলাই ১৯৭১’, ‘সিডনি শ্যানবার্গের ১৯৭১’ ও ‘কনসার্ট ফর বাংলাদেশ’।
প্রতিটি অধ্যায়ে সংশ্লিষ্ট তথ্যের প্রাচুর্যে যেমন মন ভরে ওঠে, তেমনি সেই মনকে এই খেদেরও বশবর্তী করে যে এত দিনে কোথায় ছিল এত সব তথ্য! এবং এই গ্রন্থের পাঠ শেষে আমরা এই বোধে জারিত হই যে, আমাদের মুক্তিযুদ্ধের অনুকূলে আন্তর্জাতিক পরিসরে কত সংগঠন, কত ব্যক্তি, নারীপুরুষ নির্বিশেষ অবদান রেখেছেন—তাঁদের স্বীকৃতিতে এখনো একটি স্মারকস্তম্ভ গড়ে উঠল না কেন?
এই গ্রন্থের আরেকটি গুরুত্বপূর্ণ অধ্যায় এর পরিশিষ্ট। সেই গুরুত্বের উল্লেখ করতে গিয়ে হাসান জানান, ‘বাংলাদেশের মুক্তিযুদ্ধের শুরু একাত্তরে নয়, তার অনেক আগে। বাংলাদেশের মানুষের বিরুদ্ধে আন্তর্জাতিক চক্রান্তের শুরু অনেক আগে থেকে। বামপন্থী আন্দোলন ঠেকানোর নামে পূর্ব পাকিস্তান তথা বাংলাদেশের মানুষের স্বার্থবিরোধী যে ভূমিকা মার্কিন যুক্তরাষ্ট্র গ্রহণ করে, এখানে সংযোজিত পঞ্চাশ দশকের ঘটনাভিত্তিক দুটি লেখায় সে বিষয়টি আরও স্পষ্ট হয়ে উঠবে।’ এই লক্ষ্য থেকেই হাসান ফেরদৌস বিংশ শতকের নয়ের দশকে মার্কিন যুক্তরাষ্ট্রে অবমুক্ত করা সিআইএর গোপন দলিল ও অন্যান্য সূত্র থেকে পাওয়া তথ্যের সাহায্যে তুলে ধরেছেন, কীভাবে কমিউনিস্ট তথা বামপন্থীদের দমনের নামে তখনকার পূর্ব পাকিস্তান তথা আজকের বাংলাদেশে সূচিত বহুদলীয় রাজনৈতিক ও গণতান্ত্রিক ধারাকে আমেরিকা প্রভাবিত এ দেশীয় ও পশ্চিম পাকিস্তানি এজেন্টরা বাধাগ্রস্ত করেছিল, যুক্তফ্রন্ট ও সরকারকে কীভাবে ক্ষমতাচ্যুত করা হয়েছিল এবং বাধানো হয়েছিল আদমজী পাটকলে সেই ভয়াবহ দাঙ্গা, যাতে নিহত হয়েছিল ৬০০-রও বেশি শ্রমিক-কর্মচারী। এসব তথ্য হাজির করার পর হাসান গ্রন্থের উপসংহার টানছেন এই বলে যে, ‘আমেরিকাকে খুশি করা ও নিজেদের ক্ষমতা আঁকড়ে থাকাই ছিল পাকিস্তানি নেতৃত্বের লক্ষ্য। খুব বেশি দিন নয়, সে ঘটনার দেড় দশক পরেই পূর্ব বাংলায় জন্ম নেবে আরেক যুক্তফ্রন্ট, যার পরিণতিতে প্রতিষ্ঠিত হবে স্বাধীন বাংলাদেশ।’ বস্তুত, তা-ই হয়েছে।
পরম দালিলিক মর্যাদাসম্পন্ন গ্রন্থ ১৯৭১ বন্ধুর মুখ শত্রুর ছায়া আমাদের মুক্তিযুদ্ধের ইতিহাসের একটি উল্লেখযোগ্য প্রকাশনা। লেখককে আন্তরিক অভিনন্দন বহুল পরিশ্রমসাপেক্ষ এ রকম একটি গ্রন্থের জনক হওয়ার জন্য।

</doc>
<doc>
Aji hote shoto borso agey
বিশ শতকের সূচনায় ব্রিটিশ নিয়ন্ত্রিত ভারতে বঙ্গভঙ্গ একটা ঐতিহাসিক ঘটনা। যার পক্ষে বিপক্ষে সংগঠিত হয় নানা জনমত। সৃষ্টি হয় রাজনৈতিক উত্তাপ। অবশেষে ১৯১১ সালের ১২ ডিসেম্বর রদ হয় বঙ্গভঙ্গ। শতবর্ষ আগের সেই ঘটনার নিরপেক্ষ বিশ্লেষণ উঠে এসেছে এই লেখায়।

বঙ্গভঙ্গের সিদ্ধান্ত আকস্মিক বা প্রস্তুতিবিহীন উদ্যোগ ছিল না। বাংলা প্রদেশের বিশাল আয়তনের সঙ্গে ক্রমবর্ধমান প্রশাসনিক সমস্যা পরিস্থিতিকে ক্রমেই জটিলতর করে তুলেছিল। বিষয়টির জটিলতা নিয়ে ১৮৫৪ সাল থেকেই ঔপনিবেশিক সরকারের ভাবনা ও উদ্যোগের সূত্রপাত ঘটে। ধারাবাহিকভাবে পরিস্থিতির মূল্যায়ন করে বিভিন্ন প্রস্তাব, সুপারিশ ও মতামত পরবর্তী ৫০ বছরে গ্রহণ করা হলেও ফলপ্রসূ কোনো বাস্তব পদক্ষেপ নেওয়া হয়নি। বাংলার সীমানা পুনর্গঠন ও প্রশাসনিক সংস্কারের বিষয়টি তৎকালীন ভাইসরয় কার্জনের নজরে এলে আমলাতন্ত্রের দীর্ঘসূত্রতা নিয়ে তাঁর বহুল কথিত ‘রাউন্ড অ্যান্ড রাউন্ড’ নোটটির পর শুরু হয় বঙ্গভঙ্গ বাস্তবায়নের কার্যক্রম। ‘অক্লান্তকর্মা’ ভাইসরয় অতঃপর বাংলা বিভাগের পক্ষে জনমত তৈরির উদ্দেশ্যে শুরু করেন তাঁর পূর্ববাংলা সফর। সফরের শুরুতেই কার্জন আসেন ময়মনসিংহে। মুক্তাগাছার জমিদার সূর্যকান্ত আচার্যের আতিথ্য গ্রহণ করলেও মহারাজা বাংলা ভাগের প্রশ্নে অপারগতা জ্ঞাপন করেন। ঢাকায় নবাব সলিমুল্লাহর সমর্থন এককথায় পাওয়া যায়নি। ইংরেজ আমলাদের যথেষ্ট কাঠখড় পোহাতে হয়। সহজ শর্তে ঋণ দিয়ে নবাবের সমর্থন লাভ করতে হয়। ঢাকার নবাবের সমর্থন পেলেও পূর্ববঙ্গের তৎকালীন মুসলিম সম্প্রদায় বঙ্গভঙ্গের রাজনৈতিক, সামাজিক, অর্থনৈতিক এবং প্রশাসনিক গুরুত্বকে সম্যক বুঝে উঠতে পারেনি। বিষয়টির গুরুত্ব বোঝার মতো রাজনৈতিক নেতৃত্ব মুসলিম সম্প্রদায়ের মধ্যে গড়ে ওঠেনি। তাদের তরফ থেকে বাংলা ভাগের বিষয়ে কোনো দাবি বা প্রস্তাবও উত্থাপন করা হয়নি; বরং প্রাথমিক পর্যায়ে বাংলা বিভাগ নিয়ে পূর্ববঙ্গের মুসলিম সম্প্রদায় দ্বিধাদ্বন্দ্বের মধ্যে ছিল। বলা যায়, তাদের অবস্থান ছিল বাংলা ভাগের বিপক্ষেই। তবে রাজনৈতিক কারণে নয়, গৌণ কারণেই তাঁরা বাংলা ভাগের বিষয়টিকে বিবেচনায় এনে শঙ্কিত হয়েছেন। স্বয়ং সলিমুল্লাহ বঙ্গভঙ্গের বিষয়ে প্রাথমিক পর্যায়ে উৎসাহী সমর্থক ছিলেন না। চট্টগ্রামের সিরাজুল ইসলাম চিন্তিত ছিলেন, আসামের সঙ্গে পূর্ববঙ্গ যুক্ত হলে তাঁদের ‘সরাফত’ বা ‘খানদান’ ক্ষুণ্ন হবে। পক্ষান্তরে ঢাকার কাজেমউদ্দীন সিদ্দিকী বাংলা বিভাগের ফলে মহসীন ফান্ডের টাকা থেকে পূর্ববঙ্গের মুসলমানরা বঞ্চিত হতে পারে বলে শঙ্কিত ছিলেন। উল্লিখিত বিষয়গুলোর কোনোটিই রাজনৈতিক নয়। ফলে ১৯০৪ সালে কার্জনের জনসংযোগ সফরের পর পরিস্থিতির গুণগত পরিবর্তন ঘটে। সলিমুল্লাহর নেতৃত্বে পূর্ববাংলার মুসলিম সম্প্রদায়ের মূল অংশ একত্র হয়। কার্জনই তাদের একত্র হওয়ার জন্য উজ্জীবিত করেন। বাংলা ভাগের বিপক্ষেও মুসলমান সম্প্রদায়ের কেউ কেউ অবস্থান নেন। যেমন, টাঙ্গাইলের দেলদুয়ারের জমিদার আবদুল হালিম গজনবী বা ফরিদপুরের জমিদার আলিমুজ্জামান। পেশাজীবীদের মধ্যে উল্লেখযোগ্য ছিলেন ব্যারিস্টার আবদুল রসুল ও সৈয়দ শামসুল হুদা। বুদ্ধিজীবীদের মধ্যে সৈয়দ ইসমাইল হোসেন সিরাজী। তাঁরা মুসলিম জনমত তাঁদের পক্ষে আনতে পারেননি। মূল মুসলিম সম্প্রদায় বঙ্গভঙ্গ বা বঙ্গভঙ্গ-পরবর্তী সময়ে তাদের সমর্থন কংগ্রেস বা জাতীয়তাবাদীদের কাছে সমর্পণ করেনি। অসহযোগ আন্দোলনের সময় খেলাফত আন্দোলনের আলাদা মঞ্চ থেকে অসহযোগ আন্দোলনকে সমর্থন দিয়েছে। বস্তুত, বঙ্গভঙ্গের সময় থেকেই বাংলার মুসলমান সম্প্রদায়ের স্বতন্ত্র রাজনৈতিক অবস্থানের সূত্রপাত ঘটে। পরবর্তী সময়ে এই স্বতন্ত্র অবস্থান শাসনতান্ত্রিকভাবে স্বীকৃতি লাভ করে।
মুসলিম সম্প্রদায়ের মতো নিম্নবর্ণের হিন্দু সম্প্রদায়ও স্বদেশি আন্দোলনের বিরোধী ছিল। উদাহরণ হিসেবে, স্বদেশি আন্দোলনের অন্যতম পুরোধা অশ্বিনীকুমার দত্তের শহর বরিশালের সমীপবর্তী ওড়াকান্দির নমঃশূদ্র জমিদারের স্বদেশি আন্দোলনের প্রতি তীব্র বিরোধিতার কথা স্মরণে আনা যেতে পারে। বঙ্গভঙ্গ কেবল সাম্প্রদায়িক বিরোধে সীমাবদ্ধ ছিল না, আন্তবর্ণ বিরোধের প্রসঙ্গটিও ছিল বিশেষভাবে লক্ষণীয়। বঙ্গভঙ্গ-উত্তর বাংলায় হিন্দু সম্প্রদায়ের মধ্যেও বিভাজন ঘটে। নমঃশূদ্ররা বর্ণ-হিন্দুদের নেতৃত্ব মেনে নেয়নি। বিষয়টি কেবল বাংলার রাজনীতিতেই সীমাবদ্ধ ছিল না, সর্বভারতীয় রাজনীতিতেও সাম্প্রদায়িকতার মতো বর্ণপ্রথাজনিত কারণে সৃষ্ট সমস্যা জাতীয়তাবাদী আন্দোলনকে প্রভাবিত করে। অর্থাৎ, জাতীয়তাবাদীদের সঙ্গে মুসলিম সম্প্রদায় এবং নিম্নবর্ণের হিন্দুদের দরকষাকষির সুযোগ তৈরি হয়। আইনসভায় এবং প্রশাসনিক পর্যায়ে আন্তসম্প্রদায় ও আন্তবর্ণের মধ্যে ক্ষমতার ভাগবাটোয়ারার দৃশ্যপর্বগুলো বঙ্গভঙ্গ-উত্তর বাংলায় দৃশ্যমান হতে থাকে।
বাংলার মুসলমানদের প্রতি সমর্থন আদায় করা ছিল কষ্টসাধ্য। বাংলার মুসলমানরা ছিল বিভক্ত সমাজ। একদিকে শহুরে আশরাফ শ্রেণী, অন্যদিকে গ্রামীণ আতরাফ। অতীতচারী, বুদ্ধিবৃত্তির দিক দিয়ে এদের অধিকাংশেরই ছিল না কোনো পটভূমি; স্বদেশ বা ভাষার প্রশ্নেও ছিল দ্বিধান্বিত। এ রকম একটা সমাজের মধ্যে নেতৃত্বহীনতাই ছিল স্বাভাবিক অবস্থা। এ রকম পরিস্থিতিতে কার্জনের ব্যক্তিগত উদ্যোগ এবং ইংরেজ আমলাদের ভূমিকা ছিল অনেকটা ‘সেনা অভিযান’ সফল করার মতো সর্বাত্মক প্রচেষ্টা। তাঁরা সফলও হয়েছিলেন অনুগত মুসলিম নেতৃত্বের ঐতিহ্য প্রস্তুত করতে।
বিপরীতে কার্জন এবং ইংরেজ আমলারা বাংলা ভাগের প্রশ্নে অন্তর্দৃষ্টি দিতে পারেননি। তাঁরা ভাবতে পারেননি যে বঙ্গভঙ্গের প্রতিক্রিয়ায় বাঙালি হিন্দুদের অবস্থান, ভূমিকা ও কার্যক্রম কতখানি সুদূরপ্রসারী হতে পারে। বঙ্গভঙ্গ যেমন বাঙালি মুসলমানদের তাদের রাজনৈতিক অবস্থান সম্পর্কে সচেতন করেছিল, তেমনি বাঙালি বর্ণ-হিন্দুদের মধ্যে সৃষ্টি করেছিল রাজনৈতিক অঙ্গীকার এবং দেশপ্রেমের গভীর ও বহুমাত্রিক প্রণোদনা। বস্তুতপক্ষে, মুসলিম সম্প্রদায়ের মধ্যে বঙ্গভঙ্গ নিয়ে আবেগ অনেকাংশে সীমিত থাকলেও পূর্ববাংলায় এই সম্প্রদায়ের রাজনৈতিক অবস্থান সংহত হয়। অনেক জায়গায় মুসলিম সম্প্রদায়ের পক্ষ থেকে প্রতিরোধ করা হয় স্বদেশি আন্দোলনকে। ফলে অনিবার্য হয়ে ওঠে সাম্প্রদায়িক দাঙ্গা। পাশাপাশি প্রতীয়মান হয় মুসলিম রাজনৈতিক এবং মধ্যবিত্ত শ্রেণীর দুর্বল অবস্থান। বাঙালি মুসলমান সম্প্রদায়ের অপরিণত অবস্থানকে বাড়তি পুষ্টি জুগিয়েছে ইংরেজ আমলাদের অবস্থান। বিশেষ করে, বাংলার তৎকালীন ছোট লাট অ্যানড্রু ফ্রেজার, পূর্ববাংলা এবং আসামের প্রথম ছোট লাট র‌্যামফিল্ড ফুলার এবং ভারত সরকারের তৎকালীন স্বরাষ্ট্রসচিব হাবার্ট রিজলের বাংলা বিভাগসংক্রান্ত অবস্থান ছিল দৃঢ় এবং সুস্পষ্ট। তাঁদের এই অবস্থানকে কার্জন দ্রুততার সঙ্গে কার্যকর করেন। লন্ডনের ‘ইন্ডিয়া অফিস’ কার্জনের প্রস্তাব যাচাই-বাছাই করার মতো পর্যাপ্ত সুযোগ পায়নি। তাঁর ব্যক্তিত্বের কাছে হার মানতে হয় ইন্ডিয়া অফিসকে। বঙ্গভঙ্গ কার্যকর করতে আর কোনো সময়ক্ষেপণ করতে চাননি (১৬ অক্টোবর, ১৯০৫) কার্জন। 
আপাতদৃষ্টিতে বঙ্গভঙ্গ প্রশাসনিক সংস্কার বা সিদ্ধান্ত বলে প্রতীয়মান হলেও এর রাজনৈতিক প্রতিক্রিয়ার মাত্রার ব্যাপকতা ইংরেজ আমলা বা কার্জন সঠিকভাবে মূল্যায়ন করতে পারেননি। হিন্দু জমিদার, পেশাজীবী, বুদ্ধিজীবী ও মধ্যবিত্ত শ্রেণীর তরফ থেকে তীব্র প্রতিবাদ উত্থাপিত হয় বঙ্গভঙ্গ প্রজ্ঞাপন ঘোষিত হওয়ার পর। ইংরেজ আমলারা বঙ্গভঙ্গ প্রশ্নে কর্মকৌশলের পরিচয় দিলেও রাজনৈতিক প্রজ্ঞার পরিচয় দিতে পারেননি। রাজনৈতিকভাবে বঙ্গভঙ্গের প্রতিক্রিয়ায় হিন্দু জাতীয়তাবাদ তথা চরমপন্থী রাজনীতির বিকাশ ত্বরান্বিত করে।
বাঙালি বর্ণ-হিন্দু সম্প্রদায়ের জন্য বঙ্গভঙ্গ ঘোষণা ছিল তাদের জীবন-মরণ সমস্যা। বিশেষ করে, পূর্ববাংলার জমিদারেরা (যাঁদের অধিকাংশই ছিল হিন্দু) চিরস্থায়ী বন্দোবস্তের বিলুপ্তির আশঙ্কায় শঙ্কিত হয়ে পড়েন। কার্জন এ বিষয়ে আশ্বস্ত করার পরও বঙ্গভঙ্গকে তাঁরা সমর্থন করতে পারেননি। দ্বিতীয়ত, শিক্ষিত হিন্দু মধ্যবিত্তের চাকরির বাজার সংকুচিত হয়ে পড়ে। বিশেষ করে বঙ্গভঙ্গ কার্যকর হওয়ার পর কম যোগ্যতাসম্পন্ন মুসলমান প্রার্থীদের চাকরির সুযোগ করে দেওয়া হয়। সবশেষে রাজনৈতিকভাবে ও সংখ্যাগত বিচারে বিভক্ত বাংলায় বাঙালি হিন্দু সংখ্যালঘু হয়ে পড়ে। শ্রেণীগত বিচারে উল্লিখিত বিষয়গুলো তাদের অস্তিত্বের প্রশ্ন হিসেবে বিবেচিত হয়। জাতীয়তাবাদী আন্দোলনের জন্য বিষয়গুলো ছিল প্রচণ্ড দহনশক্তিসম্পন্ন জ্বালানি। বঙ্গভঙ্গ কার্যকর হওয়ার আগ থেকেই অখণ্ড বাংলায় জাতীয়তাবাদী ভাবপ্রবাহের শক্ত ভিত্তি প্রস্তুত ছিল। জাতীয়তাবাদী ভাবপ্রবাহের তাত্ত্বিক, নৈতিক, আধ্যাত্মিক এবং অর্থনৈতিক বুনিয়াদটা তৈরি করেছিলেন রামমোহন রায়, ঈশ্বরচন্দ্র বিদ্যাসাগর, কেশবচন্দ্র সেন, রাজনারায়ণ বসু, ভূদেব মুখোপাধ্যায়, বঙ্কিমচন্দ্র, শ্রীরামকৃষ্ণ, বিবেকানন্দ ও রমেশচন্দ্র দত্ত। এই ভাবপ্রবাহের মূল প্রতিপাদ্য ছিল হিন্দু পুনর্জাগরণ। হিন্দু পুনর্জাগরণের আলোকেই পুনর্গঠিত হয় বাঙালি হিন্দুর জাতীয়তাবাদী আন্দোলনের ভিত্তি। জাতীয়তাবাদের ভাবতরঙ্গ সৃষ্টিতে বঙ্কিমের আনন্দমঠ, বিবেকানন্দের বেদান্তদর্শন বঙ্গভঙ্গের কালে এক জঙ্গি জাতীয়তাবাদের আবহ সৃষ্টি করে, যে আবহে বা পরিসরে বাংলাভাষী মুসলমানদের অন্তর্ভুক্তি ঘটেনি। উনিশ শতকের মনীষীদের কাছে বাংলাভাষী মুসলমানদের গুরুত্ব বা মর্যাদা কোনোটাই দৃশ্যমান ছিল না। বাঙালি হিন্দু নেতৃত্ব বাঙালি মুসলমানদের রাজনৈতিক গুরুত্ব প্রথম অনুভব করে বঙ্গভঙ্গের কালে। উদারপন্থী বা নরমপন্থী নেতৃত্ব, অর্থাৎ সুরেন্দ্রনাথ বন্দ্যোপাধ্যায়ের নেতৃত্বাধীন অংশ বাঙালি মুসলমানদের ক্ষুদ্র অংশ নিয়ে কাজ করলেও চরমপন্থী বা সন্ত্রাসবাদী অংশে বাংলাভাষী মুসলমানদের স্থান হয়নি। চরমপন্থীদের নেতা অরবিন্দ ঘোষ মুসলিম সম্প্রদায়ের ওপর আস্থা রাখতে পারেননি। তাঁর ভাষায় ‘এক অনিচ্ছুক সংখ্যালঘু সম্প্রদায়’ বা ‘যারা জাতির প্রতি বিশ্বাসঘাতক’। স্বদেশি আন্দোলন বাঙালি মুসলমানদের কাছে গ্রহণযোগ্য হয়ে ওঠেনি। বাঙালি মুসলমানদের স্থানীয় নেতৃত্ব বয়কট-প্রতিরোধ করেছে। প্রতিরোধ পরিণত হয়েছে দাঙ্গায়। বয়কটকেন্দ্রিক সংঘাতের ঘটনাপ্রবাহ রবীন্দ্রনাথকে ভাবিত করেছে। বয়কটকেন্দ্রিক রাজনীতির মধ্যে তিনি লক্ষ করেছেন জবরদস্তি ও রাজনৈতিক অসহিষ্ণুতার দিকটি। স্বদেশি আন্দোলনের কোনো কোনো কার্যক্রম, বিশেষ করে স্থানীয় শিল্পের বিকাশ এবং স্থানীয় পুঁজির লগ্নির বিষয়টি মুসলিম বণিকদের আকর্ষণ করে। উদাহরণ হিসেবে বলা যায়, চা-শিল্পে, অস্ত্র খনিতে বা চট্টগ্রামের বণিকদের জাহাজ চলাচলে পুঁজির বিনিয়োগ এ প্রসঙ্গে উল্লেখ্য। 
অবশ্য সাম্প্রদায়িক দ্বন্দ্ব-সংঘাতের মধ্য দিয়েই স্বদেশি আন্দোলন অব্যাহত থাকে। আইন অমান্য, বয়কট, হরতাল ক্রমেই সর্বভারতীয় রাজনৈতিক চরিত্র লাভ করে। স্বদেশি আন্দোলনের ইতিবাচক দিকগুলোর অন্যতম ছিল স্থানীয় শিল্পের ও স্থানীয় পুঁজির বিকাশ। স্বদেশি আন্দোলনের অনুপ্রেরণায় জামশেদ টাটা প্রতিষ্ঠিত করেন ইস্পাত কারখানা। স্থানীয়ভাবে পুঁজি সংগ্রহ করে ভারতে বৃহৎ শিল্প গড়ে ওঠে স্বদেশি আন্দোলনের কালে। এই আন্দোলনে ভারতীয় বণিক শ্রেণী সংঘবদ্ধ হওয়ার সুযোগ পায়। ভারতীয় অর্থনীতিতে ধনিক শ্রেণীর পরিপূরক হিসেবে রাজনীতিতে কংগ্রেসের অবস্থান অনিবার্য হয়ে ওঠে।
জাতীয়তাবাদী আন্দোলন ক্রমেই হয়ে ওঠে সনাতন ধর্মের পরিপূরক আরেকটি বিকল্প। এই বিকল্পের মূল ভিত্তি ছিল চরমপন্থা বা সন্ত্রাসবাদ। সন্ত্রাসবাদের মূল তাত্ত্বিক ছিলেন অরবিন্দ। এদের অর্থের মূল জোগান এসেছে পূর্ববাংলার মুক্তাগাছা এবং গৌরীপুরের জমিদারদের কাছ থেকে। জমিদারদের সম্প্রদায়গত অবস্থানকে কেন্দ্র করে স্থানীয় মুসলমান রায়ত বা প্রজারা ঐক্যবদ্ধ হয়। তাদের ঐক্যবদ্ধ শক্তিকে তাত্ত্বিকভাবে জোরদার করে ইব্রাহিম খাঁর লাল ইস্তেহার শীর্ষক পুস্তিকা। ওই পুস্তিকায় সরাসরি আহ্বান জানানো হয় জিহাদের, বয়কট করতে বলা হয় হিন্দু সম্প্রদায়কে। হিন্দু-মুসলমান সংঘাতের দোলাচলে বঙ্গভঙ্গের রাজনৈতিক উত্তাপের আঁচ স্বয়ং ভারতসম্রাট অনুভব করেন। তাঁরই উদ্যোগে অবশেষে বঙ্গভঙ্গ রদ হয় ছয় বছর পর, অর্থাৎ ১৯১১ সালের ১২ ডিসেম্বরে। দুই বাংলা এক হয়। অখণ্ড বাংলায় মুসলমানরাই সংখ্যাগুরু সম্প্রদায় হিসেবে মর্যাদা পায়। বাঙালি হিন্দু নেতৃত্বকে এই বাস্তবতা মেনে নিয়েই আইনসভা ও স্থানীয় সরকারের রাজনীতি করতে হয়েছে ভারত ভাগের আগ পর্যন্ত। বঙ্গভঙ্গ হিন্দু-মুসলমান সম্পর্কের ক্ষেত্রে সংঘাতময় পরিস্থিতির উদ্ভব হলেও স্বদেশি আন্দোলনের প্রভাব থেকে মুসলিম সম্প্রদায় মুক্ত হতে পারেনি। স্বদেশি আন্দোলনের প্রভাবে বাংলা ভাষাকে মুসলিম শিক্ষিত সমাজ মাতৃভাষা হিসেবে গ্রহণ করে। নিজেদের বাঙালি হিসেবে ভাবতে শুরু করে। বাঙালি হিন্দু বঙ্গভঙ্গ রদের পর রাজনৈতিক গুরুত্ব হারালেও রবীন্দ্রনাথের মধ্য দিয়ে তারা ভাবজগতের নেতৃত্ব অক্ষুণ্ন রাখতে সক্ষম হয়। স্বদেশি আন্দোলনের আগে ও পরে তাঁর মহৎ রচনাগুলো কেবল বাঙালিকে নয়, পৃথিবীর অন্যান্য প্রান্তের মানুষের কাছেও মহৎ রচনার দৃষ্টান্ত হিসেবে বিবেচিত হয়েছে। রবীন্দ্র-সৃষ্টির ভাবতরঙ্গ থেকে বাঙালি মুসলমান সম্প্রদায় নিজেদের খুব বেশি দিন দূরে রাখতে পারেনি।

</doc>
<doc>
Proofreader
ঘিঞ্জি গলি ঘেঁষে দাঁড়ানো পুরোনো আমলের পাঁচতলা ভবনের তৃতীয় তলায় প্রকাশনা সংস্থাটির অফিস। শ্যামলামতো, ছিপছিপে, ঢ্যাঙাগোছের লোকটি সিঁড়ি ভেঙে তৃতীয় তলায় উঠে বেশ কিছুক্ষণ জোরে জোরে শ্বাস নেয়। উসকোখুসকো একমাথা চুল। সারা মুখে ব্রণের দাগ। গলার চামড়ায় ভাঁজ। কপালজুড়ে অসংখ্য বলিরেখা। পরনে খদ্দরের পাঞ্জাবি, ছাইরঙা সোয়েটার, চোখে পুরু লেন্সের চশমা, কাঁধে ঝোলানো ব্যাগ। বয়স কত, দেখে বোঝা ভার; হয়তো ৬০, হয়তো বা ৬৫। দরজা ঠেলে অফিসে ঢুকতেই বিদেশি টোব্যাকোর পোড়া গন্ধ ওর নাকে এসে লাগে।
খোশমেজাজে সিগারেট ফুঁকছে আর সামনে বসা এক ভদ্রলোকের সঙ্গে আলাপ করছে প্রকাশক—বিমল কুমার দত্ত। তাঁকে দেখে উচ্ছ্বাসভরা গলায় প্রায় চেঁচিয়ে ওঠে বিমল: কী কাণ্ড দেখো! বলতে না-বলতে এসে গেছেন! ওনার কথাই তো বলছিলাম তোমাকে। আজাদ সাহেব, পত্রিকা অফিসে কাজ করেন—প্রুফরিডার। অবসর সময়ে বইয়ের প্রুফ দেখা, সম্পাদনা—এসবও করেন, দারুণ হাত বটে!
ঈষৎ ঝুঁকে উভয়ের দিকে করমর্দনের জন্য হাত বাড়িয়ে দেয় আজাদ—আবুল কালাম আজাদ।
বসুন। আর এ হচ্ছে আমার ঘনিষ্ঠ বন্ধু মেহরাব হাসান। পত্রপত্রিকায় লেখালেখি করে, ভালোই লেখে। তো, যা বলতে চাচ্ছিলাম, একটা উপন্যাস লিখেছে মেহরাব। একুশের বইমেলায় বের করার শখ। বইটা আপনি দেখে দিলে ভরসা পেতাম।
নিঃশব্দে মাথা নাড়ে আজাদ। ব্যাগটা চেয়ারের পেছনে ঝুলিয়ে রেখে বসে পড়ে।
‘বোঝেনই তো, বইমেলায় ক্রেতাদের যা ক্রেজ! আমার তো ব্যবসা, লাভ না হোক আসলটা তো উঠে আসা চাই, নাকি?’ বলে বিমল।
‘তা তো বটেই।’ সায় দেয় আজাদ।
‘পুরি আর চা চলুক, কী বলেন?’ উত্তরের অপেক্ষায় না থেকে পিয়নকে হুকুম হাঁকে বিমল, আমাদের জন্য গরম গরম পুরি আর চা; এক কার্টন বেনসনও এনো, দেরি কোরো না। পিয়ন বেরিয়ে যেতেই সিগারেটে লম্বা টান দিয়ে বলে, বহু চেষ্টা করে আজ অ্যাপয়েন্টমেন্ট পাওয়া গেছে। ওনার একটা বই পাওয়া মানে সারা বছরের ব্যবসা। খালি হাতে যাই কী করে—বেনসন ওনার ফেভারিট ব্র্যান্ড।
‘বই পেলেন তাহলে শেষ পর্যন্ত?’ খসখসে গলায় বলে আজাদ।
‘কম কাঠখড় পোড়াতে হয়েছে ভেবেছেন? অ্যাডভান্স রয়্যালটি দিয়ে রেখেছিলাম এক বছর আগে। অ্যাপয়েন্টমেন্ট যখন মিলেছে, মনে হয় একখানা পাব। তার পরও পাণ্ডুলিপি হাতে না-পাওয়া পর্যন্ত বিশ্বাস নেই (মেহরাবের দিকে তাকিয়ে) বোঝো...!’
‘আর আমার মতো লেখকেরা তোমাদের পেছন-পেছন ঘোরে বইয়ের পাণ্ডুলিপি নিয়ে।’ ঠোঁটে একচিলতে হাসি টেনে বলে মেহরাব।
‘ভেরি ন্যাচারাল। সবকিছুই কমার্শিয়ালাইজড্, কি শিল্প-সাহিত্য, কি সিনেমা-নাটক—সবকিছুই; লোকের চাহিদামাফিক পরিবেশন করতে হয়; বুঝলে হে?’ অ্যাশট্রেতে আঙুলের টোকায় সিগারেটের ছাই ঝাড়তে ঝাড়তে বিশেষ ভঙ্গিতে মেহরাবকে লক্ষ করে কথাগুলো আওড়ায় বিমল।
আলাপ বেশিক্ষণ স্থায়ী হয় না। মেহরাব হাসানের উপন্যাসের পাণ্ডুলিপিটা ব্যাগে পুরে উঠে পড়ে আজাদ।

প্রুফ দেখা আর পত্রপত্রিকা সম্পাদনা, এসব করেই কেটে গেল আজাদের জীবনের এতগুলো বছর। কত বছর? তা বছর চল্লিশেক তো হবেই। কলেজজীবনে বেশ কয়েকজন বন্ধুতে মিলে গড়ে তুলেছিল একটি সাহিত্যগোষ্ঠী। চাঁদা তুলে, ব্যবসাপ্রতিষ্ঠানের দু-চারটে বিজ্ঞাপন সংগ্রহ করে প্রকাশ করত সাহিত্য-সাময়িকী, স্মরণিকা। সেই সঙ্গে চুটিয়ে লেখালেখি এবং সম্পাদনার কাজ। বন্ধুরা তারিফ করত ওর লেখার, বিশেষ করে ওর ছোটগল্পের।
সে সময়ে বেশির ভাগ ছাপার কাজ ট্রেডল মেশিনেই হতো। হাতেগোনা কয়েকটি অফসেট প্রেস। খরচের ভয়ে ওমুখো মাড়াতে সাহস পেত খুব কম লোকই।
কিন্তু ট্রেডল মেশিনে ছাপার যা ঝক্কি! [ছোট ছোট কাঠের খোপ থেকে সিসার হরফ খুঁজে নিয়ে সাজাও পেতলের স্টিকে। লেড, এম, স্পেস, কোয়ারেড আরও কত কী; নিখুঁতভাবে বসাতে থাকো শব্দ আর লাইনের ফাঁকে ফাঁকে। এক পৃষ্ঠা কম্পোজ হলো তো তাতে কোটেশন সাজিয়ে মেকআপ দাও কাঠের একখণ্ড তক্তা—মানে গ্যালির ওপর। কালির রোলার ডলে তার ওপর কাগজ চেপে ছাপ তোলো—গ্যালি প্রুফ; পাঠোদ্ধার করা যার-তার কাজ নয় বাপু! ভুল বেরোল তো আবার আঁটুনি ঢিলে দাও। ভুল সিসাগুলো চিমটে দিয়ে তুলে নিয়ে সঠিকগুলো বসাও। ফের ঠক ঠক শব্দে আঁটুনি, মেশিনে তুলে লাগানো—ঘট ঘট ঘটাং—মেশিন চালু করে তারপর ফাইনাল প্রুফ। ফাইনাল প্রুফে ভুল বেরোলে মেশিন থেকে পুরো ম্যাটারটা ফের নামাও—আবার কারেকশন।] আট ফরমার ডবল-ডিমাই সাইজের একটা পত্রিকা বের করতে মাথার ঘাম পায়ে পড়ত!

অতীতের সেই দিনগুলোর কথা মনে এলে কেমন জানি হয়ে পড়ে আজাদ। কাগজ বের করার আগে দিনমান প্রেসে কাটানো, কখনো বা রাত; কখনো নির্ঘুম, কখনো বা পুরোনো কাগজ বিছিয়ে তাতে শরীর এলিয়ে দিয়ে ক্ষণিকের জন্য চোখ বোজা। কী এক দুর্নিবার নেশায় পেয়ে বসেছিল ওকে। অবসর সময়ে লেখক-বন্ধুদের সঙ্গে আড্ডা, রাতে ঘুমানোর জন্য শুধু হোস্টেলে ফেরা। পরিবার-পরিজন থাকত গ্রামে। অবস্থাপন্ন কৃষক ছিলেন ওর বাবা।
একাত্তরের মুক্তিযুদ্ধে তছনছ হয়ে যায় সবকিছু। পাকিস্তানি পশুরা পুড়িয়ে ছাই করে দেয় ওদের ঘরদোর, সহায়-সম্বল। দেশ স্বাধীন হওয়ার পর কপর্দকশূন্য বাপের পক্ষে ওর পড়াশোনার খরচ চালানো প্রায় অসম্ভব হয়ে পড়ে। তা ছাড়া পড়াশোনায় সময়টাই বা দিয়েছে কতটুকু? কোনোমতে টেনেটুনে বিএ। কী আর করা, অগত্যা চাকরির খোঁজ।
মেহরাব হাসানের উপন্যাসের কলেবর বেশ বড়সড়। এ-ফোর সাইজের কাগজে চৌদ্দ ফন্টে কম্পোজ; ২০০ পৃষ্ঠা। কয়েক পৃষ্ঠা পড়তেই বুঝতে পারে, বেশ সময় লাগবে ঠিকঠাক করতে। সংস্কারের ব্যাপারটা পরে দেখা যাবে—পুরোটা একবার পড়ে নেওয়া যাক।
‘কী দেখছ, অত মন দিয়ে? ভালো কোনো কাজটাজ পেলে?’ কাঁধের পেছন থেকে ঝুঁকে জিজ্ঞেস করে আজাদের স্ত্রী।
‘দেখা যাক, পড়ে তো দেখি আগে।’ অন্যমনস্ক আজাদের জবাব।
সংসার বলতে আজাদের ওই এক স্ত্রী। বউটা বন্ধ্যা হলে কী হবে, ভারি লক্ষ্মী। যা রোজগার, তা দিয়ে এ বাজারে দুজন লোকের ভদ্রভাবে চলাও দুরূহ। শহরতলিতে ছোট্ট একটা বাসা ভাড়া নিয়ে টেনেটুনে কোনোমতে দিন পার করে দিচ্ছে আজাদ।

প্লট যথেষ্ট ভালো। নতুন লেখকের কলম থেকে এত সরেস কাহিনি বেরোনো কিছুটা আশ্চর্যের ব্যাপার বৈকি। তবে ভাষার ব্যবহার, সঠিক শব্দ-প্রয়োগ, গল্পের গাঁথুনির ক্ষেত্রে দুর্বলতা চোখকে বেশ পীড়া দেয়। বইটা যে অবস্থায় আছে, শুধু বানান শুধরে দিলেই বিমল তা প্রকাশ করবে বলে মনে হয় না। প্রতিষ্ঠানের সুনাম—তা ছাড়া বাজার পাওয়ার একটা ব্যাপারও তো আছে। বোঝা হয়ে যায় আজাদের; যথেষ্ট শ্রম তাকে দিতে হবে, তাহলে যদি জাতে তোলা যায় উপন্যাসটিকে।
‘আপনার বইটা পড়ে দেখলাম। সুন্দর প্লট। তবে প্রেজেন্টেবল করতে হলে বেশ কিছু কাজ করতে হবে। মুখোমুখি আলাপ হলে ভালো হয়। কখন বসা যায়?’ মোবাইলে কথা বলে আজাদ।
‘আপনি যখন বলেন।’ অপর প্রান্ত থেকে মেহরাব জানায়।
পরদিন সন্ধের আগমুহূর্তে বিমলের অফিসে গিয়ে হাজির হয় আজাদ।
‘কেমন দেখলেন, চালানো যাবে?’ সিগারেটের একমুখ ধোঁয়া ছেড়ে জিজ্ঞেস করে বিমল।
‘খুব যাবে। ভালোই এঁকেছেন চরিত্রগুলো। তবে খাটতে হবে একটু বেশি, মানে ঘষামাজা, এই যা। পাঠক খাবে। বেস্ট না হোক, গুড সেলার যে হবে, তাতে সন্দেহ নেই।’
‘তা যত পারেন ঘষামাজা করেন, মানা করছে কে;’ কী বলো মেহরাব?
‘প্রথম বই, তাও আবার সাহস করলাম উপন্যাস দিয়ে। খুব কি খারাপ হয়েছে?’ কিছুটা বিচলিত দেখায় মেহরাবকে।
‘খারাপ বলল কে? কে বলবে প্রথম বই, পড়ে তো বিশ্বাসই হয়নি। তবে খুব তাড়াহুড়ো করে লিখেছেন, পড়লেই বোঝা যায়। তাড়াহুড়ো করে আর যা-ই হোক সাহিত্য হয় না।’ কথাগুলো বলে একটু থতমত খায় আজাদ, সাহিত্য হয় না বলাতে মাইন্ড করেননি তো ভদ্রলোক!
‘আসলে আপনি বড্ড খুঁতখুঁতে। আজকাল পারফেকশনিস্টদের দাম দেয় কে, অ্যাঁ? বছরে অন্তত একহালি বই না বেরোলে লেখকের খাতায় নাম ওঠে কারও? পাঁচ বছর পর শেষ বইয়ের শুরুতে লেখা থাকবে, লেখকের অন্যান্য গ্রন্থ...২০টির নাম; কী খারাপ লাগছে শুনতে? আমরাও এদের পেছনেই দৌড়াই, অ্যাডভান্স দিই।’ বলে বিমল।
‘কিছু মনে করবেন না; সাহিত্যের ওপর ভালোই তো দখল আপনার; লেখেন না কেন?’ মুখ খোলে মেহরাব।
প্রশ্নটা স্বাভাবিকভাবেই যে কারও মনে জাগতে পারে। একসময় ও যে চুটিয়ে লেখালেখি করত, তা এদের জানার কথা নয়। সৃজনশীল যেকোনো কাজের জন্য দরকার গভীর অভিনিবেশ, আর সে জন্য প্রয়োজন অবসর। দুই বেলা অন্ন জোটাতে যাকে হিমশিম খেতে হয়, সে করবে সাহিত্য!
হ্যাঁ, কথাবার্তা পাকাপাকি হয়; ইচ্ছামতো কলম চালাতে পারবে আজাদ। পারিশ্রমিকের বিষয়টিও স্থির হয়। এত বড় অঙ্কের অফার পাবে ভাবতেও পারেনি ও। সমস্যা হলো সময়। হাতে সময় মাত্র দুই মাসের মতো। দুই মাসই বা কোথায়; প্রিন্টিং-বাইন্ডিংয়ের জন্য ১৫-২০ দিন বাদ দিলে দেড় মাসও টেকে না। সংক্ষিপ্ত এই সময়ের মধ্যে শেষ করতে পারবে তো কাজটা? ৪৫ দিনে ২০০ পৃষ্ঠা!
সকাল থেকে বিকেল অবধি অফিস। সন্ধ্যার পর থেকে চলে উপন্যাস নিয়ে কাজ। মেহরাবের বইয়ের গায়ে পেনসিলের ছোটাছুটি চলতে থাকে—কাটাকাটি, লেখালেখি। একবার করা সংশোধন পছন্দসই না হলে, ইরেজারের ঘষায় মুছে ফেলে আরেকবার ঠিক করে নেওয়া। অনেক রাত পর্যন্ত চলে কাজ; কখনো বা রাত কাভার। বউটার বাড়তি কাজ দাঁড়াল রাত জেগে কিছুক্ষণ পরপর চায়ের জোগান দেওয়া।
দিন তিনেক যেতে না-যেতেই ফোন আসে মেহরাবের, ‘কী খবর, কদ্দুর এগোলেন, অসুবিধা হচ্ছে না তো?’
‘নাহ্, অসুবিধা হলে আমিই জানাব আপনাকে।’ বলে আজাদ।
যতটা দুশ্চিন্তায় ছিল, কাজে লেগে যাওয়ার পর ক্রমেই তা কেটে যেতে থাকে। মজা পেয়ে যায়—কাঁচা হাতে তৈরি একটা মূর্তিকে যেন চেঁছে-কুঁদে দৃষ্টিনন্দন করে গড়ে তোলা। জানুয়ারির প্রথম সপ্তাহেই কাজ শেষ হয়ে যায়। তবে ধকল একটা গেল বটে; কয়েক রাত যে চোখের দুই পাতা এক হয়নি—ইয়ত্তা নেই। অফিস থেকেও সাত দিনের ছুটি নিতে হয় অসুস্থতার অজুহাতে। আসলে কিছুটা অসুস্থ তো ও হয়েই পড়েছিল রাতজাগা, অতিরিক্ত চা-খাওয়া আর মস্তিষ্কের ওপর অতিরিক্ত চাপ দেওয়ার কারণে। কাজটা যে সময়মতো শেষ করা গেল, সেটাই হচ্ছে বড় কথা।
বিমলের অফিসে গিয়ে হাজির হয় আজাদ। মেহরাবের হাতে উপন্যাসটি তুলে দিয়ে একটু কাঁচুমাচু করে বলে, দেখেন, কেমন হলো। বেশ কিছু জায়গায় ভালোই কাটাকাটি করতে হয়েছে। বাড়াবাড়ি হয়ে থাকলে মাইন্ড করবেন না...।
‘কী যে বলেন, আমি তো বলেইছি, যা করার দরকার করবেন। প্রথম বই, বাজার পেতে হবে না? এর পরে লিখলে অনেক কিছুই ঠিকঠাক হয়ে যাবে।’
‘আপনি একবার পড়ে দেখেন কেমন দাঁড়িয়েছে; সাধ্যের মধ্যে যতটুকু সম্ভব করেছি।’ বলে আজাদ।
পরের দিনই ফোন আসে, ‘বইটা যে আমি লিখেছি বিশ্বাসই হতে চাচ্ছে না। খোলনলচে পাল্টে দারুণ এক জিনিস বানিয়ে ফেলেছেন দেখছি! কী বলে যে ধন্যবাদ দেব আপনাকে...।’ গদগদ গলা মেহরাবের।

বইমেলার শুরুতেই নামকরা প্রকাশনা সংস্থা সমতট প্রকাশনীর স্টলে শোভা পায় মেহরাবের উপন্যাস। প্রখ্যাত শিল্পীর আঁকা আকর্ষণীয় প্রচ্ছদ, নিখুঁত বাঁধাই—সব মিলিয়ে নজর কাড়ার মতো বই। আশাতীত সাড়া মেলে পাঠকদের কাছ থেকে। সময় গড়ানোর সঙ্গে সঙ্গে উপন্যাসটির সুনাম ছড়িয়ে পড়তে থাকে।

দুই মাসের কঠিন পরিশ্রমের ধকল কাটাতে টানা বেশ কয়েক দিন বিশ্রাম না নিলেই নয়। মেহরাবের উপন্যাসের পেছনে খাটনি এবং ওটার সাফল্য আজাদের মধ্যে কেমন এক পরিবর্তন বয়ে আনে। এমনিতেই চাপা স্বভাবের, আরও যেন বেশি অন্তর্মুখী হয়ে পড়ে ও। ওর এই পরিবর্তন স্ত্রীর নজর এড়ায় না। কিছুটা উদ্বেগমাখা কণ্ঠে শুধোয়, ‘কী গো, কী যেন খুব ভাবো তুমি; খারাপ কিছু ঘটেছে?’
‘না, এমনি।’ মাথা ঝাঁকায় আজাদ।
বহু বছরের পুরোনো নেশাটা আবার শিরায় শিরায় প্রবাহিত হতে থাকে ওর। লেখো আজাদ, লেখো; তোমার কলমের ধার ফুরোয়নি এখনো: ভেতর থেকে কে যেন ফিসফিসিয়ে বলে অবিরত। কিন্তু সিদ্ধান্ত নিতে দ্বিধা। ঘুণে ধরা শরীর; অতিরিক্ত পরিশ্রম ও অনিয়মে যেকোনো মুহূর্তে ভেঙে পড়তে পারে। হালকা হওয়ার জন্য মনের ভেতর আঁকুপাঁকু করা ইচ্ছেটার কথা বলেই ফেলে বউকে, ‘ভাবছি, নিজেই একটা বই লিখে ফেলি, কী বলো?’
‘ভালোই তো হয়। ওই যে, কী যেন নাম ভদ্রলোকের, ওর বইয়ের পেছনে কী খাটনিটাই না দিলে; ওটুকু খাটলে নিজেই একটা লিখে ফেলতে পারো।’
দেয়ালের গায়ে সেঁটে থাকা একটা টিকটিকি ডেকে ওঠে, টিক্ টিক্ টিক্...
‘ওই দেখো, ঠিক কথাই বলেছি আমি...!’ একগাল হেসে স্ত্রী বলে।
স্ত্রীর উৎসাহ ইচ্ছেটাকে আরও উসকে দেয়। বাড়তি আয়ের ধান্দা ততটা না করলেও চলে এখন। মেহরাবের বই সম্পাদনার পারিতোষিক বাড়তি রোজগারের চাপ কমিয়েছে অনেক। মাথাজুড়ে এখন শুধু প্লটের চিন্তা। কয়েক দিনের মধ্যেই জুটে যায় চমৎকার প্লট।
চার-পাঁচ মাসের ভেতর মাঝারি আকারের একটা উপন্যাস দাঁড়িয়ে যায়। বেশ হয়েছে। অন্তত মেহরাবের বইটার চেয়ে তো ভালোই। আনন্দের সূক্ষ্ম এক অনুভূতি ওর মনের প্রান্তরে ঢেউ তোলে! রাতারাতি প্রতিষ্ঠা পাওয়া যে যায়, তা তো গত বইমেলাতেই দেখল। লেখক হিসেবে একবার পাঠক-মনে স্থান করে নিতে পারলে আর ঠেকায় কে!
এখন যা জরুরি, তা হলো প্রকাশক জোগাড় করা। বিমলের কাছে যাওয়ার তো প্রশ্নই ওঠে না। এ বছরও একটা বই লিখেছে মেহরাব। বিমল বারবার ওকে অনুরোধ করেছিল দেখে দিতে। শারীরিক অসুস্থতার দোহাই দিয়ে এড়িয়ে গেছে।
কার কাছে যাওয়া যায়? আরও কয়েকজন পাবলিশারের সঙ্গে কাজের সূত্রে পরিচয় আছে ওর। কিন্তু সমস্যা হলো, তাদের বেশির ভাগই বিমলের ঘনিষ্ঠজন। হঠাৎ মাথায় আসে, ওর অপরিচিত কিন্তু বেশ খ্যাতিকুড়ানো প্রকাশক এহসানুল হকের নাম। নতুন লেখকদের দুয়েকটা ভালো বই প্রতিবছরই প্রকাশিত হয় তার প্রতিষ্ঠান থেকে।
তাড়াহুড়ো করে অফিসের কাজ সেরে একদিন এহসানের ঠিকানায় সরাসরি রওনা হয় আজাদ—সঙ্গে উপন্যাসের পাণ্ডুলিপি। পথে যা জ্যাম; ১৫ মিনিটের পথ পেরোতে লেগে যায় প্রায় ঘণ্টা খানেক। সন্ধ্যা ঘনিয়ে আসে এহসানের অফিসে পৌঁছাতে। পাবে তো এহসানকে! দুশ্চিন্তা আর অস্থিরতায় হাত কচলাতে থাকে আজাদ। নাহ্, ভাগ্য ভালোই বলতে হয়। পাওয়া গেল; একাকী বসে কী যেন দেখছিল সে গভীর মনোযোগে।
বইটার পাণ্ডুলিপি এহসানের হাতে তুলে দিয়ে একরাশ বিনয় মেশানো সুরে বলে আজাদ, আপনার অনেক সুনাম শুনেছি। দেখা হয়নি, এই যা। নতুন লেখকদের আপনিই একমাত্র ভরসা। একটা উপন্যাস; ছোটখাটো—সাহিত্য নিয়ে তো আর তদবির চলে না, বুঝি, তবুও...
‘যা বলার বলে ফেলুন ঝটপট...খুব ব্যস্ত...।’ কিছুটা অধৈর্য এহসান।
‘বইটা ছাপানো যাবে কি না যদি একটু, মানে দয়া করে যদি একটু দেখতেন।’
একজন কর্মচারীকে ডেকে তার হাতে পাণ্ডুলিপিটা তুলে দিয়ে নির্লিপ্ত গলায় এহসান বলে, ‘ঠিক আছে, ও পড়ে দেখুক, কয়েক দিন পরে এসে জেনে যাবেন।’

বাসায় ফিরে ক্লান্ত-অবসন্ন শরীরটা বিছানায় ঢেলে দেয় আজাদ। বউ এসে বসে সিথানের কাছটাতে। শরীর খারাপ করল না তো! মাথায় আলতোভাবে হাত বোলাতে বোলাতে জিজ্ঞেস করে, ‘কী হলো, কী বললেন প্রকাশক? বইটা ছাপবেন?’
‘কী করে বলি? ছাপতেও পারেন।’ ক্ষীণ কণ্ঠে জানায় আজাদ।
আশ্বস্ত হয় স্ত্রী। না ছেপে পারে? কালামের অলক্ষে কোনো এক ফাঁকে পাণ্ডুলিপিটা ওর পড়া সারা। এর চেয়ে ভালো উপন্যাস আর কজন লিখতে পারে? দু-একটা যে পড়ে না, তা তো নয়। লেখার কী ছিরি, আর কী সব বস্তাপচা কাহিনি!

কয়েক দিন পর এহসানের অফিসে গিয়ে হাজির হয় আজাদ। এহসান নেই। কখন ফিরবে, বলতে পারল না কেউ। কী আর করা। অবশেষে পাণ্ডুলিপিটা যাকে দেখতে দিয়েছিল, যায় তার কাছে। লোকটা কাস্তের মতো কুঁজো হয়ে বসে কী যেন লিখেই চলেছে আপন মনে। আজাদের প্রশ্নে চোখ তুলে তাকায়।
‘আমার বইটা কি দেখা হয়েছে?’
‘হুঁ, স্যার কিছু বলেননি আপনাকে?’
‘কই, না তো! কী বলবেন?’
‘আসলেই তো, কী আর বলবেন! ছাপা যেত, কিন্তু...’
‘কিন্তু কী?’ শুকনো গলায় জিজ্ঞাসা আজাদের।
‘না, মানে, ইয়ে...বিদেশি লেখকের লেখার স্টাইল কপি করলে কথা ছিল না; অনেকেই কম্মোটি করে; কিন্তু দেশি লেখক, তাও আবার একেবারে আনকোরা; গত বইমেলায় বেরোল মোটে তার প্রথম বই! আপনার বইটায় শুধু কাহিনির হেরফের; লেখার স্টাইল হুবহু এক! প্লটটা তো যথেষ্ট ভালোই ছিল; নিজের মতো করে লিখলেই তো পারতেন; ছাপা যেত...অবশ্যই ছাপা যেত...।’
টিক্ টিক্ টিক্...; দেয়ালের দিকে চোখ ফেরায় আজাদ। একটা টিকটিকি লেজ নেড়ে চলেছে অনবরত; ধীরে ধীরে টিকটিকিটা আকারে বড় হতে থাকে—বড় হতেই থাকে; একসময় হঠাৎই টুপ করে খসে পড়ে তার আন্দোলিত লেজ!
কাগজের স্তূপ থেকে পাণ্ডুলিপিটা বের করে কালামের দিকে বাড়িয়ে ধরে লোকটা।

</doc>