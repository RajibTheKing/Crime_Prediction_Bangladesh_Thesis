
<doc>
﻿আড়াই হাজার বছর আগে গ্রিক দার্শনিক প্লেটো বলেছিলেন, মানুষের যেকোনো সৃষ্টি ক্ষেত্রে এমনকি সংগীতের মতো অদেহি রাজ্যেও রীতি, আঙ্গিক, ঠাট, শৈলী, ভাষা ও আবেদন প্রতি প্রজন্মে বদলায়। যোগসূত্র হিসেবে পুরোনো থেকে বেরিয়ে আসে নতুন, ভিন্ন রূপ। নতুন রূপ পুনরায় অতীতে ফিরতে চায় উৎস ও অন্য ধরনের আবেদনের সন্ধানে। বাংলাদেশের প্রাতিষ্ঠানিক ছাপচিত্রচর্চার ইতিহাস খুব দীর্ঘ না হলেও অভাবনীয় সফলতার সঙ্গে অগ্রসর শিল্পমাধ্যম হিসেবে চর্চিত হচ্ছে বর্তমান সময়ে। ‘এক্সপোজিশন প্রিন্ট শো’ শিরোনামে দেশের সমকালীন ১৫ জন শিল্পীর ছাপচিত্রের একটি দলবদ্ধ প্রদর্শনী শিল্পাঙ্গন গ্যালারিতে হয়েছে। ছাপচিত্র মাধ্যম নিয়ে দীর্ঘদিন সফলতম আঙ্গিকে যে শিল্পী কাজ করে চলেছেন, তিনি শিল্পী মনিরুল ইসলাম। দীর্ঘদিন দেশের বাইরে কাটিয়েছেন। বিভিন্ন অভিজ্ঞতা ছাপচিত্রে তাঁর ভাষা ও বক্তব্যকে গভীরতা ও বহুমাত্রা প্রদান করেছে। প্রদর্শনীতে ক্রিপটোগ্রামা নামের ছাপাই ছবির মাধ্যম ‘এচিং’। বিবিধ সূক্ষ্ম রেখার বৈচিত্র্য, স্থানের সচেতন বিভাজন, কাদাকে প্লেটের গভীরতর রিলিফ ছাপ এবং নিজ ঢঙে রং প্রয়োগ শিল্পীর মনোযোগী নিরীক্ষাধর্মী শিল্পরস প্রদান করেছে। শিল্পী কালিদাস কর্মকার পুরাণ নিয়ে এচিং করেছেন। এচিং রেখায় ও লিপির ব্যবহারে তাঁর বলিষ্ঠতা ও সাবলীল স্বাধীনচেতা প্রকাশ বিদ্যমান।
শিল্পী শহীদ কবির এচিং ও অ্যাকুয়াটিন্ট মাধ্যমে ‘সুগার বাইট’ পদ্ধতিতে কাজ করেছেন, যার নাম ‘উরভস-গ্রাপস’। টেম্পেরা মাধ্যমের মতো রঙের সাবলীল নরম লেপন ছাপচিত্রটিতে লক্ষণীয়। চিত্রশিল্পীর মতো গুণগত দক্ষতার বহিঃপ্রকাশ ছাপচিত্রশিল্পীর নিরীক্ষার স্বাদে। শিল্পী আনিমুজ্জামান অট্টালিকার স্থাপত্য নির্মাণের বিশেষ দিককে মেট্রোপলিটনশিল্পের বিষয় হিসেবে নিয়ে দীর্ঘদিন কাজ করছেন সফলভাবে। কাঠ খোদাইয়ের (উডকাট) মাধ্যমে করা তাঁর কাজের মূল বৈশিষ্ট্য, সঙ্গে চোখে পড়ে সরলতা, যা সহজ অনুভূতি জাগায় মনে। পরিশীলিত পরিমিতভাবে কাঠের টেক্সচার ও ব্লকের ওপর সীমিত খোদাই সম্পূর্ণ ভিন্ন আঙ্গিক ও শিল্পগুণ নিয়ে বিষয়কে উপস্থাপন করেছেন ‘ক্যালিডোস্কোপিক কমপ্লেবিএটি’ শিরোনামে।
এ প্রদর্শনীর লক্ষণীয় দিকটি হলো, বিভিন্ন মনঃস্তাত্ত্বিক আবহের ১৫ জন শিল্পীর নিজস্ব বক্তব্যের প্রাণবন্ত উপস্থাপনা, যা প্রদর্শনীতে শিল্পস্বাদের বৈচিত্র্য নিশ্চিত করেছে। ফলে প্রদর্শনীটি বিভিন্ন শিল্প-রুচির দর্শকের চোখে আকষর্ণীয় হওয়ার জন্য যথেষ্ট।
শিল্পী রশিদ আমিন ‘ইন সার্চ অব ইনফিনিটি’ শিরোনামে বেশ জোরালো ও স্পষ্ট রেখার ভেতর রং দিয়েছেন এচিং-মাধ্যমে। শিল্পী রফি হক নিরীক্ষাধর্মী কাজ করেছেন ইটাগ্লিও ধারায়। শিল্পী জয়া শাহরীন হক ‘ড্রাই পয়েন্টে’ একজন নারী অবয়বের মধ্যে ফ্যান্টাসি উপস্থাপনের প্রয়াশ পেয়েছেন, যা বেশ সাবলীল এবং এর রেখা ও রেখার মাধ্যমে সৃষ্ট টোন ভিন্ন মাত্রা তৈরি করেছে। শিল্পী নগরবাসী বর্মণ ‘ফ্রম দ্য লাইফ অব ফিশম্যান’, ‘নেট ক্রাই-১’ ইত্যাদি ছাপচিত্রের কাজে নিজের দক্ষতা সম্পূর্ণ উন্মোচন করেছেন। তাঁর বিভিন্ন রেখা, গ্রেড, টোন ও কম্পোজিশন খুব পরিশীলিত ও নান্দনিক। শিল্পী ফারজানা হক উর্মির কাঠখোদাই-মাধ্যমের শিল্পধর্মের মূল বৈশিষ্ট্য স্ট্রোক ব্যবহারে পেইন্টিংয়ের মতো আচরণ ও আবহ নির্মাণ। রং ব্যবহারেও তাঁর এই গুণ লক্ষণীয়। এ ছাড়া প্রদর্শনীতে অংশগ্রহণ করেছেন: শিল্পী সেলিনা চৌধুরী মিলি, শিল্পী আফরোজা জামিল কঙ্কা, শিল্পী লায়লা শারমিন, শিল্পী প্রশান্ত কর্মকার, শিল্পী সৈয়দ জাহিদ ইকবাল, শিল্পী মোস্তফা জামিল আকবর প্রমুখ। প্রদর্শনীটি চলেছে ১ থেকে ১৫ নভেম্বর পর্যন্ত।
</doc>
<doc>
﻿১৯৭১
হুমায়ূন আহমেদ
প্রকাশক: আফসার ব্রাদার্স
ছোট্ট একটি গ্রাম নীলগঞ্জ। ময়মনসিংহ-ভৈরব লাইনের একটি স্টেশন নান্দাইল রোড। দশ মাইল উত্তরে গেলে রুলাইল বাজার। বর্ষাকালে হাঁটা ছাড়া উপায় নেই। আরও মাইল ত্রিশেক উত্তরে মধুবন বাজার। শীতকালে গরুর গাড়ি চলে। বর্ষায় হাঁটতে হয়। পুবদিকে সাত-আট মাইল গেলে মধুবনের জঙ্গলা মাঠ। তার ‘পেছনে নীলগঞ্জ গ্রাম। দরিদ্র শ্রীহীন ত্রিশ-চল্লিশ ঘরের একটি বিচ্ছিন্ন জনপদ।’ নীলগঞ্জের জলাভূমির দিকটায় একদল কৈবর্ত থাকে। গ্রামের সঙ্গে তাদের খুব একটা যোগ নেই। হুমায়ূন আহমেদ উপন্যাসোম রচনা ১৯৭১-এর ঘটনা এই নীলগঞ্জের।
এ রকম দুর্গম ও প্রায় বিচ্ছিন্ন একটা জনপদে একদল মিলিটারি এসে স্কুলঘর দখল করে বসেছে। উপন্যাসে কোনো যুদ্ধের ঘটনা নেই। পাকিস্তানি সৈনিকদের কমান্ডার এজাজ আহমেদের সঙ্গে ফুলপ্যান্ট এবং নীল রঙের হাফশার্ট পরা রফিক নামে এক যুবককে দেখা যায়। তার মাধ্যমেই মেজর এজাজ লোকজন ডেকে জেরা করছেন আর শাস্তি দিচ্ছেন। এজাজের ধারণা, জঙ্গলের মধ্যে মুক্তিযোদ্ধারা লুকিয়ে আছে, সৈনিকও থাকতে পারে। 
গ্রামের মানুষগুলোর দিকে তাকিয়ে দেখব আপাত দৃষ্টিতে তাদের আত্মসম্মানবোধ নেই। তারা ভীরু। মেজর এজাজ যে রকম মনে করেন, ‘কুকুরেরও আত্মসম্মানবোধ থাকে, এদের তাও নেই।’ গল্পটি আমাদের শেষ পর্যন্ত এমন এক জায়গায় নিয়ে যাবে, যেখানে দেখব চাইলেই যুদ্ধ এড়িয়ে যাওয়া যায় না। জীবন হয়ে ওঠে তুচ্ছ। 
কৈবর্ত মনাকে আগের একটা খুনের ঘটনায় দোষী সাব্যস্ত করে তার ১১ বছরের ভাইকেসহ প্রকাশ্যে গুলি করে মারা হলো পাকিস্তানি মেজর এজাজের নির্দেশে। এটা করেছেন একটা ‘নিষ্ঠুরতার নমুনা’ হিসেবে। মেজর বলেন, ‘মানুষকে ভয় পাইয়ে দেবার একটা আলাদা আনন্দ আছে।’ এই বিকৃত-মস্তিষ্ক লোকটি আবার এই নৃশংসতাকে বৈধতা দিতে চায় এভাবে—‘আমরা একটা যুদ্ধের মধ্যে জড়িয়ে পড়েছি। সারভাইভালের প্রশ্ন। এ সময়ে অন্যায় কিছু হবেই।’ পৃথিবীতে মানুষের বিরুদ্ধে মানুষের নৃশংসতা ও অপকীর্তিকে এভাবে বৈধতা দেওয়ার চেষ্টাই শুধু চলে না, তাকে শ্রেয়তর এবং মহত্তর করার চেষ্টা চলে সবসময়।
কিন্তু মনা ভয় পায় না। ভাইকেও অভয় দেয়, আমাকে শক্ত কইরা ধর। আজিজ মাস্টারকে যখন উলঙ্গ করে গ্রামের ঘোরাবার নির্দেশ দিলেন মেজর এজাজ, আজিজ মাস্টার বললেন, ‘মেজর সাহেব, আমি মরবার জন্য প্রস্তুত আছি।’ অসহায় সফরউল্লাহও অবশেষে তার স্ত্রী ও বোনের চরম অপমান ও নিপীড়নের প্রতিশোধ নিতে এক সুবেদার ও এক রাজাকারের খোঁজে মাঠে নেমে পড়েছে। উপন্যাসের শুরুতে এদের এই ভূমিকা কল্পনাও করা যায়নি।
মিলিটারির উপস্থিতিতে খুব একটা প্রতিক্রিয়া দেখাল না মীর আলি। আজ নিজাম হলো আনন্দিত। একজন অন্ধ, অন্যজন পাগল। নিজাম যে পাগল, রফিক তা কীভাবে বুঝল? মেজরের এ প্রশ্নে রফিকের উত্তর, ‘ও মিলিটারি আসায় অত্যন্ত খুশি হয়েছে।’ মিলিটারি আসায় যে লোক খুশি, সে পাগল নয় তো কি। মিলিটারি নয় বরং ঝড় খুবই আতঙ্কিত করেছে অন্ধ মীর আলিকে। এই অন্ধ ও পাগল দুই চরিত্র নীলগঞ্জের এই দুর্যোগের মধ্যে দুই ব্যতিক্রম। আর ব্যতিক্রম কুকুর, গিরগিটি, শেয়াল। ‘নিম্নশ্রেণীর প্রাণীরা অনেক কিছু বুঝতে পারে। তারা টের পায়।’
গল্পটা এক পাকিস্তানি মেজর ও এক বাংলাদেশি গ্রামের গল্প। কিন্তু এক সূক্ষ্ম পথে গল্পটি একজন পাকিস্তানি সৈনিক ও এক বাঙালি যুবকের গল্প হয়ে উঠেছে। এই যুবক রফিক, শুরু থেকেই তাকে পাকিস্তানি মেজরকে সহায়তা করতে দেখি কিন্তু তার জীবনদৃষ্টি পাকিস্তানি মেজরের সম্পূর্ণ উল্টো। বাঙালিদের আত্মসম্মানবোধ নিয়ে মেজর রসিকতা করেন। তিনি যোদ্ধাদের খবর বের করার জন্য নৃশংসতার চূড়ান্ত করেন। তার কথা শুনতে রফিক বাধ্য। কিন্তু নির্দেশ মানার এবং মতামত দেওয়ার ক্ষেত্রে দুজনের মধ্যে আগাগোড়া একটা সূক্ষ্ম সীমারেখা টেনে রেখেছেন লেখক কৃতিত্বের সঙ্গে।
উপন্যাসে হুমায়ূন আহমেদের স্বভাবসুলভ কিছু মজা আছে। মানুষের সূক্ষ্মাতিসূক্ষ্ম কিছু আচরণ, প্রবণতা নিয়ে তিনি মজা করেন। কিন্তু সবকিছুর ভেতর দিয়ে প্রায় দুর্গম নিস্তরঙ্গ একটি গ্রামে অল্পকিছু সময়ের মধ্যে যে ঘটনাগুলো ঘটে, তাতে দেখা যায় যুদ্ধকালের রুদ্ধশ্বাস পরিবেশ আর মানুষের ঘুরে দাঁড়ানো, মুত্যুর মুখোমুখি দাঁড়ানোর মতো সাহসী হয়ে ওঠা।
</doc>
<doc>
﻿পূর্ণিমার পূর্ণ চন্দ্রশোভাতেও যেমন কিঞ্চিত কলঙ্ক রেখা দেখা যায় তেমনি তিন বছরে মহাজোটের অর্জন বিসর্জন নিয়ে নানান কথাবার্তা চালাচালি শুরম্ন হয়েছে। 
কথা এই মাত্র শুরম্ন হয়েছে, তা নয়, শেখ হাসিনার ৰমতা গ্রহণের পরপরই কথাবার্তা চালাচালি শুরম্ন হয় এবং এখনো তা অব্যাহতভাবে চলছে। শেখ হাসিনার 
মহাজোট সরকারের মেয়াদকাল অনত্দতপৰে ৫ বছর। কিন্তু শেখ হাসিনার কপাল এতই খারাপ যে, তাকে পাঁচ ঘণ্টাও সময় দেয়া হয়নি। শপথ গ্রহণের পর মুহূর্ত 
থেকেই তাকে 'কথা' বলা হয়েছে। অব্যাহতভাবে এখনও বলা হচ্ছে। প্রথমে প্রথম বছর পার হওয়ার পর মূল্যায়ন করা হয়েছিল। বলা হয়েছিল তার কোনো অর্জনই 
নেই। কিন্তু সে সময়ের মৌলিক অর্জন কেউ যেন দেখতে পায়নি। শেখ হাসিনার প্রথম বছরে মৌলিক কোনো খাদ্যাভাব হয়নি, কেউ না খেয়ে মরেনি। তবে আওয়ামী 
যুবলীগ এবং ছাত্রলীগের দুর্বৃত্তাচরণে সবাই বেশ ৰেপে গিয়েছিল। দ্বিতীয় বছরেও সামাজিক নিরাপত্তা ও অর্জন বেশ ভালোই ছিল। কেবল 'সীমানত্দমৃত্যু' সবাইকে 
সন্দিহান করে তুলেছে। কেন সীমানত্দে মানুষ মরবে অকারণ? মানুষের মাঝে প্রশ্ন ছিল। আসলেই বাঙালির ভাতের কষ্টের সঙ্গে মনের কষ্ট যোগ হলে তারা আর বাঁচে
 না। ভারত বন্ধুরাষ্ট্র, তবে কেন সীমানত্দ প্রহরীরা মানুষ গুলি করে মারবে? এ প্রশ্নের মীমাংসা চলিস্নশ বছর ধরেই হচ্ছে না। হয়ত হবেও না কোনো দিন। তবে একটি 
 বিশেষ উদ্যোগ নিয়েছে শেখ হাসিনা। বেশ কয়েকটি সীমানত্দ সমস্যার প্রায় নিরসন হয়েছে। বেরম্নবাড়ী ছেড়ে দেয়ার পরও ভারত দহগ্রাম-আঙ্গরপোতাসহ অসংখ্য
 ছিটমহল ছাড়েনি। এবারই প্রথম বাংলাদেশের একজন প্রধানমন্ত্রী নিজদেশে পরবাসীদের সঙ্গে হাত মিলিয়েছেন। এরকম আরও কয়েকটা সীমানত্দ সমস্যা মিটাতে
 পারলে সীমানত্দহত্যা বন্ধ হবে হয়ত। ভারতের সঙ্গে কূটনৈতিক চালে আমাদের লাভের খাতায় কেবলই বাকি থাকে। দহগ্রাম-আঙ্গরপোতার ৰেত্রে কিঞ্চিৎমাত্র হলেও
 লাভ হয়েছে। শেখ হাসিনার কূটনৈতিক অর্জন কেবল ভারতের সঙ্গে হিসাব করলে চলবে না। কেননা সে ৰেত্রে মারাত্মক সব ব্যর্থতার গল্প শুনতে হবে। শুনতে হবে 
 তিসত্দার পানি কিংবা টিপাইয়ের মুখে 'বিমুখের' গল্প। ভারত নয়_ মমতার 'বিমুখ' চেহারা বঙ্গবাসী দেখেছে এবং শেখ হাসিনাকে নয় মমতাকেই দোষারোপ করেছে। তবু বলতে হবে শেখ হাসিনা মনমোহনকে বাংলাদেশে এনে এবং তার মুখ থেকে কথা আদায় করে দীপু মনির বদনাম কিছুটা হলেও আড়াল করতে পেরেছেন। এখন বাংলার মানুষ আশা করছে_ নদীর পানি নিয়ে ভারতের সঙ্গে মনকষাকষির অবসান হবে। সে সম্ভাবনার সৃষ্টি হয়েছে ভারতকে ট্রানজিট দেয়ার কারণে। মহাজোট সরকার গঠিত না হলে ভারতের সঙ্গে ট্রানজিট সমস্যার মীমাংসা হতো না এবং বাংলাদেশের বদ্ধ আগলও খুলত না। নেপাল-ভুটানের রাসত্দার গেট খুলেছে। মিয়ানমার যাওয়ার পথের দিশাও পাওয়া গেছে। এ পথে যে সুদূর চীন পর্যনত্দ যাওয়া যাবে, শেখ হাসিনার তিন বছরের অর্জনের হিসাবে আনত্দর্জাতিক পর্যায়ে প্রাচী-উদীচীর মিলনমালা বাঙালি জাতির গৌরবের কণ্ঠহার হবে। সত্যি সত্যিই শেখ হাসিনা বদ্ধ আগল খুলে দিয়েছেন। অবশ্যই তাকে অনেক ত্যাগ স্বীকার করতে হয়েছে। নেপাল ও ভুটানে যাওয়ার জন্য ট্রানজিটই শুধু নয়, মংলা ও চট্টগ্রাম বন্দর ভারতের জন্য খুলে দিতে হয়েছে। মংলা ও চট্টগ্রাম বন্দরে বাংলাদেশের সার্বভৌমত্ব রাখতে গেলে আনত্দর্জাতিক মহাশক্তিদেরকেও ঠাঁই দিতে হবে। প্রয়োজনে ডেকেও আনতে হবে। শেখ হাসিনার কপাল ভালো- চীন নিজের আগ্রহেই আসতে চেয়েছে। বাসত্দব অবস্থাটাও অবশ্য এমনই। ভারত ও চীনের পুঁজির স্ফীতি ঘটেছে। তাদের পণ্যের স্টাগক্লেশানও হবে। ভারতকে এবং একই সঙ্গে চীনকে তাদের প্রবৃদ্ধি অব্যাহত রাখতে গেলে বিশাল পণ্যের বহরকে বঙ্গোপসাগরে নামাতেই হবে। এ দিকটি ভারতের জন্য মহাপ্রয়োজন এবং চীনের জন্য প্রয়োজনমাত্র। বাংলাদেশের জন্য চীন ও ভারত দু'জনেই কাম্য এজন্য যে বন্দর ব্যবহারকারীরা যে খাজনা প্রদান করবে তাতে বাংলাদেশের বেশ পুশিয়ে যাবে। ভারত-চীন দ্বৈরথে কৌশলগত কারণে মার্কিনিরা যোগ দেবে। সরাসরি যোগ না দিতে পারলে আশপাশে ঘুরঘুর করবে। সেটাও বাংলাদেশের জন্য লাভজনক হবে। আনত্দর্জাতিক শক্তিগুলো পরস্পরের সঙ্গে খেলা করলে বাংলাদেশ নিরাপদ হয়ে যাবে। এই 'এহ্যস্পর্শ' তৈরি করতে শেখ হাসিনাকে কম তেলখড় পোড়াতে হয়নি। যারা আনত্দর্জাতিক কূটনীতির জটিলতা ও সীমাবদ্ধতা বোঝে তারা অবশ্যই শেখ হাসিনার অর্জনকে উপলব্ধি করতে পারবে। বাংলাদেশ বেশ কটা বছর দুর্যোগমুক্ত থেকে মহাজোট সরকারকে নিঃশ্বাস ফেলার সুযোগ করে দিয়েছে। বড় প্রাকৃতিক দুর্যোগ, আইলা। আইলার কষ্ট এখনও কমেনি। মানুষজন জ্বালা-যন্ত্রণা নিয়ে বেঁচে আছে। এছাড়া উৎপাদন ও অভাবের দুর্যোগ বিগত তিন বছরে ঘটেনি। শেখ হাসিনার সরকার মূলত কৃষিবান্ধব সরকার। বাংলাদেশের উন্নয়ন অবনয়ন নিয়ে যারা অসংখ্য কথা বলেন, তাদের কথার জবাব একটাই। আগে মানুষ বাঁচুক, পরে উন্নতির চেষ্টা করা যাবে। শেখ হাসিনা ঠিক পথেই চলেছেন। তিনি কৃষিনির্ভর দেশের কৃষি উন্নয়নের জন্য অক্লানত্দ পরিশ্রম করেছেন। তার কৃষিমন্ত্রীও ভালো। রাসত্দামন্ত্রীর মতো ভাঙাভাংতির বদনাম কুড়াননি। কৃষিভর্তুকি কৃষি উপাদানও সাজসরঞ্জামের ঘাটতি পড়েনি উৎপাদনের ৰেত্রে। ফলে উত্তরাঞ্চলের ফিবছরের মঙ্গার মতো ঘটনা ঘটেনি গেল তিন বছর। বড় ভালো খবর একটাই। মঙ্গা নেই, আকাল আসেনি, দুর্ভিৰ-মহামারীতে মরেনি মানুষ না খেয়ে। এত সম্পদের অধিকারী যে চীন, সেও তার মানুষজনকে দু'বেলা খাওয়াতে-পরাতে হিমশিম খেয়ে যাচ্ছে। ভারত অনেক ধনী দেশ_ তারপরও মানুষকে না খেয়ে থাকার গল্প শোনা যায়। কিন্তু এর বিপরীতে গরিব বাংলায় এখন একজনও না খেয়ে মরেনি। ভাবা যায়? এটি কত বড় অর্জন। গেল টার্মেও শেখ হাসিনার কপালগুণেই হয়ত পাঁচ বছর যাবত একটানা মানুষ মঙ্গা-আকাল-দুর্ভিৰে 'করাল বদন' দেখেনি। ওই সময়ের কথা চারদলীয় জোট সরকারের সময়ে যখন সব পণ্ডিতের কলম 'অভ্যনত্দরে' ঢুকে গিয়েছিল তখনও লিখেছিলাম, শেখ হাসিনার পাঁচ বছর বাংলাদেশের ইতিহাসে সোনালী সময়। হাজার বছর ধরে বাঙালি না খেয়ে মরার অভিজ্ঞতাই শুধু অর্জন করেছে। এমন বছর ছিল না যে বছরে মঙ্গা বা আকাল আসেনি কিংবা দুর্ভিৰ হয়নি। ওই পাঁচটা বছরই কেবল ব্যতিক্রম। কিন্তু ওই সময়ের 'সোনালী সময়ের' রাজনৈতিক সুবিধার ফসল আওয়ামী লীগ ঘরে তুলতে পারেনি। পরাজিত হয়েছিল কৌশলের ভুলে। আওয়ামী লীগের অহঙ্কার আওয়ামী লীগকে ডুবিয়েছিল। সে সময়েও লিখেছিলাম মহাজোট করতে হবে নইলে আওয়ামী লীগ ডুববে। ডুবেও ছিল ভালোভাবেই। এবারকার মহাজোট নিয়ে আমি কয়েকটি লেখায় বলেছিলাম (যায়যায়দিনেও দু'একটি প্রকাশিত হয়েছিল) শতভাগ বিজয় আওয়ামী নেতৃত্বের মহাজোট সরকারের জন্য অপেৰা করছে। আমার লেখার কারণে নয়, শেখ হাসিনার রাজনৈতিক প্রজ্ঞার কারণেই তথাকথিত স্বৈরতন্ত্রী এরশাদের সঙ্গে নির্বাচনী ঐক্য নষ্টও হয়েছিল। স্থানিক পর্যায়ের ভুল না হলে অর্নামেন্টাল দুচারটি 'স্থান' ব্যতিরেকে সবকটাইতে মহাজোটের প্রার্থীই জিতে আসতে পারত। যদি বলা হয় শেখ হাসিনার শ্রেষ্ঠ অর্জন কী? বলতে হবে মহাজোট সরকার তৈরিই তার অর্জন। ভবিষ্যতেও সম্ভবত মহাজোট থাকবে এবং শেখ হাসিনার নেতৃত্বও অৰুণ্ন থাকবে। সোনালী সময়ের কথায় ফিরে আসি। এবারকার তিনবছর কোনো বড় রকমের হাহাকার জাগেনি। সাধারণ মানুষের মনে। তার মূল কারণ কৃষিতে সুনাম অর্জন। কৃষিই কৃষিনির্ভর জাতির প্রাণভোমরা। শতকরা ৮০ জন মানুষ কৃষিনির্ভর। বাকি ২০ ভাগ মানুষের একটি পাড়া গ্রামে_ অন্যটি শহরে। জাতশহুরে মানুষ বাংলাদেশে নেই বললেই চলে। থাকলেও পরিসংখ্যানে আসে না। এটি মহাজোট সরকারের প্রকৃত উপলব্ধি এবং তাই কৃষিবান্ধব সরকারের কুষি উন্নয়ন সাফল্যের জারিগান হয়েছে। মানুষ না খেয়ে মরে না। কমপৰে একবেলা খায়ই। কৃষিতে উন্নত প্রযুক্তি, গবেষণার ফলজনিত অনুশীলন এবং কৃষি শ্রমিকের পেনশন স্বরূপ বয়স্কভাতা তার সঙ্গে সামাজিক নিরাপত্তার অন্য উদ্যোগগুলো যৌথভাবে অপুষ্টিতে অনাহারে মৃত্যু ঠেকিয়ে দিয়েছে। বড় ভালো কাজ হয়েছে। আরো দুটো বছর যদি এভাবে যায়, যদি মঙ্গা আকাল দুর্ভিৰ ঠেকিয়ে দেয়া যায় তবে, শেখ হাসিনার দশবছর হবে মহাকালের বুকে 'মানুষের ইতিহাস।' উত্তর প্রজন্ম ইতিহাস পড়ে বলছে, যখন শায়েসত্দাখানের আমলে টাকায় আটমণ চাল পাওয়া যেত তখনও মানুষ আকালে মরেছে। আর যখন টাকায় মণ নয়, সের নয়, কেবল দু'কাচ্চা চাল পাওয়া যেত শেখ হাসিনার আমলে তখন মানুষ না খেয়ে মরেনি। এ অর্জন কেবল শেখ হাসিনার একার নয়_ এ অর্জন আওয়ামী লীগের মহাজোটের এবং সর্বোপরি সাধারণ মানুষের। দেশের মানুষ আওয়ামী লীগের সঙ্গে আছে। কয়েকটি উপ-নির্বাচনে তা প্রমাণিতও হয়েছে। যেমন কুমিলস্না, যেমন নারায়ণগঞ্জ। একটি স্বসত্দির। এই স্বসত্দি শেখ হাসিনাকে সুযোগ করে দিয়েছে জাতিগঠনে দূরদর্শিতার পরিচয় দেয়ার এবং বিশেষ উদ্যোগ নেয়ার। শিৰাৰেত্রে অর্জন বলার মত, গান গেয়ে শোনাবার মত অর্জন। সারা বংলার সব ছেলেমেয়েদের হাতে বই তুলে দেয়ার ঘটনা এই সরকারের আমলেও ঘটেছে। যে সরকারের বদনাম করবে, সেও বলবে শিৰামন্ত্রী ভালো মানুষ। একটি জাতীয় শিৰানীতি প্রণীত হয়েছে বাসত্দবায়নও হচ্ছে। এই শিৰানীতি একেবারে নতুন কিছু নয়। এর মূল কাঠামো অনেক আগের_ সেই কুদরতই খুদার আমলেরই। শেষমেশ কবীর চৌধুরী এবং তার সহযোগীরা এটাকে একটা জাতীয় ও আধুনিক রূপ দিয়েছেন। এর সঙ্গে শিৰক, রাজনীতিক জনাব অধ্যৰ কাজী ফারম্নক সাহেবও আছেন। কয়েকজন কেতাবী বুদ্ধিজীবীর সঙ্গে সংগ্রামী বুদ্ধজীবীর ঐকানত্দিক চেষ্টায় যে শিৰানীতি প্রণীত হয়েছে তা যদি পুরোদস্তুর বাসত্দবায়ত হয়, তবে আশা করা যায় যে, জাতি শিৰিত হয়ে উঠবে। তবে, যারা জাতি গঠনের প্রয়োজনীয়তাকে একনাম্বার প্রয়োজন ভাবেন, তারা বলছেন যে, শিৰা সাংস্কৃতিকে একত্রে চলতে হবে প্রাথমিক ও মাধ্যমিক পর্যায় পর্যনত্দ। যে কোনো জাতির উন্মেষ বিকাশ ও সংহতির কালে শিৰাসংস্কৃতির ঐক্য কিংবা মিলন প্রয়োজন। দুটি যৌথভাবে অগ্রসর না হলে জাতি গঠিত হয় না। কিছুটা হয়ত অগ্রসর হয়_ কিন্তু তা জাতীয় নয়_ বিকৃত এবং বিজাতীয় শিৰানীতি যারা প্রস্তুত করেছেন তারা সামাজিক শিৰাকে অনত্দর্ভুক্ত করেননি। সাংস্কৃতিক শিৰাকে আমলেই নেননি। প্রয়োজন একটি জীবনত্দ শিৰা কমিশন। বিশ্ববিদ্যালয় মঞ্জুরী কমিশনের মত একটি স্থায়ী কমিশন যা প্রতিদিনকার প্রয়োজন উপলব্ধি করবে। মনিটরিং ও মূল্যায়ন করবে এবং শিৰানীতির বিরম্নদ্ধাচারীদেরকে শায়েসত্দা করবে। যেমন অনেক প্রাথমিক পর্যায়ের শিৰায়তনেই জাতীয় পতাকা উত্তোলন করা হয় না, জাতীয় সঙ্গীত গাওয়া হয় না, জাতির পিতার নাম নেয়া হয় না। এটি যে অপরাধ, তাও তারা অনুভব করে না। স্থায়ী শিৰা কমিশন এসব বিষয়ের সঙ্গে কারিকুলাম নিত্য আধুনিকায়নের কাজ করে যেতে পারে। শিৰানীতির সঙ্গে ফলিত শিৰা বিষয়ক বিষয়আশয় নেই। কেবল বিজ্ঞান বিষয়ে যারা লেখাপড়া করে তারা ফলিত অংশ অর্থাৎ কাজের অংশ শেখে। কিন্তু যারা মানবিক বিদ্যাচর্চা করে তারা একেবারেই ফলিত চরিত্র বিচ্ছিন্ন। এ বিষয়টিকে গুরম্নত্ব দিয়ে শিৰানীতিকে সংস্কার করা উচিত। যারা জনজীবন বিচ্ছিন্ন বিদ্যাচর্চা করবে তাদের চেয়েও যারা জনজীবন ঘনিষ্ঠ বিদ্যাচর্চা করবে, তাদেরকে চাকরির ৰেত্রে প্রাধান্য দেয়ার ঘোষণা দিয়ে প্রতিটি উচ্চ শিৰার বিষয়ের সাথে গবেষণা এবং জনজীবন ঘনিষ্ঠ ব্যবহারিক অভিজ্ঞতাকে সংযুক্ত করা যেতে পারে। যারা গ্রামে-গঞ্জে, পাড়ায় মহলস্নায় সমাজকল্যাণমূলক কাজ করবে- অনেকটা ডাক্তারদের এন্টার্নির মত, কমপৰে দু'বছর তারা চাকরি জীবনে তাদের গণকল্যাণের অভিজ্ঞতাকে কাজে লাগাতে পারবে। এরা বিচ্ছিন্ন না হয়ে সাধারণ মানুষের সাথে একাত্ম হতে পারবে। তথাকথিত আমলা হবে না। জাতিগঠন প্রক্রিয়ার জন্য কর্মী প্রয়োজন, মাতব্বর নয়। শিৰানীতিতে অবশ্যই যেমন জাতীয় সংস্কৃতি থাকবে তেমন গণসম্পৃক্ততাও থাকবে। একটি উৎকৃষ্ট শিৰানীতি বাসত্দবায়ন করছে সরকার। যদি প্রয়োজনীয় মেরামতটুকু করে নেয় তবে সোনায় সোহাগা হয়। আরো দু'বছর সময় তো কমপৰে হাতে আছে। সংস্কারের জন্য এটাই যথেষ্ট। (বাকি অংশ আগামীকাল) ড. ইশা মোহাম্মদ: প্রাবন্ধিক ও কলাম লেখক। শিৰক জাতীয় বিশ্ববিদ্যালয়
</doc>
<doc>
﻿১৩ ডিসেম্বর প্রথম আলোর উদ্যোগে ‘স্বাধীনতার ৪০ বছর: প্রত্যাশা ও প্রাপ্তি’ শীর্ষক গোলটেবিল বৈঠক অনুষ্ঠিত হয়। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো:

যাঁরা অংশ নিলেন
ড. আকবর আলি খান
সাবেক তত্ত্বাবধায়ক সরকারের উপদেষ্টা
মেজর এম হাফিজ উদ্দিন আহমদ (অব.)
বীর বিক্রম, সাবেক মন্ত্রী
কে এম শিহাব উদ্দিন
সাবেক রাষ্ট্রদূত
লে. জেনারেল এম হারুন-অর-রশিদ (অব.)
বীর প্রতীক, সাবেক সেনাপ্রধান, সেক্টর কমান্ডারস ফোরামের মহাসচিব
ফরিদা বানু
সাবেক অধ্যাপক, ঢাকা বিশ্ববিদ্যালয়
এস এস চাকমা
সাবেক রাষ্ট্রদূত
আয়েশা খানম
সভাপতি, বাংলাদেশ মহিলা পরিষদ
মেজর জেনারেল সৈয়দ মুহাম্মদ ইবরাহিম (অব.)
বীর বিক্রম, মুক্তিযোদ্ধা
নাসির উদ্দীন ইউসুফ
মুক্তিযোদ্ধা ও সভাপতি, সম্মিলিত সাংস্কৃতিক জোট
মতিউর রহমান
সম্পাদক, প্রথম আলো
সঞ্চালক
আব্দুল কাইয়ুম: যুগ্ম সম্পাদক, প্রথম আলো

আলোচনা
মতিউর রহমান
আমাদের সবার প্রিয় ব্যক্তি ও দেশের বিশিষ্ট নাগরিক অধ্যাপক কবীর চৌধুরী আজ মৃত্যুবরণ করেছেন। আলোচনার শুরুতেই তাঁর মৃত্যুতে আমরা গভীর শোক প্রকাশ করছি। শ্রদ্ধা জ্ঞাপন করছি। দেশের স্বাধীনতার জন্য যাঁরা জীবন দিয়েছেন, তাঁদের আমরা গভীর শ্রদ্ধার সঙ্গে স্মরণ করছি। বিজয়ের এই মাসে আজকের গোলটেবিল বৈঠকে উপস্থিত সবাইকে শুভেচ্ছা জানাচ্ছি।
প্রথম আলো মুক্তিযুদ্ধের গৌরবোজ্জ্বল অধ্যায়ের বিভিন্ন দিক সব সময় গুরুত্ব দিয়ে প্রকাশ করে আসছে। খেতাবপ্রাপ্ত মুক্তিযোদ্ধাদের যুদ্ধের সময়ের জীবনচিত্র নিয়ে প্রতিদিন একটি বিশেষ প্রতিবেদন প্রকাশ করা হচ্ছে। মুক্তিযুদ্ধবিষয়ক অনেক তথ্য, অনেক নতুন বিষয় আমরা প্রকাশ করেছি, আরও করব।
বর্তমানে আমরা আলোচনা করতে গিয়ে নানা হতাশার কথা বলি, কিন্তু বিগত ৪০ বছরে আমাদের অনেক বড় অর্জন রয়েছে। বিশেষ করে কৃষিক্ষেত্রে, শিল্পক্ষেত্রে ও পোশাক রপ্তানিতে বাংলাদেশ অনেক দূর এগিয়েছে। নারীসমাজের অগ্রগতি, শিক্ষার হার বৃদ্ধি ও দেশে দারিদ্র্যের হার হ্রাস পাওয়া—সবকিছুই আমাদের অর্জন। দেশে প্রসূতি মায়ের মৃত্যুর হার কমে এসেছে। স্বাস্থ্যক্ষেত্রে আমাদের অগ্রগতির কথা দেশের বাইরেও বহুল আলোচিত। ড. অমর্ত্য সেনের বিভিন্ন লেখায় বাংলাদেশের অগ্রগতির কথা থাকে। তাঁর লেখায় এমনটাও পাওয়া যায়, কিছু ক্ষেত্রে ভারতের চেয়ে বাংলাদেশের অগ্রগতি বেশি হয়েছে। আমাদের ব্যর্থতা নেই, তা বলা যাবে না। বিগত ৪০ বছরে বাংলাদেশে ধনী-দরিদ্রের মধ্যে বৈষম্য বেড়েছে। আমরা চেয়েছিলাম সুস্থ ও স্থিতিশীল গণতান্ত্রিক ব্যবস্থা, কিন্তু বাংলাদেশে আজও তা সম্ভব হয়নি। রাজনৈতিক ক্ষেত্রে দ্বন্দ্ব ও সংঘাত বিরাজ করছে।
বর্তমানে যুদ্ধাপরাধীদের বিচারের কার্যক্রম চলছে। আমরা সবাই আশাবাদী, খুব শিগগির একাত্তরের অভিযুক্ত ঘাতক-দালালদের বিচার সুনিশ্চিত হবে। তারা শাস্তি পাবে। দেশবাসীর কাছে গ্রহণযোগ্য হয়, এমন বিচার হওয়া উচিত। আন্তর্জাতিকভাবে স্বীকৃতি পাওয়ার বিষয়টিও আমাদের লক্ষ রাখতে হবে।
স্বাধীনতার পর দুবার সামরিক শাসন জারি হয়েছে। সে সময় বহু অভ্যুত্থান ও হত্যাকাণ্ডের কারণে দেশের গণতন্ত্র আজও পিছিয়ে আছে। তবে গত চারটি নির্বাচন সঠিকভাবে সম্পন্ন হলেও কোনো বিরোধী দল সংসদে যেতে চায় না। তারা হরতাল দেয়, রাজপথে আন্দোলন করে। জাতীয় ঐক্য গড়ে তোলা সম্ভব হয়নি বলেই বাংলাদেশের গণতান্ত্রিক অবস্থান শক্ত হয়নি। কোনো নির্বাচিত সরকার দুর্নীতির ব্যাপারে কঠোর অবস্থান নেয়নি। আমাদের স্বাধীনতার চেতনা এমন ছিল না। 
আমরা চাই বাংলাদেশে সুষ্ঠু ও গ্রহণযোগ্য নির্বাচন হোক। সব দল অংশগ্রহণ করুক। জাতীয় ইস্যুতে সব দল এক কাতারে অবস্থান নিক। জাতি কার্যকর একটা সংসদ উপহার পাক।
আমাদের কী প্রত্যাশা ছিল এবং আমরা কী পেয়েছি, সে সম্পর্কে নাসির উদ্দীন ইউসুফকে বলার জন্য অনুরোধ করছি। 

নাসির উদ্দীন ইউসুফ
একাত্তর সালের মুক্তিযুদ্ধ ছিল গণযুদ্ধ। এটি ছিল সার্বিক মুক্তির লড়াই ও একটি মানবিক রাষ্ট্র গঠনের প্রয়াস। অর্জিত রাষ্ট্রটি মানবিক হবে, এটিই আমাদের ভাষা ছিল। বায়ান্ন থেকে একাত্তর পর্যন্ত এ দেশের সাধারণ মানুষের আশা ছিল অর্থনৈতিক মুক্তি, আইনের শাসন ও গণতন্ত্র প্রতিষ্ঠা করা। বাহাত্তরের সংবিধানে সাধারণ মানুষের আকাঙ্ক্ষার চিত্র তুলে ধরার চেষ্টা করা হয়েছিল। সমাজ ধর্মনিরপেক্ষ হতে পারে, কিন্তু ব্যক্তিবিশেষে এর তারতম্য দেখা দিতে পারে। এই ধর্মনিরপেক্ষতার প্রশ্নে আমরা সুস্পষ্ট অবস্থান নিতে পারিনি। বাংলাদেশকে মানবিক রাষ্ট্রে পরিণত করতে পারিনি।
আমরা প্রজাতন্ত্র চেয়েছিলাম। ৩০ লাখ প্রাণ ও প্রায় দুই লাখ নারীর সম্ভ্রম বিলিয়ে রক্তক্ষয়ী যুদ্ধের বিনিময়ে বাঙালি হাজার বছরের মধ্যে প্রথম একটি প্রজাতন্ত্রের দেখা পেয়েছিল। কিন্তু প্রজাতন্ত্রকে স্থায়ী রূপ দেওয়া সম্ভব হয়নি। স্বীকৃত শাসনের ব্যবস্থা করা হলেও তাতে বিভিন্ন রকম অনাচার ছিল, দুর্নীতি ছিল, তা আমরা কেউ অস্বীকার করতে পারব না।
সংবিধানের যে কবর রচিত হয়েছে পঁচাত্তরে বঙ্গবন্ধু শেখ মুজিবুর রহমানকে হত্যার মধ্য দিয়ে, সেটিই জাতির জীবনে সবচেয়ে বড় অপঘাত বলে বিবেচনা হওয়া উচিত। আমাদের সেই রক্তের দাগটি মুছতে হবে। অন্যথায় আমাদের বিপদের সম্মুখীন হতে হবে। অভ্যুত্থান করে হলেও ক্ষমতা দখলে রাখতে হবে—এমন মানসিক চেতনা বাহ্যত রাজনৈতিক দলগুলোর। রাজনৈতিক প্রক্রিয়ার দিকে দৃষ্টি দিলে তা স্পষ্ট হয়ে ওঠে। এটি সম্পূর্ণভাবে অমানবিক, অরাজনৈতিক ও প্রগতির বিরুদ্ধে একটি কাজ। এ ধরনের কাজ বাংলাদেশে ঘটেছে। ফলে এ দেশে মুসলিম মৌলবাদের উত্থান ঘটার আশঙ্কা দেখা গেছে ও ঘটেছে। এটিকে রাজনৈতিকভাবে প্রতিষ্ঠিত করার চেষ্টা চালানো হয়েছে। রাষ্ট্রধর্ম ইসলাম ও আরও এ ধরনের শব্দ জুড়ে দিয়ে একাত্তরের মুক্তিযুদ্ধের চেতনার মৌলিক পরিপন্থী সংবিধান রচনা করেছি। পঁচাত্তর-পরবর্তী পর্যায়ে এসব হয়েছে। সরকার ও দলের রাজনৈতিক প্রক্রিয়া এবং গণতান্ত্রিক প্রক্রিয়া অব্যাহত থাকলে আমরা সফল হব। একাত্তরের চেতনার সঙ্গে আমাদের রাজনৈতিক ও গণতান্ত্রিক চেতনার মিল থাকা উচিত। একাত্তরের চেতনার মধ্যেই আগামী দিনের রাজনৈতিক সম্ভাবনা নিহিত। এই পথ তৈরি করা আমাদের পক্ষে সম্ভব। এ পথ একাত্তরের চেতনার ধর্মনিরপেক্ষ, গণতান্ত্রিক ও সব মানুষের সম-অধিকারের যে বাংলাদেশ, সেটির কথা বলবে।

এম হাফিজ উদ্দিন আহমদ
দেশের কয়েকজন কৃতী মুক্তিযোদ্ধা আজকের আলোচনায় অংশ নিচ্ছেন। প্রথমেই তাঁদের অভিনন্দন জানাই। যুদ্ধের সময় আমাদের বয়স অনেক কম ছিল। আমরা সবাই বেশ আবেগতাড়িত ছিলাম। দেশের স্বাধীনতা ছাড়া অন্য কোনো লক্ষ্য আমাদের ছিল না। পরবর্তী সময়ে গুণীজনেরা এ লক্ষ্যের মধ্যে অনেক কিছু সংযোজন করেছেন। প্রাথমিকভাবে গণতন্ত্রই মূল লক্ষ্য ছিল ১৯৭১ সালের মুক্তিযুদ্ধের। একাত্তরের আগে পূর্ণ গণতন্ত্রের স্বাদ নিতে পারেনি পূর্ব বাংলার মানুষ। এ থেকেই মুক্তিযুদ্ধের সূচনা। ২৫ মার্চের অতর্কিত হামলা ও জঘন্য হত্যাযজ্ঞের কারণে বাঙালি প্রাথমিকভাবে দুর্বল থাকলেও পরবর্তী সময়ে সাহসিকতার সঙ্গে যুদ্ধ করে এবং ১৬ ডিসেম্বর বিজয় অর্জন করে। কিন্তু স্বাধীনতার ৪০ বছর পরও একাত্তরের চেতনার পূর্ণ বাস্তবায়ন সম্ভব হয়নি।
দেশের সামরিক বাহিনীতে আট বছর ছিলাম। ২১ বছর সাংসদও ছিলাম। সুতরাং, আমি দুদিক থেকেই দেখেছি, কীভাবে দেশে সামরিক শাসন আসে। রাজনীতিবিদেরা কীভাবে দেশে অস্থিতিশীলতা সৃষ্টি করেন, তার সম্যক উপলব্ধি আমার আছে। কোন ধরনের নির্দেশনা বাংলাদেশে কাজে লাগবে, তা বলা দুরূহ। আমি রাজনৈতিক পরিবারের সন্তান। ১৯৫৪ সালে আমাদের পরিবারের একজন যুক্তফ্রন্ট থেকে সাংসদ হয়েছিলেন। আমি তখন এমপি হোস্টেলে যেতাম। এর অবস্থান ছিল আজিমপুরে এবং নাম ছিল পার্টি হাউস। তত্কালীন সংসদ ছিল বর্তমানের জগন্নাথ হল। প্রথম দিন সংসদের অধিবেশন দেখতে গিয়ে লক্ষ করলাম, শেখ মুজিবুর রহমান ও মোহাম্মদ আলী প্রায় হাতাহাতির পর্যায়ে চলে গিয়েছিলেন। আমি তখন বিদ্যালয়পড়ুয়া ছাত্র। এ অবস্থা দেখে আমি অবাক হয়েছিলাম। চাচার বয়সের শ্রদ্ধাভাজন ব্যক্তিরা কেন এমন করছেন?
পরবর্তী সময়ে আমার বাবা একজন সাংসদ ছিলেন। সে সময়ও এমপি হোস্টেলে যাওয়ার সুযোগ হয়েছিল। এক কথায়, ’৫৪ সাল থেকেই সংসদের বিষয়ে আমার ধারণার জন্ম হয়। আদিকালের সাংসদেরা ছিলেন সজ্জন। তাঁরা দলমত-নির্বিশেষে একে অন্যের বন্ধু ছিলেন। অথচ বর্তমানে এক দল আরেক দলকে নিশ্চিহ্ন করার জন্য তত্পরতা চালায়। এখন যেসব ভাষা সংসদে ব্যবহার করা হয়! একে অন্যের প্রতি জিঘাংসা চরিতার্থ করতে সাংসদেরা যেন উন্মুখ থাকেন, এমনই লক্ষ করা যায় আধুনিক সময়কালে স্বাধীন বাংলাদেশে। যে গণতন্ত্রের নামে এ রাষ্ট্র প্রতিষ্ঠিত হয়েছে, রাজনীতিবিদেরা সেই চেতনা ধারণ করেন না। গত ২৬ বছর রাজনীতিতে থেকে আমার এমনটাই মনে হয়েছে। গণতন্ত্র শব্দটি শুধু মাইকের সামনে বলার জন্যই তাঁরা নিজেরা এটিতে বিশ্বাস করেন না। জনগণকে বুঝিয়ে ভোট সংগ্রহ করার কৌশল হিসেবে গণতন্ত্র শব্দটি ব্যবহার করা হয়। রাষ্ট্রক্ষমতায় গেলে বোঝা যায় কে কতখানি গণতান্ত্রিক। যাঁরাই ক্ষমতায় যান, তাঁরাই ইহলোকে ক্ষমতা ছাড়ার কোনো মানসিকতা রাখেন না। ‘মারি, অরি যে কৌশলে, এখানে থাকিব গদিতে পারি যে কৌশলে’—এটি প্রতিটি রাজনৈতিক দলের আপ্তবাক্য। এ ব্যাপারে সব রাজনৈতিক দল একমত। ক্ষমতায় থাকার জন্য বিরোধী দলের প্রতি নানা অন্যায় অত্যাচার করতেও সরকারি দলের কারও দ্বিধা হয় না। এমন সংস্কৃতি আমাদের মাঝে প্রবেশ করেছে, কিন্তু তা থেকে মুক্ত হতে পারব কি? একাত্তরে আমাদের প্রত্যাশা এমনটা ছিল না, কিন্তু বর্তমানের প্রাপ্তিতে এটাই মূল বিষয় হয়ে দাঁড়িয়েছে।
দেশে গণতন্ত্র নেই। সুশাসন নেই। সুষ্ঠু নাগরিকের অধিকার নেই। আমরা মানবিক রাষ্ট্র গঠনে অপারগ। শাসকেরা আইনের সুশাসন প্রতিষ্ঠা করেন না। জনগণ বর্তমানে হতাশ। তারা রাজনৈতিক দলগুলোর হাতে জিম্মি। তারা গণতন্ত্র চর্চা করতে পারছে না। মতপ্রকাশের স্বাধীনতা পাচ্ছে না। পুলিশ নামের একটি উত্পীড়ক জনজীবনে চেপে বসেছে। প্রতিদিন সংবাদপত্রের পাতা খুললেই দেখা যায়, সাদা মাইক্রো এসে কাউকে তুলে নিয়ে গেছে। পরবর্তী সময়ে তার কোনো খোঁজ মেলে না। আমাদের প্রত্যাশা এমন ছিল না।
এর পরও কিছু প্রাপ্তি আমাদের আছে। কিছুটা হলেও অর্থনৈতিক উন্নয়ন হয়েছে। নারীশিক্ষার হার বেড়েছে। শিশুমৃত্যুর হার কমেছে। এগুলো সবই আমাদের প্রাপ্তি। কিন্তু রাষ্ট্র পরিচালনা করার মতো দক্ষ মানুষ আমরা তৈরি করতে পারছি না। তার পরও আমাদের হতাশ হওয়া যাবে না। আমাদের জাতির মধ্যে প্রচুর সম্ভাবনা লুকিয়ে আছে। বাঙালি দুঃসাহসী এক জাতি। আমি ৮০০ মুক্তিযোদ্ধার কমান্ডার ছিলাম, যার প্রায় ৬০০ জনই ছিল গ্রামগঞ্জের আওতাভুক্ত সাধারণ যুবক। তাদের আমি রিক্রুট করেছিলাম। মাত্র ছয় সপ্তাহ প্রশিক্ষণ দিয়ে ভয়াবহ যুদ্ধের ময়দানে নামানো হয়েছিল। তারা সাহসিকতার সঙ্গে যেভাবে যুদ্ধ পরিচালনা করেছিল, তা অকল্পনীয়। দেশের জন্য অকাতরে জীবন বিলিয়ে দিতে তাদের এতটুকু দ্বিধা ছিল না। সুতরাং, এ দেশ থেকে নৈরাজ্য অবশ্যই দূর হবে। প্রত্যাশা ও প্রাপ্তির মধ্যবর্তী দূরত্ব বৃদ্ধি না হয়ে অতি শিগগির তা কমে আসবে—এই আশা ব্যক্ত করে শেষ করছি। 

এম হারুন-অর-রশিদ
১৯৭১ সাল থেকে নয়। আমাদের মুক্তিযুদ্ধ শুরু হয়েছে ১৯৪৮ সাল থেকে। ’৪৮ না হলে বায়ান্নর ভাষা আন্দোলন হতো না, ’৫৪-র অবতারণা হতো না। ’৫৪ না হলে ’৬২-র ছাত্র-আন্দোলন হতো না। এরপর ঊনসত্তরের গণ-অভ্যুত্থান, সত্তরের নির্বাচন—কোনো কিছুই হতো না। কেননা, এ ধরনের প্রতিটি আন্দোলনই বাঙালি জাতিসত্তাকে জাগ্রত করেছে। শুধু রাজনৈতিক স্বাধীনতা নয়, সব ধরনের স্বাধীনতার জন্যই ১৯৭১ সালে বাঙালিরা পাকিস্তানি হানাদারদের বিরুদ্ধে ঝাঁপিয়ে পড়েছিল। আমরা যাঁরা মুক্তিযুদ্ধের সময় সামনের দিকে অবস্থান করেছিলাম, তখন রাজনীতিকে খুব গভীরভাবে উপলব্ধি করার সুযোগ হয়নি। বয়সে আমরা ছিলাম তরুণ। যুদ্ধকালীন যে ফ্রন্ট গঠন করা হয়েছিল, সেখানে যুক্ত ছিলাম। তাই পেছনে কী হয়েছে, তা খুব একটা বুঝতে পারিনি। বয়স বাড়ার সঙ্গে সঙ্গে আমরা বুঝলাম, মুক্তিযুদ্ধ কী ছিল, কেন হয়েছিল এবং কারা মুক্তিযুদ্ধের বিরোধিতা করেছিল।
আমরা মুক্তিযুদ্ধের প্রত্যাশা দলিল আকারে পেয়েছিলাম ১৯৭২ সালের সংবিধান রচনার মাধ্যমে। আমার মনে হয়, এটা আন্তর্জাতিকভাবে স্বীকৃত একটা দলিল ছিল। কিন্তু মাত্র তিন বছর পরে ১৯৭৫ সালে এই দলিলে পরিবর্তন আনা হয়েছিল। পরবর্তী সময়ে আরও অনেকবার এর পরিবর্তন ও পরিমার্জন করা হয়েছে। ফলে যে শক্তিকে আমরা পরাজিত করেছিলাম, সে শক্তির চেতনায় উজ্জীবিত হওয়ার চেষ্টা করেছে অনেকে। ইতিহাসের দিকে তাকালে দেখা যায়, ইউরোপে নািস পার্টি আজও রাজনীতি করতে পারছে না। অথচ পঁচাত্তর-পরবর্তী সময়ে বহুদলীয় গণতন্ত্র গঠনের নামে একাত্তরের পরাজিত শক্তিকে আমরা আবার প্রতিষ্ঠিত হওয়ার সুযোগ করে দিলাম। তাদের ক্ষমতার অংশীদার বানালাম। যে শাহ আজিজ অক্টোবর মাসে জাতিসংঘে গিয়ে বললেন, বাংলাদেশ বলে কোনো কিছুর অস্তিত্ব নেই। শুধু বর্ডার এলাকাতে কয়েকজন এসে কিছু গুলি ছুড়ে পালিয়ে গিয়েছিল। সেই শাহ আজিজ মাত্র পাঁচ বছরের ব্যবধানে বাংলাদেশ সরকারের প্রধান হয়েছেন এবং বাংলাদেশের পতাকা উড়িয়েছেন। সেখান থেকেই বুঝতে পারি, আমাদের প্রাপ্তিটা কোন দিকে যাচ্ছিল। আমাদের প্রত্যাশা কী ছিল আর প্রাপ্তি কোথায় গিয়ে অবস্থান নিল। জাতির জন্য অত্যন্ত দুঃখজনক ব্যাপার।
অনেকেই সেনাবাহিনীকে দোষারোপ করে থাকে। ১৯৭৫ থেকে ১৯৮১—এ সময়ের মধ্যে ১৯ বার ক্যু হয়েছে। ২০তম ক্যুতে জেনারেল জিয়া প্রাণ দেন। অথচ গণতান্ত্রিক দলগুলোর কজন লোকের ফাঁসি হয়েছে সেই সময়ে? জেনারেল জিয়া মারা যাওয়ার পরও সেনাবাহিনী ক্ষমতা দখল করেনি। পরবর্তী সময়ে আমাদের কিছু ব্যর্থতার চিত্র দেখা গেছে। কিন্তু স্বাধীনতার মূল চেতনা থেকে অনেকটা দূরে চলে যাওয়ার কারণে আমাদের মধ্যে সামাজিক কিছু পরিবর্তন এসেছিল। তার মধ্যে অন্যতম হচ্ছে সন্ত্রাসের আবির্ভাব ও মৌলবাদের উত্থান।
মাত্র কয়েক বছর আগে বাংলা ভাই নামের কুখ্যাত ব্যক্তিটি যখন একের পর এক হত্যাযজ্ঞ ঘটিয়ে চলেছিলেন, সেই সময় মহান জাতীয় সংসদে দাঁড়িয়ে সংসদনেত্রী বলেছিলেন, বাংলা ভাই বলে কিছু নেই। ওটা গণমাধ্যমের সৃষ্টি। সুতরাং, আমাদের প্রাপ্তি কোন অবস্থানে পৌঁছেছে, তা সবার কাছেই আজ স্পষ্ট।
স্বাধীনতাযুদ্ধে ৩০ লাখ মানুষ জীবন দিয়েছেন। প্রায় সাড়ে চার লাখ মা-বোন অপমানিত হয়েছেন। প্রায় এক কোটি বাঙালি বাংলাদেশ ত্যাগে বাধ্য হয়েছিল। বাকি সাড়ে ছয় কোটি বাঙালি নিজের বাড়িতে হোক আর অন্যের বাড়িতে হোক, সবাই অবরুদ্ধ ছিল। পাকিস্তানি বর্বরতার চিত্র ও শহীদদের ত্যাগের চিত্র মাত্র পাঁচ বছরের ব্যবধানে জাতি কীভাবে ভোলে, তা আমার জানা নেই।
তত্কালীন সময়ে চট্টগ্রামে গভর্নর মোনায়েম খান সফরে গিয়েছিলেন। আমরা স্কুলছাত্ররা তাঁর গাড়িতে জুতা ছুড়ে মেরেছিলাম। অথচ নিজামী-মুজাহিদ যখন পুরো পাঁচটি বছর দাপটের সঙ্গে ঘুরে বেড়ালেন, তখন তো কোনো মুক্তিযোদ্ধা তাঁদের জুতা মারেননি। দেশের বড় মুক্তিযোদ্ধা বলে যাঁরা নিজেদের দাবি করেন, এমন ব্যক্তিরাই তাঁদের সম্মান করেছেন, তাঁদের ফুলেল শুভেচ্ছা দিয়েছেন। তাঁদের প্রতিষ্ঠিত করেছেন। এ কথা সত্য না হলে হুসেইন মুহম্মদ এরশাদের মতো মানুষ মুক্তিযোদ্ধা সংসদের পৃষ্ঠপোষক হতে পারেন না। মুক্তিযোদ্ধারাই এ সুযোগ করে দিয়েছেন। সেই থেকে মুক্তিযোদ্ধা সংসদ অকার্যকর সংসদে পরিণত হয়েছে। সুতরাং, আমাদের প্রাপ্তিগুলো হয়েছে সব বৈষয়িক, নৈতিক দিক থেকে আমাদের কোনো অর্জন নেই। নৈতিকভাবে আমরা পরাজিত।

নাসির উদ্দীন ইউসুফ
আমি এখনো মনে করি, গণতান্ত্রিক প্রক্রিয়া ও অর্থনৈতিক মুক্তির জন্যই দেশ স্বাধীন হয়। শুধু যুদ্ধই কোনো নিয়ামক নয় বাংলাদেশের পুনর্গঠনের ক্ষেত্রে। যুদ্ধের পূর্ববর্তী ও পরবর্তী সময় পর্যালোচনা করলে দেখা যায়, জনগণের রায়ে নির্বাচিত হয়ে কোনো সরকার যখন কার্যকর ভূমিকা রাখতে শুরু করে, ঠিক তখনই ষড়যন্ত্রগুলো করা হয় এবং কার্যক্রম তার গতিশীলতা হারায়।
মেজর হাফিজ বঙ্গবন্ধু শেখ মুজিব ও মোহাম্মদ আলীর হাতাহাতির কথা বলেছেন। এটা কিন্তু গণতন্ত্রের একটা মাধ্যম। তিন মাস আগে ভারতীয় সংসদেও এমন ঘটনার অবতারণা হয়েছে। এ অবস্থা থেকে এখনই আমরা বের হয়ে আসতে পারব না। কোনো কোনো দেশের গণতন্ত্র প্রতিষ্ঠা করতে ৩০০-৪০০ বছর সময় লেগেছে। আমি মনে করি, আইনের শাসন প্রতিষ্ঠা করা খুব জরুরি। বর্তমান তরুণসমাজ আইনের শাসন পেলে খুব দ্রুত তারা বাংলাদেশকে সামনের দিকে এগিয়ে নিতে পারবে। সব উপাদান আমাদের আছে, প্রয়োজন শুধু বাস্তবায়ন। আমাদের সমাজ ধর্মনিরপেক্ষ ও সহনশীল। সুতরাং, আমাদের জনগোষ্ঠী ধন্যবাদ পাওয়ার যোগ্য।
বর্তমানে যুদ্ধাপরাধীদের বিচারের জন্য যে ট্রাইব্যুনাল গঠন করা হয়েছে, তা বাস্তবায়িত হলে অনেক কিছু করা সম্ভব হবে। আসামিপক্ষের আইনজীবী থাকতে পারেন তাঁর মক্কেলের বয়ান চলাকালে, এমনকি তদন্ত কমিশনের সামনেও উপস্থিত থাকতে পারেন—এ নজির পৃথিবীর খুব কম দেশেই লক্ষ করা যায়। সুতরাং, এ কার্যক্রম স্বচ্ছ, তা নির্দ্বিধায় বলা যায়। আরেকটি বড় দিক হলো আপিল করার সুযোগ থাকছে।

কে এম শিহাব উদ্দিন
একাত্তরে আমাদের চোখজুড়ে ছিল এমন এক স্বাধীন বাংলাদেশের স্বপ্ন, যেখানে স্বাধীনতা পরিপূর্ণ অর্থেই বিকশিত ও অর্থবহ হয়ে উঠবে বাংলাদেশের জীবনের প্রতিটি ক্ষেত্রে। আমাদের স্বপ্ন ছিল বাংলাদেশ হবে একটি সত্যিকার অর্থে গণতান্ত্রিক দেশ, যেখানে চিন্তা ও মতের স্বাধীনতা প্রকাশের অধিকার থাকবে অবারিত। জনগণ গণতান্ত্রিকভাবে তাদের প্রতিনিধিদের নির্বাচিত করতে পারবে, সেখানে দেশবাসী একনায়কত্ব বা সামরিক অপশাসনের জাঁতাকলে নিষ্পেষিত হবে না, যে বাংলাদেশে সুশাসন নিশ্চিত করবে সামাজিক সমৃদ্ধি, সবার জন্য আর্থসামাজিক সুবিধাবলি এবং একটি দুর্নীতিমুক্ত শাসনব্যবস্থা। আমরা অত্যন্ত স্বাভাবিকভাবেই স্বপ্ন দেখেছিলাম এমন এক রাষ্ট্রের, যার মূল অঙ্গ-প্রশাসন, বিচারব্যবস্থা ও সংসদ স্বাধীন ও কার্যকরভাবে তাদের ভূমিকা পালন করে যেতে পারবে অনভিপ্রেত হস্তক্ষেপ ছাড়াই। বিশ্বসমাজে আমরা বাংলাদেশকে দেখতে চেয়েছি এক মর্যাদাশীল দেশ হিসেবে।
স্বাধীনতার ৪০ বছর পর যখন ভাবি, তখন মনে হয়, স্বাধীনতা বাংলাদেশের জন্য অনেক অর্জনই বয়ে এনেছে। স্বাধীনতা-উত্তর অর্থনৈতিকভাবে বিধ্বস্ত বাংলাদেশকে আমরা শত প্রতিকূলতার মধ্যেও পুনর্গঠনে সক্ষম হয়েছি। আমাদের জনসংখ্যা বেড়েছে অনেক। কিন্তু সংগ্রামী বাঙালি তার শ্রম ও কষ্টের মাধ্যমে বাংলাদেশের খাদ্য উত্পাদনে উল্লেখযোগ্য অগ্রগতি অর্জন করেছে। এ ব্যাপারে প্রায় আমরা স্বাবলম্বী হয়ে উঠেছি। জাতীয় উত্পাদনে আমাদের শিল্প ও সেবা খাত উল্লেখযোগ্য অগ্রগতি লাভ করেছে। তা ছাড়া বাংলাদেশে শিক্ষার প্রসার হয়েছে অনেক, নারীর ক্ষমতায়নের ব্যাপারে আমাদের অর্জন উল্লেখযোগ্য, মানব উন্নয়নসূচকে আমরা অনেক এগিয়ে আছি আমাদের পাশের দেশগুলো থেকে। তা ছাড়া বাংলাদেশে সরকারের বাইরেও সামাজিক পর্যায়ে যেসব উদ্যোগ নেওয়া হয়েছে আর্থসামাজিক উন্নয়নের জন্য, তা সারা বিশ্বের নজর কেড়েছে। বিদেশে রাষ্ট্রদূত হিসেবে আরও দেখেছি, সবাই কীভাবে বাংলাদেশের দুর্যোগ প্রতিরোধব্যবস্থা ও বিশ্বের বিভিন্ন স্থানে বাংলাদেশের জাতিসংঘের শান্তিরক্ষা কার্যক্রমে অংশগ্রহণকে ইতিবাচক দৃষ্টিকোণ থেকে মূল্যায়ন করে থাকে।
তবে এসব অর্জনের বিপরীতে স্বাধীন বাংলাদেশের আরও অনেক অর্জন ও প্রাপ্তি সম্ভব ছিল, যা অর্জিত হয়নি এবং যা দেশবাসীর মতো আমাকেও বিষণ্ন করে তোলে। বাংলাদেশের রাজনীতিতে পরমতসহিষ্ণুতার অভাব। সংঘাতসংকুল আচার-আচরণ ও গণতান্ত্রিক প্রক্রিয়াকে পরিপূর্ণভাবে প্রাতিষ্ঠানিক রূপ দিতে না পারাটা আমাদের জন্য এক বিরাট ব্যর্থতা। এ ব্যর্থতার জন্য আমাদের সবার চিন্তিত হওয়া উচিত।
অনেক বছর ধরে দুর্নীতি রোধে আমাদের অক্ষমতাও আমাদের জন্য এক বিরাট চিন্তার কারণ। আমার মাঝেমধ্যে মনে হয়, আমরা ব্যক্তিস্বার্থ ও দলীয় স্বার্থকে বড় করে দেখায় আমাদের জাতীয় স্বার্থ ব্যাহত হচ্ছে অমার্জনীয়ভাবে। এখন সমাজের দাবি, আমাদের সংঘাতের পথ পরিহার করে সহযোগিতার হাত বাড়িয়ে দিতে হবে সবাইকে। আমরা এবং আরও হাজারো-লাখো দেশবাসী যারা বাংলাদেশের স্বাধীনতার জন্য সংগ্রাম করেছি, আমাদের জীবনের শ্রেষ্ঠতম সময় উত্সর্গ করেছি, তাদের জন্য এ ইতিবাচক পরিবর্তন হবে আমাদের অসমাপ্ত স্বপ্নপূরণের প্রক্রিয়ায় এক বিরাট অর্জন। ক্রসফায়ারের মাধ্যমে যে হত্যাকাণ্ড হয়েছে, এমন আইনবহির্ভূত কাজ বাংলাদেশের ভাবমূর্তিতে অনেক বিরূপ প্রভাব ফেলেছে। এ ধরনের কার্যক্রম বন্ধ করতে হবে।

আয়েশা খানম
আমি প্রথম আলোকে ধন্যবাদ জানাই। মুক্তিযুদ্ধের চেতনা ও মূল্যবোধ নিয়ে প্রথম আলো প্রচার ও প্রকাশনা করছে। ভবিষ্যতেও এ নীতিতে প্রথম আলো কাজ করবে—এমন প্রত্যাশা রইল। বিজয়ের মাসে সব শহীদের প্রতি শ্রদ্ধা জ্ঞাপন করছি।
১০ বছর ধরে স্বাধীনতার মূল্যবোধ নিয়ে অনেক বেশি আলোচনা হচ্ছে। আমরা তরুণ প্রজন্মের চিন্তাচেতনার কথা জেনেছি। তাদের প্রত্যাশার কথা জেনেছি, আক্ষেপের কথা জেনেছি। দেশের জনসাধারণের আক্ষেপের কথাও আমরা জেনেছি। বর্তমানে সব সমাজেই মুক্তিযুদ্ধ নিয়ে আলোচনা ও চর্চা হচ্ছে। গণতান্ত্রিক এ দেশে এটাও আমাদের প্রাপ্তির অংশ। এ ছাড়া আমাদের আরও অনেক অর্জন আছে।
অর্জনের পাশাপাশি আমাদের দেশে আবার পরস্পরবিরোধী চিত্র বিদ্যমান। এর মাঝেও অর্জনের যাত্রা থেমে নেই। বর্তমানে বাংলাদেশের নারীরা শুধু কর্মক্ষেত্রেই নয়, ক্রীড়াঙ্গনেও বিশেষ ভূমিকা পালন করছে। বাংলাদেশের প্রমীলা ক্রিকেট দল ইতিমধ্যেই ওয়ানডে স্ট্যাটাস অর্জন করেছে। তারা দেশের পতাকা নিয়ে যেভাবে সামনের দিকে ছুটে চলেছে, তা দেখেই বোঝা যায়, আমাদের সামাজিক অনেক অগ্রগতি হয়েছে। পাশাপাশি সামাজিক বিপর্যয়ের চিত্রও লক্ষ করা যায়। ১০ মাসে ৫৪টি ফতোয়া জারি করা হয়েছে। নারীর প্রতি সহিংস আচরণের সংখ্যা প্রায় ৭০০। ধর্ষণের ঘটনা ঘটেছে প্রায় ৬০০। সুতরাং, আমরা একসঙ্গে দুটি বাংলাদেশের চিত্র দেখছি।
পঁচাত্তর-পরবর্তী সময়ে দেশের জনগণ বিভিন্ন সময় ভোট দিয়ে সরকার নির্বাচন করেছে। এর মূল উদ্দেশ্য ছিল যুদ্ধাপরাধীদের বিচার ও স্বাধীনতার চেতনার বাস্তবায়ন। আমাদের দেশে শিক্ষানীতি তৈরি হলো অল্প কিছুদিন আগে। এমন নাজুক অবস্থার মধ্যেও বর্তমানের তরুণসমাজ যে যুদ্ধাপরাধীদের বিচারের বিষয়ে সোচ্চার, এটা আমাদের ইতিবাচক একটা অর্জন।
বর্তমানের রাজনৈতিক সংস্কৃতি নিয়ে জনমনে আশঙ্কা দেখা দিয়েছে। আমরা ইউরোপের ইতিহাস থেকে জেনেছি, স্থিতিশীল রাজনীতি ও গণতন্ত্র প্রতিষ্ঠায় বেশ সময় লাগবে। কিন্তু আমাদের লক্ষ রাখতে হবে, দেশের রাজনৈতিক পরিস্থিতির গতিটা কোন দিকে যাচ্ছে। আমরা তিন-চারটি নির্বাচন করেছি। সূক্ষ্ম কারচুপির কথা উল্লেখ করে একপক্ষ বিরোধী দলে অবস্থান নিয়েছে এবং অন্য পক্ষ ক্ষমতায় বসেছে। স্বাধীনতার মূল লক্ষ্য থেকে দূরে সরে গিয়ে আমরা কার্যক্রম পরিচালনা করেছি। এসব কার্যক্রমের অধিকাংশ দেশের উন্নয়নের পরিবর্তে দলীয় উন্নয়নের স্বার্থে পরিচালিত হয়েছে।
নারীর ক্ষমতায়নের জন্য জাতিসংঘ আমাদের প্রশংসাপত্র দিয়েছে। এটা আমাদের অর্জন। কিন্তু এ ধরনের অর্জনের ক্ষেত্রে রাজনৈতিক দলগুলো ও রাষ্ট্রের ভূমিকা কতখানি, তা বিবেচনা করতে হবে। দেশের অভ্যন্তরীণ গণতন্ত্রচর্চার ক্ষেত্রে কে বা কারা কতটুকু ভূমিকা রাখছে, সে বিষয়ে আমার উদ্বেগ রয়েছে। আমরা কিছু আইনের বিষয়ে, কিছু নীতির বিষয়ে অনেক প্রগতিশীল সিদ্ধান্ত নিতে পেরেছি। এটি বাংলাদেশের বিশাল অর্জন। কিন্তু সমাজের মানুষের মানসিকতায় কতটুকু এর প্রভাব পড়েছে, সে বিষয়ে আমি উদ্বিগ্ন। নারীর অধিকার নিয়ে কাজ করতে গেলে এখনো অনেক প্রতিবন্ধকতার সম্মুখীন হতে হয়। নারীর ক্ষমতায়নের ক্ষেত্রে প্রক্রিয়াগত শক্ত ভিত্তি স্থাপন করা সম্ভব হয়নি। রাজনীতির মূলধারায় আমাদের অবস্থান কতটুকু শক্ত, তা বিবেচনা করতে হবে।
কিছু বিষয়ে আমাদের সমাজে ঐক্য গড়ে ওঠে। অথচ নারীর ইস্যুতে আমাদের সমাজ এখনো সহজে মতৈক্য পোষণ করে না। সংসদে এক-তৃতীয়াংশ নারী প্রতিনিধিত্ব বাড়ানোর ক্ষেত্রে কোনো দলই অগ্রণী ভূমিকা পালন করতে চায় না। সরাসরি নির্বাচনে অংশগ্রহণ করে নির্বাচিত হওয়ার ব্যবস্থাপনা কেন আমরা করতে পারি না? এ ক্ষেত্রে আমাদের অনেক দুর্ভাগ্যজনক অভিজ্ঞতা রয়েছে। মন্ত্রিপরিষদ গঠনের ক্ষেত্রে এক-তৃতীয়াংশ নারীর আসন নিশ্চিতকরণের পদক্ষেপ আজও আমরা নিতে পারিনি। এমন কোনো নীতি নির্ধারণ করা হয়নি যে নির্বাচিত সব সরকার নারীদের ক্ষেত্রে একই নীতিতে বিশ্বাসী হবে। সুতরাং, আমরা পিছিয়ে নেই—এটাও বলতে পারব না।

এস এস চাকমা
মুক্তিযুদ্ধে পার্বত্য অঞ্চলের মানুষও যে অবদান রেখেছে, সে বিষয়ে কোনো সন্দেহ নেই। আমার মতে, সাতই মার্চের পর থেকেই আসল যুদ্ধ শুরু হয়ে যায়। আমি তখন চট্টগ্রামে ছিলাম। ২৬-২৯ তারিখ পর্যন্ত সেখানে প্রচণ্ড যুদ্ধ হয়। ৩০ তারিখ পাকিস্তানি বাহিনী প্রায় পুরো চট্টগ্রাম নিজের দখলে নেয়। এ সময় রাঙামাটির তত্কালীন রাজা পাকিস্তানিদের সমর্থন নেয়। আমি তাকে ব্যক্তিগতভাবে জিজ্ঞাসা করেছিলাম, তার এ সমর্থনের কারণ। তিনি বলেছিলেন, পাকিস্তানিদের সঙ্গে যুক্তরাষ্ট্র ও চীন আছে। সুতরাং, বাঙালিরা এ যুদ্ধে জয় পাবে না। কিন্তু তাঁদের সেসব চিন্তা ছিল সম্পূর্ণ ভুল। একাত্তরে আদিবাসীরা বিচ্ছিন্নভাবে যার যার অবস্থান থেকে মুক্তিযুদ্ধে অবদান রেখেছে। বিভিন্নভাবে মুক্তিযোদ্ধাদের সহযোগিতা দিয়েছে। মং রাজার যে অবদান, আদিবাসী মংরা যে মুক্তিযুদ্ধ করেছে, তা ইতিহাসে উঠে আসেনি।

ড. আকবর আলি খান
আমরা যদি বাংলাদেশের গত ৪০ বছরের ইতিহাস পর্যালোচনা করি, তাহলে দুটি সিদ্ধান্তে উপনীত হব। একটি সিদ্ধান্ত হলো, ১৯৭১ সালে যা অসম্ভব বলে প্রতীয়মান হয়েছিল, সেটাকে আমরা সম্ভব করেছি। আর দ্বিতীয়টি হলো, ১৯৭১ সালে যেটা সম্ভব বলে মনে হয়েছিল, সেটাকে আমরা অসম্ভব করে তুলেছি। এখন যদি সেই অসম্ভবকে সম্ভব করার ইতিহাস বলি—বাংলাদেশের অর্থনৈতিক উন্নয়নের কথা, সামাজিক অর্জনের কথা—এগুলো বলা হয়েছে। শুধু একটি তথ্য আপনাদের বলতে চাই, গত ৪০ বছরে বাংলাদেশের মাথাপিছু আয়ের যে দ্রুত প্রবৃদ্ধি হয়েছে, বাংলাদেশের ইতিহাসে কখনো মাথাপিছু আয় এত বাড়েনি। কমেছে ব্রিটিশ শাসন যখন প্রতিষ্ঠিত হয়। তারপর অতি দ্রুত মাথাপিছু আয় কমেছে কিন্তু মাথাপিছু আয় দ্বিগুণেরও বেশি হয়ে যাওয়ার মতো অসাধারণ ঘটনা বিগত ৩০ বছরে বাংলাদেশের ইতিহাসে কখনো ঘটেনি।
আমরা ১৯৭১ সালে যখন স্বাধীনতা অর্জন করি, তখন বৈদেশিক সাহায্যের ওপর নির্ভরশীল ছিলাম। ১৯৭২ সালে আমরা যা আমদানি করেছি, তার ৭০ শতাংশ অর্থ আসত বৈদেশিক সাহায্য থেকে। এখন বৈদেশিক সাহায্য আমাদের আমদানির মাত্র ছয় শতাংশ। সুতরাং, এ থেকে বোঝা যায়, কত ব্যাপক অগ্রগতি হয়েছে। খাদ্য উত্পাদন তিন গুণ হয়েছে স্বাধীনতা অর্জনের পর, যা ১৯৭১ সালে অসম্ভব বিবেচিত ছিল।
অন্যদিকে একটি বিষয় সম্ভব বলে বিবেচিত ছিল। সেটা হলো, রাজনৈতিক দিক থেকে যে আমরা একটি ঐক্যবদ্ধ জাতি হিসেবে আবির্ভূত হয়েছিলাম, সেই ধারা অব্যাহত রাখা। বাঙালি জাতির মতো সমরূপ জাতি পৃথিবীতে দু-একটি আছে কি না সন্দেহ আছে; যেখানে ৯৮ শতাংশের বেশি লোক একই ভাষায় কথা বলে। এমনকি প্রায় ৯৮ শতাংশ একই জনগোষ্ঠীর লোক। যদি ধর্মের দিক থেকে দেখি, প্রায় ৮৯ শতাংশ লোক এক ধর্মে বিশ্বাস করে। এ ধরনের বন্ধনগুলো অত্যন্ত দৃঢ়। আশা করা হয়েছিল, এর ফলে রাজনৈতিক ক্ষেত্রে আমাদের কোনো সমস্যা হবে না। অথচ ঘটল তা-ই। সমস্যা হলো, রাজনীতির ক্ষেত্রে আর সমস্যা দূর করতে পারিনি। তবু অর্থনীতিতে অগ্রগতি সাধিত হয়েছে। এখন প্রশ্ন হলো, আমাদের যে গত চার দশকের অভিজ্ঞতা, এটা আমরা পুনরাবৃত্তি করতে পারব কি না? অনেকে মনে করেন, অর্থনৈতিক ক্ষেত্রে আমাদের যে অর্জন, সেই অর্জন আমাদের আরও সামনে এগিয়ে নিয়ে যাবে। কিন্তু আমার মনে হয়, দু-একটি কারণে সেই যাত্রা হয়তো অব্যাহত থাকবে না।
একটা উদাহরণ দিচ্ছি মানব উন্নয়ন সূচক নিয়ে। ১৯৯০ সালে যখন মানব উন্নয়ন সূচক প্রবর্তন করা হয়, তখন রাষ্ট্রগুলোকে চারটি শ্রেণীতে ভাগ করা হয়: ১. অতি উচ্চ শ্রেণীর মানব উন্নয়ন, ২. উচ্চ শ্রেণীর মানব উন্নয়ন, ৩. মধ্যম শ্রেণীর মানব উন্নয়ন এবং ৪. নিম্ন পর্যায়ের মানব উন্নয়ন। ১৯৯০-২০০২ সাল পর্যন্ত বাংলাদেশকে নিম্ন পর্যায়ের মানব উন্নয়নে অন্তর্ভুক্ত করা হয়েছিল এবং ২০০৩ সালে প্রথম মধ্যম শ্রেণীতে উপনীত হয়। দুর্ভাগ্যক্রমে আমরা ২০১০ সালে আবার নিম্ন পর্যায়ে নেমে এসেছি, যা ২০১১ সালেও অব্যাহত আছে। এখানে একটা মজার ব্যাপার হলো, আমরা যে উন্নয়ন করিনি তা নয়, অন্যান্য দেশ আমাদের চেয়ে বেশি উন্নয়ন করেছে। এই উদাহরণ থেকে দেখা যায়, অর্থনৈতিক ক্ষেত্রে যে প্রবৃদ্ধির কথা আমরা বলছি এবং সামাজিক ক্ষেত্রে যে উন্নয়নের কথা বলছি, এটা আমরা ধরে রাখতে পারব কি না, এ ব্যাপারে সন্দেহ আছে।
এই অগ্রগতি ধরে রাখার সঙ্গে সুশাসনের একটা সম্পর্ক আছে। বাংলাদেশ নিয়ে বলা হয়, বাংলাদেশের অর্থনৈতিক অর্জন আর সুশাসন একটা প্রহেলিকা। কারণ, এখানে সুশাসনের অবনতি সত্ত্বেও অর্থনৈতিক উন্নতি সম্ভব হয়েছে। এটা কীভাবে সম্ভব হয়েছে, তা নিয়ে পণ্ডিতদের বিভিন্ন মত আছে, যা পর্যালোচনা করলে দেখা যায়, কয়েকটি গুরুত্বপূর্ণ কারণ রয়েছে। একটি হলো, যখন কোনো একটা দেশ অর্থনৈতিক অর্জনের সর্বনিম্ন পর্যায়ে থাকে, তখন সুশাসনের ঘাটতি সত্ত্বেও তার অর্থনৈতিক উন্নয়ন কিছুটা সম্ভব হয়; যখন ওই দেশটি আরও সামনে এগিয়ে আসে, তখন ওই দেশের পক্ষে সুশাসন নিশ্চিত না করলে উন্নয়ন ধরে রাখা সম্ভব হয় না। সুতরাং, আমরা এমন এক পর্যায়ে উপনীত হচ্ছি, যখন আগামী দিনের অর্থনৈতিক উন্নয়ন ধরে রাখতে হলে সুশাসন প্রধান বিষয় হয়ে দাঁড়াবে।
আমরা যখন অর্থনৈতিক প্রবৃদ্ধির কথা বলি, আসলে সেটা কী, তা আমাদের বুঝতে হবে। অর্থনৈতিক প্রবৃদ্ধির দুটি দিক রয়েছে। একটা হলো পরিমাণগত, আরেকটা হলো গুণগত। আমরা যখন বলি দুই শতাংশ, চার শতাংশ, এটা হলো পরিমাণগত। আর গুণগত প্রবৃদ্ধি হলো এই প্রবৃদ্ধি কার কাছে পৌঁছাচ্ছে, গণমানুষের কল্যাণে এটা লাগছে কি না এবং সেই গুণগত প্রবৃদ্ধির কথা যদি বলি, তাহলে কবিগুরুর কথায় বলতে হবে, ‘আমার ভুবন এখন দুঃস্বপনের তলে’। বাংলাদেশেরও গরিব মানুষের ভুবন দুঃস্বপনের তলে তলিয়ে গেছে। এখানে মানুষের অধিকার আমরা নিশ্চিত করতে পারিনি। এর ফলে অর্থনীতির সাফল্যের ফসল গণমানুষের কাছে নেওয়া সম্ভব হয়নি। সুশাসনের জন্য আমাদের দেশে যা প্রয়োজন, তা হলো আমাদের গণতান্ত্রিক ব্যবস্থা, যেটা মুক্তিযুদ্ধের চেতনার অবিচ্ছেদ্য অংশ।
গ্রিসের গণতন্ত্র নিয়ে পেরিকিল্স বলেছিলেন, ‘গণতন্ত্র সম্পর্কে সারা বিশ্বের এথেন্সের কাছ থেকে শেখার আছে, আর এথেন্সের বিশ্বের কাছ থেকে শেখার কিছু নেই।’ আজকে যদি পেরিকিল্সকে বাংলাদেশে আনা হয়, তিনি হয়তো বলবেন, ‘সারা বিশ্ব থেকে বাংলাদেশের অনেক কিছু শেখার আছে, কিন্তু বাংলাদেশের কাছ থেকে গণতন্ত্র সম্পর্কে কিছু শেখার নেই।’ গণতন্ত্র নিয়ে তিনি চারটি উপাদানের কথা বলেছেন, যেটা গণতন্ত্রের জন্য অপরিহার্য। এই চারটি উপাদানের দুটি উপাদান উন্নত গণতান্ত্রিক দেশগুলোও পুরোপুরি অর্জন করতে পারেনি। কিন্তু আমরা ওই দুটিও অর্জন করতে পারিনি। সেই চারটি হলো—প্রথম উপাদান, গণতান্ত্রিক ব্যবস্থা, সেই ব্যবস্থা যেখানে সব মানুষের শাসনব্যবস্থার মাঝে অধিকার আছে, তাদের বক্তব্য আছে। এটার জন্য যেটা দরকার সেটা হলো, প্রত্যক্ষ গণতন্ত্র, সব মানুষের বলার অধিকার থাকতে হবে সেটা। আমরা এই প্রত্যক্ষ গণতন্ত্রের বদলে পরোক্ষ গণতন্ত্র কায়েম করেছি। পরোক্ষ গণতন্ত্র হলো, আমি জনপ্রতিনিধিদের নির্বাচন করে দিই এবং জনপ্রতিনিধিরা আমার প্রতিনিধিত্ব করেন। সেভাবে আমার প্রতিনিধিত্ব হয়। কিন্তু বাংলাদেশে দেখা যাচ্ছে, যে দলই নির্বাচিত হয়, তারা ভাবে, আমরা পাঁচ বছরের জন্য মৌরসি পাট্টা নিয়ে এসেছি, আমরা যা খুশি করতে পারি, জনগণের মতামত গ্রহণের কোনো প্রয়োজন নেই। পৃথিবীর কোনো কোনো দেশে এটার জন্য যেটা করা হয়েছে, সেটা হলো যে রেফারেন্ডাম, রিকল্ড। এ ধরনের ব্যবস্থা শাসনতন্ত্রের মধ্যে অন্তর্ভুক্ত করা হয়েছে। মার্কিন যুক্তরাষ্ট্রসহ ইউরোপের বিভিন্ন দেশে এ ধরনের ব্যবস্থা আছে। আমাদের দেশে নেই। এটা না হলে জনগণের যে সার্বভৌমত্ব, সেটা মুষ্টিমেয় কিছু লোকের সার্বভৌমত্বে পরিণত হয়।
এর সঙ্গে বাংলাদেশের আরও একটা সমস্যা হলো, বাংলাদেশের মতো কেন্দ্রীভূত শাসনব্যবস্থা পৃথিবীর কম দেশেই আছে এবং সেই কেন্দ্রীভূত শাসনব্যবস্থায় যদি জনসাধারণের বক্তব্য প্রকাশের সুযোগ না থাকে, তাহলে সেই গণতন্ত্র অর্থবহ হতে পারে না। দ্বিতীয়ত, পেরিকিল্স বলেছেন, গণতান্ত্রিক ব্যবস্থা হলো সেই ব্যবস্থা, যে ব্যবস্থায় গরিব মানুষেরও অংশগ্রহণ করার সুযোগ থাকে। বেশির ভাগ গণতান্ত্রিক দেশেই কালোটাকার খেলা আমরা দেখতে পাচ্ছি, সেটা বাংলাদেশেই হোক আর বাংলাদেশের বাইরেই হোক। পৃথিবীতে যেসব দেশে কালোটাকার দৌরাত্ম্য কম, সেটি হলো স্ক্যান্ডিনেভিয়ান দেশ। সেখানে দৌরাত্ম্য কম হওয়ার কারণ এই নয়, আইন করা হয়েছে; রাজনৈতিক দলগুলো কালোটাকা গ্রহণ করতে রাজি হয় না। সুতরাং, যেখানে রাজনৈতিক দলগুলো সঠিকভাবে পরিচালিত হয়, সেখানে কালোটাকার দৌরাত্ম্য কমানো সম্ভব।
তৃতীয়ত, পেরিকিল্স যেটা বলেছেন, সেটা হলো, ‘রাষ্ট্র যোগ্যতম ব্যক্তিদের দ্বারা পরিচালিত হতে হবে।’ এখানে কিন্তু আমরা মার খেয়ে গেছি। কারণ, আমাদের দেশ সম্পর্কে বলে থাকি অর্থনীতিবিদ গ্রেশামসের তত্ত্ব কাজ করছে। তিনি বলতেন, ‘খারাপ টাকা ভালো টাকাকে তাড়িয়ে বেড়ায়।’ আর বাংলাদেশে যেটা হয়েছে, ‘খারাপ লোক ভালো লোকদের তাড়িয়ে বেড়াচ্ছে।’ কীভাবে ভালো লোক নির্বাচন করা হবে, তারও কোনো বিধান আমরা জানি না। বেশির ভাগ সাংবিধানিক পদেও। আমরা জানি না, কীভাবে প্রধান নির্বাচন কমিশনার পদে ভালো লোক নির্বাচন করা হবে। এই পরিস্থিতিতে তাদের মূল্যায়নেরও কোনো ব্যবস্থা নেই। এ ধরনের শাসনব্যবস্থায় কোনো দিন সুশাসন প্রতিষ্ঠা সম্ভব নয় এবং গণতন্ত্রের যে শিকড়, সেটাও কখনো গজাতে পারবে না।
সবশেষে পেরিকিল্স যেটা বলেছেন, সেটা হলো—গণতন্ত্রের জন্য সহনশীলতা, পরমতের প্রতি শ্রদ্ধাশীলতা। দুর্ভাগ্যবশত এ জিনিসটি আমাদের রাজনীতিতে প্রায় অনুপস্থিত হয়ে গেছে। এখানে রাজনৈতিক দলগুলো একে অপরকে বিশ্বাস করে না, একে অপরের প্রতি শ্রদ্ধা নেই এবং এ ধরনের পরিস্থিতিতে আমাদের যে গণতন্ত্র, সেই গণতন্ত্রের শুধু খোলসটাই আছে। বাংলাদেশের গণতন্ত্র হলো ডেনমার্কের রাজপুত্রবিহীন হ্যামলেট নাটকের মতো। এর খোলস আছে, এর ভেতরে কোনো প্রাণ নেই। এই প্রাণ যত দিন না পর্যন্ত আমরা সঞ্চার করতে পারব, তত দিন পর্যন্ত সুশাসন নিশ্চিত করতে পারব না। আর যতক্ষণ পর্যন্ত সুশাসন নিশ্চিত না করতে পারব, ততক্ষণ পর্যন্ত যে অসম্ভবকে সম্ভব করেছি, সেটাকেও কতটুকু ধরে রাখতে পারব, সে ব্যাপারেও সন্দেহ আছে।


ফরিদা বানু
অনেক বিষয়ে আলোচনা শুনলাম। সবাই আমরা একটি বিষয়ে একমত যে ৪০ বছরে আমাদের অর্জন নেহাত তুচ্ছ নয়। আমি স্বাধীন বাংলাদেশে ৪০ বছর অবস্থান করে নিজেকে একজন গর্বিত নাগরিক হিসেবে অনুভব করছি। আমি একটু ভিন্ন দৃষ্টিকোণ থেকে শুধু একদিকে একটু দৃষ্টিপাত করব। সামনে আমরা ষোলোই ডিসেম্বর, বিজয় দিবস পালন করতে যাচ্ছি এবং কয়েক দিন ধরে আমার মনে পড়ছে, ১৯৭১ সালের ১৬ ডিসেম্বরের কথা। আমি সেদিনের কিছু কথা বলে আমার প্রত্যাশাকে একটি দাবিতে পেশ করব। ১৯৭১ সালের ১৬ ডিসেম্বর আমরা আশ্রয় নিয়েছিলাম আমাদের এক বন্ধুর বাড়িতে, ওয়ারীতে। আশ্রয় নিয়েছিলাম মানে, ভাইয়ের বাড়িতে ভাইকে হারিয়ে ১৫ তারিখে ওখানে উঠি। ১৬ তারিখ থেকে শুরু হলো রাস্তায় রাস্তায় মুক্তিযোদ্ধাদের মিছিল, জয় বাংলা স্লোগান এবং উল্লাস ও আনন্দের প্রকাশ। কিন্তু সে বাড়িতে আমরা আমাদের পরিবারের যে কজন অবস্থান করছিলাম, সে বিজয় দিবসের আনন্দে আমরা যোগ দিতে পারিনি। কারণ, আমরা তখন জানতাম না আমার ভাই ঢাকা বিশ্ববিদ্যালয়ের ইতিহাসের অধ্যাপক, উনি সেই মুহূর্তে কোথায় আছেন, কেমন আছেন। ১৪ তারিখে মুহসীন হলের হাউস টিউটরের বাসা থেকে আলবদর বাহিনী তাঁকে ধরে নিয়ে গিয়েছিল এবং তাঁকে ধরে নিয়ে যাওয়ার পর থেকে ভারতের বিমানবাহিনীর আক্রমণ শুরু হয়েছিল।
আমাদের পাশের বাড়ির এক অধ্যাপক বলেছিলেন যে এমন ফেরেশতার মতো একজন মানুষকে ধরে নিয়ে গেল, সেই কারণে আমাদের ওপর আল্লাহর আজাব নেমে এসেছে। সেই বাড়িতে আমরা আরও দুই দিন অবস্থান করেছিলাম এবং ভাইয়ের খোঁজখবর করার নিষ্ফল চেষ্টা করেছিলাম। তারপর বিভিন্ন জায়গায় খোঁজ করে জানতে পেরেছিলাম, সেদিন ঢাকা বিশ্ববিদ্যালয় থেকে শুধু আমার ভাই নয়, সব মিলে সাতজন অধ্যাপককে ধরে নিয়ে গিয়েছিল। অবশেষে ৪ জানুয়ারি আমরা জানতে পারলাম, মাইক্রোবাসে করে তাঁদের অপহরণ করা হয়েছিল, সেই মাইক্রোবাসের ড্রাইভার পুলিশের কাছে এসে আত্মসমর্পণ করেছে এবং বর্ণনা দিয়েছে কীভাবে তাঁদের ধরে মিরপুরের বর্তমান শহীদ বুদ্ধিজীবী স্মৃতিসৌধে নিয়ে গিয়ে হত্যা করা হয়েছে। যারা বাধ্য হয়ে ওদের সঙ্গে কাজ করেছে, প্রথম সুযোগেই কিন্তু নিজেদের শুভবুদ্ধির উদয় হয়েছে এবং তারা সেটা ব্যবহার করেছে। এখানে আমি সাধারণ মানুষের কাছে কৃতজ্ঞতা জ্ঞাপন করছি।
তারপর বহু দিন আমরা আশা করেছি এবং আমরা পুলিশের কাছে গিয়েছি, এজাহার দিয়েছি যে এই হত্যাকাণ্ডের বিচার করা হোক। কিন্তু কোনো ফলই হয়নি। শেষ পর্যন্ত শহীদজননী জাহানারা ইমাম গণ-আদালতের ব্যবস্থা করেন। সেই গণ-আদালতে সোহ্রাওয়ার্দী উদ্যানে আওয়ামী লীগের সভানেত্রী, বর্তমান প্রধানমন্ত্রী শেখ হাসিনা জাহানারা ইমামের কাছে কথা দিয়েছিলেন, তিনি বুদ্ধিজীবীদের হত্যার হোতা আলবদর, আলশামস, জামায়াতে ইসলামীর বিচারের ব্যবস্থা করবেন।
আমরা সে অপেক্ষাতেই ছিলাম। ১৯৯৬ সালে যখন তিনি ক্ষমতায় এলেন এবং শেখ মুজিবের হত্যার বিচারকাজের যখন বেশ কিছুটা অগ্রগতি হয়েছে, তখন আমরা জানতে পারলাম, এই শহীদ বুদ্ধিজীবীদের হত্যাকাণ্ডে যে নেতৃত্ব দিয়েছিল, সেই আশরাফুজ্জামান খান এবং তার সহযোগী চৌধুরী মইনুদ্দিন বিদেশে অবস্থান করছে। শুধু যে অবস্থান করছে তা-ই নয়, তারা বাংলাদেশবিরোধী কর্মকাণ্ড বেশ জোরেশোরেই চালিয়ে যাচ্ছে। সেই খবর আমরা পাই চ্যানেল ফোর (লন্ডন) টেলিভিশনের মাধ্যমে এবং আমি তখন ১৯৯৭ সালে রমনা থানায় একটি হত্যা মামলা দায়ের করি—শহীদ গিয়াসউদ্দিন হত্যা মামলা। সে মামলা তদন্তের ভার ছিল মুন্সি আতিকুর রহমানের ওপর এবং এসপি হান্নান সাহেবও কিছু কাজ করেছেন। তিনি তদন্ত করেছেন। অনেক দিন কোনো খোঁজ পেলাম না। তারপর জানতে পেলাম, তিনি তদন্ত শেষ করেছেন এবং স্বরাষ্ট্র মন্ত্রণালয়ের অনুমতির জন্য কাগজপত্র দেওয়া হয়েছে। সেখান থেকে তখন পর্যন্ত জবাব আসেনি। সেই তত্ত্বাবধায়ক সরকারের সময় আমরা এই মামলা নিয়ে হতাশ হলাম এবং দুই দিন আগে জানতে পারলাম মুন্সি আতিকুর রহমান চূড়ান্ত রিপোর্ট দিয়েছেন যে ঘটনা সত্যি, তবে বিচার করার মতো অবস্থা নেই।
প্রধানমন্ত্রী শেখ হাসিনা এবার ক্ষমতায় এসে যে ট্রাইব্যুনাল গঠন করেছেন, তার জন্য তাঁকে ধন্যবাদ। আমরা আশা করে আছি, শুধু শহীদ বুদ্ধিজীবী হত্যার বিচার নয়, ঢাকা বিশ্ববিদ্যালয়ে ২৫ মার্চে যে হত্যাকাণ্ড হয়েছিল এবং সারা বছর ধরে সারা দেশে বাছাই করে এই যে পরিকল্পিতভাবে হত্যা করা হয়েছে, তার বিচার হওয়া উচিত। এই বিচার না হলে বাংলাদেশের বিবেক নিজেকে কোনো দিন মুক্তি দিতে পারবে না। পরে হলেও বিচারকাজ শুরু হয়েছে, তাতে আমরা খুবই আনন্দিত, কিন্তু তার অগ্রগতি সম্পর্কে দুশ্চিন্তা আছে। এটাই আমার প্রত্যাশা, এই দুই বছরে যেন বিচারকাজ শেষ হয় এবং বিচারকাজ যেন নিরপেক্ষ হয়। কেউ যেন এর সম্পর্কে প্রশ্ন তুলতে না পারে, তার জন্য দরকার হলে আরও কিছু ট্রাইব্যুনাল গঠন করতে হবে।
বিচারকাজ সম্পর্কে যতটা জেনেছি, তাতে মনে হয়, দক্ষ আইনজ্ঞের অভাব আছে; অনেক দক্ষ আইনজীবী নিয়োগ করা উচিত। আমাদের দেশে দক্ষ আইনজ্ঞের অভাব আছে বলে আমি মনে করি না। অনেকে বিদেশ থেকে আইনজ্ঞ আনার প্রস্তাব করেছেন, আমি মনে করি না এটা যৌক্তিক। এই দুই বছরের মধ্যে যদি এই বিচারকাজ শেষ না হয়, তাহলে আর কোনো দিন এর বিচারকাজ শেষ হবে বলে মনে হয় না। এটাই আমার একমাত্র প্রত্যাশা।

আব্দুল কাইয়ুম
এখন এ ব্যাপারে আরও গুরুত্ব দিয়ে দক্ষ আইনজ্ঞ নিয়োগ করা দরকার, যেন অভিযুক্ত ব্যক্তিদের বিচার সুষ্ঠুভাবে সম্পন্ন করা যায়। এটা সবার দাবি। আমরা আশা করি, সেটা করা হবে, করতে হবে। কারণ, সুবিচার না হওয়া পর্যন্ত আমরা বলতে পারব না, আমরা একটা অধ্যায় পার হয়ে এসেছি। এবার মুক্তিযোদ্ধাদের অন্যতম বীর বিক্রম মেজর জেনারেল (অব.) সৈয়দ মুহাম্মদ ইবরাহিমকে অনুরোধ করছি কিছু বলার জন্য।

সৈয়দ মুহাম্মদ ইবরাহিম
সম্মানিত সবাইকে শুভেচ্ছা। ১৫-২০ দিন ধরে বা এক-দুই মাস ধরে এ আলোচনা সোচ্চার এবং গতি পাচ্ছে। এই গতিটা আগামী তিন-চার দিন বা এই মাসের শেষ অবধি থাকবে। আমরা কতটুকু গুরুত্ব দিই কোন বিষয়কে এবং সেটা কোন সময়ে দিই। ডিসেম্বর মাস পার হওয়ার পর এই আলোচনা আর কত দিন থাকবে। আমার মনে হয়, আর থাকবে না। কারণ, তখন নতুন বিষয় নিয়ে পড়ে যাব। অথচ এটা একটা মৌলিক বিষয়। আমরা চার দশকে অনেক ব্রিজ-কালভার্ট পেয়েছি, ১৯৭১ সালে পাকিস্তানিরা ধ্বংস করেছিল এবং কৌশলগত কারণে মুক্তিবাহিনীও ধ্বংস করেছিল। সেগুলো পুনর্নির্মিত হয়েছে এবং তার থেকে পাঁচ-সাত গুণ বেশি কালভার্ট ও ব্রিজ নির্মিত হয়েছে। কিন্তু একাত্তরে যে পানি তার নিচ দিয়ে যেত, সে পানি এখন ১০ ভাগের এক ভাগে নেমে এসেছে। এটা একদিকে প্রাপ্তি, অন্যদিকে অপ্রাপ্তি।
১৯৭১ সালে বাংলাদেশ সেনাবাহিনী ছিল জন্মলগ্নে একজন সাবেক সৈনিক হিসেবে। আমি বলতে চাই, স্বাধীন বাংলাদেশ হওয়ার কারণে বাংলাদেশ সেনাবাহিনী আজকে এত বড়। সুতরাং, এই কৃতজ্ঞতা জাতির প্রতি এবং মুক্তিযুদ্ধের প্রতি আমাদের থাকবেই এবং সেই সেনাবাহিনী সারা বিশ্বে সুনামের সঙ্গে শান্তিরক্ষায় বিচরণ করে বেড়াচ্ছে। বিষয়টি আমাদের জাতির জীবনের জন্য কতটা গুরুত্বপূর্ণ, এ সম্পর্কে আমার সংশয় আছে। তাদের পেশাগতভাবে কতটা উন্নত করা হয়েছে, সে বিষয়েও সংশয় আছে। যেখানে সংশয় নেই সেটা হলো, তারা বাংলাদেশের জন্য সুনাম বয়ে এনেছে, এটাও একটা প্রাপ্তি। এখন থেকে পাঁচ বছর আগে যখন নোবেল পুরস্কার পান ড. ইউনূস, এর আগে শতবর্ষ ধরে আমরা বাঙালি জাতি একজনকে নিয়েই গর্ব করতাম—কবিগুরু রবীন্দ্রনাথ ঠাকুর। এটা একটা অর্জন এবং তিনি যে প্রক্রিয়ার জন্য পেয়েছেন নোবেল, সেই প্রক্রিয়াটিও একটা অর্জন। অর্থাত্, তাঁর উদ্ভাবনী শক্তির দ্বারা তিনি চেষ্টা করেছেন, বিস্তার করেছেন, বিকশিত হওয়ার জন্য পরিশ্রম করেছেন ক্ষুদ্রঋণ প্রক্রিয়াকে প্রসার করায় দারিদ্র্য বিমোচনের লক্ষ্যে। প্রক্রিয়াটি এখন বিশ্ব স্বীকৃত। অতএব, এটি আমাদের একটি বড় অর্জন।
আমাদের আরেকটা প্রাপ্তি হয়েছে, এই প্রাপ্তিকে আশ্চর্যবোধক বা প্রশ্নবোধক চিহ্ন দিয়েই নিতে চাই। ১৯৭১ সালে বাংলাদেশের মুক্তিযুদ্ধের যারা বিরোধিতা করেছিল, আন্তর্জাতিক অঙ্গনে প্রাপ্তি হচ্ছে, তারা সবাই এখন ঘনিষ্ঠ বন্ধু। যুক্তরাষ্ট্র আমাদের ঘনিষ্ঠ বন্ধু হয়ে গেছে, চীন আমাদের ঘনিষ্ঠ বন্ধু হয়ে গেছে, পাকিস্তান ঘনিষ্ঠ বন্ধু না হলেও শত্রু অবস্থায় নেই। ভারত আগেও বন্ধু ছিল, এখনো আছে, কিন্তু সোভিয়েত রাশিয়ার উত্সাহ, প্রেরণা বা সাহায্য ছাড়া ভারত অতটুকু ঝুঁকি নিত কি না, এটা একটা প্রশ্ন। কিন্তু সেই সোভিয়েত রাশিয়াকে আমরা বন্ধুত্বের তালিকা থেকে অনেক দূরে রেখেছি।
আমি কঠিন একটি প্রশ্ন সাধারণ ভাষায় বলছি, পাকিস্তানের সঙ্গে যুদ্ধ করে যে দেশটি সৃষ্টি করা হয়েছিল, সেই দেশটি আর কিছু হোক না-হোক, অবশ্যই পাকিস্তান থেকে উন্নত হওয়া উচিত। আমি ২০০৫ সালে মুক্তিযুদ্ধের পর প্রথমবারের মতো পাকিস্তানে গিয়েছিলাম দাওয়াতে, রাওয়ালপিন্ডির এক অধ্যাপক শিরিন মাজহারের প্রতিষ্ঠানে সেমিনারে। ফেরার পথে করাচিতে চায়নিজ রেস্টুরেন্টে দাওয়াত দিয়েছিলেন জনাব ইকরাম। তাঁর রেস্টুরেন্টের সব কর্মকর্তা-কর্মচারী ছিলেন বাঙালি। কারণ, তাঁর মা বাঙালি। সেখানে বাঙালিদের কাছে শুনেছিলাম, করাচি শহরে পাঁচ লাখ অবৈধ বাঙালি কাজ করত এবং সমগ্র পাকিস্তানে ওই আমলে ১৫ লাখ বাঙালি চাকরি করছিল। সেই যে দুঃখ পেয়েছিলাম, তার জন্য প্রস্তুত ছিলাম না। আমাদের অনেক অর্জন এটা বাস্তব, এটা সত্য; কিন্তু সে অর্জনটা কোথায় হারিয়ে যাচ্ছে, এটা একটা প্রশ্ন হতে পারে।
প্রত্যাশা আমাদের অতি সীমিত। বিশ্ব যেহেতু বৈশ্বিক গ্রাম, আন্তর্জাতিক সমাজে আমরা বসবাস করি, তাই যা-ই কিছু ভাবি, যা-ই কিছু করি, সেটা একটা তুলনায় পাই। ১৯৬২-৭৩ সময়ে যুক্তরাষ্ট্র ভিয়েতনামকে ধ্বংস করেছে। সে ভিয়েতনাম আজ কোথায়, এটা একটা সূচক; কম্বোডিয়ায় গৃহযুদ্ধ হয়েছে, সেই কম্বোডিয়া আজ কোথায়, এটা একটা সূচক। ওই তুলনায় আমরা কত দূর, এটা একটা প্রশ্ন। আমরা অবশ্যই সংসদীয় গণতন্ত্র পেয়েছি, সেই সংসদীয় গণতন্ত্র পাওয়ার জন্য আমরা রাজনীতিবিদ, জনগণের প্রতি কৃতজ্ঞ। কিন্তু সেই কৃতজ্ঞতাটা মুখের মধ্যেই রাখছি।
বারবার বলা হয়, যে গণতান্ত্রিক প্রক্রিয়া ধ্বংস হয়েছে, গণতান্ত্রিক প্রক্রিয়া ধ্বংস হওয়ার জন্য সামরিক বাহিনীকে দোষ দেওয়া হয়, আমি এ ব্যাপারে ব্যতিক্রম তুলে ধরব। এক হাতে যেমন তালি বাজে না, গণতন্ত্র বিঘ্ন হওয়ার জন্য একটি পক্ষ কোনোভাবেই দায়ী নয়। আমি আবেদন করব গণতন্ত্র যতটুকুই পাওয়া গেছে, এটাকে উন্নত করার চেষ্টা করা প্রয়োজন। আমাদের যে অর্জন সেটাকে কি আমরা প্রশংসা করি, নাকি যেটা পাইনি সেটাকেই বারবার বলতে থাকি? এর একটা ভারসাম্য দরকার। আমরা অপ্রাপ্তি-অপূর্ণতাকে বেশি গুরুত্ব দিই। যতটুকু পেয়েছি, তার জন্য কাউকে না-কাউকে উত্সাহ না দিলে আর কেউ তো এই পথে কষ্ট করতে রাজি থাকবে না।
১৯৭১-এ নারীর ওপর সহিংসতা হয়েছে, তার আগেও নারীর ওপর সহিংসতা হতো, নারী অবরুদ্ধ থাকত। নারীর ক্ষমতায়নের প্রক্রিয়া যেমন বেড়েছে, তার ওপর সহিংসতাটাও কেন যেন সমানতালে বেড়ে যাচ্ছে। এর মাঝখানের কারণটি কী? কারণটি হলো, পৃথিবীর একাধিক জায়গার সঙ্গে সম্পৃক্ত হচ্ছে মানুষ। প্রাচ্যের সঙ্গে যেমন সম্পৃক্ত হচ্ছে পাশ্চাত্যের সঙ্গেও সম্পৃক্ত হচ্ছে, এমনকি মধ্যপ্রাচ্যের সঙ্গেও সম্পৃক্ত হচ্ছে। অর্থাত্, পৃথিবীর একাধিক জায়গার প্রভাব আমাদের সমাজে এসে পড়ছে। আমরা পেতে চেয়েছিলাম একটি গতিশীল রাজনীতি, বাংলাদেশের প্রতি অনুগত একটি রাজনীতি। আমরা যা পেয়েছি, সেটা বাংলাদেশের প্রতি শতভাগ অনুগত বলে মনে হয় না এবং গতিশীলতা দেশের কল্যাণের জন্য যতটুকু না নিজেদের কল্যাণের জন্য তার চেয়ে বেশি বলে আমার উপলব্ধি।
৪০ বছরে আমরা অনেক পেয়েছি, তার একটি ছবি তরুণদের মাঝে তুলে ধরা উচিত। প্রথম আলোর সামনে দিয়ে যে রাজপথ গেল উত্তরা হয়ে ময়মনসিংহে, এটা ’৭১ সালে ছিল না। অতএব পাইনি, এটা ঠিক নয়। প্রশ্ন হলো, যতটুকু পাওয়া উচিত ছিল, ততটুকু পেয়েছি কি না। এই ৪০ বছরে আমরা আবেগকে বেশি প্রাধান্য দিয়েছি, অর্থনীতিকে প্রাধান্য দিইনি। মুক্তিযুদ্ধের চেতনার অন্যতম ছিল সাম্য। এই সাম্য কোনো অবস্থাতেই অর্জিত হয়নি এবং ভবিষ্যতেও যেন না হয়, তার জন্য ক্ষেত্র প্রস্তুত। গরিব গরিব হচ্ছে, যদিও তার আয় বাড়ছে, ভোগও বাড়ছে, কিন্তু সে তুলনায় গরিব হয়ে যাচ্ছে এবং অনেক ব্যক্তি অযাচিতভাবে ধনী হচ্ছে। ধনী হলেও মেনে নিতাম। কিন্তু তার ধন বাংলাদেশে থাকছে না—এটা মেনে নিতে পারি না। যেসব কারণে আমরা যেটা পাওয়া উচিত ছিল, কিন্তু পাইনি বলে সাব্যস্ত করছি, সেই কারণগুলো দূর করার জন্য একটা প্রচেষ্টা বা একটা বিশ্লেষণ হওয়া উচিত, এটাই এ মুহূর্তের বা এ সময়ের সঠিক দাবি।

আব্দুল কাইয়ুম
ধন্যবাদ। এখন আলোচনার পরিপ্রেক্ষিতে সামগ্রিকভাবে কেউ বলতে চাইলে দু-এক কথায় বলবেন।

এস এস চাকমা
আমি একটি তথ্য দিয়ে আলোচনা করছি। ইতিহাসবিদ সিরাজুল ইসলাম তাঁর একটি বইতে তত্কালীন পাকিস্তানের অর্থনীতির যে চিত্র তুলে ধরেছেন, তাতে আছে ১৯৪৯ সালে মাথাপিছু ৪৮ ডলার, দক্ষিণ কোরিয়ায় মাথাপিছু আয় ছিল ৩৫ ডলার, আর জাপানের মাথাপিছু আয় ছিল ১০০ ডলার, ভারতের আয় ছিল ৫৪ ডলার। তো এখন কোথায় কোরিয়া, কোথায় জাপান আর কোথায় বাংলাদেশ। আমার বিশ্ববিদ্যালয়জীবনে মালয়েশিয়া, শ্রীলঙ্কার ছাত্ররা এখানে পড়ত। এখন আমাদের ছাত্ররা ওখানে পড়তে যায়। গত ৪০ বছরে আমাদের প্রতিবেশী দেশগুলোর তুলনায় শিক্ষাক্ষেত্রে উন্নতি করতে পারিনি। আমাদের সম্পদের অসম বৈষম্য বিলোপ করতে হবে।

আয়েশা খানম
যুদ্ধাপরাধীদের বিচারের ক্ষেত্রে ট্রাইব্যুনালকে শক্তিশালী করা, আইনজ্ঞ নিয়ে আন্তর্জাতিক গ্রহণযোগ্যতা সব আছে, কিন্তু প্রধান বিরোধী দল এখন যাদের মুক্তি দাবি করছে, তাহলে এই গণতন্ত্রের প্রক্রিয়াটা কোথায় যাচ্ছে? তাদের দুর্বলতার দিক, যাঁরা এটার দায়িত্বে আছেন, সেটা আমরা বলছি। কিন্তু আরেকটি বাস্তবতা, আমাদের দূতাবাস সরকারপক্ষ থেকে কীভাবে মোবিলাইজ করছে, কীভাবে জনমত গঠন করছে, এটা একটা বড় প্রশ্ন। শাসনব্যবস্থায় সবার অংশগ্রহণ করার প্রক্রিয়াকে স্থায়ী ও শক্তিশালী করার কথা আমি বলব। এটা নিয়ে অনেক কথাই হচ্ছে। আমাদের গণতন্ত্র এগিয়ে যাচ্ছে না, এ রকম সমালোচনামূলক মন্তব্য করছি। আমাদের মিডিয়া যে ভূমিকা পালন করছে, এটা আমাদের একটা উন্নতি।

এম হারুন-অর-রশিদ
আপনারা সবাই জানেন, আমি একটি আন্দোলনের সঙ্গে সম্পৃক্ত সেটা হলো, যুদ্ধাপরাধের বিচার নিয়ে। গত পাঁচ বছরে বাংলাদেশের প্রত্যন্ত অঞ্চলে ঘুরেছি এবং কত লক্ষ মর্মান্তিক ঘটনা শুনেছি, সেটা এই মুহূর্তে বর্ণনা দেওয়া সম্ভব নয়। যে মানুষগুলো বাংলাদেশ জন্ম হওয়ার আগেই মৃত্যুবরণ করেছেন, তাঁরা কিন্তু বাংলাদেশ দেখেননি। বাংলাদেশের জন্যই তাঁরা প্রাণ দিয়েছেন। যে মা-বোন অপমানিত হয়েছেন, তাঁরা বাংলাদেশের জন্যই হয়েছেন। আজকে মুক্ত বাংলাদেশের আকাশে-বাতাসে আমরা যারা ঘুরে বেড়াচ্ছি, আমাদের কিছু দায়বদ্ধতা থাকা উচিত। যে ক্ষতিগ্রস্ত ব্যক্তিরা অপেক্ষা করল ৪০ বছর ধরে তার স্বামী হত্যার বিচার, ছেলে হত্যার বিচার, তার স্ত্রী হত্যার বিচার, তার মেয়ের অপমানের বিচার, তাদের প্রতি আমাদের কৃতজ্ঞতা থাকা উচিত জাতি হিসেবে।
কেউ উদাহরণ দেখাতে পারবে না আজ পর্যন্ত কোথাও যুদ্ধাপরাধ হয়েছে, কিন্তু তার বিচার হয়নি। আজ আমরা যখন কথা বলছি, তখন বিশ্বের ৩১টি জায়গায় বিচারকাজ চলছে। সেখানে বাংলাদেশ ব্যতিক্রম হবে কেন। ৪০ বছর পর হলেও সরকারের দায়বদ্ধতা, জাতীয় দায়বদ্ধতা থেকে জাতির ইতিহাসের কারণে এই বিচার-প্রক্রিয়া শুরু হয়েছে, কিন্তু সেই সঙ্গে বিচার বানচাল করার জন্যও ষড়যন্ত্র শুরু হয়েছে। অত্যন্ত দুঃখের বিষয়, যখন এই বিচারের দাবিটি জাতীয় দাবিতে পরিণত হয়েছে, হঠাত্ করে এই দাবিকে একটি রাজনৈতিক প্ল্যাটফর্মে নিয়ে যাওয়া হয়েছে; অথচ এটা নিয়ে রাজনীতি হওয়ার কথা ছিল না। এটা সমগ্র জাতির দাবি, কারণ মুক্তিযুদ্ধ করেছিল সমগ্র জাতি। আমাদের ইতিহাসের কারণে, আমাদের সামাজিক দায়বদ্ধতার কারণে ভবিষ্যত্ প্রজন্মের জন্য, একটি স্বচ্ছ সমাজ রেখে যাওয়ার জন্য এবং আইনের শাসন রেখে যাওয়ার জন্য আমাদের যুদ্ধাপরাধীদের বিচার করা প্রয়োজন।
ট্রাইব্যুনাল নিয়ে অনেকে অনেক কথা বলেন, আমি কারও সীমাবদ্ধতার কথা বলব না। কিন্তু আমার কথা হচ্ছে, ট্রাইব্যুনাল নিয়ে আইনটি বেশি লোকে পড়ে না, শুধু বলতে থাকে এটা কেন হচ্ছে না, ওটা কেন হচ্ছে না। স্টিফেন র্যাপ এসে কী বলে গেল, এটা বিরাট একটা খবর হয়ে গেল। তার প্রতিটি পরামর্শ আমাকে নিতে হবে, কিন্তু আমি তাকে বলেছি, তোমরা যখন গুয়ানতানামো বেতে অন্যায়ভাবে নির্যাতন করছিলে, তখন কি তুমি বলেছিলে মার্কিন সরকারকে, এটা অন্যায় হচ্ছে; তোমার প্রেসিডেন্ট নিজে বলেছেন, ওসামা বিন লাদেন নিরস্ত্র ছিল। তার পরও তাকে হত্যা করা হয়েছে। অথচ স্টিফেনের পাঁচটি প্রশ্ন নিয়ে এত বড় আন্দোলন শুরু হয়ে গেল, যে ওর এই পাঁচটি পরামর্শ বাস্তবায়িত না হলে আমরা বিচারকাজে সহযোগিতা করব না।
আজ পর্যন্ত কোনো ট্রাইব্যুনাল সরাসরি সম্প্রচার করেনি, এমনকি টেলিভিশনে যখন দেখানো হয়, তখন তাদের অঙ্কিত ছবি দেখানো হয়। স্টিফেন র্যাপ দাবি করেছে, এটাকে সরাসরি সম্প্রচার করতে হবে। কেন? তাহলে সে কি আমাদের সাক্ষীদের নিরাপত্তা দিতে পারবে? সে নিশ্চয়তা দিক, আমরা সরাসরি সম্প্রচার করব। আমাদের সামাজিক দায়বদ্ধতা আমরা বুঝি, স্টিফেন র্যাপ বোঝে না। সে বলেছে, আসামিদের ডিফেন্স করার সুযোগ দেওয়া হচ্ছে না। কেন সুযোগ দেওয়া হচ্ছে না? পৃথিবীর এই রকম চলমান আরও ৩১টি ট্রাইব্যুনালের উদাহরণ টেনে বলছি, আমাদেরটা উচ্চ আদালতে আপিলের সুযোগ দিচ্ছে, অন্য কোনো ট্রাইব্যুনালে এই সুযোগ নেই। কারণ, এটি স্পেশাল ট্রাইব্যুনাল। এই ট্রাইব্যুনালে জামিনের কোনো সুযোগ নেই, অথচ বিএনপির নেতা আলিম জামিনে আছেন। সরকারপক্ষের আইনজীবী যখন ১০ জন হাজির থাকেন, বিবাদীপক্ষের তখন ৩০ জন হাজির থাকেন। ওনারা ১১০ জনের অনুমতি চেয়েছিলেন, কিন্তু স্থানের সীমাবদ্ধতার জন্য আদালত তাঁদের ৩০ জন আনার অনুমতি দিয়েছেন। তার পরও তাঁরা বলছেন, স্বচ্ছতা নেই। তাহলে আর কীভাবে স্বচ্ছতা দেব?
আমরা আন্তর্জাতিক মান, আন্তর্জাতিক মান বলি। আমি মনে করি, বাংলাদেশে যে আইন হয়েছে, সেটা আন্তর্জাতিক মানের চেয়েও বড়। কারণ, আমরা আপিলের সুযোগ দিয়েছি। অনেকে বলেছেন, আন্তর্জাতিক আইনজীবী নিয়োগ করার জন্য। এটা সম্পূর্ণ ভিন্ন প্রতিষ্ঠানের এখতিয়ারভুক্ত। এখানে ট্রাইব্যুনালের করার কিছুই নেই। যাঁরা এ দাবি তোলেন, তাঁদের বলব, ১৯৭২ সালের রচিত বার কাউন্সিল এক (১) দয়া করে পড়বেন। কারণ, কোনো দেশে যেতে হলে সে দেশের আইনকানুন মেনে যেতে হবে। এখন আপনি ১৯৭২ সালের আইনকে বস্তাপচা আইন বলবেন, কারণ একজনকে বাঁচাতে হবে।
শুধু যুক্তরাষ্ট্র ২৫ মিলিয়ন ডলার খরচ করছে প্রতি ছয় মাস অন্তর। যুক্তরাজ্যের একজন সাংসদ বলেছেন, জামায়াতে ইসলামী তাঁকে প্রলুব্ধ করেছে ইউরোপিয়ান পার্লামেন্টে সুপারিশ করার জন্য। কিন্তু তিনি প্রস্তাব ফিরিয়ে দিয়ে বলেন, ইউরোপিয়ান পার্লামেন্টে সদস্যের অভাব নেই। স্বাধীনতার ৪০ বছর হয়ে গেছে, কাজেই আমার প্রত্যাশা একটাই। অনেক নির্যাতিত বিচারের আশায় আশায় দেহ ত্যাগ করেছেন। আমাদের পরবর্তী প্রজন্মের জন্য এ বিচার-প্রক্রিয়া সম্পন্ন করে যেতে হবে। যুদ্ধাপরাধীদের বিচার-প্রক্রিয়াকে রাজনৈতিক বিষয়ে পরিণত না করে দেশের সম্মানের, ইতিহাসের, গৌরবের বিষয় হিসেবে এ বিচারকাজটি আমাদের পরিচালনা করতে হবে।

এম হাফিজ উদ্দিন আহমদ
স্বাধীনতার ফলে আমরা অনেক কিছু পেয়েছি, আমাদের অনেক কিছু অর্জিত হয়েছে। তবে এতে সরকারের কৃতিত্ব খুবই কম। অধিকাংশ বেসরকারি সংস্থা ও ব্যক্তি উদ্যোক্তাদের কৃতিত্ব। সরকার অধিকাংশ ক্ষেত্রে বাধা সৃষ্টি করেছে উন্নয়নের পথে। কিন্তু ব্যক্তি তা অতিক্রম করে দেশের জন্য, নিজের জন্য সমৃদ্ধি বয়ে আনে। সে জন্যই বাংলাদেশ এগিয়েছে।
আমরা অনেক কিছু পাইনি। কেন পাইনি? এর একটি প্রধান কারণ রাজনৈতিক দুর্বৃত্তায়ন এবং পরমতসহিষ্ণুতার অভাব। গণতন্ত্র আছে, কিন্তু গণতান্ত্রিক আচরণ সংসদে বা সংসদের বাইরে অনুপস্থিত। তার একটি কারণ হলো, আমাদের প্রতিবেশী রাষ্ট্রের কাছ থেকে সত্ প্রতিবেশীসুলভ আচরণ আমরা পাইনি। পানির ব্যাপারে পাইনি প্রাপ্য পানি ফারাক্কা বাঁধের কারণে। সর্বশেষ টিপাইমুখে বাঁধ নির্মাণ করে পানি প্রত্যাহার করা হবে। পর্যায়ক্রমে একে একে পানির যে আগ্রাসন বাংলাদেশে মোকাবিলা করতে হচ্ছে, এটি না থাকলে আমরা আরও উন্নতির পথে এগিয়ে যেতাম।
আমি একজন রাজনৈতিক মুক্তিযোদ্ধা। যুদ্ধাপরাধীদের বিচার নিশ্চয়ই চাই। তবে এ বিচারটি হওয়া উচিত ছিল স্বাধীনতার অব্যবহিত পরপরই। তখন অপরাধীরাও বিরাজমান ছিল এবং সাক্ষী-প্রমাণ সবাই জীবিত ছিল। সেই সময় বাংলাদেশের মানুষের মধ্যে তীব্র ক্ষোভ ছিল যুদ্ধাপরাধীদের বিচার সম্পন্ন করার জন্য। কিন্তু সেই সময় চিহ্নিত ১৯৫ জন যুদ্ধাপরাধীকে জনগণের মতামত না নিয়েই ক্ষমা করে দেওয়া হয়। এটি আমাদের একটি বড় দুর্বলতা। তবে দেরিতে হলেও এ বিচারকে স্বাগত জানাই।
প্রধান বিরোধী দলের পক্ষ থেকে বলা হয়েছে, যুদ্ধাপরাধীদের বিচারে বিরোধিতা করা হয়নি। বলা হয়েছে, আওয়ামী লীগের মধ্যেও অনেক যুদ্ধাপরাধী আছে। তাদেরও খুঁজে বের করে সমতার মাধ্যমে বিচারের আওতায় আনার কথা বলেছেন প্রধান বিরোধীদলীয় নেতা। সময়ের মতো পানি বুড়িগঙ্গায় বয়ে চলেছে আর যুদ্ধাপরাধীরাও বিভিন্ন দলে প্রবেশ করেছে। শুধু বিরোধী দলে থাকলেই তারা যুদ্ধাপরাধী আর সরকারি দলে থাকলে তাদের কোনো অপরাধ নেই—এ ধারণাটির অবসান হওয়া উচিত। দুষ্ট লোকেরা বলে জামায়াতে ইসলামী যদি মহাজোটে থাকত, তাহলে তাদের যুদ্ধাপরাধী হিসেবে বিচারের মুখোমুখি হতে হতো না। যেমন ১৯৯৬ সালে বিএনপি সরকারের বিরুদ্ধে যে আন্দোলন হয়, সে আন্দোলনে আওয়ামী লীগের সঙ্গে জামায়াত যোগ দিয়েছিল। পাশাপাশি বসে শেখ হাসিনা ও মতিউর রহমান নিজামী বিএনপি সরকারকে উত্খাতের গণ-আন্দোলনে ভূমিকা রেখেছিলেন। সেই সময় যুদ্ধাপরাধী শব্দটি উচ্চারিত হয়নি। যখন জামায়াতে ইসলামী বিএনপির সঙ্গে যোগ দিয়েছে, তখনই তাদের যুদ্ধাপরাধী হিসেবে চিহ্নিত করা হয়েছে।
কেউ ধারণা করবেন না যে আমি তাদের রক্ষা করার জন্য বলছি। যুদ্ধাপরাধীদের বিচার চাই। তবে এতে কেউ যদি বিচারের মাধ্যমে নির্দোষ প্রমাণিত হয়ে বেরিয়ে আসে ভালো। আর দোষী প্রমাণিত হলে যে দলেরই হোক বিচার তার প্রাপ্য। 
দুর্নীতির একটি সাম্প্রতিক উদাহরণ হলো পদ্মা সেতু। ব্যাপক দুর্নীতি সরকারের রন্ধ্রে রন্ধ্রে প্রবেশ করেছে। সে কারণে বাংলাদেশের জনগণের বহুল প্রত্যাশিত পদ্মা সেতুটি হারিয়ে গেল। এর যে কোনো সঠিক প্রতিবিধান করা হচ্ছে, তা-ও বলা যাচ্ছে না।
সুশাসন দেশে নেই, আইনশৃঙ্খলা পরিস্থিতির দ্রুত অবনতি হয়েছে, তা লক্ষণীয়। এবং যাদের কাছে আমরা আশা করি, জনপ্রতিনিধি হিসেবে তারাই নানা দোষে অভিযুক্ত। বেশ কয়েকজন কুখ্যাত হত্যাকারী বলে অভিযুক্ত ব্যক্তি জাতীয় সংসদে উপবিষ্ট। কয়েকটি আলোচিত হত্যাকাণ্ডের পেছনে সাংসদ বা মন্ত্রীর সংশ্লিষ্টতার অভিযোগ রয়েছে। যেমন, ইব্রাহীম হত্যাকাণ্ড, সাম্প্রতিক লোকমান হত্যাকাণ্ড। এ রকম বহু অভিযোগে অভিযুক্ত ব্যক্তিরা এসে জাতীয় সংসদের সদস্য হয়ে গেছেন।
সাম্প্রতিক টেলিভিশনে একটি বিজ্ঞাপন দেখতে পাই। উটপাখি নয়, মানুষের জীবন চাই। আমার মনে হয়, বর্তমানে আমরা উটপাখির মতো আচরণ করছি। এটা থেকে আমাদের বেরিয়ে আসতে হবে।
১৯৭১ সালের যুবসমাজকে দেখে অনুপ্রাণিত হয়েছিলাম তাদের দুঃসাহসিক কর্মকাণ্ডে। বর্তমান তরুণসমাজের মধ্যে তা দেখা যায় না। এটি একটি দুঃখজনক বিষয়। দেশপ্রেম এবং ত্যাগের মানসিকতা যত দিন পর্যন্ত না আসবে, তত দিন পর্যন্ত আমরা ভুগতে থাকব। আমাদের প্রত্যাশা এবং প্রাপ্তির দূরত্ব ঘোচাতে হবে নতুন প্রজন্মকে। একাত্তরের তরুণেরা যা অর্জন করেছে, বর্তমান তরুণদের তা অর্জন করতে হবে। ১৯৭১-এর ১৬ ডিসেম্বরই মুক্তিযুদ্ধ শেষ হয়ে যায়নি। এটি একটি চলমান প্রক্রিয়া, একটি সমৃদ্ধ রাষ্ট্র পুনর্নির্মাণের জন্য। অর্থনৈতিক মুক্তির জন্য ১৯৭১ সালে আমরা যুদ্ধ করেছি, সেটি অর্জনের জন্য বর্তমান প্রজন্মকে এগিয়ে আসতে হবে। এ জন্য প্রয়োজন জাতীয় ঐক্য।
আমাদের জনপ্রতিনিধিরা প্রকৃত জনপ্রতিনিধি নন। এ জন্য নির্বাচনব্যবস্থায় পরিবর্তন আনতে হবে। বর্তমান নির্বাচনব্যবস্থা এমন অবস্থায় এসে দাঁড়িয়েছে, যেখানে কালোটাকা না থাকলে সাংসদ বা মন্ত্রী হওয়া যায় না। সুতরাং, একটি নিরপেক্ষ নির্বাচনব্যবস্থা করতে হবে, যেখানে একজন সাধারণ মানুষ, অবসরপ্রাপ্ত সরকারি কর্মচারী বা স্কুলশিক্ষক যদি তাঁদের জনপ্রিয়তা থাকে বা যোগ্যতা থাকে, তাহলে তাঁদের নির্বাচিত হওয়ার ক্ষেত্রটি প্রস্তুত করতে হবে। বর্তমানে যা অনুপস্থিত।
নির্বাচন কমিশন অনেক অপ্রয়োজনীয় কাজে ব্যস্ত থাকে। এই সমতা বিধানের জন্য জাতীয় ঐক্য দরকার। আমাদের প্রধান রাজনৈতিক দলগুলো ঐক্যের মাধ্যমে দেশকে এগিয়ে নিয়ে যাবে, এটি বর্তমানে আশা করা যায় না। সে ক্ষেত্রে বাংলাদেশের সাধারণ যুবসমাজ নিজেরাই একটা ঐক্য গড়ে তুলে সমস্যা সমাধানের পথ নির্দেশ করবে, এটি আশা করি।

আয়েশা খানম
যুবসমাজের মধ্যে দেশপ্রেমের অভাব, এটা ঠিক নয়। ৮০-৯০ শতাংশ যুবসমাজের মধ্যে কিছু করার আকাঙ্ক্ষা রয়েছে। তারুণ্যকে আমরা ব্যবহার করছি রাজনৈতিক ব্যক্তি এবং দলীয় অগ্রগতির জন্য। সুতরাং, আজকে যুবসমাজ যে আত্মহননের প্রক্রিয়ায়, তার জন্য তারা কতটুকু আর আমরা কতটুকু দায়ী? যুবসমাজকে বলছি, আমরা পারছি না, তোমরা এগিয়ে এসো।

সৈয়দ মুহাম্মদ ইবরাহিম
গত ৪০ বছরে আমরা অনেক কিছু পেয়েছি, সেগুলো আমরা চাইনি। আর অনেক কিছু চেয়েছি, যা পাইনি। যেমন সংবিধানের অনেকগুলো সংশোধনী আমরা চাইনি।

ফরিদা বানু
আমরা যুবসমাজকে দায়ী করতে পারি না। তাদের সামনে আমরা কি কোনো আদর্শ তুলে ধরতে পেরেছি? আমরাই তো তাদের নষ্ট করেছি। আমাদের দেশে যে ধনসম্পদ সৃষ্টি হয়েছে, তার ফলে একশ্রেণী এমন ভোগবিলাসী জীবনযাপন করছে, যা দেখে আমাদের যুবসমাজ বিভ্রান্ত হচ্ছে। তারা সামনে কোনো আদর্শ খুঁজে পাচ্ছে না। এই ভোগবিলাসের সংস্কৃতি থেকে আমরা যদি বের হয়ে আসতে না পারি, তাহলে বাংলাদেশ কোনো দিন এগিয়ে যেতে পারবে না। দারিদ্র্য দূর হবে না।

আব্দুল কাইয়ুম
আমাদের প্রত্যাশা অনেক ছিল। তার অনেকগুলো আমরা পূরণ করেছি, যতটা হওয়া সম্ভব ছিল তার থেকে অনেকখানি পিছিয়ে আছি। একাত্তরে যে নয় মাস বা তার আগে যত দিন যতবার প্রশ্ন এসেছে, আমাদের স্বাধীনতার, তখন কিন্তু আমাদের মধ্যে মুহূর্তের জন্য সন্দেহ দেখা দেয়নি যে স্বাধীনতা আমরা পাব কি না। আমরা আস্থাশীল ছিলাম, স্বাধীনতা আমরা পাচ্ছি। কিন্তু আজকে যখন আমাদের গণতন্ত্রের ভবিষ্যত্, আমাদের দেশের সম্পদের যে বৈষম্য সৃষ্টি হয়েছে, তার অবসান হবে কি না, এই প্রশ্নগুলো আমাদের সামনে আসে, তখন কিন্তু আমরা আস্থার সঙ্গে বলতে পারি না, অদূর ভবিষ্যতে এটার সমাধান হয়ে যাবে। আমাদের আস্থা সৃষ্টির জায়গাটায় আমরা অনেকখানি পিছিয়ে আছি। কিন্তু এটা আমরা নিজেরাই সৃষ্টি করতে পারব আমাদের কাজের মধ্য দিয়ে এবং আমাদের অগ্রগতির মধ্য দিয়ে। যুদ্ধাপরাধীদের বিচার চলছে। আশা করি, বিচারের একটা নিষ্পত্তি হবে এবং এটা আমরা একান্তভাবে কামনা করি।
গোলটেবিল বৈঠকে অংশগ্রহণের জন্য সবার প্রতি কৃতজ্ঞতা জানাই। সবাইকে ধন্যবাদ।
</doc>
<doc>
﻿বাংলাদেশ প্রকৌশল বিশ্ববিদ্যালয়ের (বুয়েট) কম্পিউটার কৌশল বিভাগের উদ্যোগে সম্প্রতি হয়ে গেল প্রযুক্তি উৎসব ‘সিএসই ফেস্টিভ্যাল ২০১১’। উৎসবে তরুণদের বেশ কিছু উদ্ভাবনী প্রকল্প দেখা গেছে। সেসবের মধ্য থেকে পাঁচটি নিয়ে এই প্রতিবেদন।লিখেছেন মোছাব্বের হোসেন 

ফসলের উৎপাদন বাড়াবে প্রযুক্তি
জমিতে আর্দ্রতার সঠিক মাত্রা নির্ধারণ করতে না পারার কারণে সেচও ঠিকভাবে দেওয়া যায় না। আর সেচ সঠিকভাবে না দেওয়ার কারণে ফসলের উৎপাদনও প্রত্যাশিত হয় না। বুয়েটের কম্পিউটার কৌশল বিভাগের তিন শিক্ষার্থী বাদশা মোল্লা, কে এম ফেরদৌস এবং রওশনুর জামান মিলে এই দিকটি নিয়ে কাজ করেন। তাঁরা সবাই মিলে ‘ইন্টেলিজেন্ট ইরিগেশন সিস্টেম’ নামের একটি প্রকল্প তৈরি করেছেন।
বাদশা মোল্লা জানান, সব জমিতে আর্দ্রতার একটা মাত্রা থাকে। সে অনুযায়ী জমিতে সেচ দিলে ফসলের উৎপাদন বাড়ে। কিন্তু আমাদের দেশের কৃষকদের পক্ষে এই আর্দ্রতার মাত্রা নির্ণয় করা সম্ভব নয়।
এই প্রকল্পের মাধ্যমে জানা যাবে কোন জমির আর্দ্রতা কত, আর সে অনুপাতে কী পরিমাণ পানি জমিতে দিতে হবে তাও বের করে দেবে যন্ত্রটি। জমিতে পানি দেওয়ার সময় হলে সংকেত দেবে এই যন্ত্র। অফ পিক আওয়ারে যখন বিদ্যুতের চাপ কম থাকবে, তখন এই যন্ত্রটি পানি তোলার ব্যবস্থা করবে। এ ছাড়া কোন ফসলের জন্য কেমন সেচ প্রয়োজন, তা-ও এই যন্ত্র জানিয়ে দেবে। এসব হিসাব-নিকাশ একটি মেমোরি কার্ডে সংরক্ষিত থাকবে। নিয়ম অনুযায়ী যন্ত্র তার সঠিক কাজটি করবে। ৭৮ বর্গমিটার জমির জন্য একটি যন্ত্রই যথেষ্ট। এর ফলে যেমন বিদ্যুতের সাশ্রয় হবে, তেমনি জমির আর্দ্রতা ও ফসলের ধরন বুঝে সেচ দেওয়ার ফলে উৎপাদনও বৃদ্ধি পাবে।

হাত বাড়ালেই পানি
অনেক সময় বাসার পানির কল বন্ধ করা হয় না। এ কারণে কল চলতেই থাকে। পানির অপচয় হয়। এ সমস্যার সমাধান করতে একটি মজার প্রকল্প তৈরি করেছেন কম্পিউটার বিজ্ঞান ও প্রকৌশল বিভাগের শিক্ষার্থী কাজী আবীর আদনান, ফাহিম আহিমদ চৌধুরী, মাহ্বুব-উল-হক, মনসুর হোসেন ও মো. মহসিন। কলের সামনে একটি সেন্সর লাগানো থাকবে। মূলত এটিই পানির প্রবাহ নিয়ন্ত্রণ করবে। এর ফলে কলের আশপাশে হাত দিলেই কলটি আপনাআপনি চালু হবে। আবার কলের নিচে মগ বা বালতি রাখলেও কলটি চালু হবে। এ কারণে কলটি যে কেউ চালু রাখলেও তা নির্দিষ্ট সময়ের পর বন্ধ হয়ে যাবে। ফলে পানির অপচয় হবে না।

অন্ধের লাঠি
দৃষ্টিপ্রতিবন্ধী। যারা চোখে দেখে না, তাদের চলাচল সহজ করতে কাজ করেছেন বুয়েটের কম্পিউটার কৌশল বিভাগের ইব্রাহীম রশিদ, আশিক ইমরান, এ বি এম ফয়সাল, তারেকুল ইসলাম ও কাজী নাসির উদ্দীন।
অন্ধদের চলাচলে সহায়তার জন্য একটি যন্ত্র তৈরি করেছে দলটি। ব্লাইন্ড ওয়াক নামের প্রকল্পটি কাজ করবে দৃষ্টিপ্রতিবন্ধীদের ১৮০ ডিগ্রির মধ্যে। এ যন্ত্রে লাগানো সেন্সর দ্বারা একজন দৃষ্টিপ্রতিবন্ধী আশপাশে কোনো ধরনের বস্তু থাকলে তার সংকেত পাবে। কানে লাগানো হেডফোনের মাধ্যমে জানতে পারবে তিন মিটারের মধ্যে থাকা বস্তুটি কোথায় আছে। আর সেই অনুযায়ী সতর্ক হয়ে চলতে পারবে। এটি মোবাইলের চার্জার দিয়ে চালানো যায়। সহজে বহনও করা যায় এবং সাশ্রয়ী। চাইলে একজন সাধারণ মানুষ অন্ধকারেও এটি ব্যবহার করতে পারবে। কাজটা হবে টর্চলাইটের মতো।

গাড়িতেই ট্রাফিক নির্দেশনা
গাড়িতে চলাচলের সময় নানা কারণে রাস্তার পাশে বিভিন্ন ধরনের ট্রাফিক নির্দেশনা চালকের চোখ এড়িয়ে যায়। এ কারণে ঘটে যেতে পারে বড় কোনো দুর্ঘটনা। এ সমস্যার একটি ভালো সমাধান বের করেছেন কম্পিউটার কৌশল বিভাগের শিক্ষার্থী দীপন সাউ, ফারিগ ইউসুফ, সাদেক লাইসুল ইসলাম, সাঈদ সালাম, সামিন ইয়াসার ও তানভীর মাহমুদুল হাসান।তাঁরা বানিয়েছেন স্বয়ংক্রিয় ট্রাফিক বার্তা পড়ার যন্ত্র। 
রাস্তার পাশের গতিরোধক, গতিসীমা, শিক্ষাপ্রতিষ্ঠান, হাসপাতালসহ বিভিন্ন নির্দেশনা সঠিকভাবে দেখার জন্য গাড়ির সঙ্গে একটি যন্ত্র লাগানো থাকবে। এ যন্ত্র স্বয়ংক্রিয়ভাবে রাস্তার বিভিন্ন নির্দেশনা পড়ে চালককে জানাবে। আর চালক সেই শব্দ শুনে সতর্ক হয়ে রাস্তার বিভিন্ন নির্দেশনা সঠিকভাবে জানতে পারবে। এর ফলে দুর্ঘটনা থেকে রক্ষা পাবে গাড়িটি।

লাইনে দাঁড়ানোর ঝামেলা আর নয়
আমাদের দেশের বিভিন্ন প্রতিষ্ঠান থেকে সেবা নিতে অনেককে লাইনে দাঁড়িয়ে থাকতে হয়। এতে যেমন ভোগান্তি, তেমনি হয় সময়ের অপচয়। কম্পিউটার কৌশল বিভাগের ছয় শিক্ষার্থী ইনজাম হোসেন, ইমরান হোসেন, দীপরঞ্জন দাশ, শফিউল আজম, আলী নাঈম ও হাসান মাসুদ উদ্ভাবন করেছেন স্মার্ট টোকেন বুক নামের একটি কম্পিউটার সফটওয়্যার। এর কাজ হচ্ছে, সেবা নিতে আসা লোকজনকে একটি নম্বরের টোকেন প্রদান করা। সেই নম্বর গ্রাহক সেবাদানকারীর সামনের একটি পর্দায় উঠবে। এখান থেকে নম্বর অনুযায়ী সেবা প্রদান করা হবে। এ ছাড়া একজন সেবা প্রদানকারী একদিনে কতজনকে সেবা প্রদান করেছেন, তা-ও এই সফটওয়্যারে নির্ণয় করা যাবে। কাজের গতি বাড়ানো দরকার কতটা—তাও এই সফটওয়্যারের তথ্য অনুযায়ী জানা যাবে। এই সফটওয়্যারের কাজগুলো চলবে তারহীন নেটওয়ার্কের মাধ্যমে। এ কারণে বাড়তি তারের ঝামেলা নেই।
</doc>
<doc>
﻿২০ অক্টোবর ইউএনএফপিএ ও দ্য ডেইলি স্টার-এর যৌথ আয়োজনে ‘৭০০ কোটির বিশ্বে বাংলাদেশ: সুযোগ ও চ্যালেঞ্জ’ শীর্ষক গোলটেবিল বৈঠক অনুষ্ঠিত হয়। সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য এখানে সংক্ষিপ্ত আকারে ছাপা হলো

যাঁরা অংশ নিলেন
মাহফুজ আনাম
সম্পাদক এবং প্রকাশক, দ্য ডেইলি স্টার
আর্থার এরকেন
কান্ট্রি রিপ্রেজেনটেটিভ, ইউএনএফপিএ, বাংলাদেশ
এ কে এম নুরুন্নবী
অধ্যাপক,জনসংখ্যা বিজ্ঞান বিভাগ, ঢাকা বিশ্ববিদ্যালয়
ড. আতিক রহমান
চেয়ারম্যন, বাংলাদেশ সেন্টার ফর অ্যাডভান্সড স্টাডিজ(বিসিএএস)
ওমর রহমান
অধ্যাপক, ইন্ডিপেন্ডন্ট ইউনিভার্সিটি
বরকত-ই-খুদা
অধ্যাপক,অর্থনীতি বিভাগ, ঢাকা বিশ্ববিদ্যালয়
নাশিদ কামাল
অধ্যাপক,গণস্বাস্থ্য বিভাগ, নর্থ সাউথ ইউনিভার্সিটি
প্রমিত অনন্য চক্রবর্তী
ন্যাশনাল ইউথ ফোরাম, ইউএনএফপিএ
কাজী আলী রেজা
ইউএনআইসি
ফারজানা ইয়াসমিন
ন্যাশনাল ইউথ ফোরাম, ইউএনএফপিএ
এলা ডি ভগ্ড
ফার্স্ট সেক্রেটারী, ডাচ দূতাবাস
ড. নাসরিন আক্তার
প্ল্যান বাংলাদেশ
ড. গিয়াস উদ্দিন
ডেপুটি ডাইরেক্টর, পরিবার পরিকল্পনা অধিদপ্তর
ড. শামসুল আলম
সদস্য, জেনারেল ইকোনোমিক ডিভিশন, প্ল্যানিং বাংলাদেশ
এ কে এম জাফর উল্লাহ খান
পপুলেশন কাউন্সিল
হাবিবুর রহমান
উপসচিব, স্বাস্থ্য ও পরিবার কল্যাণ মন্ত্রণালয়
ড. নূর মোহাম্মদ
এসিস্টেন্ট রিপ্রেজেনটেটিভ, ইউএনএফপিএ, বাংলাদেশ 

আলোচনা
মাহফুজ আনাম
কিছু কাল ধরে পৃথিবীর জনসংখ্যার ক্রমবর্ধমান বৃদ্ধি আমাদের উদ্বিগ্ন করছে, যেমনটা করছে ইউএনএফপিএ-কেও। যদিও আমরা জন্মনিয়ন্ত্রণ ও পরিবার পরিকল্পনার ক্ষেত্রে বাস্তব কিছু অগ্রগতি ঘটিয়েছি, তবে একটা সময় আমরা অতিমাত্রায় আত্মতুষ্টও হয়ে পড়লাম। আগের মতো আর কার্যকর রইল না আমাদের জন্মনিয়ন্ত্রণ-তৎপরতা ও নীতিগুলো বাস্তবায়ন। আমার মনে হয়, আমরা সবাই-ই বাংলাদেশের বিপুল জনসংখ্যার বিষয়টি উপলব্ধি করি। চ্যালেঞ্জগুলো সম্পর্কে ওয়াকিবহাল এবং অকপটে স্বীকার করা ভালো যে জনসংখ্যা বিষয়ে আমরা এখন বিপদের মুখোমুখি। আমার মনে হয় না গণমাধ্যমে আমরা যারা আছি, তারা বিষয়টিতে মোটেই আলোকপাত করছি। আমরা অনেক বেশি ব্যস্ত রাজনীতি, শেয়ারবাজার, অর্থনৈতিক সমস্যা নিয়ে। কিন্তু জনসংখ্যা এমন এক সমস্যা, যা নাটকীয়ভাবে নয় বরং নিঃশব্দে ঘনীভূত হয় এবং এ কারণেই সম্ভবত গণমাধ্যমে একে উপেক্ষার প্রবণতা আসে। আমার ধারণা, জনসংখ্যা সমস্যা এখন নাটকীয় হয়ে উঠছে এবং প্রায় ১৬ কোটি জনসংখ্যা নিয়ে সত্যিই আমরা গুরুতর বিপদের মুখে। স্বাধীনতার সময় আমাদের জনসংখ্যা ছিল মাত্র সাড়ে সাত কোটি। যদি আমরা একে ১২ কোটি এমনকি সাড়ে ১২ থেকে ১৩ কোটির মধ্যেও রাখতে পারতাম, তাহলে হয়তো সত্যিই আমরা দারিদ্র্যের সেই ফাঁদ থেকে বেরিয়ে আসতে পারতাম, যার মধ্যে পতিত রয়েছে আমাদের অনেক মানুষ। তাহলে কোন পর্যায়ে গিয়ে আমাদের জনসংখ্যা স্থিতিশীল হবে? ২২ কোটি না আরও বেশি? সত্যিই এটি এখন একটি দুঃস্বপ্নময় পরিস্থিতি। জনগণ সম্পদ—এটা বলা সহজ, কিন্তু তাদের মৌলিক চাহিদা পূরণের বাস্তবতা খুবই সংকুল।
ডেইলি স্টার পত্রিকার সম্পাদক হিসেবে জনসংখ্যা সমস্যা নিয়ে যথেষ্ট কাজ না করায় আমি অপরাধবোধে ভুগছি। তাই এই গোলটেবিল বৈঠককেই কাজের শুরু বলে ভাবি না কেন। আমাদের এমন এক সচেতনতা সৃষ্টি করতে হবে যে জনসংখ্যা সমস্যা সত্যিই এক প্রধান সমস্যা, এখন এটাই টাইমবোমা, যা আমরা একেবারে ভুলে থাকছি। দুঃখের বিষয় হলো, রাজনৈতিক কার্যসূচিতে জনসংখ্যা বিষয়টি অন্তর্ভুক্ত নেই বললেই চলে। আমি মনে করি না যে সংসদেও এটা নিয়ে গুরুত্ববহ আলোচনা হয় বা হয়েছে। জাতীয় দায়দায়িত্বের দিক থেকে এটা সত্যিই হুমকি। এ সমস্যা মোকাবিলার পথ আমাদের বের করতে হবে। আমার আরজি এটাই, এখান থেকে কিছু বৈশ্বিক ধারণা বের হয়ে আসুক, আসুক করণীয় বিষয়ে কিছু স্বল্প, মধ্য ও দীর্ঘমেয়াদি পরিকল্পনা। আমি আপনাদের আশ্বস্ত করছি, ডেইলি স্টার পরিবেশ সমস্যাকে যেমন গুরুত্বের সঙ্গে নিয়েছে, তেমনই গুরুত্ব দেবে এই সমস্যাকেও। আমরা চাই, এ সমস্যাটি মূলধারার কার্যসূচিতে উঠে আসুক, প্রতিষ্ঠিত হোক সামাজিক ও অন্যান্য চিন্তাভাবনার ভেতরেও। 

আর্থার এরকেন
জাতিসংঘের জনসংখ্যা বিভাগের হিসাবে এই ৩১ অক্টোবর আমরা ৭০০ কোটি হয়ে যাব। মাত্র ৫০ বছরে ৪০০ কোটি মানুষ বেড়ে যাওয়া রীতিমতো হতবুদ্ধিকর ঘটনা। আমি দুটি দিকের ওপর জোর দিতে চাই। একটি হলো, গণমাধ্যমের ভূমিকা। এটা খুবই গুরুত্বপূর্ণ ব্যাপার। আপনি যদি মানুষকে নিয়ে কিছু করতে চান, তাহলে তাদের সমস্যা সম্পর্কে সজাগ করতে হবে। দ্বিতীয় দিকটি হলো, রাজনৈতিক সংকল্প। দেখা গেছে, সাধারণ মানুষের মধ্যে সচেতনতা তৈরি হয়েছে, কিন্তু গত চার বছরে রাজনৈতিক নেতৃত্বকে এ বিষয়ে কিছু করতে দেখা যায়নি। তার মানে এ বিষয়ে নিরন্তর চাপ থাকা দরকার। সমস্যাটিকে এখন জাতীয় ইস্যু করে তুলতে হবে। 
এ পর্যন্ত বাংলাদেশ মন্দ করেনি। আমাদের দরকার হলো চ্যালেঞ্জ মোকাবিলা করে যাওয়া। আমি ছয়টি চ্যালেঞ্জ মোকাবিলা করা জরুরি বোধ করছি। 
প্রথমটি হলো, জনসংখ্যা ব্যবস্থাপনা। আমাদের দরকার জাতীয় পরিবার পরিকল্পনা কর্মসূচিকে নতুন করে জোরদার করা। এ বিষয়ে নতুন মনোযোগ আসতে হবে। যারা পিছিয়ে পড়েছে, এখন তাদের লক্ষ করে কাজ চালাতে হবে। 
দ্বিতীয়ত, কৃষিতে ব্যাপক বিনিয়োগ করা, যাতে বর্ধমান জনসংখ্যার জন্য পর্যাপ্ত খাদ্য উৎপাদন করা যায়। 
তৃতীয় বিষয় হলো, নগর পরিকল্পনা। নগরায়ণ আর প্রবৃদ্ধি সমান্তরাল ব্যাপার, এতে কোনো সমস্যা নেই। আমাদের দরকার অধিকতর পরিকল্পনা। আমাদের নগরায়ণটা হচ্ছে অনুভূমিক, অর্থাৎ তা আবাদি জমি খেয়ে ফেলছে। দরকার হলো, অল্প জমিতে বেশিসংখ্যক মানুষকে ধারণ করা। অন্য বিষয়টি হলো, শহুরে বস্তিতে আরও বেশি বিনিয়োগ করা। 
চতুর্থ, শিক্ষা খাতে ব্যাপক বিনিয়োগ করা। বিশেষ করে, নজর কাড়তে চাই মাধ্যমিক ও উচ্চমাধ্যমিক পর্যায়ের শিক্ষার ওপর। কারণ, আমাদের দক্ষ জনশক্তি প্রয়োজন।
পঞ্চম, বালিকা ও নারীদের ক্ষমতায়ন। ৫০ শতাংশ নারী জনগোষ্ঠীকে পেছনে ফেলে আমরা এগোতে পারব না।
সবশেষে, আমাদের দরকার অনুকূল ব্যবসায়িক পরিবেশ সৃষ্টি করা। আমাদের দরকার আরও বেশি সরাসরি বিদেশি বিনিয়োগ (এফডিআই)। বিদেশি বিনিয়োগ আকর্ষণে চাই সুশাসন ও রাজনৈতিক স্থিতিশীলতা।
জনসংখ্যা বোঝা হবে না সম্পদ হবে, তা নির্ভর করছে কীভাবে এর ব্যবহার হচ্ছে তার ওপর। 

এ কে এম নুরুন্নবী
৭০০ কোটি জনসংখ্যার বিশ্বে পৌঁছানো মানুষের ইতিহাসে বিরাট মাইলফলক। মাত্র ২০০ বছরের কিছু বেশি সময়ে বিশ্বের জনসংখ্যা ১০০ কোটি থেকে বেড়ে ৭০০ কোটি হয়েছে। বিশ শতকের শুরুতে যেখানে বিশ্বের জনসংখ্যা ছিল ১.৬ বিলিয়ন, সেখানে শতাব্দীর শেষাশেষি অঙ্কটি উল্টে হলো ৬.১ বিলিয়ন। এই মাইলফলক সৃষ্টির পেছনে রয়েছে ব্যাপক কিছু অর্জনও। মানুষের আয়ু বেড়েছে, স্বাস্থ্যও উন্নত হয়েছে। এটা একই সঙ্গে ধনী-গরিব উভয় দেশের জন্য কিছু চ্যালেঞ্জও হাজির করেছে। অনেক ধনী ও মধ্য-আয়ের দেশে প্রজনন সক্ষমতা, জন্মহার কমে যাওয়া এবং বয়স্কদের অনুপাত বাড়া নিয়ে চিন্তিত। অন্যদিকে, গরিব দেশগুলো একদিকে বিরাটসংখ্যক তরুণদের ভারে, অন্যদিকে ধীরে বাড়তে থাকা বয়স্ক জনগোষ্ঠী, ক্ষুধা, অশিক্ষা, দুর্বল স্বাস্থ্য, বেকারত্ব, বৈষম্য, জলবায়ুজনিত বিপর্যয় ইত্যাদির ভারে ভারাক্রান্ত।
পরের শত কোটিতে আমরা কবে পৌঁছাচ্ছি, তা নির্ভর করছে মা ও শিশুর স্বাস্থ্যসেবা, পরিবার পরিকল্পনার সুযোগ, মেয়েদের শিক্ষা এবং নারীদের জন্য সুযোগের বিস্তার, দারিদ্র্য কমানো, পরিবেশের সুরক্ষার মতো বিষয়গুলোতে তহবিল বাড়ানোর ব্যাপারে এখন আমরা কী সিদ্ধান্ত নিচ্ছি তার ওপর। ভবিষ্যতে আমরা একসঙ্গে একটি প্রাণবন্ত পৃথিবীতে বাস করব কি না, তা নির্ভর করছে আমাদের আজকের সিদ্ধান্তের ওপর। ৭০০ কোটি মানুষের পৃথিবীতে আমাদের দরকার পরস্পরের ওপর নির্ভর করা। 
দ্বিতীয় বিশ্বযুদ্ধের আগ পর্যন্ত বাংলাদেশে জনসংখ্যা বৃদ্ধির হার কম থাকলেও, এর পর থেকেই জনসংখ্যা বৃদ্ধি অনেক দ্রুত হারে ঘটতে থাকে। 
জনসংখ্যা বৃদ্ধির ঐতিহাসিক হার পর্যালোচনা করলে দেখা যায়, ১৭০০ সালের এক কোটি ৭০ লাখ জনসংখ্যা দ্বিগুণ হয় ২৩০ বছরে অর্থাৎ ১৯৩১ সালে। পরের দফায় দ্বিগুণ হতে সময় নেয় মাত্র ৪৩ বছর। অনুরূপভাবে, ১৯৩১-এর জনসংখ্যা দ্বিগুণ হয় ১৯৭৪ সালে। তৃতীয় দফায় দ্বিগুণ হতে সময় নেয় মাত্র ৩০ বছর, অর্থাৎ ২০০৫ সালে। প্রতিবছর জনসংখ্যা বাড়ছে এক কোটি ৮০ লাখ থেকে দুই কোটি।
জনমিতির বিচারে বাংলাদেশের সংখ্যা আগামী অনেক দিন যাবৎ বাড়তেই থাকবে। এর কারণ, বিরাট তরুণ জনগোষ্ঠীর সন্তান-সম্ভাবনা জারি থাকার জন্য। এমনকি ২০১৫ সালের মধ্যে একটি মৃত্যুর বদলে একটি করে জন্ম ঘটলেও এই বৃদ্ধি চলবে।
তাহলেও এই তরুণ জনসংখ্যা এই অর্থে আশীর্বাদ যে এর মধ্যে নিহিত রয়েছে শক্তি, সামর্থ্য, উদ্যম, কর্মশক্তির ভান্ডার এবং ভবিষ্যৎ নেতৃত্বের পূর্ণ সম্ভাবনা। বাংলাদেশের জন্য এটা এক জনসংখ্যাতাত্ত্বিক বাড়তি পাওয়া। এই জনসংখ্যাতাত্ত্বিক বোনাস বাংলাদেশের জন্য বিরাট সুবিধা বয়ে আনতে পারে; যদি এই কাঁচামালকে ক্রমবর্ধমান পুঁজিতে পরিণত করা যায়। কোনো জনগোষ্ঠীর জন্য এ রকম সুযোগ একবারই আসে। আমরা যদি এখনই এই সুবিধা হস্তগত করতে ব্যর্থ হই, তাহলে এই তরুণ জনগোষ্ঠী জাতির জন্য বিরাট বিপর্যয়ের কারণ হতে পারে। এই সুযোগ হয়তো দুই বা তিন দশক থাকবে, তারপর হারিয়ে যাবে।
আমাদের জনসংখ্যাতাত্ত্বিক কাঠামোটি পিরামিডের মতো। এর মানে হলো শতাব্দীর মাঝামাঝি এই গ্রাফ থামের মতো হবে। অর্থাৎ অনেক বেশি বয়স্ক মানুষ এবং কম তরুণ কর্মশক্তি। তাই আমাদের এখনই এর সুবিধা কাজে লাগানো উচিত। 
আমাদের জন্মহার লক্ষণীয়ভাবে কমেছে। ২০০৭ সালে তা ছিল ২.৭। এটা খুবই গুরুত্বপূর্ণ অর্জন। আমাদের এখনই কম বয়সে বিয়ে, কম বয়সে সন্তান গ্রহণ এবং ঘন ঘন বাচ্চা নেওয়া কমিয়ে আনতে হবে। আমরা মাতৃ মৃত্যুহার কমিয়ে আনায় সফল হয়েছি। ১৯৯১ সালের ৫৭৪ থেকে ২০১০ সালে তা কমে হয়েছে ১৯৪। এই হ্রাস পাওয়ার প্রধান কারণগুলো হলো—টিএফআর ও এমএমআর হ্রাস এবং বয়স্ক জনসংখ্যা বৃদ্ধি। 
শিক্ষা অর্জনের বেলায় নারীরা এখনো পুরুষের তুলনায় পিছিয়ে। এ ছাড়া কর্মসংস্থান, উপার্জন, অর্থের ওপর নিয়ন্ত্রণ, স্বশাসন ও মর্যাদায়ও তারা পিছিয়ে। সন্তান জন্ম এবং পুনরুৎপাদনের বেলায়ও তাদের অংশীদারি সামান্য। 
দৈনন্দিন গৃহস্থালি কেনাকাটাতেও মাত্র তিন ভাগের এক ভাগ নারীর স্বাধীন সিদ্ধান্ত নেওয়ার ক্ষমতা আছে। সম্প্রতি বিয়ে করা নারীদের তিন ভাগের এক ভাগ (৩৮%) নারী তাঁদের স্বাস্থ্যসেবা বিষয়ে চূড়ান্ত সিদ্ধান্তের অধিকারী। সংসারের বড় আকারের কেনাকাটায় ৩৪ শতাংশ, অথবা তাঁদের আত্মীয়স্বজনের বাড়ি বেড়াতে যাওয়ার বেলায় ৩৩ শতাংশ নারী সিদ্ধান্ত নিতে পারেন।
নারীরা বিভিন্ন ধরনের বৈষম্য ও বঞ্চনার শিকার হলেও সেসবের বিরুদ্ধে সুরক্ষা তাঁদের সামান্যই। বিশেষ করে, সাংসারিক নির্যাতন, যার জন্ম মেয়েদের ঘরের বাইরে যাওয়া, শিক্ষার অসম সুযোগ এবং কর্মসংস্থানের অভাব থেকে। সম্প্রতি বিবাহিত নারীদের প্রায় অর্ধেকই তাঁদের স্বামীর দিক থেকে কোনো না কোনো রকম শারীরিক সহিংসতার শিকার হন। 
দ্রুত প্রবৃদ্ধি বাংলাদেশে দারিদ্র্য কমাতে সাহায্য করলেও আয়-বৈষম্যও বাড়ছে। নারীরাও এর বড় শিকার। 
জনসংখ্যা সমস্যা মোকাবিলা করতে হলে আমাদের উচিত, একে জাতীয় উন্নয়নের কেন্দ্রীয় বিষয় করে তোলা। বৈশ্বিক ৭০০ কোটি মানুষের পটভূমিতে বাংলাদেশের মানুষের কল্যাণের জন্য কি পন্থা আমরা চিন্তা করতে পারি? 
এখনকার জন্য দরকার হলো, সত্বর দারিদ্র্য দূরীকরণের মাধ্যমে গতানুগতিক মৌলিক খাদ্যপূরণ থেকে আধুনিক খাদ্যবহির্ভূত ভোগে উত্তরিত হওয়া। জনসংখ্যা হ্রাস ও জন-ব্যবস্থাপনা জাতীয় উন্নয়নের অন্যতম শর্ত। 

আতিক রহমান
জনসংখ্যা বৃদ্ধিহার কমিয়ে আনায় আমরা কিছু প্রশংসনীয় সফলতা অর্জন করেছি। সন্তান উৎপাদনক্ষম জনগোষ্ঠী ২০ বছর আগের তুলনায় এ বিষয়ে অনেক বেশি সচেতন। এ সফলতা ধরে রাখার জন্য দরকার এ বিষয়ক প্রতিষ্ঠানে এবং কর্মীদের মানোন্নয়নে আরও বেশি হারে বিনিয়োগ বাড়ানো। 
সাধারণত আমরা জনসংখ্যা সমস্যা কমানোর বেলায় সুশাসনের বিষয়টি নিয়ে ভাবি না। কিন্তু সিদ্ধান্ত গ্রহণ প্রক্রিয়ার কেন্দ্রীয় ব্যাপারই হলো এটা। মানুষ কীভাবে জন্মনিয়ন্ত্রণের নীতিগুলোকে গ্রহণ করবে, তা নির্ভর করে তাদের আর্থসামাজিক অবস্থান, রাজনৈতিক ইতিহাস এবং রাজনৈতিক সিদ্ধান্ত গ্রহণের ওপর। সুশাসনের মাধ্যমে এসবই বিবেচনায় নেওয়া হয়। 
পরবর্তী গুরুত্বপূর্ণ বিষয় হলো, শাহরিক ব্যবস্থাপনা। বি-নগরায়ণ খুব সহজেই এখানে করা যাবে না, কারণ আমাদের নগরায়ণের চরিত্রটি কিছুটা ভিন্ন। এর বৈশিষ্ট্য হলো, গ্রাম শহরের পরস্পরযুক্ততা। গ্রাম থেকে শহরে অভিবাসনকে সামলাতে হলে গ্রামে বিনিয়োগ বাড়াতে হবে। সরকারকে গ্রামীণ এলাকায় মৌলিক সুবিধাগুলো নিয়ে যেতে হবে। জলবায়ু পরিবর্তনের প্রভাবও গ্রামীণ এলাকায়ই বেশি গুরুতর। উদাহরণস্বরূপ, আইলা ও সিডরের ধাক্কা সামলিয়ে এখনো সেখানকার মানুষ স্বাভাবিক জীবনযাপনে আসতে পারেনি। এটা মানুষকে উন্নয়নের স্বাভাবিক ইতিহাসের সাপেক্ষে পাঁচ বছর পিছিয়ে দিয়েছে। এসব বিপর্যয় দরিদ্রদের সক্ষমতা কমিয়ে দিয়েছে। সুতরাং জনসংখ্যা ব্যবস্থাপনা ও দারিদ্র্য দূরীকরণের পরিকল্পনার বেলায় জলবায়ু সমস্যাকে আমাদের গুরুত্বের সঙ্গে নেওয়া উচিত। 

ওমর রহমান
জনসংখ্যা কমানোয় উল্লেখযোগ্য সাফল্য না ঘটলে আমাদের হয়তো পাকিস্তানের পরিণতি বরণ করতে হতো—দেশটি এখন জনসংখ্যার সর্বোচ্চ সীমা স্পর্শ করতে যাচ্ছে। কেবল সংখ্যার বিষয়টিতে ঝুলে না থেকে আমাদের জনসংখ্যাতাত্ত্বিক পরিগঠনের দিকে তাকানো উচিত। আমাদের সামগ্রিক জন্মদানের হারের তুলনায় অল্পবয়সীদের জন্মদান হার বেশি। এটাকে আমাদের গুরুত্বের সঙ্গে নেওয়া উচিত। 
পূর্ণবয়স্ক বিবাহ বাড়ছে মূলত শিক্ষা বিস্তারে বিপুল বিনিয়োগের জন্যই। যত রকম চেষ্টা হয়েছে, তার মধ্যে শিক্ষাই সবচেয়ে ফলদায়ক হয়েছে। তাই আমাদের শিক্ষা খাতে ব্যয় বাড়িয়ে যাওয়াই উচিত।
আঞ্চলিক বৈষম্য আরেকটি বিষয়, যেখানে নজর দিতে হবে। আমরা সিলেট ও চট্টগ্রামে উচ্চ জন্মহার এবং নিম্ন শিক্ষাহার দেখতে পাই। এ থেকে প্রমাণ হয় যে টাকাই সব সমস্যার সমাধান—এই চলতি বিশ্বাস ভুল। এসব অঞ্চলে জনসংখ্যা নিয়ন্ত্রণের প্রচেষ্টা বাড়াতে হবে, যাতে সামগ্রিকভাবে জন্মহার আরও কমে আসে। 
নগরায়ণ নিয়ে আমি সমস্যা দেখি না। ২০৫০ সালের মধ্যে আমাদের অর্ধেক এলাকা শহরে পরিণত হবে। নগরের বিকাশ দ্রুত প্রবৃদ্ধি নিশ্চিত করে। তাই, বি-নগরায়ণের বদলে আমাদের পরিকল্পিত নগরায়ণের দিকে মনোযোগী হওয়া উচিত। 

বরকত-ই-খুদা
জনসংখ্যার কাঠামোর দিকে তাকালে আমরা দুটি জিনিস দেখতে পাই, একটি হলো তরুণ জনসংখ্যা এবং অন্যটি হলো ক্রমবর্ধমান বয়স্ক জনসংখ্যা, অনুপাত নয়।
রাজনৈতিক সদিচ্ছা ও দায়বদ্ধতার অভাবে পরিবার পরিকল্পনা কার্যক্রম দুর্বল হয়ে গেছে। গত ৪০ বছরে জনসংখ্যা সমস্যা নিয়ে সংসদে প্রায় কোনো আলোচনাই হয়নি। দেশের শীর্ষ নীতিনির্ধারকেরাই যখন জনসংখ্যাকে সম্পদ বলে গণ্য করেন, তখন আমার ভয় হয় মন্ত্রী, সচিব ও মহাপরিচালক পর্যায়ে না-জানি কী ধ্যানধারণা বিরাজ করছে?
শিক্ষা খাতে উল্লেখযোগ্য পরিমাণ উন্নতি হওয়ায় অর্থনৈতিক উন্নতি ও জনসংখ্যা নিয়ন্ত্রণে অগ্রগতি হয়েছে। তাই শিক্ষা খাতেই আমাদের সর্বোচ্চ অগ্রাধিকার দেওয়া উচিত। 
পরের বিষয় হলো, বাড়তে থাকা জনসংখ্যার জন্য অর্থনৈতিক বন্দোবস্ত করা। আমাদের পরিকল্পনা কমিশন জাতীয় প্রবৃদ্ধি ৭ শতাংশ করার লক্ষ্য নিয়েছে। ২০২১ সালের মধ্যে মধ্য আয়ের দেশে পরিণত হতে হলে প্রবৃদ্ধির এই হার যথেষ্ট নয়। গত দুই দশক ধরে আমাদের বিনিয়োগের হার ২৫ শতাংশের মধ্যে আটকে আছে। সঞ্চয়ের হার বাড়লেও বিনিয়োগের হার বাড়েনি। আমরা তীব্র মূল্যস্ফীতিতেও ভুগছি। মধ্যপ্রাচ্য ও উত্তর আফ্রিকার চলমান সমস্যার জন্যও প্রবাসীদের আয় নিয়েও আমাদের নতুন করে ভাবা উচিত। কৃষিতে এখনো অর্ধেক জনশক্তি নিয়োজিত হলেও এই খাতের উৎপাদনশীলতা শ্লথ। সেবা খাতও নিম্ন-উৎপাদনশীল। উচ্চ উৎপাদনশীল শিল্প খাত ছাড়া আমাদের প্রবৃদ্ধি ও মজুরি কোনোটাই বাড়বে না। তাই জনগণের জীবনমান ন্যূনতম মাত্রায় ওঠাতে হলেও এর জন্য উপযোগী অর্থনৈতিক বন্দোবস্তের দিকে দৃষ্টিপাত করতে হবে। 
এর পরেই আসবে খাদ্য উৎপাদনের বিষয়টি। এ কথা সত্য যে খাদ্যোৎপাদন ভালো মাত্রায় বেড়েছে। তবুও এখনো খাদ্য আমদানি করতে হচ্ছে। ২০০৬ সালের হিসাবে ৪৫ শতাংশ মানুষ খাদ্য নিরাপত্তাহীনতায় পতিত ছিল। আমরা কৃষি জমিও হারাচ্ছি। এসব আমাদের উদ্বেগের বিষয় হওয়া উচিত। 
শহরে অভিবাসন আরেকটি সমস্যা। গ্রাম থেকে নিম্ন মাত্রায় অথবা সামান্য দক্ষ শ্রমিকেরা আসছে। তারা আকর্ষিত হয়ে আসছে না, বাধ্য হয়ে আসছে। ঢাকার এক-তৃতীয়াংশ মানুষ অস্বাস্থ্যকর পরিবেশে বাস করে। পর্যাপ্ত প্রশিক্ষণ ও উন্নত জীবনযাপনের সুবিধা দেওয়ার মাধ্যমে আমাদের এখনই তাদের ক্ষমতায়নের পদক্ষেপ নেওয়া উচিত। 

নাশিদ কামাল
আমি শাহরিক বস্তিগুলোর দিকে নজর দিতে চাই। গবেষণার অনুসন্ধান দেখাচ্ছে, এরাই সবচেয়ে অবহেলিত। তাদের জন্য পরিবার পরিকল্পনার আয়োজন করায় সরকারের সামান্য ব্যবস্থাই আছে। চীন এ বিষয়ে তাৎপর্যপূর্ণ অগ্রগতি ঘটিয়েছে। আমরা চীনের ভালো উদাহরণগুলো নিতে পারি। 
বস্তিবাসীদের অবস্থার উন্নতিও আরেকটি গুরুত্বপূর্ণ বিষয়। তাদের তো বস্তিতে থাকার কথা নয়। সরকারের উচিত তাদের পর্যাপ্ত প্রশিক্ষণ দেওয়া, যাতে তারা নগরে আরও ভালো কর্মসংস্থান পেতে পারে। 

প্রমিত অনন্য চক্রবর্তী
ধনীরা তাঁদের কন্যাদের অল্পবয়সে বিয়ে হোক তা চান না। কিন্তু আমি বেশ কয়েকজন ধনকুবের ব্যবসায়ীকে চিনি, যাঁদের চার-পাঁচটি মেয়ে থাকা সত্ত্বেও একটি পুত্রের জন্য তাঁরা অধীর যে কে বৃদ্ধাবস্থায় সম্পত্তির দেখাশোনা করবে। এ ধরনের প্রথা এখনো আমাদের মনে আছর করে আছে এবং এর জন্য আমাদের যথেষ্ট ভুগতেও হয়। নারীর ক্ষমতায়ন ছাড়া এ ধরনের ব্যাধি থেকে আমরা মুক্ত হব না। গ্রামের নারীরাই এ ধরনের বদ্ধচিন্তার শিকার হয় বেশি। নারীদের ভালোভাবে শিক্ষিত হতে হবে যাতে তারা সন্তান নেবে কি নেবে না সে বিষয়ে স্বাধীনভাবে নিজেদের মত জানাতে এবং তা বাস্তবায়ন করতে পারে। আমাদের এই শূন্যতা পূরণ করতে হবে এবং দেশের প্রতিটি প্রান্তে পৌঁছাতে হবে। 

কাজী আলী রেজা
আমাদের জনসংখ্যার বেশির ভাগ দারিদ্র্যে ভুগছে। আমরা ইতিমধ্যে সহস্রাব্দ উন্নয়ন লক্ষ্যমাত্রার (এমডিজি) ১৫ বছরের মেয়াদি শর্তের ১১টি বছর পার করেছি। পরিসংখ্যানের দিকে তাকালে দেখা যাবে, আমাদের অর্জন বেশ ভালো। কিন্তু বাস্তবতা হচ্ছে, আমরা যখন স্বাধীন হই তখন আশি ভাগ মানুষ দারিদ্র্যসীমার নিচে ছিল, তাদের সংখ্যা ছিল ছয় কোটি। এখন যদিও সেই অনুপাতটা কমেছে কিন্তু দরিদ্র মানুষের সংখ্যা তেমনটাই আছে। এটা এক হতবিহ্বলকর পরিস্থিতি। আরেকটি যন্ত্রণাকর পরিসংখ্যান হলো, প্রতিবছর আমরা ১ শতাংশ করে কৃষি জমি হারাচ্ছি। এটা দুশ্চিন্তার বিষয়। গ্রাম বড় হচ্ছে। গ্রাম থেকে গ্রামের দূরত্ব ৩০ বছর আগের তুলনায় অনেক কমেছে। মানুষ এখন কৃষি জমি ব্যবহার করছে বেড়ে যাওয়া জনসংখ্যাকে জায়গা দেওয়ার জন্য। এতে করে খাদ্য নিরাপত্তার ওপর মারাত্মক চাপ সৃষ্টি হচ্ছে। 

ফারজানা ইয়াসমিন
বয়ঃসন্ধিকালের স্বাস্থ্য এবং প্রজননস্বাস্থ্য বিষয়ে আমাদের যথেষ্ট ধারণার অভাব রয়েছে। আমার মনে হয়, বিশেষ করে বয়ঃসন্ধিতে থাকা মেয়েদের মধ্যে সচেতনতা তৈরি করা দরকার। পাঠ্য পুস্তকে এ সমস্ত বিষয়গুলো আনা দরকার। 

এলা ডি ভগ্ড
সংসারজীবনে নারী ও পুরুষের মধ্যকার বৈষম্যও আমাকে যথেষ্ট পীড়িত করে। ডাক্তারের কাছে যাবে কি যাবে না, সে বিষয়ে মেয়েদের প্রায়শই কোনো সিদ্ধান্তের অধিকার থাকে না। তাই নারী ক্ষমতায়ন ইস্যুকে সরকারের শীর্ষ অগ্রাধিকার দেওয়া উচিত।

নাসরিন আক্তার
শহুরে বস্তিতে কাজের অভিজ্ঞতায় দেখেছি, আমাদের জন্মনিয়ন্ত্রণ সামগ্রী মাসের মাঝামাঝিই শেষ হয়ে যায়, তখন অপেক্ষা করতে হয় পরের চালানের জন্য। তার মানে, সরকারের জন্মনিয়ন্ত্রণ সামগ্রী সরবরাহ ব্যবস্থাপনায় বিরাট রকম ঘাটতি রয়েছে। আমরা দেখেছি, সামগ্রিকভাবে প্রজননের হার কমলেও সত্য হচ্ছে, আওতার বাইরে থাকা মানুষের মধ্যে এর প্রভাব পড়ছে না। যেমন ধরা যাক সাতক্ষীরার কথা, সেখানকার ত্রিপুরা পরিবারগুলোর সদস্যসংখ্যা সাধারণত ৮-১০ জন। তারা স্বাস্থ্য বা পরিবারপরিকল্পনা-সংক্রান্ত কোনো তথ্য জানতে পারে না। উত্তরে দেখেছি, প্রজনন স্বাস্থ্যসেবা মূলত বয়ঃসন্ধিতে থাকা বিবাহিতদের মধ্যেই সীমিত, অন্য বয়ঃসন্ধিকালীন গ্রুপগুলো থাকে উপেক্ষিত। বয়ঃসন্ধিতে থাকা সবাইকেই প্রজনন স্বাস্থ্য এবং পরিবার পরিকল্পনা বিষয়ে সচেতন করে তোলা খুবই গুরুত্বপূর্ণ। এ ধরনের তথ্য বিদ্যালয়ের পাঠ্যক্রমে থাকা উচিত।

গিয়াস উদ্দিন
জনসংখ্যা আর উন্নয়ন গভীরভাবে সম্পর্কিত বিষয়। জনসংখ্যা নিয়ন্ত্রণ ক্ষেত্রে নেতৃত্বদানকারী হলো পরিবার পরিকল্পনা প্রতিষ্ঠান। কিন্তু জড়িত অন্যান্যদের সঙ্গে মিলেই যৌথ কর্মসূচি থাকতে হবে। আগে পরিবার পরিকল্পনা দপ্তর স্বল্প লোকবল ও দুর্বল অবকাঠামোর কারণে ভুগেছে। কিন্তু এখন আমাদের পর্যাপ্ত লোকবল ও অবকাঠামো আছে। বয়ঃসন্ধি কর্মসূচিকেও গুরুত্বের সঙ্গে নিয়েছি। আমরা তরুণ প্রজন্মকে সচেতন করা এবং এমন এক পরিবেশ সৃষ্টি করায় সচেষ্ট আছি যাতে করে তাদের সহযোগিতা আমরা পাই। বাল্যবিবাহ আমাদের চোখে মারাত্মক এক সমস্যা হিসেবে চিহ্নিত। বয়স নিরূপণেও জন্ম নিবন্ধন গুরুত্বপূর্ণ উপাদান। তাই ব্যাপকভাবে এর প্রচার হওয়া দরকার। পাশাপাশি উৎসাহী গণমাধ্যম ছাড়া গণমানুষের কাছে এ ধরনের তথ্য ছড়িয়ে দেওয়া সম্ভব নয়। 

শামসুল আলম
আমাদের ভূমির যা সামর্থ্য তার থেকে বেশি জনসংখ্যা সবখানে। প্রতিবছর আমরা ১ শতাংশ করে আবাদি জমি হারাচ্ছি। এটা খুবই গুরুতর দুশ্চিন্তার বিষয়।
জনসংখ্যাতাত্ত্বিক দিক থেকে আমরা এক সুবিধাজনক অবস্থায় উপনীত হয়েছি। আমাদের ৬৩ শতাংশ মানুষই ১৫ থেকে ৪৫ বছর বয়সের মধ্যে এবং যারা খুবই তৎপর। এ অবস্থা বেশি দিন ধরে রাখা যাবে না। দ্রুত উন্নয়নের জন্য আমাদের এই সুবিধা কাজে লাগানো উচিত। 
জনসংখ্যা বিষয়টিকে এখন স্বাস্থ্য মন্ত্রণালয়ের সঙ্গে ভাগাভাগি করে নিতে হচ্ছে। কিন্তু এর জন্য স্বতন্ত্র মন্ত্রণালয় দরকার। মানুষের দ্বারে দ্বারে গিয়ে পরামর্শ দেওয়া এবং উদ্দীপ্ত করার জন্য আমাদের অনেক কর্মী দরকার। আমাদের ১৪টি মন্ত্রণালয়ের মাধ্যমে ৮৪টি সামাজিক নিরাপত্তা কর্মসূচি এখন চালু আছে। আমাদের তাগিদ হলো, সামাজিক নিরাপত্তা কর্মসূচিগুলোকে জনসংখ্যা কর্মসূচির সঙ্গে জড়িত করা। গ্রামীণ এলাকায় প্রাথমিক শিক্ষাকে বাধ্যতামূলক করতে হবে। গত ৪০ বছরে প্রাথমিক শিক্ষায় ব্যাপক অগ্রগতির ফলে দারিদ্র্যের ৩৫ শতাংশ কমিয়ে আনার সফলতা এসেছে। 
শহরে অভিবাসনের মাত্রা খুবই বেশি হওয়ায় শহরের বস্তিগুলোতে গুরুতর চাপ বাড়ছে। তাই বস্তি বিষয়ে আমাদের আরও মনোযোগী হতে হবে। 

এ কে এম জাফর উল্লাহ খান
আমি বিবাহের নিম্নতম বয়সের বিষয়টিতে নজর দিতে চাই। এখন শৈশবের শেষ সীমার বছরটি, অর্থাৎ ১৮ বছর বয়সকে বিবাহের নিম্নতম সীমা করা রয়েছে। বয়সের এই সীমাকে আরও বাড়ানো উচিত। আমাদের সংসদ সদস্যরাও এ ব্যাপারে আইন সংশোধন করায় একমত। মাননীয় স্পিকারের মত হচ্ছে, বিবাহের নিম্নতম বয়স হওয়া উচিত বিশ। তাহলে আরও গুরুত্বপূর্ণ বিষয় হলো কীভাবে আমরা এটা বাস্তবায়ন করব। আমাদের পরামর্শ হলো সব বিবাহকে অবশ্যই নিবন্ধিত হতে হবে। নিবন্ধন প্রক্রিয়ায় বিদ্যালয় কর্তৃপক্ষের মাধ্যমে বয়সের প্রত্যয়নপত্র জোগাড় করতে হবে। বাধ্যতামূলক নারীশিক্ষা আরেকটি উপায়। দশম শ্রেণীর আগে কোনো মেয়েকে বিয়ে দেওয়া যাবে না। 

হাবিবুর রহমান
আমাদের জাতীয় জনসংখ্যা নীতিটির নবায়ন দরকার। আমরা এখন ২০০৪ সালের নীতি দিয়ে চলছি। আরেকটি বিষয় হলো, যদিও ২০ বছর আগের তুলনায় আমাদের জনশক্তি এখন অনেক বেশি, তারপরও আরও দরকার। জনশক্তি রিক্রুট করা ভালো বিষয়। শেষ বিষয় হলো, প্রচার-প্রচারণা দরকার, সচেতনতা সৃষ্টি দরকার আর দরকার গণমাধ্যমের সহযোগিতা।

নূর মোহাম্মদ
এই পলিসি ডায়ালগের সব বক্তাকে ধন্যবাদ। আজকের এ আলোচনায় অনেক গুরুত্বপূর্ণ পরামর্শ এসেছে। বিশেষ করে দুটি বিশেষ জনগোষ্ঠীকে লক্ষ্য করে কার্যক্রম নেওয়ার কথা এসেছে স্পষ্টভাবে। এরা হলো: নারী ও তরুণ জনগোষ্ঠী। আমরা সবাই জানি, আমাদের দেশের অর্ধেক জনসংখ্যাই নারী। তাদের বাদ রেখে কোনো উন্নয়নের কথা ভাবাই যায় না। সুতরাং তাদের অর্থনৈতিক ও রাজনৈতিকভাবে ক্ষমতায়িত করতে হবে। যেকোনো সিদ্ধান্ত নেওয়ার আগে তাদের মতামত নিতে হবে। দেশের এক-তৃতীয়াংশ জনগোষ্ঠীই হলো তরুণ। যেভাবে আমরা জেনেছি আজকের মূল উপস্থাপনা থেকে যে বিশাল জনগোষ্ঠী তরুণ এবং তারা কর্মক্ষম। এ তরুণ জনগোষ্ঠীকে যদি প্রশিক্ষিত করে তুলতে না পারি, তাহলে তারাই আবার বোঝা হয়ে দেখা দেবে। তাদের লাগসই প্রশিক্ষণে প্রশিক্ষিত করে দক্ষ জনশক্তিতে পরিণত করতে হবে, অন্যথায় আমরা একটা বিরাট সুযোগ হারাব। তারাই জাতিকে বাড়তি সম্পদ এনে দিতে পারে। এখানে উপস্থিত সম্মানিত মেম্বার, প্লানিং কমিশনের মাধ্যমে আমি অনুরোধ করব, আমাদের এখনই সুদূরপ্রসারী পরিকল্পনা নিতে হবে এবং তা বাস্তবায়ন করতে হবে, যদি কিনা আমরা এই জনমিতিক সুযোগকে কাজে লাগাতে চাই। এ সুযোগ আমাদের দোরগোড়ায় এসে কড়া নাড়ছে, এখনই আমাদের প্রয়োজনীয় নীতিনির্ধারণ করতে হবে এবং সে অনুযায়ী কার্যক্রম বাস্তবায়ন করতে হবে।
</doc>
<doc>
﻿রাঙ্গুনিয়ার মরিয়ম নগর ইউনিয়নের কাটাখালী গ্রামের বাসিন্দা হরিমোহন দাশ। তিনি গুমাই বিলে এবার ৪০ শতক জমিতে আমন চাষ করেছেন। এতে খরচ হয়েছে প্রায় ২৩ হাজার টাকা। সেই সঙ্গে রয়েছে নিজের শ্রম। ফলনও ভালো হয়েছে। কিন্তু ধান বেচে পেয়েছেন ১৯ হাজার টাকা। চার হাজার টাকা লোকসান গুনেছেন বলে জানান তিনি। 
শুধু তিনি নন, গুমাই বিলসহ বিভিন্ন এলাকার অনেক কৃষক এখন লোকসানের আশঙ্কা করছেন। কৃষকেরা জানান, গত তিন থেকে চার বছরের মতো এবারও রাঙ্গুনিয়ার সব কটি বিলে আমন ফসলের বাম্পার ফলন হয়েছে। কিন্তু সারের মূল্যবৃদ্ধি, পানি সেচ খরচ ও শ্রমিকের বেতন বেড়ে যাওয়ায় আমন ফসল উৎপাদন খরচ দ্বিগুণের বেশি বেড়ে যায়। সে অনুযায়ী বাজারে ধানের ন্যায্যমূল্য না পাওয়ায় প্রায় সব কৃষক এবার আমন চাষে লোকসানের মুখে পড়েছেন। কৃষি কার্যালয় সূত্র জানায়, রাঙ্গুনিয়া উপজেলার ১৫ ইউনিয়ন ও পৌরসভার নয় ওয়ার্ডে ছোট-বড় প্রায় ২৩টি বিল রয়েছে। এসব বিলের প্রায় ১৬ হাজার ৪৬৫ হেক্টর জমিতে আমন চাষাবাদ করা হয়েছে। সব বিলে আমনের বাম্পার ফলন হয়েছে।
মুরাদনগর পৌর এলাকার কৃষক রেজাউল করিম জানান, প্রতি কেজি ইউরিয়া ১২ টাকার স্থলে কিনতে হয় ২০ টাকায়। শ্রমিকের মূল্য ৩০০ টাকার স্থলে ৭০০ টাকা পর্যন্ত বেড়ে যায়। তার ওপর রয়েছে সেচ খরচ। সব মিলিয়ে এবার আমন ফসল উৎপাদন খরচ দ্বিগুণেরও বেশি বেড়ে যায়। ফলে আমন চাষে এবার কোনো লাভ হয়নি। 
স্বনির্ভর ইউনিয়নের ব্রহ্মোত্তর গ্রামের কৃষক একরাম হোসেন জানান, বাজারে প্রতিমণ ধানের মূল্য ৩৮০ থেকে ৪০০ টাকা। অথচ প্রতিমণে উৎপাদন খরচ পড়েছে ৫০০ টাকার বেশি।
গুমাইবিলের সেচ প্রকল্পের মালিক আনোয়ার হোসেন পানিসেচ খরচ বৃদ্ধির সত্যতা স্বীকার করে বলেন, দফায় দফায় বিদ্যুৎ বিল ও জ্বালানি তেলের মূল্যবৃদ্ধির কারণে সেচ খরচ বেড়ে যায়। তার ওপর বিদ্যুতের লোডশেডিংয়ের কারণে জ্বালানি তেল কিনে সেচপাম্প চালাতে না হলে সেচ খরচ আরও কিছুটা কম হতো। উপজেলার পোমরা ইউনিয়নের তালুকদারপাড়া বিলের কৃষক আমির হোসেন, সাবের আহমদ, পারুয়া ইউনিয়নের হাজারী বিলের কৃষক আবদুস সাত্তার, মনির আহমদ, পদুয়া ইউনিয়নের নারিশ্চা বিলের সেলিমুল হকসহ অনেকে জানান, তাঁরা গ্রামীণ ব্যাংক ও বিভিন্ন অর্থলগ্নিকারী প্রতিষ্ঠান থেকে ঋণ নিয়ে এবার আমন চাষাবাদ করেছেন। কিন্তু উৎপাদন খরচ বেড়ে যাওয়ায় প্রত্যেকে লোকসান গুনছেন। এ অবস্থায় প্রতিষ্ঠান থেকে নেওয়া ঋণ পরিশোধ করা তাদের জন্য কষ্টসাধ্য ব্যাপার হয়ে দাঁড়িয়েছে।
উপজেলা কৃষি উপসহকারী কর্মকর্তা রমিজ উদ্দিন বলেন, এবার আমন মৌসুমের শুরুর দিকে সার, বিদ্যুৎ ও জ্বালানি তেলের মূল্যবৃদ্ধি এবং শ্রমিকের বেতন বেড়ে যাওয়ায় ফসল উৎপাদনে বিরূপ প্রভাব ফেলেছে। এতে ফসল উৎপাদনের খরচ বেড়ে দ্বিগুণ হয়েছে। এতে কৃষকেরা উৎপাদন খরচও পাচ্ছেন না।
উপজেলা কৃষি কর্মকর্তা একরাম উদ্দিন বলেন, কিন্তু উৎপাদন খরচের তুলনায় ন্যায্যমূল্য না পাওয়ায় বিলের কৃষকের মুখে হাসি নেই। তবে আসন্ন বোরো মৌসুম শুরুর আগে উৎপাদন খরচ কমিয়ে আনার আশা করছেন কৃষকেরা।
</doc>
<doc>
﻿১৮৬১ সালে এ দেশে তিনজন বিখ্যাত বাঙালির জন্ম হয়, তাঁরা ছিলেন বিশ্বকবি রবীন্দ্রনাথ ঠাকুর, আচার্য প্রফুল্লচন্দ্র রায় এবং ঐতিহাসিক অক্ষয়কুমার মৈত্রেয়। এ বছর এ তিনজনের জন্মের সার্ধশততম বছর উত্তীর্ণ হচ্ছে। এ উপলক্ষে রবীন্দ্রনাথকে নিয়ে উভয় বাংলায় অনেক আয়োজন হয়েছে, প্রফুল্লচন্দ্রকে নিয়ে ওই বাংলায় কিছু কিছু আয়োজন হয়েছে, কিন্তু অক্ষয়কুমার দুই বাংলাতেই অগোচরে থেকে গেছেন। অক্ষয়কুমার মৈত্রেয় বাংলা ভাষায় আধুনিক ও বিজ্ঞানসম্মত ইতিহাস চর্চার প্রবক্তা। তিনি একজন প্রত্নতত্ত্ববিদ, সুসাহিত্যিক, নাট্যানুরাগী, সম্পাদক, সমাজসেবক হিসেবেও পরিচিত। কিন্তু এর বাইরেও তিনি বিভিন্ন ক্ষেত্রে যে অবদান রেখেছেন তা আমাদের অনেকেরই অজানা। দুটি ক্ষেত্রে অক্ষয়কুমার মৈত্রেয়র অবদান নিচে উল্লেখ করলাম। 

অক্ষয় কুমার মৈত্রেয় ও বাঙালি পল্টন 
ইংরেজ শাসনামলে বাঙালিকে অসামরিক জাতি হিসেবে চিহ্নিত করে সেনাবাহিনীতে অন্তর্ভুক্তি বন্ধ করে দেওয়া হয়। ঊনবিংশ শতাব্দীর মাঝামাঝি থেকে বঙ্কিমচন্দ্র চট্টোপাধ্যায়, সুরেন্দ্রনাথ ব্যানার্জি, সরলাদেবীসহ আরও অনেকে লেখনী, যুদ্ধে যোগদানের আগ্রহ, অন্যান্য কর্মকাণ্ডের মধ্য দিয়ে অসামরিক জাতির কলঙ্ক ঘোচানোর চেষ্টা করেন। এতে বিশেষ ফল লাভ না হলেও প্রথম মহাযুদ্ধকালে বাঙালির জন্য সেনাবাহিনীতে যোগদানের সুযোগ আসে। বাঙালির প্রবল সামাজিক আন্দোলনের ফলস্বরূপ গঠিত হয় ‘বাঙালি পল্টন’, যার নাম ছিল ‘ফর্টিনাইনথ্ বেঙ্গলি রেজিমেন্ট’। যেসব বাঙালি নেতার অক্লান্ত পরিশ্রম এবং প্রচেষ্টার ফলে বাঙালি পল্টন গঠন হয়েছিল, অক্ষয়কুমার মৈত্রেয় ছিলেন তাঁদের মধ্যে অন্যতম।
১৯১৬ সালে গঠিত বাঙালি পল্টনের সফলতার জন্য বাংলার নেতৃস্থানীয় ব্যক্তিরা সর্বাত্মক সহযোগিতা দেন। তাঁরা এর সফলতার জন্য কলকাতায় ‘বেঙ্গল রেজিমেন্ট কমিটি’ নামের একটি বেসামরিক সংস্থা গঠন করেন। বেঙ্গল রেজিমেন্ট কমিটির প্রধান দায়িত্ব ছিল বাঙালি পল্টনে যোগদানের জন্য তরুণদের উদ্বুদ্ধ করা, সৈনিক ভর্তিতে সরকারকে সহযোগিতা করা, এর জন্য অর্থ সংগ্রহ করা ইত্যাদি। প্রাথমিকভাবে বেঙ্গল রেজিমেন্ট কমিটি প্রতি জেলায় একজনকে পল্টন গঠনে সহযোগিতা করার দায়িত্ব দেয়। রাজশাহীতে পল্টন গঠনের দায়িত্বপ্রাপ্ত হন অক্ষয়কুমার মৈত্রেয়, তাঁর নাম ১৯১৬ সালের ২৯ আগস্ট দ্য বেঙ্গলি পত্রিকায় প্রকাশ পায়।
অক্ষয়কুমার মৈত্রেয় রাজশাহীতে বাঙালি পল্টন গঠনে সহযোগিতা করেই ক্ষান্ত হননি। তিনি তাঁর পরিবারের সদস্যকেও বাঙালি পল্টনে যোগদানের অনুমতি দেন। মনবাহাদুর সিংহ অক্ষয়কুমার মৈত্রেয়র দত্তক পুত্র ছিলেন। ১৯১৬ সালের আগস্ট মাসে মনবাহাদুর কলকাতায় এসে বাঙালি পল্টনে যোগ দেন। চাকরিকালে মনবাহাদুর ভারতীয় কমিশন পান এবং সুবেদার (দ্বিতীয় সর্বোচ্চ পদ) পদে উন্নীত হন।
প্রথম মহাযুদ্ধ শেষে বাঙালির সামরিক ইতিহাস নিয়ে রাজেন্দ্রলাল আচার্য ‘বাঙালির বল’ নামের একটি গ্রন্থ রচনা করেন। গ্রন্থে বাঙালি পল্টনসহ বাঙালির বিভিন্ন সময়ের সামরিক অর্জন বা কৃতিত্ব তুলে ধরেন। গ্রন্থে অক্ষয়কুমারের মন্তব্য সংযোজন করা হয়। তিনি উল্লেখ করেন, ‘যিনি এই বহু তথ্যপূর্ণ বৃহৎ গ্রন্থ আদ্যন্ত পাঠ করিবেন, তিনিই মুক্তকণ্ঠে স্বীকার করিবেন, ইহাতে জানিবার ও ভাবিবার কথার অভাব নাই। কি সেকালে কি একালে কোনো কালেই বাঙ্গালীর বাহুবলের অভাব থাকা স্বীকার করা যায় না। বিগত জগদ্ব্যাপী মহাযুদ্ধেও বাঙ্গালী বাহুবলের পরিচয় দিয়া সমগ্র সভ্য সমাজের নিকট পুনঃ পুনঃ প্রশংসা লাভ করিয়াছে।.......যাঁহারা দেশের লোক, দেশের অভ্যুত্থানের জন্য আগ্রহপূর্ণ, তাঁহারা অবশ্যই এরূপ গ্রন্থের সমাদর করিতে ক্রটি করিবেন না। এই শ্রেণীর গ্রন্থ সঙ্কলনের প্রয়োজন আছে। একখানি গ্রন্থে সে প্রয়োজন পর্যাপ্তরূপে সিদ্ধ হইয়া যায় নাই।’

অক্ষয়কুমার মৈত্রেয় ও প্রযুক্তি 
অক্ষয়কুমার বাংলাদেশে প্রযুক্তি শিক্ষার উদ্যোক্তা ছিলেন। তিনি ইউরোপের শিল্পবিপ্লব এবং তাদের উন্নতি বিষয়ে যথেষ্ট জ্ঞান রাখতেন। তিনি বিশ্বাস করতেন যে আধুনিক শিল্প বা কলকারখানা প্রতিষ্ঠা ছাড়া বাংলাদেশের বিশেষ কোনো উন্নতি হবে না। অষ্টাদশ ও ঊনবিংশ শতাব্দীতে রাজশাহী রেশম শিল্পের জন্য বিখ্যাত ছিল। এ সময় বিশ্বের বিভিন্ন এলাকায় রাজশাহী থেকে রেশম রপ্তানি হতো। ওলন্দাজ, ইংরেজ ও ফরাসিসহ বহিরাগত অনেকেই রাজশাহীতে রেশম ব্যবসায় সম্পৃক্ত ছিলেন। কিন্তু ঊনবিংশ শতাব্দীর শেষের দিকে উন্নত প্রযুক্তির অভাবে রাজশাহীর রেশম চাষ ও শিল্প ক্ষতিগ্রস্ত হতে থাকে, রপ্তানিও কমতে থাকে। অক্ষয়কুমার এই অবস্থার উন্নতিকল্পে জেলা পরিষদের সহযোগিতায় এবং স্থানীয় জমিদারদের আর্থিক অনুদানে রাজশাহীতে ১৮৯৮ সালে একটি রেশম স্কুল প্রতিষ্ঠা করেন। অক্ষয়কুমার নিজে রেশম স্কুলের সম্পাদক ও শিক্ষক ছিলেন। কৃষি বিষয়ে উচ্চশিক্ষাপ্রাপ্ত সীতানাথ গুহ ছিলেন প্রধান শিক্ষক। উভয়ের প্রচেষ্টায় স্কুলের সুনাম চারদিকে ছড়িয়ে পড়ে। এ স্কুলে গুটিপোকার উন্নত বীজ এবং তা থেকে সুতা প্রস্তুত, সুতা রং করে বস্ত্র তৈরির নতুন প্রযুক্তি বিষয়ে হাতে-কলমে শিক্ষা দেওয়া হতো। রেশম স্কুলের সাহায্যে অদক্ষ শ্রমিকদের উপযুক্ত শিক্ষা দিয়ে দক্ষ বা যুগোপযোগী করে তোলা হতো। বিদ্যালয়ের সফলতায় রাজশাহী থেকে গুটিপোকার বীজ রপ্তানি বেড়ে যায়, এখান থেকে জাপান, ইতালি, ইংল্যান্ড এবং উপমহাদেশের নানা স্থানে বীজের চালান যেতে থাকে। অযোধ্যার মহারাজ রামপাল সিং পণ্ডিত শীতল প্রসাদ উপাধ্যায়কে এ বিদ্যালয়ে প্রশিক্ষণের জন্য পাঠান, ফিরে গিয়ে শীতলপ্রসাদ অযোধ্যায় নয়টি রেশম কারখানা চালু করেন। অক্ষয়কুমার শিল্পে প্রযুক্তির প্রয়োগ বিষয়ে তখনকার পত্রপত্রিকায় প্রচুর লেখালিখি করেন। রেশম শিল্পের উন্নয়ন এবং জাতীয় শিল্পের বিস্তারে অক্ষয়কুমারের দৃষ্টান্তে রবীন্দ্রনাথ শিলাইদহে রেশম চাষ শুরু করেন, যদিও উদ্যোগটি বেশি দূর এগোতে পারেনি। তবে রশম স্কুলের ধারণা থেকেই রবীন্দ্রনাথ ১৯২২ সালে শ্রীনিকেতনে বয়ন বিদ্যালয় চালু করেন।
অক্ষয়কুমারের প্রযুক্তি বিষয়ে অভিজ্ঞতা ও জ্ঞানের জন্য সারা ভারতে স্বীকৃত হন। ১৯০০ সালের ৩১ জানুয়ারি হিন্দুরঞ্জিকা পত্রিকায় প্রকাশিত নিচের সংবাদটি এই স্বীকৃতির উত্তম উদাহরণ হিসেবে তুলে ধরা হলো।
তাতার প্রস্তাবিত বিশ্ববিদ্যালয় ও অক্ষয় বাবু। পার্শী ধনকুবের মিঃ জেমশেঠজী তাতা একটি বৈজ্ঞানিক বিশ্ববিদ্যালয় সংস্থাপনের জন্য গবর্মেন্টের হাতে ৩০ লক্ষ টাকা প্রদান করিয়াছেন। উক্ত বিদ্যালয়ে কি প্রণালীতে শিক্ষাদান আবশ্যক, তা সম্বন্ধে শিক্ষা বিভাগের ডিরেক্টর শ্রীযুক্ত পেডলার সাহেব রাজশাহী সেরিকালচারাল স্কুলের মাননীয় শিল্প......[অস্পষ্ট] শ্রীযুক্ত বাবু অক্ষয়কুমার মৈত্র বি, এল মহাশয়ের অভিমত জানিতে চাহিয়াছেন। তিনি শীঘ্রই তাহার অশেষ পাণ্ডিত্যপূর্ণ সুদীর্ঘ মন্তব্য গবর্মেন্টের সমীপে পেশ করিবেন। আমরা তাহার মতামতের সংক্ষিপ্ত মর্ম্ম সঙ্কলন করিতেছি, বরান্তরে তাহার অবিকল অনূদিত পাঠ উদ্ধার করিবার ইচ্ছা রহিল:-
“আমাদের দেশের শিক্ষিত যুবকদের জ্ঞান কার্য্যক্ষেত্রে প্রকাশিত হইবার অবসর পায় না তাহার প্রধান কারণ যে, তাহাদের সে জ্ঞান শুধু কলমেই সীমাবদ্ধ থাকে তাহাতে চর্চ্চা রাখিবার উপায় নাই। যদিও বা দুই এক জন কোন নতুন শিক্ষা তত্ত্ব আবিষ্কার করিতে সমর্থ হন। কিন্তু তাহার আনুসাঙ্গিক অবশ্য প্রয়োজনীয় কলকারখানাদির অভাবে তিনি তাহা শুধু লেখনী মুখে ব্যক্ত করিয়াই জ্ঞানতৃষ্ণা নিবৃত্ত করেন। জ্বদিচ সে নবাবিস্কৃত তত্ত্ব বৈদেশিক শিল্প ব্যবসায়ীর হস্তে পড়িয়া তাহাদের ধনাগমের পথ সুপ্রশস্ত এবং সঙ্গে সঙ্গে আমাদের নিরুৎসাহী ও দারিদ্র্যাবর্দ্ধন করিয়া থাকে। আমাদের মস্তিষ্কের ফল তাহারা উদারে উপভোগ করেন।
ইউরোপের জার্ম্মানী, সুইজারল্যান্ড গভর্নমেন্ট যেমন তত্রত্য অধিবাসীবৃন্দকে “হাতে কলমে” শিক্ষাদান করিয়া থাকেন, তোমাদেরও [ভারত গভর্নমেন্ট] কর্তব্য আমাদিগকে সেই প্রণালীতে শিক্ষাদান করা। পূর্বাপর আমাদের ঈদৃশ অনুযোগের উত্তরে তোমরা টাকার অভাব প্রদর্শন করিয়া আমাদের মুখবন্ধ করিয়াছিলে। কিন্তু এখন সে আপত্তি করিলে চলিবে না। আমাদেরই একজন স্বদেশ বন্ধু এই সৎকার্য্য জন্য বহু লক্ষ টাকা প্রদান করিতেছেন। এ অর্থ যদি কেবল কলমের কুফল প্রসবিনী শিক্ষাতেই ব্যয়িত হয় তবে মনে করিতে হইবে তাহার অসদ্ব্যবহার হইয়াছে। আপাতত আমাদের দেশে একদেশদর্শিনী লেখনী-শিক্ষায় কোনো ফল হইবে না। কলম-জ্ঞান আমাদের যথেষ্ট হইয়াছে—অন্ততঃ যে টুকু হইয়াছে তাহাতেই হাতের কার্য্য কিছু কিঞ্চিৎ চলিতে পারে। [এস্থলে অক্ষয় বাবু, আত্ম-অভিজ্ঞতা হইতে দৃষ্টান্ত প্রদর্শন করিয়াছেন]। আমি নিজে অতি সামান্য সামান্য যন্ত্র ও দ্রব্য সংযোগে যে সকল রাসায়নিক বর্ণবৈচিত্র এবং সুমেদুর কৌষেয়-তত্ত্ব আবিষ্কার করিয়াছি। তাহা হইতে কলমের জ্ঞান যে আমাদের যৎ-সামান্যও নাই তাহা বুঝা যায় না। পরন্তু, সুবৃহৎ যন্ত্রাদি এবং সুপ্রশস্ত কারখানা পাইলে, এই তত্ত্বজ্ঞান দ্বারাই অনেক বেশি কার্য্য এবং দেশের প্রভূত ধনাগমের আনুকূল্য করা যাইতে পারে। সুতরাং এই প্রকৃষ্ট প্রণালীতে শিক্ষাদান আমি সর্ব্বতোভাবে গৃহিত বিবেচনা করি এবং গভর্নমেন্টকে নির্ব্বান্ধাতিশয্য সহকারে অনুরোধ করি।” 
ইত্যাদি—
শ্রীযুক্ত অক্ষয়বাবুর নির্ভীক লেখনী, কি রাজনৈতিক কি ঐতিহাসিক কি ক্ষেম ক্ষেমতায় সর্ব্ব বিষয়েই আমাদের রাজসাহীর গৌরবস্থানীয় আশা করি গবর্মেন্ট এরূপ সুবিজ্ঞ ব্যক্তির বক্তব্যগুলো পালন করিতে অবহিত হইবেন।
বাংলাদেশে তো বটেই, সারা ভারতেই অক্ষয়কুমার মৈত্রেয়র মতো প্রতিভাধর বাঙালি বিরল। অথচ তাঁর মৃত্যুর ৮০ বছর পরও এ দেশে তাঁর কোনো স্বীকৃতি মেলেনি, সার্ধশততম বছরেও কেউ তাঁকে স্মরণ করেনি।
</doc>
<doc>
﻿বিংশ শতাব্দীর জ্ঞানতাত্ত্বিক অভিযান
বিশ্বকবি রবীন্দ্রনাথ ঠাকুর তাঁর বিশ্বপরিচয় গ্রন্থের ভূমিকায় লিখেছেন, ‘মানুষ একমাত্র জীব যে আপনার সহজবোধেই খুশি হয়েছে। মানুষ সহজ শক্তির সীমানা ছাড়াবার সাধনায় দূরকে করেছে নিকট, অদৃশ্যকে করেছে প্রত্যক্ষ, দুর্বোধ্যকে দিয়েছে ভাষা। প্রকাশলোকের অন্তরে আছে যে অপ্রকাশলোক, মানুষ সেই গহনে প্রবেশ করে বিশ্বব্রহ্মাণ্ডের মূল রহস্য কেবলই অবারিত করেছে।’
অপ্রকাশলোক অর্থাত্ সেই পরমাশ্চর্য জাত সম্পর্কে মানুষ বিগত শতাব্দীতে যেসব তথ্য-উপাত্ত আবিষ্কার করেছে, সেগুলো সম্পর্কে চিন্তা করলে অবাক না হয়ে উপায় থাকে না।
বিজ্ঞানের শাখা পদার্থবিজ্ঞানে এখন যেসব বিষয় নিয়ে আলোচনা করা হয়, দুঃখের ব্যাপার এই যে, সাধারণ মানুষ সেসব আলোচনায় মোটেই অংশগ্রহণ করতে পারে না। রূপ-রস-বর্ণ-গন্ধের আমাদের এই পরিসীমায় নিয়ে আসার প্রচেষ্টায় আজ যে অভূতপূর্ব প্রগতি অর্জন করা সম্ভব হয়েছে, তা বিগত কয়েক হাজার বছরেও সম্ভব হয়নি। অতি দুরূহ যেসব পরীক্ষণ এখন সম্পন্ন করা হয়েছে ও ভবিষ্যতেও হবে এবং গভীর অন্তর্দৃষ্টিসম্পন্ন যেসব তত্ত্ব আজ প্রতিষ্ঠা লাভ করেছে বা ভবিষ্যতে করবে, সে সবই রবীন্দ্রনাথের ভাষায় দূরকে করেছে নিকট, অদৃশ্যকে করেছে প্রত্যক্ষ, দুর্বোধ্যকে দিয়েছে ভাষা এবং কখনো অনির্বচনীয়কে করেছে বাঙ্ময়। এভাবেই প্রাচীন গ্রিকদের স্থানিক জ্যামিতি থেকে উত্তরণ ঘটেছে নিউটনীয় গতিবিজ্ঞানে, কুলম্ব-ফ্যারাডের স্থলবিদ্যুত্ চৌম্বক থেকে সৃষ্টি হয়েছে ম্যাক্সওয়েলের গতিময় বিদ্যুত্-চৌম্বক তত্ত্ব এবং সবশেষে এসেছে একক আইনস্টাইনের আপেক্ষিকতা তত্ত্বের অপূর্ব সূচিকর্ম।
বিজ্ঞানের এসব বিস্ময়-বিহ্বল করা সাফল্যের কারণে অনেকেই এখন হয়তো মনে করেন, মানুষ তার চূড়ান্ত গন্তব্যে ইতিমধ্যেই প্রায় পৌঁছে গেছে এবং একটা সবকিছুর তত্ত্ব আবিষ্কারের খুব বেশি দূরে বোধ হয় আর বিলম্ব নেই। এ ধরনের চরম আশাবাদ সৃষ্টির পশ্চাতে পদার্থবিজ্ঞানের আধুনিক স্ট্রিং-তত্ত্বের উল্লেখযোগ্য প্রগতি ঠিক কতখানি কাজ করে, তা বলা মুশকিল, কিন্তু এই তত্ত্বের ধারাবাহিক উন্নতি ও বিকাশ স্বীকার করেও বোধ হয় বলা যায়, বর্তমান অবস্থায় এই তত্ত্ব অগ্রসর গণিতের কিছু বিস্ময়কর আবিষ্কার ছাড়া খুব বেশি কিছু বোধ হয় নয়।

আইনস্টাইনের আপেক্ষিক তত্ত্ব সম্পর্কে সাম্প্রতিক বিভ্রান্তি
একদিকে ‘সবকিছুর তত্ত্ব’ সম্পর্কে অতিরিক্ত উচ্চাশা, অন্যদিকে জেনেভার বিখ্যাত ইউরোপিয়ান নিউক্লীয় গবেষণা প্রতিষ্ঠান সার্ন গবেষণাগারের কিছু ফল নিয়ে বিভ্রান্তি আজ পদার্থবিজ্ঞানকে এক সংকটময় অবস্থায় নিয়ে এসেছে বোধ হয়। এমন একদিন ছিল, যখন আমরা বিশ্বাস করতাম, স্থান ও কাল হলো বিশ্বের পরম এবং অপরিবর্তনীয় পটভূমি, যার পরিপ্রেক্ষিতে আমরা ভৌত তত্ত্ব বিনির্মাণ করে থাকি। কিন্তু আলবার্ট আইনস্টাইন ১৯০৫ সালে তাঁর কালজয়ী আপেক্ষিক তত্ত্ব দিয়ে শেখালেন যে ভিন্ন গতিতে ভ্রমণশীল দর্শক ঘটনার সময় এবং বস্তুর দৈর্ঘ্য সম্বন্ধে তাঁদের গতির ওপর নির্ভর করে ভিন্ন ভিন্ন ফল পাবেন। আইনস্টাইন তাঁর বিখ্যাত আপেক্ষিকতার তত্ত্বে স্থান ও কালকে একটিমাত্র সত্তায় একীভূত করে স্থান-কালের একটি অবিচ্ছিন্নতা সৃষ্টি করলেন। তাই আইনস্টাইনের আগে আমরা বাস্তবতার ‘বুনন’ নিয়ে যেভাবে চিন্তা করতাম, এখন আর তা করতে পারি না। এমনকি যুগপত্তির ধারণা হয়ে গেলে প্রসঙ্গ-কাঠামোনির্ভর।
বিংশ শতাব্দীর প্রারম্ভে নিউটনীয় গতিবিদ্যা ও ম্যাক্সওয়েলের বিদ্যুত্-চৌম্বক তত্ত্বের মধ্যে আপাতসংঘর্ষ থেকেই বিশেষ আপেক্ষিক তত্ত্বের সৃষ্টি। ম্যাক্সওয়েলের তত্ত্ব অনুসারে আলোকরশ্মি বিদ্যুত্-চৌম্বক তরঙ্গ ছাড়া আর কিছুই নয়। কিন্তু যখন আমরা তরঙ্গ বলি, তখন স্বাভাবিকভাবেই প্রশ্ন ওঠে, কিসের তরঙ্গ? এই প্রশ্নের উত্তর দিতেই প্রমাণ করা হয়েছিল যে মহাকাশে ইথার নামের এক অতি হালকা এবং স্থিতিস্থাপক মাধ্যম আছে, যা দেখা যায় না, অমুক্ত করা যায় না, যা সর্বত্র—এমনকি সব বস্তুর মধ্যেও বিদ্যমান এবং এই ইথার মাধ্যমের কম্পনই হলো আলোক তরঙ্গ। কিন্তু দুঃখের বিষয়, মাইকেলসন ও মর্লির বিখ্যাত পরীক্ষায় দেখা গেছে, এ ধরনের কোনো মাধ্যমের অস্তিত্ব প্রমাণ করা যায় না। সুতরাং, আইনস্টাইনের সোজাসুজি সহজ সমাধান ছিল, এই যে ইথার বলে কিছুই নেই। স্থান ও কাল পরস্পর স্থিতিশীল। এর ফলে নিউটনীয় পরম গতিহীনতার চিন্তা করা যায় না। কেননা সব গতিই এখন প্রসঙ্গ-কাঠামোর আপেক্ষিক। আইনস্টাইনের নিজের ভাষায়, ‘দৃশ্যমান ঘটনাবলির কোনো বৈশিষ্ট্যই পরম গতিশীলতার ধারণার সঙ্গে খাপ খায় না।’
এ ধারণা আমরা গ্রহণ করব এবং তাকে আপেক্ষিকতার নীতি বলব।
আরও একটা প্রসঙ্গ আমরা অনুমান করব, যা আপাতদৃষ্টিতে প্রথম প্রকল্পের সঙ্গে সামঞ্জস্যহীন। আমরা ধরে নেব যে আলোক মহাশূন্যে ধ্রুবগতিতে ধাবমান এবং এই গতি আলোর উেসর গতিবেগের ওপর নির্ভর করে না। এই দুটি অনুমান আমাদের একটি সহজ ও সুসামঞ্জস্য তত্ত্ব দিতে পারে।
১৯০৩ সালে আইনস্টাইন এই যে ‘সহজ এবং সুসামঞ্জস্য’ তত্ত্বের কথা বলেছিলেন, তার ওপর ভিত্তি করেই বলা যায় আধুনিক সভ্যতার ভিত্তি গড়ে উঠেছে। আইনস্টাইনের এই বিশেষ আপেক্ষিক তত্ত্বের অংশ দুটি—১. সব জড় কাঠামোয় আলোর গতিবেগ ধ্রুব এবং ২. সব জড় কাঠামোয় পদার্থবিজ্ঞানের সব আইন সমরূপে প্রকাশ করা যায়।
আইনস্টাইনের আপেক্ষিক তত্ত্বের এই দ্বিতীয় সূত্রটি নিয়ে সম্প্রতি প্রশ্ন উঠেছে। বলা হয়েছে, সার্ন গবেষণাগারে মিউয়ন-নিউট্রিনোর গতিবেগ নিয়ে যে পরীক্ষা হয়েছে, তাতে প্রমাণ করে যে মিউয়ন-নিউট্রিনো কণা প্রতি সেকেন্ডে তিন লাখ ছয় কিলোমিটার গতিতে গতিশীল, যা আলোর শূন্য স্থানের গতিবেগের তুলনায় প্রতি সেকেন্ডে ছয় কিলোমিটার বেশি।
এই পরীক্ষা করা হয়েছিল তিন বছর ধরে এবং গবেষকেরা অত্যন্ত সতর্কতার সঙ্গে পরীক্ষণের পরিসাংখ্যিক গতি + ২.৮ এবং নিয়মিত ত্রুটি + ০.৩ গণনা করেছেন এবং উল্লেখ করেছেন, যার ফলে পরীক্ষার সামগ্রিক উত্কর্ষ ও মান সম্বন্ধে তাই কোনো প্রশ্ন করা যায় না। অবশ্য গবেষকেরা নিজেরাই বলেছেন, নিউট্রিনো তিন ধরনের (ইলেকট্রন-নিউটিনো, মিউয়ন-নিউট্রিনো ও টাও-নিউট্রিনো)। ভিন্ন পক্ষের পরীক্ষণে এই পরীক্ষণ অভিলক্ষ নিউট্রিনোর ঠিক উত্পত্তিস্থলটি তাঁরা চিহ্নিত করতে পারেননি। মনে রাখা দরকার, আইনস্টাইনের কথামতো বিশেষ আপেক্ষিক তত্ত্বে আলোর গতিবেগ আলোর উেসর গতিবেগের ওপর নির্ভর করে না। সুতরাং, মিউয়ন-নিউট্রিনো যদি আলো-কণা বা ফোটনের সদৃশ্য হয়, তাহলে তার গতিবেগও আলোর গতিবেগের সক্ষম হবে। কিন্তু এ কথা সত্যি হবে তখনই, যখন নিউট্রিনোর তিন রূপ নিয়েই পরীক্ষণের মাধ্যমেই প্রমাণ করা হবে যে তারা আলোক-কণা বা ফোটনের মতোই ভরহীন। সুতরাং, পরীক্ষণবিদদের হয়তো এখন কাজ হবে, প্রমাণ করা যে তিন ধরনের নিউট্রিনো-কণাই ভরহীন। সুতরাং, ইলেকট্রন-নিউট্রিনোর তত্ত্ব শূন্য নিলেও অন্য দুটিকে নিউট্রিনোর বস্তু ভরের কণা বলা যায় না।
সর্বোপরি, প্রায় গবেষণায় তিন ধরনের নিউট্রিনোই ফোটনের মতো ভরহীন হলেও বোঝা যাবে যে বাস্তবিকই বিশ্বের আপেক্ষিক তত্ত্বের মূল প্রতিপাদ্য সম্বন্ধে বেশ পরিবর্তন প্রয়োজন হবে কি না।
অন্যদিকে আশ্চর্য ব্যাপার হলো, এত দিন পর ২০১১ সালেও পদার্থবিজ্ঞানে নোবেল পুরস্কার যেসব কাজের জন্য দেওয়া হয়েছে, তাতেও দেখা যায় যে আইনস্টাইনের এবং তাঁর আপেক্ষিক তত্ত্বের সুদূরপ্রসারী ফলগুলোর গৌরবময় স্বীকৃতি। এ বছর পুরস্কার পেয়েছেন ক্যালিফোর্নিয়া বিশ্ববিদ্যালয়ের অধ্যাপক সল পার্লমুটার, অস্ট্রেলিয়ার জাতীয় বিশ্ববিদ্যালয়ের অধ্যাপক ব্রায়ান স্মিড এবং জনস হপকিনস বিশ্ববিদ্যালয়ের অধ্যাপক অ্যাডাম রিইস। তাঁরা গবেষণা করেছিলেন প্রথম প্রকরণের ১-এ অতি নবতারার ওপরে, যেখানে তাঁরা নির্ধারণ করেছেন যে অতি দূরবর্তী নবতারা অকল্পনীয় দ্রুততর গতিতে গতিশীল হয়ে চলমান। এই পরীক্ষালব্ধ ফলের তাত্পর্য হলো, বিশ্ব শুধু যে প্রসারণশীল তা-ই নয়, এই প্রসারণ অবারিতভাবে তরঙ্গগতিসম্পন্ন। আজকাল আমরা বিজ্ঞানের ছাত্রছাত্রীরা সবাই বিশ্ব সৃষ্টিতত্ত্বের মহাবিস্ফোরণ বা বিগব্যাং তত্ত্বে বিশ্বাস করি এবং এটা মোটামুটি সবাই বুঝি যে এই মহাবিস্ফোরণ আসলে আইনস্টাইনের বিশ্বতত্ত্বেরই একটি অনবদ্য উপহার।
হাবল তাঁর জ্যোতির্বিজ্ঞানের বর্ণালি পরীক্ষায় এটা বুঝতে পারেন যে বিশ্বের গ্যালাক্সিগুলো আমাদের কাছ থেকে সব সময় দূরে সরে যাচ্ছে, যেখানে বলা যায় না।
যেয়ো না, যেয়ো না ফিরে—
দাঁড়াও বারেক, দাঁড়াও হূদয়-আসনে।
চঞ্চল সমীরসম ফিরিছ কেন
কুসুমে কুসুম, কাননে কাননে।
আসলে এই রূপ-বর্ণ-গন্ধের বিশ্বকে বারেক দেখিব ভরিয়ে আঁখি, তা বলার উপায় নেই। কেননা গ্যালাক্সির ওপর অপস্রিয়মাণ আপেক্ষিক গতি আমাদের কাছ থেকে প্রতিটি গ্যালাক্সির দূরত্বের সমানুপাতিক। সুতরাং, নাগরিক দূরত্ব যত বেশি, তার দূরে চলে যাওয়ার গতিও তত বেশি। এখন যদি পেছনের দিক যেতে পারতাম, তাহলে একসময় একটি বিন্দুতে এসে পৌঁছাতে পারতাম, যেখানে প্রথম বিশ্বের সবকিছুই একসঙ্গে ছিল কুসুমে কুসুমে, কাননে কাননে।
এই সৃষ্টিবিন্দু থেকেই মহাবিস্ফোরণের ফলে সৃষ্টি হয়েছে আমাদের এই বিশ্ব এবং সৃষ্টির পর থেকেই বিশ্বের জ্যোতিষ্কগুলো পরস্পরের কাছ থেকে দূরে সরে যাচ্ছে প্রতি গ্যালাক্সির দূরত্বে সমানুপাতিক হারে এবং এ ধরনের বিশ্বে প্রমাণ করা যায়, হাবলের উক্তি আইন অবশ্যই প্রযোজ্য।
বিশ্ব সৃষ্টির মুহূর্তটি মহাবিশ্বের বিশেষ কোনো স্থানে ঘটেনি। মহাবিস্ফোরণ ঘটেছিল বিশ্বের সামগ্রিক স্থাপিক ব্যাপ্তিতে, যা নিয়েই বিশ্বের ভৌত বাস্তবতা এবং সেই বিন্দু থেকেই বিশ্ব ক্রমাগত স্ফীত হতে শুরু করেছে বেলুনের ফেঁপে ওঠার মতো। এ কারণেই বিশ্বের কোনো কেন্দ্রীয় বিন্দু বলতে কিছু নেই—বিশ্ব সর্বত্র সমসত্ব প্রকৃতির।
এই অঙ্গীকারের গুরুত্ব থেকেই বোঝা যায়, বিশ্ব যদি বস্তু প্রভাবিত হতো, তাহলে বস্তুসমূহের পরস্পরের আকর্ষণের ফলে এই প্রসারণ ধীরে ধীরে কমে যেতে থাকত। কিন্তু তা হয় না। বরং ধরা যায়, প্রসারণ বৃদ্ধি পায় অর্থাত্ তা সরণশক্তিসম্পন্ন করে।
অর্থাত্, বিশ্ব শুরু হয়েছিল মহাবিস্ফোরণ বা বিশ্ব ভাঙা দিয়ে এবং শেষও হয়ে যাবে এক মহা বিচ্ছিন্নতার (বিশ্বরিপ) মধ্য দিয়ে, যখন সব গ্যালাক্সি প্রচণ্ডভাবে ফেটে ছিঁড়ে যাবে। গ্যালাক্সিগুলো এত দ্রুত পরস্পরের কাছে থেকে সরে যাবে যে তাদের নিঃসৃত আলো বিশ্ব বেরিয়ে আজকের মতো আর অতি দূরবর্তী দর্শকের কাছে পৌঁছাবে না; এ কারণে আকাশ হয়ে যাবে ঘন কৃষ্ণবর্ণের। এককথায় বিশ্ব শেষ হয়ে যাবে। ২০১১ সালের নোবেল পুরস্কার এই প্রথম আইনস্টাইনের সেই ধারণাকেই যথার্থ বলে স্বীকৃতি দিয়েছে, যে তাঁর মহাজাগতিক ধ্রুবকের প্রবর্তন মোটেই অযৌক্তিক ছিল না। আইনস্টাইন এই ধ্রুবক প্রবর্তন করেছিলেন তাঁর পরের বিশ্বকে প্রসারণশীলতা থেকে বাঁচাতে; কেননা এর থেকে এটাই তিনি নির্ধারণ করেছিলেন। কিন্তু এডুইন হাবল যখন দূরবীক্ষণের মাধ্যমে প্রসারণশীল বিশ্বের আবিষ্কার করলেন প্রথম, তিনি বুঝলেন যে তাঁর তত্ত্ব সঠিক। তিনি ল্যাম্বুকা ধ্রুবককে তাঁর গবেষণায় সবচেয়ে বড় ভুল ধরেছিলেন। কিন্তু আজকাল আমরা জানি, বিশ্ব সৃষ্টিতত্ত্বের একক কিছু ব্যাখ্যা করতে এই ধ্রুবক দিগন্ত খুলে দেওয়া পথনির্দেশক এক দিশারি এবং সে জন্যই তাঁর যেকোনো কাজকে ভুল বলার আগে আমাদের হাজারবার চিন্তা করে বলা উচিত। আইনস্টাইনের ‘ভুল’ মোটেই ভুল ছিল না, সেটা আমাদের আরও এগিয়ে নিয়ে যাবে—এটাই আমরা সব সময় আশা করে থাকি।
লেখক: সাবেক অধ্যাপক
পদার্থবিজ্ঞান বিভাগ, ঢাকা বিশ্ববিদ্যালয়।
</doc>
<doc>
﻿এ ছবিটির কোনো টাইটেল নেই। এটা শিল্পী আমিনুল ইসলামের নিজস্ব বিন্যাসে আঁকা প্রকৃতি। ছবিটি তাঁর অসুস্থতার কিছু আগে আঁকা। তিনি এখন আর ছবি আঁকছেন না। বই পড়েন আর মাঝেমধ্যে কিছু ড্রয়িং করেন। এ কাজটা ২০১০-এর ডিসেম্বরে করা।
আমিনুল ইসলাম ছবি নিয়ে কখনোই একটা জায়গায় থেমে থাকেননি বরং বারবার নিরীক্ষা করেছেন। আমিনুল ইসলাম বলেন, ‘আমরা অনেকেই গগন ঠাকুরের কিউবিস্ট ধারায় কাজ করতাম—এর মধ্যে আমি, কিবরিয়া সাহেব আমরা ছিলাম। আমাদের উদ্দেশ্য ছিল শিল্পে নতুন কিছু আনা এবং এ জন্য এক্সপেরিমেন্ট করা।
‘আমরা যে সময় শিল্পচর্চা শুরু করি, সে সময় ভারত ভেঙে পাকিস্তান হয়েছে, বাংলা দুটো হয়েছে, জয়নাল আবেদিন সাহেব আর্ট কলেজ করেছেন কিন্তু এই অঞ্চলের কোনো স্কুল বা ঘরানা তৈরি হয়নি।
‘আমাদের সামনে যেসব ঘরানা বা স্কুল ছিল, তাঁরা সব ভারতীয় ঐতিহ্যের অনুসারী বলে বলা হয়। হ্যাভেল সাহেব, আনন্দ কুমার স্বামী ওকাকুরা, ভগিনি নিবেদিতা—এঁরাই ছিলেন ইন্ডিয়ান আর্টের প্রমোটর। এঁরা যে শিল্পকে ইন্ডিয়ান শিল্প হিসেবে প্রমোট করেছেন, তা বাস্তবে হিন্দু আর্ট। হিন্দু আর্ট বলছি এ কারণে, এতে ছিল হিন্দু দেব-দেবীর প্রাধান্য। ফলে তাঁরা বাস্তবের সঙ্গে যোগসূত্র হারিয়ে ফেলেন। একটা সময়ে এসে ভাববাদী ও আদর্শবাদী এই দুটো প্রধান ধারা হয়ে ওঠে ভারতের শিল্পকলার। এ ছাড়া দুটো ভাগ ছিল—একটা প্রো-ওয়েস্টার্ন রোমান্টিসিজম আর ইস্ট ধারার শিল্পীরা ছিলেন রিলিজিয়ান বেইসড এবং এর সঙ্গে প্রকৃতিও ছিল এঁদের বিষয়।’
শুরুতে আমিনুল ইসলামকে গগন ঠাকুরের আলোছায়া প্রেরণা দেয়। বিশেষ ভাবে তাঁর জ্যামিতিক ফর্মে। তখন এই শিল্পী দেখতে শুরু করলেন, প্রকৃতিতে গগন ঠাকুরের আলোছায়াগুলো কী রকম।
তাঁর অভিজ্ঞতার কথা বলেন এভাবে, ‘একদিন জিন্নাহ এভিনিউ দিয়ে হাঁটছি। এখন এটা বঙ্গবন্ধু এভিনিউ। সেখানে লক্ষ করলাম, একটা আলোর প্যাটার্ন কীভাবে একটা আরেকটাকে কেটে নতুন ফর্ম তৈরি করেছে। এটা থেকে আমার ধারণা হয়, কলকাতা শহর তৈরি না হলে গগন ঠাকুরের জন্ম হতো না। এ রকম একটা জিনিসের জন্য নগরের পত্তন জরুরি।’
এরপর ইউরোপের শিল্পীদের অনেকেই আমিনুল ইসলামকে প্রভাবিত করেছেন। তাঁদের মধ্যে রয়েছেন পিকাসো, ব্রাক, সুভেদেনি, কিরিকো, বাহস, কান্দিনেস্কি, পল-ক্লি। কিছুদিন পর আরেক দোলাচলে পড়েন শিল্পী। তখন একটা তর্ক বেশ প্রবল হলো কমিউনিস্ট ভাবধারার প্রভাবে—‘শিল্পের জন্য শিল্প’ না ‘মানুষের জন্য শিল্প’। ‘বাস্তবে এই তর্ক কী বলতে চেয়েছে, তা আজও এ শিল্পীর কাছে কাছে পরিষ্কার হয়নি। তিনি নিজে যদিও কমিউনিস্ট আন্দোলনের সঙ্গে যুক্ত ছিলেন। তবে এই তর্কের দোলাচলে অনেক দিন চলেছেন।
‘এরপর জয়নুল আবেদিন এবং কামরুল হাসান একটা মেজর রোল-প্লে করেন আমাদের শিল্পে, যদিও এঁদের পেছনের শক্তিটি ছিল যামিনী রায়। এঁদের সে সময়ের ঝোঁকটা ছিল ফোক আর্টে। আবেদিন সাহেব এটা নিয়ে কাজ করতে গিয়ে ক্যানভাসের পরিবর্তে শীতলপাটিতেও কাজ করেছেন। সেটা অল্প কিছুদিন। তবে অয়েলের পরিবর্তে টেমপারায় কাজ করাটা ওনার সঙ্গে দীর্ঘদিন ছিল এবং এটা তাঁর স্বদেশমুখী প্রবণতা থেকেই এসেছে।’ এই দুজনের কাজের প্রভাব পড়েছে এই শিল্পী এবং তাঁর সমসাময়িক কোনো কোনো শিল্পীর ওপর। তিনি কয়েক ধাপে বিমূর্ত ধারায় প্রবেশ করেছেন। ১৯৫৪ সালে ইতালির দ্বিতীয় পর্বে তিনি বিমূর্ততার চর্চা শুরু করেন। তাঁর সে সময়ের দুটি কাজ ‘ফ্লোরেন্স’ এবং ‘রেইন অ্যান্ড প্রেজেন্স’। সেগুলোর মধ্য দিয়ে তাঁর ছবিতে বিমূর্ততা আসে। তবে এগুলোকে পূর্ণ বিমূর্ত বলা যাবে না।
এখানে মুদ্রিত কাজটাতে শিল্পী পূর্ণ বিমূর্ততা এনেছেন। আগে যে দুটো কাজের কথা বলা হয়েছে, সেগুলোতে অবজেক্টকে ভেঙে নতুন চেহারা দেওয়ার চেষ্টা করেছিলেন। এতে ছিল চাষিরা যে টোপর পরে, সেটাকে ভেঙে একটা নতুন চেহারায় নেওয়ার চেষ্টা। পরে তাঁর ছবিতে পূর্ণ বা বিশুদ্ধ বিমূর্ততা এলেও সেগুলো আমাদের দেশের প্রকৃতি-মানুষসহ নানা উপাদানের একটা ছায়া ধারণ করেছে। তবে তিনি বিশ্বাস করেন, আর্টের কোনো বাউন্ডারি নেই, বাউন্ডারি নেই তাঁর নিজের ছবিরও। তিনি সারা দুনিয়া থেকে নিয়েছেন, দেশের নানা উপাদান থেকেও নিয়েছেন। এ ছবিটাতে আমাদের আকাশ, পানি এসবের আবহ অনুভব করা যায়। শিল্পী বলেন, ‘অনেক দিন আমি আঁকতে পারছি না। শুধু ড্রয়িং করছি আর পড়ছি। বাংলায় শিল্পকলাবিষয়ক লেখার মধ্যে পরিতোষ সেনকেই আমার মনে হয় সবচেয়ে স্ট্রং আর এ জন্য ওর লেখাগুলো আবার পড়ছি। শিগগিরই আবার ছবি আঁকায় মন দেব।’
</doc>
<doc>
﻿২১ মে প্রথম আলোর উদ্যোগে ‘কেমন বাজেট চাই’ শীর্ষক গোলটেবিল বৈঠক অনুষ্ঠিত হয়। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো: 

যাঁরা অংশ নিলেন
এ কে আজাদ
সভাপতি, বাংলাদেশ শিল্প ও বণিক সমিতি ফেডারেশন, এফবিসিসিআই
আসিফ ইব্রাহীম
সভাপতি, ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই)
আমজাদ খান চৌধুরী
সভাপতি, মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই)
সেলিমা আহমাদ 
সভাপতি, বাংলাদেশ উইমেন্স চেম্বার অব কমার্স অ্যান্ড ইন্ডাস্ট্রিজ (বিডব্লিউসিসিআই)
মো. হেলাল উদ্দিন
সভাপতি, মহানগর দোকান মালিক সমিতি ও পরিচালক, এফবিসিসিআই
কামরান টি রহমান
সাবেক সভাপতি, বাংলাদেশ জুট মিলস অ্যাসোসিয়েশন
গোলাম মোস্তফা
মহাসচিব, বাংলাদেশ চিনি পরিশোধনকারী কারখানা সমিতি
হাজি মো. আবুল হাশেম
সহসভাপতি, বাংলাদেশ চিনি ব্যবসায়ী সমিতি
হাজি মো. গোলাম মাওলা
সভাপতি, বাংলাদেশ পাইকারি ভোজ্যতেল ব্যবসায়ী সমিতি ও সাধারণ সম্পাদক, মৌলভীবাজার ব্যবসায়ী সমিতি

সঞ্চালক
আব্দুল কাইয়ুম, যুগ্ম সম্পাদক, প্রথম আলো 
শওকত হোসেন, যুগ্ম বার্তা ও বাণিজ্য সম্পাদক, প্রথম আলো।

আলোচনা
আব্দুল কাইয়ুম
আমাদের দেশে ভবিষ্যৎ অর্থনীতির গতিধারা কেমন হওয়া উচিত, ব্যবসা-বাণিজ্য বিকাশের ক্ষেত্রে বাজেট কতটা সহায়ক হতে পারে—এ বিষয়গুলো শীর্ষস্থানীয় ব্যবসায়ী, সংগঠনের নেতা ও শিল্পপতিদের আলোচনার মাধ্যমে তুলে ধরার উদ্দেশ্যে আজকের এ বৈঠক।
বাজেট প্রণয়নে অনেক দূর অগ্রসর হয়ে গেছে অর্থ মন্ত্রণালয়। খসড়া বাজেট উপস্থাপনের পরও কিন্তু আলোচনার মাধ্যমে সেগুলো আরও উন্নত করার সুযোগ থাকে। সুতরাং সেদিক থেকে আজকের আলোচনা জনকল্যাণকর, ব্যবসাবান্ধব ও উন্নয়নবান্ধব বাজেট প্রণয়নের ক্ষেত্রে সহায়ক ভূমিকা রাখতে পারবে বলে আশা করছি। আলোচনার শুরুতে এফবিসিসিআইয়ের সভাপতি এ কে আজাদকে বলার জন্য অনুরোধ করছি।

এ কে আজাদ
ধারণা করা হচ্ছে, প্রস্তাবিত ২০১১-১২ অর্থবছরে সরকার এক লাখ ৬৪ হাজার কোটি টাকা বাজেটের আকার ধরার চিন্তাভাবনা করছে। আর আয়কর, ভ্যাট ও কাস্টম ডিউটি বাবদ ৯১ হাজার ৮৭০ কোটি টাকা রাজস্ব আয়ের চিন্তা করছে। আগের বছরের চেয়ে এটা অনেক বেশি।
সরকার এই যে প্রবৃদ্ধির চিন্তা করছে, তাতে নতুন করের আওতা বাড়ানো হোক, সে ক্ষেত্রে আমাদের আপত্তি নেই। কিন্তু বিদ্যমান যেসব ভ্যাট, আয়কর ও কাস্টমস শুল্ক আছে, সেগুলো কোনোমতেই না বাড়ানোর অনুরোধ আমরা সরকারকে করেছি। পাশাপাশি সরকার যেসব খাতে ভর্তুকি দিচ্ছে, যেমন—এনার্জি সেক্টরে। সরকার ২০১৩ সালের মধ্যে বিদ্যুৎ খাতকে যে স্বয়ংসম্পূর্ণ করার কথা বলছে, সেখানে আমার ধারণা, সরকার পুরো না পারলেও এ খাতে ৮০ শতাংশ সফল হবে। কিন্তু স্বল্পমেয়াদি বিদ্যুৎ খাতে সরকার যে ভর্তুকি দিচ্ছে, তা এখন দ্বিগুণ হয়ে যাচ্ছে। কারণ, আন্তর্জাতিক বাজারে তেল ও ফার্নেস অয়েলের মূল্য দ্বিগুণ হয়ে যাচ্ছে, যার জন্য বৈদেশিক মুদ্রায় আমাদের একটা চাপ সৃষ্টি হয়েছে। সেখানে আমার প্রস্তাব হলো, স্বল্পমেয়াদি এসব বিদ্যুৎ খাত থেকে বের হয়ে দীর্ঘমেয়াদি পরিকল্পনার দিকে সরকারকে এগোতে হবে।
সরকারের এখানে চিন্তাভাবনা থাকলেও বাস্তবায়নের কোনো অগ্রগতি দেখা যাচ্ছে না। পাশাপাশি সরকারের পরিচালনায় যেসব শিল্পকারখানা চলছে, সেখানে প্রচুর ভর্তুকি দিতে হচ্ছে। গত বছর সরকার এখানে প্রায় সাত হাজার কোটি টাকা ভর্তুকি দিয়েছে। সরকারের উচিত, এসব শিল্পকারখানা পিপিপির অধীনে দিয়ে দেওয়া। ফলে সরকার তার লোকসান এড়াতে পারবে। এখানে রাজস্ব বৃদ্ধি পাবে, পাশাপাশি কর্মসংস্থানও বৃদ্ধি পাবে।
হঠাৎ করেই ব্যাংকগুলোয় সুদের হার অস্থিতিশীল করা হলো। আমার ধারণা, বাংলাদেশ ব্যাংকের তদারকি-ব্যবস্থার দুর্বলতার কারণে এটি হয়েছে। বাংলাদেশ ব্যাংক কিন্তু খাদ্য ও শিল্প খাতে ব্যাংকগুলোর সীমা আরোপ বা ক্যাপ দিলেও অন্যান্য খাতে দেয়নি। কিন্তু এই যে বাংলাদেশ ব্যাংকের দ্বিমুখী নীতি, এখান থেকে বের হওয়া উচিত। সুদের হার নিয়ন্ত্রণের ক্ষেত্রে বাংলাদেশ ব্যাংকের গুরুত্বপূর্ণ ভূমিকা পালন করা উচিত।
আয়কর ও ভ্যাটের ক্ষেত্রে আমি বলব, একটি কালো আইন আছে। আয়করের ক্ষেত্রে যদি কেউ ডিফল্টার হয়, তবে আয়করের বিধান অনুযায়ী তাঁর অ্যাকাউন্ট স্থগিত করা যেতে পারে। রাজস্ব আদায়ের জন্য আয়কর বিভাগ তাঁর বিরুদ্ধে মামলা করতে পারে। আবার জেল-জরিমানাও করা যায়। যেটি কোনো রাজনৈতিক সরকার না করলেও বিগত তত্ত্বাবধায়ক সরকার করেছিল। আমি মনে করি, রাজনৈতিক হাতিয়ার হিসেবে এর ব্যবহার বন্ধ করা উচিত।
যাঁরা করের আওতার বাইরে আছেন, তাঁদের করের আওতায় আনার ব্যবস্থা করতে হবে। সম্প্রতি আরেকটি নীতিমালা করা হয়েছে, যেটি শিগগির আইন হবে। তা হলো, বিকল্প বিরোধ নিষ্পত্তি। রাজস্ব আদায়ের ক্ষেত্রে কোর্টের বাইরে যেসব মামলা বিচারাধীন, সেগুলো বিকল্প বিরোধ নিষ্পত্তির মাধ্যমে সমাধান করা। উভয় পক্ষের কাছে গ্রহণযোগ্য ব্যক্তিকে নিয়ে এই বিকল্প বিরোধ নিষ্পত্তির মাধ্যমে সমস্যা সমাধান করা যায়।
শিল্পে ব্যবহারের জন্য আমদানি করা ডিজেল ও ফার্নেস অয়েলের ওপর যদি আমদানি শুল্ক প্রত্যাহার করা হয়, তাহলে শিল্প বিকাশে সহায়ক হবে। এসএমইর ইন্ডাস্ট্রির লোনের ক্ষেত্রে সিঙ্গেল ডিজিটে লোন বিতরণ করা উচিত। গত দুই বছর আমরা দেখেছি, পিপিপি বাজেটে থাকে কিন্তু বাস্তবায়নের কোনো উদ্যোগ থাকে না। পিপিপি বাস্তবায়নের জন্য সরকারের নতুন প্রস্তাবনায় বলা আছে, প্রধানমন্ত্রীর কার্যালয়ের একটি সেল এবং অর্থ মন্ত্রণালয়ের একটি সেলের সমন্বয়ের মাধ্যমে কাজ হবে। আমার মনে হয়, এটি তেমন কার্যকর হবে না। আমার প্রস্তাব হচ্ছে, প্রধানমন্ত্রীর কার্যালয়ে একজন প্রতিনিধি, অর্থ মন্ত্রণালয়ের একজন প্রতিনিধি এবং ব্যবসায়ীদের একজন প্রতিনিধি নিয়ে যদি একটি সেল গঠন করা যায়, পিপিপি বাস্তবায়নে আরও কার্যকর উদ্যোগ নেওয়া যেতে পারে।

আব্দুল কাইয়ুম
বাজেটকে শুধু এক বছরের জন্য না দেখে সার্বিক দৃষ্টিভঙ্গি নিয়ে দীর্ঘমেয়াদি পরিকল্পনায় ভাবা উচিত। আলোচনার এ পর্যায়ে মেট্রোপলিটন চেম্বার অব কমার্স অ্যান্ড ইন্ডাস্ট্রির সভাপতি আমজাদ খান চৌধুরীকে বলার জন্য অনুরোধ করছি।

আমজাদ খান চৌধুরী
বাজেট হচ্ছে এক বছরের জন্য সরকারের আয় ও ব্যয়ের হিসাব। কিন্তু এক বছরে কোনো অর্থমন্ত্রীর পক্ষে দেশের উন্নয়ন করা সম্ভব নয়। আমাদের একটি পরিকল্পনা কমিশন আছে। যারা পাঁচ-ছয় বছরের পরিকল্পনা নিয়ে কাজ করছে। আমার ধারণা, যদি দীর্ঘমেয়াদি পরিকল্পনা নিয়ে আলাপ-আলোচনা করে বাজেট করা হতো, তা অর্থনীতির জন্য ভালো হতো। বাজেটে মূলত বেশির ভাগ সুপারিশকারীদের স্বার্থ পেশ করা হয়। কৃষি খাতে আমাদের জনসংখ্যার প্রায় ৬০ শতাংশ লোক যেখানে সম্পৃক্ত, সেখানে বাজেটে তাদের কথা তেমনভাবে প্রতিফলিত হয় না। আমাদের বিভিন্ন চেম্বার মূলত নিজেদের ইন্ডাস্ট্রিগুলোর স্বার্থ তুলে ধরে। বাংলাদেশ কৃষিতে ভালো করছে। কিন্তু কৃষি বলতে শুধু ধান নয়—মুরগি বা পোলট্রিশিল্প, ডিম, দুধ, মাংস, পুষ্টিকর খাদ্য সবকিছুকেই বোঝায়। আমাদের বাজেটে কখনো কৃষি খাতকে নিয়ে খুব বেশি আলোকপাত করা হয় না, যতটুকু দরকার এ বিষয়ে আলোচনা করার। আমরা বাজেট আলোচনায় মূলত চেষ্টা করি কর কমানো যায় কি না। সাপ্লিমেন্টারি ডিউটি কমানো যায় কি না, ভর্তুকি-সুবিধা নেওয়া যায় কি না—এসব বিষয়ে বেশি আলোচনা করি।
আমাদের বিদ্যমান কর কাঠামো বিনিয়োগবান্ধব নয়। এখানে বিনিয়োগের জন্য তেমন কোনো প্রণোদনা দেওয়া হয় না। শিল্পের কাঁচামালের ওপর করের পরিমাণ অনেক বেশি, এটি কমানো উচিত। মোটরসাইকেলের খুচরা যন্ত্রাংশের ওপর কর বেশি, কিন্তু উৎপাদিত পণ্যের ওপর কর কম। আমাদের মতো জনবহুল দেশে মোটরসাইকেল বেশি হওয়া উচিত ব্যক্তিগত গাড়ির চেয়ে।
সম্পদ কর খারাপ না ভালো প্রশ্নে আমি উদাহরণ হিসেবে বলতে চাই, আমি যদি উদ্যোক্তা হই, তবে বছরে মোট যে লাভ করি, তার ওপর করপোরেট কর ও আয়কর দিতে হয়। ধরা যাক, আমি ১০ কোটি টাকা দিয়ে ব্যবসা করে বছরে মোট দুই কোটি টাকা লাভ করলাম। সেখানে আমাকে এই টাকার ওপর করপোরেট কর দিতে হয় ৩৭ দশমিক ৫ শতাংশ হারে। তারপর ব্যক্তিগত পর্যায়ে যাঁরা শেয়ারহোল্ডার, তাঁদের ২৫ শতাংশ হারে কর দিতে হয়। অর্থাৎ মুনাফার ওপর করপোরেট কর ও আয়কর মিলিয়ে ৬২ দশমিক ৫ শতাংশ সরকারকে দিয়ে দিলে কিই-বা অবশিষ্ট থাকে। যদি ব্যবসায়ীরা এই মুনাফার বিরাট অঙ্ক সরকারকে কর না দিতেন, তাহলে তিনি ওই টাকা আবার বিনিয়োগ করার সুযোগ পেতেন। আর বিনিয়োগ বাড়লে কর্মসংস্থান বাড়ে। যদি সম্পদ ব্যক্তিমালিকানায় হয়, তবে তাকে ২৫ শতাংশ হারে কর একবারই দিতে হয়, কিন্তু সে সরকারি ব্যাংকের লোন পায়। এ থেকে বের হওয়ার জন্য মানুষ তার সম্পদ লুকায় বা কালো টাকা তৈরি করে। সাধারণত আমাদের মতো উন্নয়নশীল দেশগুলোয় কালো টাকা বেশি থাকে। বাংলাদেশেও বিপুল পরিমাণ কালো টাকা রয়েছে। এ টাকা ফেলে রাখলে কোনো লাভ নেই।

আব্দুল কাইয়ুম
বাজেট সঠিকভাবে বাস্তবায়ন করা উচিত। বরাদ্দকৃত অর্থ ব্যয় করার সামর্থ্য পর্যন্ত থাকে না অনেক মন্ত্রণালয়ের। এ দুর্বলতাও দূর করা উচিত। বাজেট অবশ্যই বিনিয়োগবান্ধব হতে হবে। এখন ঢাকা চেম্বার অব কমার্স অ্যান্ড ইন্ডাস্ট্রির সভাপতি আসিফ ইব্রাহীমকে বলার জন্য অনুরোধ করছি।

আসিফ ইব্রাহীম
এ বছর যখন আমরা বাজেট করছি, তখন আন্তর্জাতিক বাজারে শিল্পকারখানার যন্ত্রাংশ ও উৎপাদন কাঁচামালের দাম গত ১৫-২০ বছরের মধ্যে সবচেয়ে বেশি। যেহেতু আমাদের দেশের বেশির ভাগ লোকই গরিব, যাঁরা দৈনন্দিন দ্রব্যমূল্য বৃদ্ধির সমস্যায় ভুগছেন। সুতরাং আমাদের এ বছরের বাজেটের মূল প্রতিপাদ্য ও সমষ্টিগতভাবে ফোকাসটা থাকা উচিত এই গরিব মানুষে ক্রয়ক্ষমতার মধ্যে দৈনন্দিন নিত্যপ্রয়োজনীয় দ্রব্যমূল্য হাতের নাগালে রাখা। সরকারের যে ক্ষমতা থাকে তা হলো, খাদ্য ও শিল্প খাতে ভর্তুকি দেওয়া। কিন্তু তা করতে গেলে টাকার প্রয়োজন। সবচেয়ে দুঃখজনক বিষয় হলো, আমাদের ১৬ কোটি মানুষের মধ্যে মাত্র ৩০ লাখ মানুষ কর শনাক্তকরণ নম্বরধারী (টিআইএন) রয়েছেন। আবার তার মধ্যে আশ্চর্যজনক ব্যাপার হলো, মাত্র ১০ লাখ লোক কর দিচ্ছেন। কর দেওয়ার যোগ্য, এমন বহু লোক এখনো করের আওতার বাইরে রয়েছেন। বিদ্যমান কর আরও সহজ করতে হবে। বিকল্প বিরোধ নিষ্পত্তি কমিশনকে আমরা স্বাগত জানাই। কিন্তু একে স্বাধীনভাবে কাজ করতে দিতে হবে।
কর নীতিমালার একটি গুরুত্বপূর্ণ দিক হলো, আয়কর বিভাগকে একই সঙ্গে নীতিমালা প্রণয়ন, কর আহরণ ও অন্যান্য কাজ করতে হচ্ছে। আমরা মনে করি, একই প্রতিষ্ঠানকে এ ধরনের দায়িত্বে বহাল রাখা করব্যবস্থায় জটিলতার অন্যতম কারণ। কর নীতিমালা প্রণয়ন ও আহরণকারী ব্যক্তি আলাদা হওয়া প্রয়োজন।
ব্যক্তিপর্যায়ে করদাতার করমুক্ত আয়ের সীমা এক লাখ ৬৫ হাজার টাকা থেকে বাড়িয়ে দুই লাখ ২৫ হাজার টাকা করা উচিত। নারী করদাতা ও বয়স্ক নাগরিক, যাঁদের বয়স ৬০-এর ঊর্ধ্বে, তাঁদের ক্ষেত্রে করমুক্ত আয়ের সীমা এক লাখ ৮০ হাজার থেকে বৃদ্ধি করে দুই লাখ ৫০ হাজার টাকা করা উচিত। প্রতিবন্ধী করদাতার করমুক্ত আয়ের সীমা দুই লাখ থেকে বাড়িয়ে দুই লাখ ৭৫ হাজার টাকা করা উচিত। সর্বোচ্চ করের হার ২৫ শতাংশ থেকে হ্রাস করে ২০ শতাংশ করা যেতে পারে, ডিসিসিআইয়ের পক্ষ থেকে সুপারিশ করেছি।

আব্দুল কাইয়ুম
নারী উদ্যোক্তাদের চ্যালেঞ্জ ও সমস্যাগুলো কী, বাজেটে নারী উদ্যোক্তাদের চাহিদা কী—এ ব্যাপারে বাংলাদেশ উইমেন্স চেম্বার অব কমার্স অ্যান্ড ইন্ডাস্ট্রির সভাপতি সেলিমা আহমাদকে বলার জন্য অনুরোধ করছি।

সেলিমা আহমাদ
বাংলাদেশের নাগরিক হিসেবে আমাদের দেশে অর্থনীতির প্রসার ঘটুক, কর্মসংস্থান বাড়ুক, দারিদ্র্য বিমোচন হোক, শিল্পকারখানার বিকাশ ঘটুক, যেখানে আরও নারী-পুরুষ সম্পৃক্ত হতে পারবে—এ ধরনের বাজেট আমরা চাই। প্রতিবছর আমাদের দেশে নতুন করে ২০ লাখ লোকের কর্মসংস্থানের জন্য বাজেট আসে। বাজেটের ওপরই নির্ভর করে এসব লোকের কাজ পাওয়া না-পাওয়া। অর্থনীতিতে একটি দেশের পুরো মানবসম্পদ যদি ব্যবহার করা না হয়, তাহলে উন্নয়ন সম্ভব নয়।
আমাদের উৎপাদিত পণ্য ও আমদানি করা পণ্যের মধ্যে যদি মূল্যের ভেদাভেদ না থাকে, কাঁচামালের মূল্য যদি সরকার হিসাব না করে, তাহলে শিল্পের বিকাশ ঘটবে না। বেশির ভাগ ক্ষেত্রে দেখা যায়, দেশীয় শিল্পে উৎপাদিত পণ্যের দামের চেয়ে আমদানি করা দ্রব্যের দাম অনেক কম। এসব ক্ষেত্রে সরকারকে আরও সতর্ক হয়ে হিসাব করতে হবে। সরকারকে খেয়াল রাখতে হবে, আমদানি করা পণ্যের চেয়ে যাতে দেশীয় উৎপাদিত পণ্য কম দামে বিক্রি করা যায়। দামই শুধু নয়, পণ্যের গুণগত মানোন্নয়নে সরকারকে সহযোগিতা করতে হবে। দেশে অনেক পণ্য উৎপাদিত হচ্ছে। আন্তর্জাতিক বাজারে পণ্যের গুণগত মানের সঙ্গে প্রতিযোগিতা করার মতো সুযোগ-সুবিধা বা কারিগরি সহায়তা দেশীয় শিল্পকে দেওয়া দরকার, তা কিন্তু সরকারকেই দিতে হবে। একজন উদ্যোক্তা কিন্তু নিজের উদ্যোগে কাজ করে একটি জায়গায় যাওয়ার পর সরকারের সহযোগিতা লাগে। যেমন—ভারত বা চীনে শিল্প এত বেড়ে ওঠার পেছনে সেখানকার সরকারের ইতিবাচক ভূমিকা যথেষ্ট ছিল।
আমাদের দেশে যখন অধিক ফসল উৎপাদন হয় অর্থাৎ বাম্পার ফলন হয়, তখন চাষিরা কম দাম পান। কিন্তু যখন কম উৎপাদন হয়, তখন বাম্পার ফলনের চেয়ে বেশি দাম পান। ফলে সেখানে কৃষকের কাছে সাংঘর্ষিক দিক দেখা দেয়—কৃষক বাম্পার ফলন করবে, নাকি কম ফসল উৎপাদন করবে। মূলত তখন জনগণই দুর্ভোগের শিকার হয়। যখন বাম্পার ফলন হয়, তখন ফসল কীভাবে কোন প্রক্রিয়ায় সংরক্ষণ করে ন্যায্য মূল্য পাওয়া যায়, সে ব্যাপারে ব্যবস্থা নিতে হবে। একজন উৎপাদক কিন্তু পণ্যকে বাজারে নিয়ে আসে না। এ ক্ষেত্রে বিনিয়োগকারীরা ১০০ টন ধান কিনে সংরক্ষণ করে ধীরে ধীরে বাজারে নিয়ে আসেন, যাতে বাজারমূল্য স্থিতিশীল থাকে। কারণ, একবারে নিয়ে এলে বাজারে পণ্যের দাম পড়ে যাবে। কৃষি খাতে বড় বিনিয়োগকারীরা যাতে বিনিয়োগ করতে উৎসাহিত হন, সে জন্য সরকারের উচিত স্বল্প সুদে তাঁদের ঋণ-সুবিধা দেওয়া। পণ্য নিরাপদে এক স্থান থেকে অন্য স্থানে নিয়ে যাওয়ার অবকাঠামোগত সুবিধা কি বিনিয়োগকারীরা পাচ্ছেন? না, এসব সুবিধা আমরা পাচ্ছি না। আমরা ব্যবসায়ীরা সরকারকে কী দিচ্ছি, আর বিনিময়ে সরকার কী দিচ্ছে, তার হিসাব করার সময় এসেছে। আমি মনে করি, যে পরিবেশে আমাদের ব্যবসা করার কথা, তা পাচ্ছি না। এখানে প্রস্তুত করা পণ্য আনলে খরচ কমবে, অথচ স্থানীয় পর্যায়ে তৈরি করলে বেশি কর দিতে হয়। বাংলাদেশে পাবলিক ট্রান্সপোর্টে যে সাপ্লিমেন্টারি ট্যাক্স বা অন্যান্য কর আছে, তা কমাতে হবে। মোটরসাইকেলের বেশির ভাগ যন্ত্রাংশই এখন বাংলাদেশে তৈরি হচ্ছে। অথচ তাদের কর দিতে হয় অনেক বেশি, প্রায় ৫১ শতাংশের মতো। বাংলাদেশের মতো গরিব দেশে মোটরসাইকেলের মতো পরিবহন ব্যবহার করার প্রয়োজনীয়তা অনেক বেশি, কেননা আমাদের রাস্তাঘাটের স্বল্পতা ও যানজটের সমস্যা অত্যধিক। আমদানি করা যেসব যানবাহন আসছে, সেগুলো যাতে দূষণমুক্ত হয়, সেদিকে খেয়াল রাখতে হবে। সেখানেও করের ব্যাপারটি দেখা উচিত।

শওকত হোসেন
পাট আমাদের একটি বড় সেক্টর। পাট নিয়ে বর্তমানে অনেক কথা হচ্ছে। বাংলাদেশ জুট মিলস অ্যাসোসিয়েশনের সাবেক সভাপতি কামরান টি রহমানকে বলার জন্য অনুরোধ করছি।

কামরান টি রহমান
বাংলাদেশের সবচেয়ে বড় সমস্যা হলো বেকার সমস্যা। প্রতিবছর ২০ লাখ মানুষ নতুনভাবে কর্মসংস্থানে আসার জন্য তৈরি হচ্ছে। আমরা কিন্তু ২০ লাখ কর্মসংস্থান তৈরি করতে পারছি না। আমাদের বেশির ভাগ মানুষ কৃষির সঙ্গে সম্পৃক্ত। কিন্তু কৃষিক্ষেত্রে এত লোকের কর্মসংস্থান করা সম্ভব নয়। সুতরাং হয় তাঁদের শিল্পকারখানায় কর্মসংস্থান করতে হবে, নয়তো বিদেশে দক্ষ শ্রমিক রপ্তানি করতে হবে। আমরা যদি বৈশ্বিক জনসংখ্যা পর্যালোচনা করি, তাহলে দেখব, বেশির ভাগ উন্নত দেশে জনসংখ্যা বৃদ্ধির হার ঋণাত্মক। সুতরাং সেসব দেশে বিদেশি শ্রমিক ছাড়া তাদের অর্থনীতি চালাতে হবে। যেসব দেশে সামাজিক নিরাপত্তাবলয় আছে, সেসব দেশে তারা জনসংখ্যা বাড়াতে নিরুৎসাহিত হচ্ছে। সুতরাং, সেসব দেশে যদি ন্যূনতম প্রশিক্ষণ দিয়ে দক্ষ শ্রমিক পাঠাতে পারি, তবে ওই সব দেশ যেমন উপকৃত হবে, তেমনি আমাদের দেশও লাভবান হবে। সুতরাং দক্ষ শ্রমিক তৈরি করার প্রশিক্ষণের ব্যবস্থার ওপর এই বাজেটে নজর দেওয়া উচিত। যেভাবে দ্রব্যমূল্য বৃদ্ধি পাচ্ছে, ব্যক্তিগত পর্যায়ে করমুক্ত আয়ের সীমা অবশ্যই বাড়াতে হবে। আমাদের এই উপমহাদেশের একমাত্র বাংলাদেশেই সর্বোচ্চ হারে করপোরেট কর আদায় করা হয়। করপোরেট কর অবশ্যই কমাতে হবে। কীভাবে করের আওতা বাড়ানো যায়, সেই দিকে আমাদের নজর দেওয়া উচিত। আমাদের ব্যক্তিগত পর্যায়ে সর্বোচ্চ করসীমা ২৫ শতাংশ, যেটি আরও কমিয়ে ২০ শতাংশের দিকে আনা উচিত। কর অবকাশসুবিধাটি শিল্পায়নের কথা চিন্তা করে আরও পাঁচ বছর বাড়ানো উচিত।
যেভাবে দুই বছর ধরে কাঁচা পাটের দাম বেড়েছে, সেখানে কিন্তু একটি ভীতির কারণ আছে। কেননা, এখন পর্যন্ত কাঁচা পাটের দাম যেভাবে বেড়েছে, সে তুলনায় পাট থেকে উৎপাদিত পণ্যের দাম বাড়েনি। বর্তমান দামেও যদি আন্তর্জাতিক বাজারে পাট থেকে প্রস্তুত পণ্য বিক্রি হয়, তবে অন্য কোনো দেশে তাঁরা চলে যেতে পারেন কাঁচা পাট কিনতে। অতএব, বর্তমানে পাটজাত পণ্য রপ্তানিতে যে ১০ শতাংশ ভর্তুকি রয়েছে, তা পর্যাপ্ত নয়; এটি আরও বাড়াতে হবে। অর্থাৎ, ২০ শতাংশ পর্যন্ত বাড়ানো উচিত। আবার এই ১০ শতাংশ ভর্তুকির ওপর ৫ শতাংশ হারে কর দিতে হয়। ২০১০-১১ অর্থবছরে বাজেটে বিষয়টি পরিষ্কার করে বলা হয়নি। যেহেতু পাটের এই ভর্তুকি দেওয়া মিলগুলো নিজেরা চলতে পারছে না, সেখানে সেই ভর্তুকির ওপর কর কমানো মঙ্গলজনক নয়।

শওকত হোসেন
কর্মসংস্থান যদি না হয়, তবে সাধারণ মানুষের আয় বাড়বে না; আগামী বছরটিকে যেহেতু মুদ্রাস্ফীতির জন্য সবচেয়ে চ্যালেঞ্জিং বছর বলা হচ্ছে। এ বিষয়গুলো নিয়ে বাংলাদেশ চিনি পরিশোধনকারী কারখানা সমিতির মহাসচিব গোলাম মোস্তফাকে অনুরোধ করব বলার জন্য।

গোলাম মোস্তফা
বাংলাদেশে যাঁরা চিনি ব্যবসার সঙ্গে সম্পৃক্ত, আমরা সবাই একটি নেতিবাচক দৃষ্টির মধ্যে আছি। ইতিমধ্যে সরকার একটি কমিটি করে দিয়েছিল চিনির দাম নির্ধারণ, বিপণন ও ব্যবস্থাপনার জন্য। স্থানীয় মার্কেটে ত্রুটিপূর্ণ বাজারব্যবস্থাই চিনির মূল্য অস্থিতিশীল করার জন্য দায়ী। সে জন্য এ কমিটি বাজারব্যবস্থার আমূল পরিবর্তন নিয়ে এসেছে। আগামী জুন মাসের ২১ তারিখ থেকে সেটি বাস্তবায়িত হবে।
বাংলাদেশের চিনি কারখানা উপমহাদেশের মধ্যে বহু পুরোনো। বাংলাদেশে সাতটি বড় আকারের চিনি কারখানা আছে। এই চিনি কারখানাগুলোর উৎপাদনক্ষমতা ডিসেম্বরের মধ্যে প্রায় ৪০ লাখ টন হবে। এ মুহূর্তে আমাদের উৎপাদনক্ষমতা আড়াই মিলিয়ন টন। গত তিন বছরের পরিসংখ্যান দেখলে দেখা যায়, বাংলাদেশে প্রতিবছর ১২-১৪ লাখ টন চিনির প্রয়োজন হয়। উৎপাদন বাড়িয়ে বাড়তি চিনি রপ্তানি করা সম্ভব। কিন্তু সে সুযোগ দেওয়া হচ্ছে না। যাঁরা শিল্প ব্যবসার সঙ্গে সম্পৃক্ত, তাঁরা বেশির ভাগই ব্যাংক থেকে ঋণ নিয়ে পাঁচ-ছয় বছরের মধ্যে পরিশোধের চুক্তি করেন। কিন্তু বাস্তবতা হলো, কেউ ৩০০ কোটি টাকা ব্যাংক থেকে ঋণ নিয়ে পাঁচ-ছয় বছরে লাভ করে ওই ঋণ পরিশোধ করতে পারেন না অর্থবাজারের এই উত্থান-পতনের মধ্যে। আমরা যাঁরা ব্যবসা করি, যখন লাভ করি, সবাই এগিয়ে আসেন। কিন্তু যখন লোকসান হয়, তখন কোথাও যাওয়ার জায়গা থাকে না।নতুন বছরের জন্য সবচেয়ে বড় চ্যালেঞ্জ হলো মূল্যস্ফীতি নিয়ন্ত্রণ। কেননা, বিশ্ববাজারে খাদ্য ও কাঁচামালের দাম অনেক বাড়ছে। এ অবস্থায় সীমিত আয়ের সাধারণ মানুষ ও উৎপাদকেরা যাতে এর সঙ্গে সমন্বয় করতে পারে, সে ব্যবস্থা বাজেটে করা দরকার।

শওকত হোসেন
সরাসরি যাঁরা ব্যবসার সঙ্গে সম্পৃক্ত, তাঁদের পক্ষ থেকে বাংলাদেশ চিনি ব্যবসায়ী সমিতির সহসভাপতি মো. আবুল হাশেমকে বলার জন্য অনুরোধ করছি।

মো. আবুল হাশেম
আমরা পাইকারি ব্যবসায়ীরা যুগ যুগ ধরে ব্যবসা করে আসছি। কয়েক বছর ধরে দ্রব্যমূল্য বৃদ্ধি পাওয়ায় পাইকারি ব্যবসায়ীদের প্রায়ই ‘মধ্যস্বত্বভোগী’ বিশেষণ দেওয়া হয়, যা সঠিক নয়। যখন পাইকারি ব্যবসায় লোকসান বা ক্ষতির সম্মুখীন হই, তখন কারও কাছ থেকে সৌহার্দ্যপূর্ণ কথা বা সহযোগিতা পাই না। বাজেট নিয়ে কথা বলতে হলে, সুষম বাজেট করতে গেলে আমাদের জনসংখ্যা কত, এর সঠিক হিসাব আগে জানতে হবে। কারণ ধরুন, আমাদের প্রকৃত জনসংখ্যা আছে ২০ কোটি। কিন্তু আমাদের সরবরাহ বা মজুদ থাকে ১৬ কোটি মানুষের। অর্থাৎ চার কোটি মানুষের আপনা-আপনি সব পণ্যের স্বল্পতা বা চাহিদা থেকে যাওয়ায় পণ্যের দাম বেড়ে যায়।
সরকার সিদ্ধান্ত নিয়েছে, চিনি ও ভোজ্যতেলের সরবরাহ ও বণ্টনের ক্ষেত্রে ডিস্ট্রিবিউশনশিপ পদ্ধতি (পরিবেশক পদ্ধতি) চালু করবে। এ পদ্ধতি চালু হওয়ার পরই বোঝা যাবে, এটি কতটুকু ভালো বা মন্দ হবে; সেটি এখনই বলা যাবে না। কারণ, এখন বলা হলো সারা দেশে সবাইকে এক ক্যাটাগরিতে পরিবেশক নিয়োগ দেওয়া হবে। তাহলে দুই লাখ টাকা জামানত দিয়েই কেউ পরিবেশক নিয়োগ পাবেন, আর ১০ কোটি টাকা নিয়ে যিনি ডিও ব্যবসা করে আসছেন, তার কী হবে? এ পদ্ধতি যখন চূড়ান্ত করা হয়, তখন আমাদের পাইকারদের পক্ষ থেকে কোনো মতামত চাওয়া হয়নি। কিন্তু কর নেওয়ার জন্য এনবিআর ঠিকই আসবে।
প্রতিবছর বাজেট এলেই কালো টাকা-সাদা টাকা নিয়ে প্রশ্ন ওঠে। কালো টাকা যদি অন্ধকারে থাকে, তাহলে দেশের অর্থনীতিতে কী উপকার আসবে? এ বছরের জন্য হলেও সুযোগ দেওয়া যেতে পারে। এতে সরকার অনেক বেশি কর আদায় করতে পারবে। আমাদের যোগাযোগব্যবস্থার দুর্বলতার কারণে পণ্য আনা-নেওয়ার ক্ষেত্রে অধিক সময় লাগে, যার প্রভাব ওই পণ্যের ওপরই পড়ে এবং যাতায়াতের খরচ অনেক বেড়ে যায়। যানজট নিরসনে উদ্যোগ নিলে এবং যোগাযোগব্যবস্থার উন্নয়ন হলে দ্রব্যের দাম অনেকটা নিয়ন্ত্রণে চলে আসবে।
আমাদের সরকারের পক্ষ থেকে বলা হয়, অমুক পণ্য এত পরিমাণ মজুদ আছে। কিন্তু সঠিকভাবে মজুদ বলতে সরকার কী বোঝাচ্ছে? চিনির মজুদ ঠিক থাকলেও ভোজ্যতেলের মজুদ কিন্তু কম। আবার সামনেই রমজান মাস। সুতরাং আমাদের সঠিক কী পরিমাণ পণ্য লাগবে, তা যদি ব্রাজিলের কোনো গোডাউনে থাকে কিংবা মহাসাগরের জাহাজে মজুদ থাকে, সেগুলো রমজানের আগেই এসে প্রস্তুত পণ্যে রূপান্তরিত হবে কি না, তা নিশ্চিত করতে হবে। প্রস্তুত পণ্যের জন্য পরিশোধনকারী অবকাঠামো ঠিক আছে কি না, গ্যাস-বিদ্যুৎ আছে কি না—এসব অতিক্রম করে যতক্ষণ পণ্য বাজারে না আসবে, ততক্ষণ বাজারে পণ্যের দামের ওপর প্রভাব পড়বে না। দেশের প্রস্তুত পণ্যের মজুদ সঠিক পরিমাণ আছে কি না, তা নিশ্চিত করতে হবে। বর্তমান সরকারের ২০২১ সালের রূপকল্প বাস্তবায়ন করতে হলে ১৯৫৬ সালের মজুদ আইন দিয়ে হবে না।

মো. গোলাম মাওলা
আমাদের রাজনীতিতে যেমন কিছু প্রচলিত ভাষা আছে, তেমনি বাজেট এলেই আমরা কিছু সুন্দর কথা বলি। ‘এবার বাজেট কেমন হবে? এবার বাজেট হবে গরিব ও কৃষকবান্ধব।’ আসলে কি তাই? বাস্তবে আমরা দেখি, গত বছর যখন আলুর বাম্পার ফলন হলো, তখন কৃষক আলুভর্তি বস্তা নিয়ে রাস্তায় বসেছিলেন। আলু সংরক্ষণের জন্য হিমাগার তাঁরা পাননি। ফলে অনেক কৃষক সুফল পাননি, বরং পুঁজি হারিয়ে ফেলেছেন। আমরা আগে থেকে বলেছিলাম, যেহেতু আমাদের দেশে অনেক আলু উৎপাদিত হয়, সেহেতু এগুলো সংরক্ষণের জন্য সরকার যদি আগাম হিমাগারের ব্যবস্থা করত, তাহলে কৃষকদের লোকসান কম হতো। সংরক্ষিত আলু রপ্তানি করে বৈদেশিক মুদ্রা আয় করা যেত। পেঁয়াজের ক্ষেত্রেও একই ঘটনা ঘটে। যদি বাজেট সত্যিকারের কৃষকবান্ধব হয়, তবে কৃষকদের বাঁচানোর জন্য ত্বরিতগতিতে ব্যবস্থা নিতে হবে। আবার দেখা যায়, কোনো পণ্যের দাম সামান্য বাড়লেই ঢালাওভাবে বাইরে থেকে ওই পণ্য আনার অনুমতি দেওয়া হয়। ফলে সেখানে আমাদের পণ্য ক্ষতির সম্মুখীন হয়। কৃষকের উৎপাদনের উপকরণসহ অন্যান্য বিষয়ে আগে থেকে পরিকল্পনা নিতে হবে। যখন আমাদের পেঁয়াজ, রসুন বা অন্যান্য পণ্য উৎপাদনের মৌসুম থাকে, তখন পার্শ্ববর্তী দেশ থেকে এসব পণ্য আমদানির ক্ষেত্রে অনুৎসাহিত করার জন্য কর বাড়ানো যেতে পারে, যাতে আমাদের কৃষকেরা পণ্যের ন্যায্য মূল্য পান। আমাদের কর কাঠামোর আমূল পরিবর্তন করতে হবে। আমাদের প্রতিটি পণ্যের ব্যবসায় কী পরিমাণ লাভ হয়, তা যদি সেক্টরভিত্তিক আলাদা করে হিসাব করে করারোপ করা হয়, তবে তা অনেক উপকারে আসবে। একদিকে সরকার বলছে দ্রব্যমূল্য কমানোর কথা, অন্যদিকে ভ্যাট দিতে হয় চারবার। যেমন—ভোজ্যতেল যখন পোর্টে আসে, তখন একবার; পরিশোধন করার পর একবার; বোতলজাতকরণের পর পরিবেশক যখন বাজারে পাঠাচ্ছেন, তখন একবার; আবার যখন বাজারে বিক্রি হচ্ছে তখন আরও একবার অর্থাৎ একই পণ্যের ওপর চারবার ভ্যাট দিতে হচ্ছে। ফলে এই ভ্যাটের প্রভাব স্বাভাবিকভাবে সেই পণ্যের দামের ওপরই পড়ে।
প্রাক-জাহাজীকরণ পরিদর্শন (পিএসআই) কোম্পানিগুলো ইস্ট ইন্ডিয়া কোম্পানির মতো কোটি কোটি টাকা হাতিয়ে নিচ্ছে। তারাই সব ঠিক করে দিচ্ছে। এখন সময় এসেছে পিএসআই প্রথা তুলে দেওয়ার। আমরা শতবর্ষ ধরে পাইকারি ব্যবসা চালিয়ে আসছি। ডিও পদ্ধতি বাতিল করে পরিবেশক পদ্ধতি চালু করা হবে। আমাদের কথা অবশ্যই সরকারকে চিন্তা করতে হবে। যুগের পর যুগ ধরে এ ব্যবসা চলছে। কোটি কোটি টাকা আমাদের বাকি পড়ে আছে। যদি ডিও পদ্ধতি বাতিল করা হয়, তাহলে আমরা বাঁচব কীভাবে? ১৯৫৬ সালের মজুদ আইনটি যদি এখনো বলবৎ রাখা হয়, তবে এটি বাজারে মজুদের ওপর নেতিবাচক প্রভাব ফেলবে। সুতরাং সময়োপযোগী চিন্তা করে এই আইনের আরও আধুনিকায়ন করতে হবে।

শওকত হোসেন
বাজার তদারকির সঙ্গে সরাসরি জড়িত মহানগর দোকান মালিক সমিতির সভাপতি মো. হেলাল উদ্দিনকে বলার জন্য অনুরোধ করছি।

মো. হেলাল উদ্দিন
স্বাধীনতার পর থেকে যদি আমাদের বাজেটগুলো লক্ষ করি তাহলে দেখব, প্রতিবছরই বাজেট করা হয়। একটি বাজেটের আকার যত বড় হবে, ব্যবসায়ীদের মাথার বোঝাও তত বড় হয়। কারণ, বাজেটের বেশির ভাগ টাকাই ব্যবসায়ীদের দিতে হয়। কর দেয় না, এমন কোনো লোক কিন্তু সমাজে বাস করে না। যারা গরিব, তারাও যখন পণ্য কেনে, তখন তার ওপর কর বা ভ্যাট দিতে হয়। সরকারের আয়ের তিনটি উৎস হলো—আয়কর, ভ্যাট ও শুল্ক। ভ্যাট ও শুল্ক নিয়ে আমাদের সমস্যা ৩০-৩৫ শতাংশ, কিন্তু আয়কর নিয়ে সমস্যা প্রায় ৯০ শতাংশ।
আয়করে আরও স্বচ্ছতা আনা উচিত। সরকারকে বারবার বলেছি, আমরা যে পরিমাণ অর্থ আয়কর হিসেবে দিই, তার চেয়ে বেশি বা তার প্রায় কাছাকাছি অংশ আমাদের মধ্যস্বত্বভোগীদের দিতে হয়। কিন্তু সরকার এ জায়গায় স্বচ্ছতা আনার ব্যাপারে আগ্রহ প্রকাশ করে না। আজ সংবিধান সংশোধন নিয়ে রাজনৈতিক পরিস্থিতি যেদিকে মোড় নিচ্ছে, সেখানে যে বাজেট ধরা হচ্ছে, তা বাস্তবায়ন করা সম্ভব হবে কি না, সেটি নিয়ে ব্যবসায়ীরা সংশয়ের মধ্যে রয়েছেন। দুটি রাজনৈতিক দলের মধ্যে যদি আস্থা ও সমঝোতা তৈরি করা সম্ভব হয়, তবে দেশের ১৬ কোটি মানুষের মধ্যে স্বস্তি আসবে। আজ হরতাল-অবরোধ কিংবা রাজপথ উত্তপ্ত হওয়ার কথা শোনা যাচ্ছে। আমরা সবাই আতঙ্কিত হয়ে পড়ছি। হরতাল, অবরোধ ও রাজনৈতিক সহিংসতার কারণে ব্যবসায়ীদের চেয়ে বেশি ক্ষতিগ্রস্ত হয় দেশের উন্নয়ন। বর্তমান সরকার বিদ্যুৎ খাতের সমস্যা সমাধানে বিশাল পরিকল্পনা নিয়েছে। এর বাস্তবায়ন কতটুকু সম্ভব হবে, তা এক বছর পরই বোঝা যাবে। আমাদের যানজটের সমস্যা আরও প্রকট হচ্ছে। আমাদের কর্মসময় যদি আট ঘণ্টা হয়, তার মধ্যে তিন ঘণ্টাই চলে যায় যানজটে। সে ক্ষেত্রে যানজট নিরসনে সরকার বেশ কটি উড়ালপথের নির্মাণকাজ শুরু করেছে। এখন যদি আমাদের রাজপথ উত্তপ্ত হয়, রাজনৈতিক সহিংসতা বাড়ে, তবে এসব উন্নয়নকাজ কি নির্দিষ্ট সময়ে সম্পন্ন হবে? তা নিয়ে প্রশ্ন থেকে যায়। সুতরাং আমাদের রাজনৈতিক দলগুলোকে যদি মতৈক্যের ভিত্তিতে একত্র করা সম্ভব হয়, তবেই আমাদের বাজেট বাস্তবায়ন করা সম্ভব হবে। আমাদের দারিদ্র্য বিমোচন হবে, উন্নয়নের ধারা অব্যাহত থাকবে।

আব্দুল কাইয়ুম
আলোচনার পরিপ্রেক্ষিতে কারও যদি কোনো পরামর্শ বা বক্তব্য থাকে, তা সংক্ষিপ্ত আকারে বলার জন্য অনুরোধ করছি।

গোলাম মোস্তফা
প্রাইভেট সেক্টরগুলো বড় হচ্ছে। একটি বড় সেক্টর হলো জ্বালানি তেলের ব্যবসা, যেটি সরকারের অধীন। এটি যদি প্রাইভেট সেক্টরে দেওয়া হয়, তবে সরকারের এ খাতে ভর্তুকি অনেক কমে আসবে। বাজেটে বেসরকারি উদ্যোগে তেল আমদানি করার অনুমতি দেওয়ার অনুরোধ করব।

আমজাদ খান চৌধুরী
আমার ধারণা, হংকং যেমন চায়নার জন্য অর্থনীতিতে প্রভাব রেখেছিল, তেমনি বাংলাদেশ কিন্তু ভারতের পশ্চিমবঙ্গের অর্থনীতিতে প্রভাব রাখতে পারে। আমাদের ভূখণ্ডের ওপর দিয়ে মালামাল যেতে পারে, এতে রাজস্ব বাড়বে এবং কর্মসংস্থান হতে পারে।

আসিফ ইব্রাহীম
এলপি কাঁচামাল ও যন্ত্রাংশ আমদানির ক্ষেত্রে কর আরও কমানো উচিত। বর্তমানে দেশে সাড়ে ১২ হাজার কেজির এক লাখ ২০ হাজার সিলিন্ডারের চাহিদা রয়েছে। সুতরাং যাতে মাসে ৬০০-৭০০ টাকার মধ্যে গৃহস্থালির কাজে এলপি গ্যাস ব্যবহার করা যায়, সে জন্য মূলধনি যন্ত্রপাতি সরবরাহে মূসক আইনের উপকরণ হিসেবে ক্রেডিট-সুবিধা দেওয়া যেতে পারে।

সেলিমা আহমাদ
যাঁদের কন্যাসন্তান আছে, অর্থাৎ যেসব মা-বাবা কিংবা শ্বশুর-শাশুড়ি পুত্রবধূকে সম্পত্তি দিতে চান, সে ক্ষেত্রে কিন্তু উপহার-কর অনেক বেশি। এই উপহার-কর (গিফট ট্যাক্স) অবশ্যই কমানো উচিত।

মো. হেলাল উদ্দিন
ভবিষ্যতে দ্রব্যমূল্য বৃদ্ধি পেলে ন্যায্য মূল্যের দোকানের মাধ্যমে পণ্যের দাম নিয়ন্ত্রণ করতে হবে।
বাজার তদারকি করার সময় নিয়মিত ভেজাল দ্রব্যও পর্যবেক্ষণ করতে হবে। পাশাপাশি ভেজালবিরোধী অভিযানের মধ্যে বিদ্যুৎ, পানি ও গ্যাস অন্তর্ভুক্ত করতে হবে। এর ফলে ভোক্তারা উপকৃত হবে।

এ কে আজাদ
আমার বিশ্বাস, ২০১৩ সালের মধ্যে বর্তমানে বিদ্যুতের যে চাহিদা আছে, তা কেটে যাবে। কিন্তু প্রতিবছর নতুন করে যে ১০ শতাংশ চাহিদা বাড়ে, সেটি ব্যবস্থাপনার জন্য সরকারের বাস্তবে কোনো উদ্যোগ নেই। খনি থেকে নতুন গ্যাস উত্তোলন করা যাচ্ছে না। এসব ক্ষেত্রে নতুন গ্যাস উত্তোলন এবং অন্যান্য কাজ যদি প্রাইভেট সেক্টরকে দেওয়া হয়, আগামী তিন-পাঁচ বছরের মধ্যে গ্যাস-সংকটের সমাধান সম্ভব বলে বিশ্বাস করি। কালো টাকা সাদা করার সুযোগ দেওয়ার কথা আমি বলতে পারি না। কিন্তু টাকাটা যাবে কোথায়? আর কালো টাকা তৈরি হলো কীভাবে, সেটাও একটি প্রশ্ন। হয়তো ব্যবসায়ীরা সম্পত্তির ওপর কর দেননি বা সরকারি কর্মকর্তারা ঘুষ খেয়েছেন। এ জন্য দুর্নীতি দমন কমিশনকে শক্তিশালী করতে হবে। একটি নির্দিষ্ট সময়সীমা দিয়ে কালো টাকা শুধু শিল্পে বিনিয়োগের সুযোগ দেওয়া যেতে পারে।

আব্দুল কাইয়ুম
আমরা এমন একটি বাজেট চাই, যা আমাদের দারিদ্র্য বিমোচনে, শিল্পের বিকাশে ও কর্মসংস্থান বৃদ্ধিতে সহায়ক ভূমিকা রাখবে। যেটি পরবর্তীকালে অর্থনীতিতে গতি সঞ্চারে সহায়ক হবে। আজকের আলোচনায় অংশগ্রহণের জন্য প্রথম আলোর পক্ষ থেকে সবাইকে ধন্যবাদ ও কৃতজ্ঞতা জানাচ্ছি।
</doc>
<doc>
﻿ জসীমউদ্দীন এভিনিউ, দলিপাড়া
অবহেলিত এক সড়ক!
ঢাকায় থাকি প্রতিবেদক
‘বিমানবন্দরের বাউন্ডারি-ওয়ালঘেঁষে নতুন রাস্তা হওয়ার পর থেকেই এটি সংস্কারের জন্য কারও মাথাব্যথা নেই। অথচ দলিপাড়ার বিভিন্ন মহল্লায় যাওয়ার জন্য এ রাস্তার কোনো বিকল্প নেই।’ বলছিলেন হরিরামপুর ইউনিয়নের দলিপাড়ার বাসিন্দা আহমেদ নোমান।
যে সড়ক নিয়ে কথা হচ্ছে, সেটি হরিরামপুর ইউনিয়নের দলিপাড়ার জসীমউদ্দীন এভিনিউ। সংস্কারের অভাবে দীর্ঘদিন ধরে এটি বেহালে রয়েছে। এ কারণে এই সড়ক দিয়ে চলাচলকারীদের দুর্ভোগ পোহাতে হচ্ছে। ঘুরে দেখা গেছে, উত্তরা ৩ নম্বর সেক্টরের জসীমউদ্দীন রোডের এক প্রান্ত পাকার মাথা থেকে শুরু হয়েছে দলিপাড়ার জসীমউদ্দীন এভিনিউ। যখন সড়কটি তৈরি করা হয়, তখন এটি ছিল পিচ দিয়ে ঢালাই রাস্তা। কিন্তু দীর্ঘদিন ধরে সংস্কারের অভাবে এখন সড়কটি দেখে বোঝার কোনো উপায় নেই যে সড়কটি একসময় পাকা ছিল। সড়কের ঢালাই বহুদিন আগেই লাপাত্তা। কঙ্কালের মতো হাড্ডিসার এ রাস্তা যেন রিকশা চলাচলে মরণফাঁদ। এ সড়কে নেই পানি নিষ্কাশনের নালা। এ বিষয়ে দলিপাড়ার বাসিন্দা ফারুক মিয়া জানান, দ্বিগুণ ভাড়ার আশ্বাস দিলেও রিকশাচালকেরা এ সড়কে আসতে চান না। তখন হেঁটেই পথটুকু পাড়ি দিতে হয়। দলিপাড়ার আরেক বাসিন্দা রয়েল রহমান বলেন, তিন বছরে একাধিকবার রাস্তাটি সংস্কারের নামে প্রশাসনের প্রহসন চলেছে। তা না হলে এটি চলাচলের উপযোগী হতো। 
বেহাল রাস্তা বিষয়ে অর্কিড এমব্রয়ডারির একজন কর্মী জানান, দিন-রাতে একাধিকবার তাঁদের কারখানায় মালামাল সরবরাহ করতে হয়। ভাঙাচোরা সড়কের কারণে পণ্য পরিবহনে বাধার সৃষ্টি হচ্ছে। এতে ব্যবসায়িক ক্ষতির সম্মুখীন হতে হচ্ছে। জসীমউদ্দীন এভিনিউয়ের বাসিন্দা গৃহিণী সুফিয়া খাতুন বলেন, ভাঙা রাস্তার কারণে স্কুলপড়ুয়া ছেলেমেয়েরাও ঝক্কি-ঝামেলা পোহায়। এবড়োখেবড়ো রাস্তা দিয়ে স্কুল-কোচে আসতে তারা ঝাঁকুনি খায়।’ বেহাল রাস্তাটি নিয়ে কথা হয় তেজগাঁও সার্কেলের কর্মকর্তা নিরোদচন্দ্র মণ্ডলের সঙ্গে। তিনি বলেন, এ সড়কের সংস্কারের জন্য দরপত্রের প্রক্রিয়া চূড়ান্ত হয়েছে। খুব শিগগির কার্যাদেশ দেওয়া হবে। এরপর কাজ শুরু হবে।
 দলিপাড়ার জসীমউদ্দীন এভিনিউ বিষয়ে অভিযোগ নম্বর: ৭৪৪১৯১৩ (কর্মকর্তা, তেজগাঁও সার্কেল)। 

 মোহাম্মাদীয়া হাউজিং প্রধান সড়ক, মোহাম্মদপুর
ভাঙা সড়কে ধুলার রাজত্ব
আল-আমিন হক
যাঁদের পকেটে রুমাল ছিল, তাঁরা চটপট তা বের করে নাকে চেপে ধরেছেন। মেয়েরা ওড়নার একাংশ কিংবা শাড়ির আঁচল; আর যাঁর কিছুই নেই, তিনি খালি হাত দিয়েই নাকটাকে আড়াল করেছেন। ধুলা থেকে বাঁচতেই এমন ব্যবস্থা সবার। ধুলা থেকে বাঁচতে এই জায়গাটুকু যে দ্রুত পাড়ি দেবেন, তারও কোনো উপায় নেই। কেননা, ভাঙা সড়কে স্থবির হয়ে আছে সব যান। এমন দৃশ্যের দেখা মেলে মোহাম্মদপুর শিয়া মসজিদের সামনে মোহাম্মাদী হাউজিং প্রধান সড়কে। দীর্ঘদিন আগে শিয়া মসজিদ মোড় থেকে এই সড়কে শুরু হয়েছিল ওয়াসার সংস্কারকাজ। ড্রেনেজ-ব্যস্থার উন্নয়নের জন্য মূল সড়কের একপাশের কার্পেটিং তুলে ফেলা হয়। অনেক দিন পার হয়ে গেলেও এখন পর্যন্ত সড়কের কার্পেটিং করা হয়নি। এবড়োখেবড়ো সড়ক থেকে সরানো হয়নি বালু। আর এ জন্য সড়কের একপাশ দিয়েই সব যানবাহন যাতায়াত করে। এতে যেমন যানজটের কবলে পড়তে হয় সবাইকে, তেমনি ধুলার হাত থেকেও কেউ রেহাই পায় না। মোহাম্মাদী হাউজিংয়ের বাসিন্দা মশিউর রহমান বলেন, ‘শুধু এই সড়কটুকু পার হওয়ার জন্য অফিসে যাওয়ার সময় আমাকে আগের চেয়ে আধা ঘণ্টা আগে বের হতে হয়। আর শীতকাল হওয়ায় ধুলাবালুর মাত্রা আরও বেড়ে গেছে। সড়ক কার্পেটিং করলে এ থেকে বাঁচা যেত।’ মোহাম্মদপুর কেন্দ্রীয় কলেজের ছাত্র জোবায়ের জানান, রিকশাচালকেরা এই সড়ক দিয়ে যেতে চান না। তাই অনেক সময় হেঁটেই বাসায় যেতে হয়। মিরপুর থেকে উড়ালপাখি নামের লেগুনা এই সড়ক ধরে মোহাম্মদপুর ঢাকা উদ্যানে যাতায়াত করে। প্রতিদিন এগুলোর যাওয়া-আসায় এই জায়গায় যানজটের কারণে এক ঘণ্টার মতো সময় ব্যয় করতে হয়। এতে ট্রিপের সংখ্যা কমে গেছে বলে জানান লেগুনাচালক জুলহাস মিয়া। তাঁর দাবি, যেন দ্রুত এই সড়কের সংস্কার করা হয়। কয়েক বছর আগে যখন জাপান গার্ডেন সিটির কাজ শুরু হয়, তখন থেকেই এই এলাকায় ধুলার মাত্রা বেড়ে গেছে। 
এ বিষয়ে ডিসিসির অঞ্চল-৬ এর নির্বাহী প্রকৌশলী মেসবাহুল করিম বলেন, ‘ওয়াসার কাজ চলায় কার্পেটিংয়ের কাজ করা যাচ্ছেনা।’
 মোহাম্মদপুরের মোহাম্মাদীয়া হাউজিং প্রধান সড়ক সম্পর্কে অভিযোগ নম্বর: ৯১১৮৬৬০ (নির্বাহী প্রকৌশলী, অঞ্চল-৬, ডিসিসি)।
</doc>
<doc>
﻿এপ্রিলের এক অপরূপ সকালে, টোকিওর কেতাদুরস্ত হারাজুকু এলাকার সংকীর্ণ রাস্তায় আমি মুখোমুখি হেঁটে গেলাম আমার জন্য ১০০% নিখুঁত মেয়েটির সামনে দিয়ে।

সত্যি কথা বলতে কী, সে যে দেখতে খুব সুন্দর তা নয়। ভিড়ের মধ্যে তাকে আলাদা করা যাবে না। এমন বিশেষ চমকদার পোশাকও পরেনি সে। ঘুম ভেঙে এইমাত্র উঠে আসার কারণে অপরিপাটি পেছনের চুল। বয়সও খুব কম নয় — তিরিশের কাছাকাছি হবে। সেভাবে বললে, তাকে ‘মেয়ে’ই বলা চলে না। তবু পঞ্চাশ গজ দূর থেকেও আমি টের পেলাম: সে আমার জন্য ১০০% নিখুঁত মেয়ে। তাকে দেখামাত্র আমার বুকের ভেতরটা ধুকপুক করতে থাকলো, মরুভূমির মতো শুকিয়ে গেল জিহ্বা।

আপনাদের হয়তো নিজ নিজ প্রিয় ধাঁচের মেয়ে আছে — কারো বা হয়তো, ধরা যাক, চিকন হাঁটুর মেয়ে পছন্দ, কারো বড় বড় চোখের, কারো বা কোমনীয় আঙুলের, অথবা আপনি হয়তো তেমন কোনো বিশেষ কারণ ছাড়াই কোনো মেয়ের প্রতি আকৃষ্ট হন। আমার নিজেরও কিছু বিশেষ পছন্দ-অপছন্দ আছে। মাঝে মাঝে রেস্টুরেন্টে পাশের টেবিলের কোনো মেয়ের দিকে আমার চোখ আটকে যায় শুধু তার নাকটা আমার ভালো লেগে গেছে বলে।
তবে কেউ জোর গলায় বলতে পারবে না, তার জীবনের ১০০% নিখুঁত মেয়েটি আগে থেকে ঠিক করে রাখা কোনো ধাঁচের। এই যে নাকের ব্যাপারে আমার এতো বাছবিচার, কিন্তু সেই ১০০% নিখুঁত মেয়েটির নাকের আকৃতি আমি মনেই করতে পারছি না — এমনকি তার নাক ছিল কিনা সেটাই আমার মনে নেই। শুধু এটুকু আমি নিশ্চিত মনে করতে পারি যে, সে তেমন একটা সুন্দর ছিল না। অদ্ভুত ব্যাপার।

‘গতকাল রাস্তায় যেতে যেতে ১০০% নিখুঁত মেয়ের দেখা পেয়েছি,’ কোনো এক লোককে বললাম আমি।

লোকটা বলল, ‘তাই নাকি? খুব সুন্দর দেখতে?’

‘না তেমন একটা নয়।’

‘তাহলে তোমার পছন্দের ধাঁচের, তাই না?’

‘জানি না। তার কোনো কিছুই মনে নাই — চোখ বা বুকের আকার।’

‘অদ্ভুত।’

‘হ্যাঁ। অদ্ভুত।’

বিরক্ত হয়ে লোকটা বলে, ‘তা, তুমি কী করলা? কথা বললা? পিছন পিছন গেলা?’

‘নাহ। শুধু রাস্তায় পাশ কাটিয়ে গেলাম।’

মেয়েটা পূর্ব থেকে পশ্চিমে হেঁটে যাচ্ছে, আমি যাচ্ছি পশ্চিম থেকে পূবে। এপ্রিলের অপূর্ব এক সকাল।

ইস্‌, যদি কথা বলতে পারি মেয়েটার সাথে। আধা ঘণ্টা কথা বলতে পারলেই হয়ে যায়: মেয়েটাকে শুধু তার নিজের সম্পর্কে বলতে বলবো, আমার সম্পর্কেও অনেক কিছু বলবো তাকে, আর তাকে বলবো — বলতে পারলে সবচেয়ে বেশি ভালো লাগবে — ১৯৮১ সালের এপ্রিলের এক অপূর্ব সকালে হারাজুকু এলাকার এক সরু রাস্তায় আমাদের এভাবে মুখোমুখি হেঁটে যাওয়ার ঘটনাটি ঘটনোর পেছনে ভাগ্যের কী যে জটিল এক ষড়যন্ত্র কাজ করছে। এর মধ্যে নিশ্চয়ই বহু গোপন ব্যাপার ঠাসা আছে, শান্তির সময়ে বানানো একটা প্রাচীন ঘড়ির মতো।

রাস্তায় কথা বলার পর আমরা হয়তো কোথাও লাঞ্চ করতে বসবো, হয়তো উডি অ্যালানের কোনো সিনেমা দেখবো, ককটেল খেতে কোনো হোটেল বারে গিয়ে বসবো। ভাগ্য সুপ্রসন্ন হলে, ব্যাপারটা হয়তো বিছানা পর্যন্ত গড়াবে।

একের পর এক সম্ভাবনা আমার মনের দরজায় কড়া নাড়ছে।

আমাদের দুজনের মধ্যেকার দূরত্ব এবার পঞ্চাশ গজে কমে এসেছে।

কীভাবে শুরু করবো? কী বলবো?

‘গুড মর্নিং, মিস। আপনার সাথে একটু কথা বলতাম, এই আধা ঘণ্টার মতো। সময় হবে কি?’

হাস্যকর। ইন্সুরেন্সের দালালের মতো শোনাবে।

‘মাপ করবেন, এখানে আশপাশে সারারাত খোলা থাকে এমন ধোপার দোকান আছে নাকি, বলতে পারেন?’

না, এটাও সমান হাস্যকর। প্রথম কথা হলো, আমার হাতে ময়লা কাপড়ের গাট্টি নেই। এরকম একটা বাক্য কার বিশ্বাস হবে?

হয়তো সহজ সত্য কথাটা বলে দিলেই কাজ হয়ে যাবে। ‘গুড মর্নিং, আপনি আমার জন্য ১০০% নিখুঁত মেয়ে।’

না, সে এই কথা বিশ্বাস করবে না। কিংবা বিশ্বাস যদি করেও, আমার সাথে হয়তো কথা বলতে চাইবে না। স্যরি, সে হয়তে বলবে, আপনার জন্য ১০০% নিখুঁত মেয়ে আমি হলে হতেও পারি, কিন্তু আপনি আমার জন্য ১০০% নিখুঁত ছেলে নন। এমনটা হতেই পারে। আর যদি এই পরিস্থিতি হয়, আমি সম্ভবত খানখান হয়ে যাবো। এ আঘাত আমার পক্ষে আর কাটিয়ে ওঠা সম্ভব হবে না। আমার বয়স এখন বত্রিশ, আর বয়স বাড়লে এরকম আঘাত সামলানো দায় হয়ে যায়।

একটা ফুলের দোকানের সামনে আমরা একে অপরকে পেরিয়ে গেলাম। একটা মৃদু, উষ্ণ বাতাসের ঝাপটা আমাকে ছুঁয়ে গেল। রাস্তার এসফল্ট স্যাঁতস্যাতে, আর আমার নাকে এসে লাগলো গোলাপের গন্ধ। তার সাথে কথা বলা আমার পক্ষে সম্ভব না। মেয়েটা একটা সাদা সোয়েটার পরেছে, আর তার ডান হাতে একটা ধবধবে সাদা খাম ধরা, খামে একটা ডাকটিকেট লাগানো। সে তাহলে কাউকে চিঠি লিখেছে, হয়তো সারা রাত জেগে চিঠিটা লিখেছে সে, তার ঘুমঘুম চোখ দেখে এমনটা অনুমান করাই যায়। ওই খামের ভিতর হয়তো তার জীবনের সব গোপন কথা লেখা আছে।

আমি আরো কয়েক কদম এগিয়ে ঘুরে দাঁড়ালাম: মেয়েটা ভিড়ের মধ্যে হারিয়ে গেছে।

* * *
এখন আমি নিশ্চিত করে জানি, ঠিক কোন কথাটা বলা যেতো মেয়েটাকে। সেটা একটা লম্বা বক্তৃতাই হয়ে যেত, এত লম্বা যে, আমি ঠিকঠাক মতো বলতে পারতাম কিনা, কে জানে। আমার মাথায় যেসব বুদ্ধি আসে, কোনোটাই খুব বাস্তববাদী হয় না।

সে যাই হোক। আমি শুরু করতে পারতাম, ‘এক যে ছিল,’ দিয়ে, আর শেষ করতাম,‘বড় করুণ কাহিনি, তাই না?’ দিয়ে।

* * *

এক যে ছিল ছেলে, আর এক যে ছিল মেয়ে। ছেলেটার বয়স ছিল আঠার আর মেয়েটার ষোল। ছেলেটা দেখতে এমন কোনো রাজপুত্তুর ছিল না, আর মেয়েটাও ছিল না তেমন বলার মতো সুন্দর। আর দশজনের মতো তারা ছিল কেবলই সাধারণ নিঃসঙ্গ এক ছেলে আর সাধারণ নিঃসঙ্গ এক মেয়ে। তবে তারা মনেপ্রাণে বিশ্বাস করতো যে, পৃথিবীতে কোথাও তার জন্য ১০০% নিখুঁত একটা ছেলে আর ১০০% নিখুঁত একটা মেয়ে আছে। হ্যাঁ, তারা বিশ্বাস করতো একদিন অলৌকিক একটা কিছু ঘটবে। আর সেই অলৌকিক ঘটনাটা সত্যি সত্যি ঘটেছিল।

একদিন একটা রাস্তার কোণায় তাদের একে অপরের দেখা হয়ে গেল।

‘অবিশ্বাস্য ঘটনা,’ ছেলেটা বলল। ‘আমি সারা জীবন ধরে তোমাকে খুঁজে বেড়াচ্ছি। হয়তো বিশ্বাস করবে না, কিন্তু তুমি হচ্ছো আমার জন্য ১০০% নিখুঁত মেয়ে।‘

‘আর তুমি,’ মেয়েটি বলল ছেলেটিকে, ‘তুমি হচ্ছো আমার জন্য ১০০% নিখুঁত ছেলে। তোমাকে যে-যে ভাবে কল্পনা করেছিলাম, তুমি ঠিক ঠিক তাই। এ যে একেবারে স্বপ্ন।’

তারা একটা পার্কের বেঞ্চে বসলো, হাতে হাত ধরে। আর ঘণ্টার পর ঘণ্টা একে অপরকে তাদের নিজ নিজ কাহিনি বললো। এখন তারা আর নিঃসঙ্গ নয়। তারা একে অপরের ১০০% নিখুঁত অপরকে খুঁজে পেয়েছে। ১০০% নিখুঁত অপরকে আবিষ্কার করা এবং নিজে তার দ্বারা আবিষ্কৃত হওয়া কী বিস্ময়করই না এক ব্যাপার। এ এক দৈব ঘটনা, মহাজাগতিক দৈব।

তারা যখন বসে কথা বলছিল, তখন ক্ষীণ এক চিলতে সন্দেহের রেখা তাদের মনে আসন গেড়ে বসলো। এতো সহজে কারো স্বপ্ন সত্যি হয়ে যাওয়া কি ঠিক হচ্ছে?

আর তাই, তাদের দুজনের কথা মধ্যে যখন মুহূর্তের নীরবতা নেমে এসেছে, ছেলেটা মেয়েটাকে বললো, ‘চলো নিজেদের পরীক্ষা করি — শুধু একবারের জন্য। আমরা যদি সত্যি সত্যি একে অন্যের ১০০% নিখুঁত মনের মানুষ হই, তাহলে অন্য কোথাও অন্য কোনোখানে আমাদের আবার দেখা হবে। হবেই। যখন সেটা ঘটবে, আমরা সেবারও জেনে যাবো যে, আমরা একে অপরেরর ১০০% নিখুঁত জুটি, আর তক্ষুণি আমরা বিয়ে করবো। তোমার কী মত?’

‘হ্যাঁ,’ মেয়েটি বললো, ‘ঠিক তাই করা উচিৎ আমাদের।’

আর তারা আলাদা হয়ে গেল। মেয়েটা গেল পুব দিকে, ছেলেটা পশ্চিমে।

নিজেদের ওরকম একটা পরীক্ষার মুখে ঠেলে দেওয়ার তাদের কোনোই প্রয়োজন ছিল না। এরকম একটা পরীক্ষায় নিজেদের দাঁড় করানো তাদের উচিৎই হয়নি, কেননা তারা আসলেই ছিল একে অপরের ১০০% নিখুঁত জুটি, আর তাদের যে দেখা হয়ে গেছে, এটাই ছিল একটা দৈব। কিন্তু এটা জানা তো আর তাদের পক্ষে সম্ভব ছিল না, তাদের যে বয়স কম। ভাগ্যের হিমশীতল, অকরুণ ঢেউ এসে তাদের শূন্যে ছুড়ে দিলো বড় নিষ্ঠুরভাবে।

এক শীতের মৌসুমে ছেলে আর মেয়ে দুজনেরই কঠিন ইনফ্লুয়েঞ্জা রোগে ধরলো, কয়েক সপ্তাহ ধরে জীবন আর মৃত্যুর দোলাচলে দুলতে দুলতে তারা দুজন তাদের দেখা হওয়ার সব স্মৃতি হারিয়ে ফেলল। যখন তারা জাগলো, তখন তাদের মাথা শিশু ডি এএইচ লরেন্সের পয়সা জমানোর মাটির ব্যাংকটার মতো ফাঁকা হয়ে গেছে।

দুজনেই তারা প্রতিভাবান, শক্ত মনের মানুষ। তাই নিজেদের নিরলস চেষ্টায় তারা আবার সেই জ্ঞান আর অনুভূতি অর্জন করে নিতে পারলো, যার গুণে তারা সমাজের পরিপূর্ণ সদস্য হিসেবে বিবেচিত হতে পারে। আর ঈশ্বরের কী কৃপা, তারা এমন সুযোগ্য নাগরিক হয়ে উঠলো, যারা জানে এক সাবওয়ে লাইন বদলে কীভাবে আরেক সাবওয়ে লাইনে যেতে হয়, জানে কীভাবে পোস্টাপিসে গিয়ে বিশেষ-ডেলিভারি চিঠি পাঠাতে হয়। আর, কথা হলো, পরবর্তীকালে প্রেমের অভিজ্ঞতাও তাদের হয়েছে, কখনও কখনও ৭৫%, এমনকি কখনও ৮৫% পর্যন্ত প্রেম।

এরপর সময় গড়াতে থাকলো ঝড়ের গতিতে। দেখতে না দেখতে ছেলেটা বত্রিশে পা দিলো, আর মেয়েটা ত্রিশে।

এবং এপ্রিলের এক চমৎকার সকালে দিনের প্রথম কফিটার সন্ধানে ছেলেটা পশ্চিম থেকে পুবে হেঁটে যাচ্ছিল, আর একটা বিশেষ-ডেলিভারি চিঠি পোস্ট করার জন্য ঠিক সেই সময় মেয়েটা হেঁটে যাচ্ছিল পুব থেকে পশ্চিমে। দুজনেই হাঁটছিল টোকিওর হারাজুকু এলাকার একই সংকীর্ণ রাস্তা ধরে। রাস্তাটার ঠিক মাঝখানে তারা একে অপরকে পেরিয়ে গেল। আর তখন তাদের হৃদয়ের কোনো এক কোণায় মুহূর্তের তরে দোলা দিয়ে গেল নিজ নিজ হারিয়ে যাওয়া স্মৃতির খুবই আবছা এক উদ্ভাস। দুজনেরই বুকের ভেতরটা একটু ধুকপুক করে উঠলো। আর তারা বুঝতে পারলো:

এই হলো আমার জন্য ১০০% নিখুঁত মেয়ে।

এই হলো আমার জন্য ১০০% নিখুঁত ছেলে।

কিন্তু তাদের স্মৃতির সেই আভা বড়ই আবছা। আর তাদের চিন্তায়ও চৌদ্দ বছর আগের সেই টলটলে ভাব ক্ষয়ে গেছে। তাই কোনো কথা না বলে তারা একে অপরকে পেরিয়ে গেল, মিশে গেল ভিড়ের মধ্যে। চিরকালের জন্যে।

খুব করুণ গল্প, তাই না?
</doc>
<doc>
﻿সমরজিৎ রায় চৌধুরী বাংলাদেশের শিল্পচর্চার দ্বিতীয় প্রজন্মের শিল্পী। পাদপ্রদীপের আলো থেকে নিজেকে সরিয়ে রাখতেই পছন্দ করেন তিনি। তাতে করে শিল্প সৃজনের সময়টুকু তৈরি হয়। আত্মমগ্নতায় ডুবে থেকে শিল্পের সঙ্গে বিচরণ করেন প্রাচীন ঋষির মতো; ‘কিছুটা সময় দিলে তবে দুধে সর ভেসে ওঠে’—বিনয় মজুমদারের কবিতার এ পঙিক্তর মতোই হয়তো তিনি সময়কে আরও গাঢ় করে তোলেন শিল্পের গভীর দ্যোতনায়। কৈশোরের সূচনা থেকেই ছবি আঁকার অদম্য নেশায় বুঁদ হয়ে থাকেন তিনি; চিত্রশিল্পী হিসেবেই তিনি জীবনের স্বাদ গ্রহণের পথ খুঁজবেন, এ সিদ্ধান্ত তাঁর বালকবেলার। প্রকৃতির প্রতি গভীর সংবেদনায় অনুরক্ত সমরজিৎ রায় চৌধুরী বলেন, তিনি মানুষ আর বাংলার নিসর্গেই ছবি আঁকার প্রেরণা পেয়েছেন। ষাটের দশকের এ শিল্পী শিল্পযাত্রার দীর্ঘ পথপরিক্রমায় ক্যানভাসে গল্প বলেছেন ধাপে ধাপে। মগ্ন ছিলেন নানা নিরীক্ষা ও স্বকীয়তা নির্মাণের কঠোর পরিশ্রমে। বাস্তবধর্মিতা আর মূর্ত বৈশিষ্ট্যে সমৃদ্ধ তাঁর ক্যানভাস সময়ের প্রয়োজনেই নানা আকার, কাঠামো, অবয়বে কখনো জ্যামিতিক আবার কখনো বিমূর্ত হয়ে ওঠে। উজ্জ্বল রঙের সাবলীল ব্যবহার তাঁর চিত্রপটকে সজীব করেছে বারবার। বিবিধ সব নিরীক্ষায় কখন যে তাঁর কাজ রেখাপ্রধান হয়ে ওঠে, তা তিনি বুঝতেই পারেননি। ‘খুব সুস্পষ্ট তাগিদেই রেখাপ্রধান হয়ে ওঠে আমার শিল্পকর্ম, এখানে কোনো ভণিতা নেই, বরং শিল্পের সব অনুষঙ্গের মতোই সূক্ষ্ম রেখার বিচরণ আমার শিল্পকর্মে।’ বলেন শিল্পী।
শিল্পী সমরজিৎ রায়ের স্টুডিও ঢাকার এলিফ্যান্ট রোডের একটি অ্যাপার্টমেন্টে। যতখানি শিল্পীর স্টুডিও, এর চেয়ে বেশি তাঁর পরবর্তী প্রজন্মের ছায়ায় আবৃত। শিল্পীর নাতনির সরব মুখরিত পদচারণ, খেলনা-বই-স্কুলব্যাগ আর ছবি আঁকার উপাদানের বৈচিত্র্যে ভরপুর এই স্টুডিও। বর্ষীয়ান এ শিল্পীকে যেন প্রকৃতির নিয়মেই নতুন প্রজন্মের জন্য ছেড়ে দিতে হচ্ছে স্থান। বইয়ের আলমারি, কাগজের রোল, ইজেল, ক্যানভাস, রংতুলির রাশভারী চেহারার আড়ালে যেন মোনালিসার মতো কটাক্ষ ঝুলে আছে স্টুডিওর আনাচকানাচে; এই হালকা চালের কারণ তার ফুটফুটে নাতনির সর্বব্যাপী উপস্থিতি। মিতবাক আপাতগম্ভীর সমরজিৎ রায় চৌধুরীর জীবনকে হয়তো নতুনভাবে অর্থবহ করে তোলে তাঁর স্টুডিওর নিষ্পাপ পরিবেশ।
তাঁর ছবির বিষয় এ দেশের মানুষ ও প্রকৃতি। তেলরং, জলরং, অ্যাক্রেলিক, প্যাস্টেল আর মিশ্রমাধ্যমে শিল্পী সমরজিৎ রায় ছবি আঁকেন। চারপাশের পরিবেশ-বৈচিত্র্যকে তিনি মুগ্ধ বিস্ময়ে অবলোকন করেন। গ্রামের ফেলে আসা স্মৃতি, শ্যামল প্রকৃতির প্রতি অনুরাগ, পুরোনো ঢাকা শহর, অতীত দিনের স্বপ্নচারী অনুভূতি, আবহমান বাংলার লোকজ ঘটনাবলি, ঋতুবৈচিত্র্য, নবান্নের দিন, রাতের বিষণ্ন সময়, ফুল ও বাগান, মাছ ও পাখি, জেলে ও চাষি, বধূ ও প্রসাধনরতা রমণী। প্রতিদিনের পরিচিত ঘটনাবলিই আরও আপন হয়ে উঠে আসে শিল্পী সমরজিৎ রায় চৌধুরীর ছবিতে।
শিল্পাচার্য জয়নুল আবেদিনের সাহচর্যে গড়ে ওঠা তাঁর জীবনের ব্রতই ছিল শিল্পের প্রতি, মানুষের প্রতি দায়বদ্ধতা, দীর্ঘ ৫০ বছরের শিক্ষকজীবনে তিনি পালন করে চলেছেন মহান ব্রত।

সমরজিৎ রায় চৌধুরী: জন্ম ১৯৩৭ সালে কুমিল্লা জেলায়। তিনি ১৯৬০ সালে কলেজ অব আর্টস অ্যান্ড ক্র্যাফটস, ঢাকা (বর্তমান ঢাকা বিশ্ববিদ্যালয়ের চারুকলা অনুষদ) থেকে গ্রাফিক ডিজাইন বিভাগ থেকে স্নাতক করেন। পরবর্তী সময়ে গ্রাফিক ডিজাইন বিভাগে শিক্ষকতা করেন এবং বিভাগীয় প্রধান হিসেবে কর্মরত ছিলেন। তিনি দেশে-বিদেশে একক ও যৌথ প্রদর্শনী ও কর্মশালায় অংশ নেন। বর্তমানে তিনি ডিন হিসেবে রয়েছেন শান্ত-মারিয়ম ইউনিভার্সিটি অব ক্রিয়েটিভ টেকনোলজির ফ্যাকাল্টি অব ফাইন অ্যান্ড পারফর্মিং আর্ট বিভাগে।
</doc>
<doc>
﻿ধানমন্ডির চিত্রশালা ঢাকা আর্ট সেন্টারে চলছে শিল্পী মোহাম্মদ ইউনুসের একক প্রদর্শনী। শিরোনাম ‘দৃশ্যশিল্পের বহুস্তরিক অভিব্যক্তি’ (আ ইমেজ অব মাল্টিলেয়ার এক্সপ্রেসিভনেস)। গত দশ বছরের তাঁর নানা ধরনের চিত্রতল নির্মাণের পরীক্ষা-নিরীক্ষা ও পর্যবেক্ষণের সম্মিলিত উপস্থাপনা এই প্রদর্শনী। 
বাংলাদেশে পঞ্চাশের দশকে নির্বস্তুক চিত্রভাষার আঙ্গিকগত নিরীক্ষা শুরু হয়েছিল। এর পরিণত ও পরিশীলিত রূপ দেখা যায় ষাটের দশকে। এ সময়ে মূলত শিল্পের নানা উপাদান রং, রেখা, ফর্ম, পরিসরে নতুন মাত্রা, শিল্পীর মনোভঙ্গি ব্যক্ত হয়েছে। মুক্তিযুদ্ধ শিল্প অভিজ্ঞতায় নতুন ভাষা দিয়েছে; শিল্পীদের আরও সংবেদনশীল করেছে। 
শিল্পী ইউনুসের মনভূমিতে মুক্তিযুদ্ধ গুরুত্বপূর্ণ হয়ে উঠেছে। প্রতিবাদী, লড়াকু অভিব্যক্তি শিল্পী ইউনুসের শিল্পচেতনাকে বলিষ্ঠ করে তুলেছে। তিনি আয়ত্ত করেছেন চিত্রপটকে বৈচিত্র্যপূর্ণ করে তুলতে নিজস্ব কিছু পদ্ধতি, যা তার নির্বস্তুক ভাষাকে স্বয়ংসম্পূর্ণ করেছে। তিনি সবচেয়ে স্বচ্ছন্দবোধ করেন তেলরং এবং অ্যাক্রেলিকে। এই প্রদর্শনীতে তার শিল্পকর্মের সংখ্যা প্রায় সত্তুর। মূলত বাস্তবের প্রতিনিধিত্বশীল বিষয়ের অনুকরণে নয়, বরং ক্যানভাসে নির্বস্তুক বিষয়ের আনাগোনাই বেশি। যদিও তার অধিকাংশ ক্যানভাসে এখনকার প্রবণতা হলো বিমূর্ত পশ্চাৎপটে শিশুসুলভ সারল্যের অভিব্যক্তি। তিনি স্পেসের ভারসাম্য তৈরি করেন; দ্বিমাত্রিক চিত্রতলে শিশুর মতো খেয়ালি রং, রেখায় আঁকেন। প্রধানত তিনি বুনট নির্মাণ করেন নানা রূপে, যতক্ষণ পরিশুদ্ধ মনে না করেন; আগের মতো সম্পূর্ণ নির্বস্তুক থেকে এখন কিছু অবয়বের ইঙ্গিত পাওয়া যায় তাঁর ক্যানভাসে। কম্পোজিশনে সরল-সহজ প্রসারণের চেয়ে প্রক্ষিপ্ত আবেগই লক্ষণীয়। তিনি বর্ণ ও গড়নের অন্তর্মুখী দ্বন্দ্বের মুক্তি খুঁজেছেন। ক্যানভাসে পুরু রঙের আস্তরণ দর্শককে স্পর্শ করে। তিনি বলেন, ‘নিয়ম শিখে নিয়ম ভাঙাতেই আমার আনন্দ’। নিজের আনন্দ আর ভালো লাগা থেকেই ছবি আঁকেন তিনি। সামাজিক দায়বদ্ধতা নিয়ে তিনি ভাবতে চান না। তবে দায়বদ্ধতা নিয়ে আঁকার প্রয়োজনীয়তা অনুভব করেন। চিত্রতলে রং ব্যবহারে নিরীক্ষা প্রবণতা, ক্যানভাসের আকৃতিগত বৈচিত্র্য ইত্যাদি নানা সম্ভাবনাকে যাচাই করে দেখেন তিনি। চিত্রকর্মে রেখাঙ্কন বা বর্ণলেপন বিচ্ছিন্ন বা স্বতন্ত্রভাবে অবস্থান না করে বিষয়ের সঙ্গে পরস্ফুিট হয়। কল্পনায় নয়, বরং কাজের নানা পর্যায়ে বিভিন্ন অনুষঙ্গ ক্যানভাসে বিদ্যমান রেখে তিনি পরিসরের বন্ধন সীমায় পরিপ্রেক্ষিত এবং গভীরতায় রহস্যময়তা তৈরি করেন।
বিমূর্ত চিত্রের প্রতিটির নামকরণ করেছেন শিল্পী। সাধারণত বিমূর্তায়ন দুর্বোধ্য এবং কোনো আলাদা শিরোনাম দেখা যায় না। তিনি চেয়েছেন দর্শক খুব সহজেই চিত্রকর্মের সঙ্গে একাত্মতা বোধ করে নতুন পৃথিবী অবলোকন করুক। 
শিল্পী ইউনুসের কাজে রঙের বৈচিত্র্য আছে। তাঁর রঙের নিরীক্ষায় সূক্ষ্মাতিসূক্ষ্ম অভিব্যঞ্জনা চোখে পড়ে; অভিজ্ঞতার তারুণ্য এবং স্বতঃস্ফূর্ততা সুস্পষ্ট তাঁর চিত্রকর্মে। আদর্শ বা তত্ত্বের বাইরে গিয়ে শুধুই নিজস্বতায় নিমগ্ন তিনি। রঙের বৈচিত্র্যময় দীপ্তি শিল্পীর তীক্ষ অনুভূতি এবং দৃষ্টির আবেগকে সুস্পষ্টভাবে উপস্থাপন করে। বস্তুর প্রতিনিধিত্বশীল দৃশ্যমান কোনো বস্তুর সমতা বা গঠনকে নির্ণয় না করা গেলেই তা বিমূর্ত শিল্প হিসেবে চিহ্নিত হয়। বিমূর্ত শিল্পীর কাছে গাঠনিক স্বরূপ এবং রঙের রূপব্যঞ্জনা সৃষ্টিই প্রধান। জ্যামিতিক সংবদ্ধতা এবং রেখা ও রঙের উন্মাদনা পুনর্নির্মাণ করে উদ্ভাসিত হয় সামগ্রিক চিত্রপট। শিল্পী ইউনুস গড়ন-গঠন-আঙ্গিক-কাঠামোতে মুন্সিয়ানার পাশাপাশি একটি ভিন্নমাত্রার দৃশ্যকল্প নির্মাণে পারঙ্গম।
আমাদের শিল্পপ্রবণতার একটা মোটামুটি ধারণা পাওয়া যায় শিল্পী মোহাম্মদ ইউনুসের এই প্রদর্শনীতে।
প্রদর্শনী চলবে ১০ ফেব্রুয়ারি, রোববার পর্যন্ত।
</doc>
<doc>
﻿বিছানায় শুয়ে থাকতে থাকতে সোয়ামি হঠাৎ বুঝতে পারলো যে দিনটি সোমবার। যদিও এক মুহূর্ত আগেও মনে হচ্ছিল যে শুক্রবারের শেষ প্রহরটি চলছিল কিন্তু ইতোমধ্যেই সোমবার এসে গিয়েছে। সে আশা করল যেন একটা ভূমিকম্প এসে স্কুলের দালানটাকে ধূলিস্মাৎ করে দেয়, কিন্তু অ্যালবার্ট মিশনারী স্কুলের সেই দৃঢ় দালানটি এই একই প্রার্থনা উপেক্ষা করে প্রায় একশ বছরেরও ওপর হলো দাঁড়িয়ে আছে।

নয়টা বাজলে সোয়ামীনাথন আর্তনাদ করে উঠল, “আমার মাথা ব্যাথা।” তার মা বললেন, দতুই একটা জাটকায় ( ঘোড়া-টানা দুই চাকাওয়ালা গাড়ি) করে চলে যাস না কেন?”

“রাস্তার ঐ মাথায় যেয়ে আমি মারা যাই আর কি? তুমি জান জাটকায় ঝাঁকি খেতে কেমন লাগে?”

“তোর কি আজকে কোনো জরুরি পড়া আছে?”

“জরুরি না ছাই! ভূগোলের শিক্ষক তো এক বছরের ওপর হয়ে গেল একই পড়া পড়াচ্ছেন। আর গণিতের ক্লাস আছে, তার মানে পুরো একটা পিরিয়ড ধরে টিচারের মার খেতে হবে।…জরুরি পড়া!”

এবং মা তখন উদার হয়ে সোয়ামিকে স্কুলে না যাবার পরামর্শ দিলেন।

সাড়ে নয়টায়, যখন সোয়ামির স্কুলের মাঠে চিৎকার করার কথা ছিল তখন সে তার মার ঘরের খাটের ওপর শুয়ে থাকল।

ওর বাবা জিজ্ঞেস করলেন, ‍‍“স্কুল নাই আজকে?”

“মাথা ব্যাথা।” সোয়ামি উত্তর দিল।

“বাজে কথা! কাপড় পড়ে স্কুলে যা।”

“মাথা ব্যাথা।”

“তো রবিবারে এখানে সেখানে একটু কম ঘোরাঘুরি করলেই সোমবার আর মাথাব্যাথা থাকে না।”

সোয়ামি জানত যে তার বাবা কতটা একগুঁয়ে তাই সে তার কৌশল পরিবর্তন করল। “তাই বলে আমি এত দেরিতে স্কুলে যেতে পারি না।”

“স্কুলে তো তোকে যেতেই হবে কারণ এটা তোর নিজেরই দোষ। না যাওয়ার কথা ভাবার আগে তুই আমাকে জিজ্ঞেস করতে পারতি।”

“কিন্তু আমি এত দেরিতে গেলে টিচার কী ভাববে?”

“তাকে বলিস যে তোর মাথা ব্যথা ছিল তাই দেরি হয়েছে।”

“একথা বললে সে আমাকে ধরে মারবে।”

“তাই নাকি? দেখি, তার নাম কী?”

“স্যামুয়েল।”

“সে ছেলেদের মারে?”

“সে খুবই হিংস্র , বিশেষ করে দেরিতে আসা ছেলেদের প্রতি। কয়েকদিন আগে একটা ছেলে দেরিতে আসায় ওকে পুরো একটা পিরিয়ড নীলডাউন হয়ে থাকতে হয়েছিল, তারপর তাকে ছয়টা বেতের বাড়ি এবং কানমলা খেতে হয়েছিল। আমি স্যামুয়েলের ক্লাসে দেরিতে যেতে চাই না।”
…….
ছয় বছর বয়সে আর. কে. নারায়ণ, সাল ১৯১২।
…….
“সে যদি এতই হিংস্র হয়, তাহলে তোরা এ ব্যাপারে হেডমাস্টারকে কিছু বলিস না কেন?”

“সবাই বলে যে এমনকি হেডমাস্টারও স্যামুয়েলকে ভয় পায়। সে এতই হিংস্র।”

তারপর সোয়ামি স্যমুয়েলের হিংস্রতার একটি ভয়ংকর বর্ণনা দিল: কীভাবে সে একবার কাউকে বেতানো শুরু করলে তার হাতে রক্ত না দেখা পর্যন্ত থামত না; তারপর ছেলেটিকে সেই রক্ত সিঁদুরের ফোঁটার মত কপালে লাগাতে বাধ্য করত।

সোয়ামি আশা করল যে তার বাবা হয়ত বুঝবে যে সে দেরিতে স্কুলে যেতে পারবে না। কিন্তু তার বাবার ব্যবহারে হঠাৎ অপ্রত্যাশিত পরিবর্তন আসল। তিনি উত্তেজিত হয়ে পড়লেন। “এরা আমাদের ছেলেদের মেরে কী বোঝাতে চায়? এদের চাকরি থেকে বের করে দেওয়া উচিত। আমি দেখব…।”

ফলাফল এমন হল যে, তিনি সোয়ামিকে স্কুলে পাঠানোটাকে চ্যালেঞ্জ হিসেবে নিলেন। তিনি সোয়ামির সাথে হেডমাস্টারের জন্য একটি চিঠি দিবেন বলেও ঠিক করলেন। সোয়ামির শত আপত্তি সত্বেও কোনো লাভ হলো না–তাকে স্কুলে যেতেই হল।

সোয়ামি স্কুলের জন্য তৈরি হতে হতে তার বাবা হেডমাস্টারের জন্য একটি চিঠি লিখে খামে ভরে সীল করে দিল।

“তুমি এখানে কী লিখেছো বাবা?” সোয়ামি শঙ্কিত হয়ে প্রশ্ন করল।

“তোর জন্য কিছু না। এটা হেডমাস্টারকে দিয়ে তারপর তুই ক্লাসে যাবি।”

“তুমি কি আমাদের শিক্ষক স্যামুয়েল সম্পর্কে কিছু লিখেছো?”

“তার সম্পর্কে অনেক কিছুই লিখেছি। তোর হেডমাস্টার যখন এটা পড়বেন তখন তিনি সম্ভবত স্যামুয়েলকে বরখাস্ত করবেন এবং পুলিশে দিয়ে দিবেন।”

“সে কী করেছে বাবা?”

“সে যা যা করেছে তার সমস্ত কিছুর বর্ণনা এখানে আছে। তুই তোর হেডমাস্টারকে এটা দিয়ে ক্লাসে যাবি। তার মতামত নিয়েই বিকেলে তুই বাড়ি ফিরবি।”

স্কুলে যেতে যেতে সোয়ামির মনে হল যে সে পৃথিবীর সবচেয়ে খারাপ মিথ্যাবাদী। তার নীতিবোধ তাকে পীড়িত করতে লাগল। সে জানত না যে স্যামুয়েল সম্পর্কে তার দেয়া সমস্ত বর্ণনা আদৌ সঠিক ছিল কিনা। তার বলা কথার কতটুকু বাস্তব এবং কতটুকু কল্পিত ছিল সে সম্বন্ধে সে নিশ্চিত হতে পারছিল না।

সে রাস্তার ধারে কিছুক্ষণের জন্য দাঁড়াল, স্যামুয়েল সম্পর্কে তার ধারণাগুলো স্থির করার জন্য। সে মানুষ হিসেবে ততটা খারাপও নয়। ব্যক্তি হিসেবে সে অন্যদের চেয়ে অমায়িক ছিল। মাঝে মাঝে সে সোয়ামির আলস্যকে কেন্দ্র করে দু’একবার ঠাট্টা করত এবং সোয়ামি সেটাকে তার প্রতি স্যামুয়েলের ব্যক্তিগত বিবেচনা হিসেবেই মনে করত। কিন্তু এতে কোনো সন্দেহ নেই যে স্যামুয়েল মানুষের সাথে খারাপ ব্যবহার করত…তার বেত মানুষের হাতের চামড়া উঠিয়ে ফেলত।

সোয়ামি এসব ঘটনার উদাহরণ মনে করার চেষ্টা করল কিন্তু তার জানা এমন কোনো দৃষ্টান্ত ছিল না।

অনেক বছর আগে প্রথম শ্রেণীর একজন ছেলের আঙুলের গাটের চামড়া ছিলে ফেলার জন্য বিখ্যাত ছিলেন। প্রকৃতপক্ষে এই ঘটনা কেউ দেখেনি, কিন্তু বছরের পর বছর গল্পটি ছাত্রদের মধ্যে বিদ্যমান ছিল।

স্যমুয়েলের চরিত্র আসলে ভাল নাকি খারাপ, সে কি আসলেই চিঠিতে লেখা অভিযোগগুলোর যোগ্য কিনা–এই বিভ্রান্তিতে সোয়ামির মাথা ঝিম ঝিম করতে লাগল। তার মনে হতে লাগল দৌড়ে বাসায় গিয়ে তার বাবাকে চিঠিটি ফিরিয়ে নেবার অনুরোধ করে। কিন্তু তার বাবা ছিল বড়ই একগুঁয়ে।

স্কুলের হলুদ দালানটার কাছে এসে তার মনে হলো সে নিজের সাথেই মিথ্যাচার করেছে এবং তার শিক্ষকের ক্ষতি করেছে। হেডমাস্টার সম্ভবত স্যামুয়েলকে বরখাস্ত করবেন এবং তারপর পুলিশ তাকে জেলে আটকে রাখবে। তার এই অসম্মান, অপমান ও দুর্দশার জন্য কে দায়ী থাকবে? সোয়ামি কেঁপে উঠল। যত বেশি সে স্যামুয়েলের কথা চিন্তা করতে লাগল ততই সে দুঃখ পেতে লাগল। তার কালো হয়ে যাওয়া চেহারা, ছোট হয়ে আসা লাল , ভাঁজ-পড়া চোখ, সূক্ষ্ম গোফের রেখা, না কামানো গাল ও চিবুক, হলুদ কোটÑ এসব চিন্তা সোয়ামিকে পীড়িত করে তুলল। যখনই সে তার পকেটের ভেতর খামটার অস্তিত্ব অনুভব করছিল, তার মনে হচ্ছিল যেন সে একজন জল্লাদ। এক মুহূর্তের জন্য সে নিজের বাবার ওপর রেগে উঠল এবং ভাবল, এমন যুক্তিবহির্ভূত এবং জেদী একজন মানুষের চিঠি সে কেন ছুড়ে ফেলে দিচ্ছে না।

সে যখন স্কুলের গেটে ঢুকল, তার মাথায় একটা বুদ্ধি আসল; অনেকটা সমাধানের মত। সে এখনই হেডমাস্টারকে চিঠিটা দিবে না। বাবার অবাধ্য হয়ে এবং নিজের স্বাধীনতার চর্চা করে সে দিনের শেষে চিঠিটা দিবে। এতে অন্যায় কিছুই নেই এবং বাবাও কোনোভাবেই এটা জানতে পারবে না। তাছাড়া সে যদি দিনের শেষেই চিঠিটা দেয় তাহলে স্যামুয়েল এমন কিছু করতে পারে যাতে চিঠিটার সত্যতা প্রমাণিত করার সুযোগ আসে।

সোয়ামি ক্লাসের প্রবেশপথের সামনে দাঁড়িয়ে থাকল। স্যামুয়েল তখন গণিত পড়াচ্ছিলেন। তিনি কিছুক্ষণ সোয়ামির দিকে তাকিয়ে থাকলেন। সোয়ামির আশা ছিল স্যামুয়েল তার ওপর ঝাঁপিয়ে পড়বেন এবং তার চামড়া ছিলে ফেলবেন। কিন্তু তিনি শুধুমাত্র জিজ্ঞেস করলেন, “তুমি এইমাত্র ক্লাসে আসলে?”

“জ্বি, স্যার।”

“তুমি দেড় ঘণ্টা দেরিতে এসেছ।”

“আমি জানি।” সোয়ামি আশা করল তাকে এখনই আক্রমণ করা হবে। সে প্রায় প্রার্থনা করতে শুরু করল: তিরুপতি ভগবান, স্যামুয়েল যেন আমাকে মারে।

“এত দেরিতে এলে কেন?”

সোয়ামি উত্তর দিতে চাইল, “তুমি কী করো তা দেখার জন্য।” কিন্তু সে শুধু বলল, “আমার মাথাব্যাথা, স্যার।”

“তাহলে তুমি স্কুলে আসলেই বা কেন?”

স্যামুয়েলের কাছ থেকে একদমই অপ্রত্যাশিত একটা প্রশ্ন।

“আমার বাবা বললেন যে আমার ক্লাস বাদ দেয়া উচিত হবে না,” সোয়ামি বলল।

একথা স্যামুয়েলকে প্রভাবিত করল বলে মনে হল। “তোমার বাবার কথা একদম ঠিক। তিনি খুবই বিচক্ষণ ব্যক্তি। আমরা তার মত অভিভাবক আরও চাই।”

“আহা! বেচারা,” সোয়ামি ভাবল। “যদি তুমি জানতে আমার বাবা তোমার সাথে কী করেছে!”

সোয়ামি কখনও স্যামুয়েলের স্বভাব সম্পর্কে এত হতবুদ্ধি হয়নি।

“ঠিক আছে, তুমি তোমার সিটে যাও। এখনও কি তোমার মাথাব্যাথা আছে?”

“সামান্য আছে, স্যার।”

সোয়ামি দুঃখ ভারাক্রান্ত হৃদয় নিয়ে সিটে গেল। সে কখনও স্যামুয়েলের মত এমন ভাল মানুষ দেখেনি। তিনি বাড়ির কাজগুলো দেখছিলেন যা সাধারণত হিংস্রতায় পূর্ণ কিছু দৃশ্য উৎপন্ন করত (অন্তত সোয়ামির তাই ধারণা)। নোটবই মুখের ওপর ছুড়ে ফেলার কথা, ছেলেদের সাথে খারাপ ব্যবহার করার কথা, বেত মারা এবং বেঞ্চের ওপর দাঁড় করিয়ে রাখার কথা। কিন্তু আজ স্যামুয়েলকে দেখে মনে হল তার সহ্যশক্তি এবং ভদ্রতা অনেক বৃদ্ধি পেয়েছে। খারাপ খাতাগুলো সে দূরে ঠেলে দিল, ছেলেদের গায়ে বেতটা ছোঁয়ালো মাত্র এবং কাউকেই কয়েক মিনিটের বেশি দাঁড় করিয়ে রাখল না। সোয়ামির পালা এলো। সে এই সুযোগের জন্য ভগবানকে ধন্যবাদ জানালো।

“সোয়ামীনাথন, তোমার বাড়ির কাজ কোথায়?”

“আমি বাড়ির কাজ করিনি, স্যার,” সে নম্রভাবে জবাব দিল।

কিছুক্ষণ বিরতি দিয়ে স্যামুয়েল জিজ্ঞেস করলেন, “কেন, মাথাব্যাথা?”

“জ্বি স্যার।”

“ঠিক আছে, বসো।”

সোয়ামি বসল এবং ভাবতে লাগল স্যামুয়েলের হয়েছেটা কী। ক্লাস শেষ হয়ে গেল এবং সোয়ামি বড়ই নিরানন্দ বোধ করতে লাগল।

সেদিন শেষের ক্লাসটা আবার স্যামুয়েল নিলেন। ক্লাস ৩:৪৫ টায় শুরু হল এবং ৪:৩০ এ শেষ হবার কথা ছিল। তিনি এবার ‘ভারতীয় ইতিহাস’ পড়াতে এলেন।

এর আগের পিরিয়ডগুলোতে সোয়ামি গভীরভাবে চিন্তা করেছিল। কিন্তু স্যামুয়েলকে রাগানোর বা উত্তেজিত করার কোনো পরিকল্পনাই সে করে উঠতে পারছিল না। ঘড়িতে চারটা বাজতেই সোয়ামি মরিয়া হয়ে উঠল। আর মাত্র আধ ঘণ্টা। স্যামুয়েল একটা বই পড়ছিলেন যেখানে ভাস্কো-ডা-গামার ভারত আসার কথা বর্ণিত ছিল। ছাত্ররা প্রায় নির্জীব ভাবে শুনছিল। সোয়ামি উচ্চস্বরে বলল, “কলম্বাস কেন ভারতে আসেননি স্যার?”

“তিনি পথ হারিয়ে ফেলেছিলেন।”

“আমি বিশ্বাস করতে পারছি না, এটা অবিশ্বাস্য, স্যার।”

“কেন?”

“এত মহান মানুষ; তিনি কি রাস্তা জানতেন না?”

“চিৎকার করো না আমি তোমার কথা ভালোভাবেই শুনতে পাচ্ছি।”

“আমি চিৎকার করছি না, স্যার, এটা আমার স্বাভাবিক স্বর যা কিনা ঈশ্বরের দেওয়া। আমি এর কীইবা করতে পারি ?”

“তুমি চুপ করে বসো।”

সোয়ামীনাথন বসল। নিজের সাফল্যে সে খানিকটা খুশিই হল।

শিক্ষক খানিকটা ধাঁধা এবং সন্দেহ নিয়ে তার দিকে তাকালেন এবং পুনরায় পড়ানো শুরু করলেন।

এর পর সুযোগ আসল যখন প্রথম বেঞ্চে বসা শংকর জিজ্ঞেস করল, “স্যার, ভাস্কো-ডা-গামাই কি ভারতে আসা প্রথম মানুষ ছিলেন?”

শিক্ষক উত্তর দেওয়ার আগেই পেছনের বেঞ্চ থেকে সোয়ামি চিৎকার করে উঠল, “সবাই তো তাই বলে।”

টিচার এবং সব ছেলেরা তার দিকে তাকালো। সোয়ামির আজকের অবাঞ্ছিত ব্যবহারে স্যামুয়েল রীতিমতো হতবুদ্ধি হয়ে গিয়েছিলেন। “সোয়ামীনাথন, আবার চিৎকার করছ তুমি?”

…….
নারায়ণের প্রথম উপন্যাস সোয়ামি অ্যান্ড ফ্রেন্ডস
…….
“আমি চিৎকার করছি না, স্যার। ঈশ্বরের দেওয়া কণ্ঠের আমি কীইবা করতে পারি?” স্কুলের ঘড়ি বলল যে সোয়া এক ঘণ্টা শেষ। আর পনের মিনিট। সোয়ামির মনে হল যে এই পনের মিনিটে তার সাংঘাতিক কিছু একটা করতে হবে। স্যামুয়েল কয়েকবার ভ্রুকুটি করল এবং তিরস্কার করল কিন্তু তা যথেষ্ট ছিল না। সোয়ামির মনে হল যে আরেকটু চেষ্টা করলেই স্যামুয়েলকে বরখাস্ত ও কারারুদ্ধ করা যেতে পারে।
শিক্ষক বইয়ের একটা অংশ শেষ করে থামলেন। তিনি বললেন যে তিনি বাকি সময়টুকু ছেলেদের প্রশ্ন করবেন।

তিনি ক্লাসের সবাইকে বই সরিয়ে রাখার নির্দেশ দিলেন এবং দ্বিতীয় সারিতে বসা কাউকে জিজ্ঞেস করলেন, “ভাস্কো-ডা-গামার ইন্ডিয়ায় আসার তারিখ কত?”

সোয়ামি হঠাৎ কর্কশ স্বরে বলল, “১৬৪৮, ডিসেম্বর ২০।”

“তোমার চেঁচানোর দরকার নেই,” শিক্ষক বললেন।

তিনি জিজ্ঞেস করলেন, “তোমার মাথাব্যাথা কি তোমার মাথা খারাপ করে দিয়েছে?”

“আমার এখন মাথাব্যাথা নেই, স্যার”, সে বজ্রধ্বনির মত উচ্চকণ্ঠে উত্তর দিল।

“বসো, মূর্খ কোথাকার।” সোয়ামিকে মূর্খ বলায় সে রোমাঞ্চিত হয়ে উঠল।

“আরেকবার যদি তুমি উঠে দাঁড়াও তাহলে আমি তোমাকে বেত দিয়ে মারব,” শিক্ষক বললেন। সোয়ামি এই প্রতিশ্রুতির কথা শুনে আনন্দের সাথে বসল।

শিক্ষক তখন বললেন, “আমি মুঘল পর্যায় সম্পর্কে কিছু প্রশ্ন করব। মুঘল রাজাদের মধ্যে কাকে তোমরা সবচেয়ে মহান, কাকে সবচেয়ে শক্তিশালী এবং কাকে সবচেয়ে ধর্মপরায়ণ বলবে?”

সোয়ামি উঠে দাঁড়ালো। ওকে দেখা মাত্রই শিক্ষক জোর দিয়ে বললেন, “বসো।”

“আমি উত্তর দিতে চাই, স্যার।”

“বসো।”

“না, স্যার, আমি উত্তর দিতে চাই।”

“তুমি আবার উঠে দাঁড়ালে আমি কী করব বলেছিলাম?”

“আপনি বলেছিলেন যে আপনি আমাকে বেত দিয়ে মারবেন এবং আমার আঙুলের চামড়া উঠিয়ে ফেলবেন এবং সেটা আমার কপালে লাগাতে বাধ্য করবেন।”

“ঠিক আছে, এদিকে আসো।”

সোয়ামীনাথন আনন্দের সাথে সিট ছেড়ে উঠল এবং রীতিমতো লাফ দিয়ে সামনে গেল। শিক্ষক ড্রয়ার থেকে বেত বের করে রাগান্বিত স্বরে চিৎকার করলেন, “হাত পাতো, শয়তান কোথাকার!”

প্রতিটি হাতে তিনি তিনটা করে বাড়ি দিলেন। সোয়ামি সংকুচিত না হয়েই সেগুলো গ্রহণ করল।

অর্ধডজন বাড়ি দেবার পর তিনি জিজ্ঞেস করলেন, “এগুলো কি যথেষ্ট নাকি তুমি আরো চাও?” সোয়ামি আবার হাত বাড়িয়ে দিয়ে আরো দুটো বাড়ি খেল; এমন সময় ঘণ্টা বাজল।


১৯৩৫ সালে আর. কে. নারায়ণকে তাঁর উপন্যাসের জন্য প্রকাশক পাওয়ার কথা জানাচ্ছেন গ্রাহাম গ্রিন।

সোয়ামি হালকা মন নিয়ে সেখান থেকে লাফিয়ে নামল, যদিও তার হাতে সে হুল ফোটার মত ব্যথা অনুভব করছিল। সে নিজের বইগুলো নিল, পকেট থেকে চিঠিটা বের করল এবং হেডমাস্টারের রুমের দিকে দৌড় দিল। সে পিওনকে জিজ্ঞেস করল, “হেডমাস্টার কোথায়?”

“তাকে তোমার কী দরকার?”

“আমার বাবা তার জন্য একটা চিঠি দিয়েছেন।”

“তিনি তো আজ দুপুরবেলাই ছুটি নিয়েছেন, আর দুই সপ্তাহের মধ্যে আসবেন না। তুমি অ্যাসিস্ট্যান্ট হেডমাস্টারকে চিঠিটা দিতে পার।”

“তিনি কে?”

“তোমাদের শিক্ষক স্যামুয়েল। কয়েক সেকেন্ডের মধ্যেই তিনি চলে আসবেন।”

“সোয়ামীনাথন সেখান থেকে তাড়াতাড়ি চলে গেল। চিঠিসহ সে যখন বাড়ি পৌঁছলো, তার বাবা মন্তব্য করলেন, “আমি জানতাম তুই চিঠিটা দিতে পারবি না, ভীরু কোথাকার।”

“আমি দিব্যি দিচ্ছি, আমাদের হেডমাস্টার ছুটিতে…”, সোয়ামি শুরু করল।

বাবা বললেন, “তোর ভীরুতাকে ঢাকার জন্য মিথ্যা কথা বলার দরকার নেই।”

সোয়ামি খামটা দেখিয়ে বলল, “হেডমাস্টার ফিরে আসার সাথে সাথেই আমি এটা তাকে দিব।”

বাব তার হাত থেকে চিঠিটা কেড়ে নিয়ে ছিড়ে ফেললেন এবং টেবিলের নিচে রাখা ময়লার ঝুড়িতে ফেলে দিলেন। তিনি বিড়বিড় করে বললেন, “এরপর স্যামুয়েল তোর টুঁটি চেপে ধরলেও আমার কাছে আসিস না। তুই তোর স্যামুয়েলেরই যোগ্য।”
</doc>
<doc>
﻿‘সারা দেশে পানির অভাব নেই। অথচ বাজারে আধা লিটার বোতলজাত পানীয়ের দাম ১০-১৫ টাকা। এটা কি যুক্তিসংগত? কোথায় চলেছি আমরা? পানি নিয়ে আমাদের গন্তব্যই বা কী?’ বলছিলেন জগন্নাথ বিশ্ববিদ্যালয়ের সমাজবিজ্ঞান বিভাগের শিক্ষক আজাদ রহমান।
ঢাকা পানি সরবরাহ ও পয়োনিষ্কাশন কর্তৃপক্ষ (ওয়াসা) নগরবাসীকে সুপেয় পানি সরবরাহ করতে পারছে না। তাই বেশির ভাগ বাসায় পানি ফুটিয়ে পান করা হয়। অনেকে ব্যবহার করছে পানি পরিশোধন করার যন্ত্র। অনেক এলাকার পানি আবার সেদ্ধ কিংবা পরিশোধন করার পরও দুর্গন্ধ দূর করা যাচ্ছে না। তাই কেউ কেউ ঝুঁকে পড়ছে বোতলজাত পানীয়ের দিকে। যাদের সামর্থ্য নেই, তারা রাত জেগে ঢাকা ওয়াসার পানির পাম্পে ভিড় করছে। অথচ পানির জন্য ঢাকা ওয়াসাকে মাসে মাসে ঠিকই রাজস্ব দিচ্ছেন গ্রাহকেরা।
নগরজুড়ে ছড়িয়ে-ছিটিয়ে আছে ঢাকা ওয়াসার পানি সরবরাহ পাইপ। তবে ব্রিটিশ আমল ও পাকিস্তান আমলে বসানো পানি সরবরাহ পাইপের ত্রুটির জন্য অনেক এলাকার মানুষ ভোগান্তিতে আছে বলে মনে করেন ঢাকা সিটি করপোরেশনের (ডিসিসি) ৮০ নম্বর ওয়ার্ডের কাউন্সিলর আবদুস সাহেদ। তাঁর অভিযোগ, গেন্ডারিয়া, সূত্রাপুর ও লক্ষ্মীবাজারের পানি সরবরাহ পাইপ ত্রুটিপূর্ণ। এগুলো সংস্কার করলে এসব এলাকায় ঢাকা ওয়াসার পানি থেকে ময়লা ও দুর্গন্ধ দূর হবে।
ঢাকা ওয়াসার পানি নিয়ে অভিযোগ করেন শান্তিবাগের বাসিন্দা শাকিলা হাবিব। তিনি বলেন, পানির সমস্যা বহুদিন ধরেই। ওয়াসার পানিতে এতটাই দুর্গন্ধ যে ফুটিয়েও পান করা যায় না। তাই শান্তিবাগে পানির পাম্পে গিয়ে পানি আনতে হয়। সেখানে লাইনে দাঁড়িয়ে পানি আনতে সময় ব্যয় হয়। গোসলে লাইনের পানি ব্যবহারের কারণে চর্মরোগে ভুগছেন বলেও তিনি জানান।
ঢাকা ওয়াসার লাইনে সুপেয় পানি পাওয়া যাবে না, বিষয়টি গা-সওয়া হয়ে দাঁড়িয়েছে বলে জানালেন ফরিদাবাদের বাসিন্দা মাহবুব উদ্দিন চৌধুরী। তিনি বলেন, ঢাকা ওয়াসার পানি সরবরাহ পাইপ দিয়ে ঘোলাটে পানি আসে। সেই পানি ফুটিয়ে বা ছাঁকনিযন্ত্রে ছেঁকে পানের উপযোগী করতে হয়। আবার কখনো বাইরে থেকে পানি কিনেও খেতে হয়। এ বিষয়ে ঢাকা ওয়াসার মডস জোন-১-এ কয়েকবার অভিযোগ করেও কোনো সুফল পাননি বলে তিনি জানান।
গ্রিন রোডের বাসিন্দা নাজমুল ইসলাম নিয়মিত ফার্মগেট পানির পাম্পে আসেন খাবার পানি সংগ্রহের জন্য। তাঁর ভাষ্য, নগরে নতুন একটি সংস্কৃতি সৃষ্টি হয়েছে। এটি পাম্প সংস্কৃতি। বাড়ির শক্ত-সামর্থ্য লোকেরা ওয়াসার পাম্পে গিয়ে লাইন ধরে থাকে। কারণ, সেখানে গেলেই কেবল সুপেয় পানি মেলে। গেন্ডারিয়ার সত্যেন্দ্র কুমার দাস রোডে রয়েছে ঢাকা ওয়াসার একটি পানির ট্যাংক। এখান থেকে পানি সরবরাহ করা হতো আশপাশের এলাকাগুলোতে। এখানকার বাসিন্দা মোহাম্মদ সুমন জানান, ট্যাংকটি বন্ধ করে দেওয়া হয়েছে প্রায় তিন বছর আগে। তাঁদের এলাকায় এখন সরবরাহ করা হচ্ছে ফকিরেরপুল পানির ট্যাংকের পানি। এ পানির দুর্গন্ধ অসহনীয়। এর চেয়ে ব্রিটিশ আমলের ট্যাংকের পানিই ভালো ছিল।
এদিকে সায়েদাবাদ পানি পরিশোধনাগারের পানি যারা পাচ্ছে, তারাও পানিতে দুর্গন্ধ থাকার অভিযোগ করছে। এ বিষয়ে নাম প্রকাশ না করার শর্তে ঢাকা ওয়াসার একজন ঊর্ধ্বতন কর্মকর্তা জানান, শীতলক্ষ্যার পানি পরিশোধন করা হয় সায়েদাবাদ পরিশোধনাগারে। এ নদীর পানি যে পরিমাণে দূষিত, তাতে পানি পরিশোধন করতে বেশি পরিমাণে রাসায়নিক পদার্থ দিতে হয়। এতে পানিতে রাসায়নিকের কটু গন্ধ থাকতে পারে। এ ছাড়া নগরে ত্রুটিপূর্ণ সংযোগের পরিমাণও বেশি। সংযোগগুলো নেওয়ার সময় ওয়াসার সরবরাহ পাইপ ক্ষতিগ্রস্ত হয়। এসব ছিদ্র দিয়ে পানির পাইপে বাইরের ময়লা-আবর্জনা ঢুকে পড়ে।
এ প্রসঙ্গে ঢাকা ওয়াসার প্রধান প্রকৌশলী সৈয়দ কামরুল আহসান জানান, ত্রুটিপূর্ণ পাইপগুলো ধারাবাহিকভাবে প্রতিস্থাপনের কাজ চলছে। যেসব এলাকায় সংযোগের পাইপ প্রতিস্থাপিত হয়েছে, সেসব এলাকায় পানিতে দুর্গন্ধের মাত্রা কমে এসেছে বলে তিনি দাবি করেন।
ঢাকা ওয়াসা গ্রাহকদের জন্য যে পানি উত্তোলন ও পরিশোধন করে থাকে, তা সুপেয়। কিন্তু গ্রাহক দোরগোড়ায় আসতে গিয়ে পাইপ লাইনের ত্রুটির জন্য সেই পানি দূষিত হয়ে পড়ে বলে মনে করেন ঢাকা ওয়াসা বোর্ডের চেয়ারম্যান গোলাম মোস্তফা। তিনি বলেন, ‘ঢাকা শহরে ৩০-৩৫ বছরেরও বেশি পুরোনো পাইপ রয়েছে। এগুলো জরাজীর্ণ ও ত্রুটিপূর্ণ। এগুলোর জন্য বাইরের ময়লা ঢুকে পানি দূষিত হয়ে পড়ছে।’ পাইপের ত্রুটি দূর করতে ঢাকা ওয়াসা উদ্যোগ নিচ্ছে না কেন, জানতে চাইলে গোলাম মোস্তফা জানালেন, এশীয় উন্নয়ন ব্যাংকের উদ্যোগে একটি প্রকল্প হাতে নেওয়া হয়েছে। এর মাধ্যমে পর্যায়ক্রমে ঢাকা শহরের ত্রুটিপূর্ণ পাইপ বদলানো হবে। এ ছাড়া আগামী এক বছরের মধ্যে সায়েদাবাদ পানি পরিশোধনাগারে একটি প্রি-ট্রিটমেন্ট প্ল্যান্ট বসানো হবে। এটি চালু হলে ওখানকার পানিতে আর রাসায়নিক পদার্থের কটু গন্ধ থাকবে না বলে তিনি আশা করছেন।

অগ্নিপরীক্ষায় ওয়াসার পানি
এদিকে ঢাকা ওয়াসার সরবরাহ করা পানির গুণগত মান চ্যালেঞ্জ করে ২০১১ সালের মার্চে উচ্চ আদালতে একটি রিট মামলা করে মানবাধিকার ও পরিবেশবাদী সংগঠন ‘হিউম্যান রাইটস অ্যান্ড পিস ফর বাংলাদেশ’ (এইচআরপিবি)। উচ্চ আদালত সরকারকে পানি পরীক্ষা করানোর নির্দেশ দেন। নির্দেশনায় বলা হয়েছে, বিশ্ব স্বাস্থ্য সংস্থা থেকে পানি পরীক্ষা করে আদালতে প্রতিবেদন জমা দিতে হবে। সরকারের প্রতি আরও নির্দেশনা দেওয়া হয় যে ঢাকার আটটি এলাকা—মগবাজার, ধানমন্ডি, ইস্কাটন, এলিফ্যান্ট রোড, বনানী, খিলগাঁও, লালবাগ ও আজিমপুর এলাকার পানি বাংলাদেশ বিজ্ঞান ও শিল্প গবেষণা পরিষদ (বিসিএসআইআর) এবং বাংলাদেশ স্ট্যান্ডার্ড অ্যান্ড টেস্টিং ইনস্টিটিউশনে (বিএসটিআই) পরীক্ষা করে প্রতিবেদন জমা দিতে হবে। আদালতের এ নির্দেশনার বিষয়ে এইচআরপিবির আইনজীবী মনজিল মোরসেদ জানান, পানি পরীক্ষার প্রতিবেদন জমা হয়েছে। এ বিষয়ে আদালতে এ সপ্তাহেই শুনানি হওয়ার কথা।
</doc>
<doc>
﻿ঢাকা বিশ্ববিদ্যালয়ের উদ্ভিদ উদ্যান। প্রবেশমুখেই দেখি, কালি-দা আর বাগান পরিচর্যাকারী ফারুক কাতানি দিয়ে সমানে ঘাস ছেঁটে চলেছেন। পুরো বাগানটাই অগোছালো। শীতের শুরু বলেই এমন হতশ্রী অবস্থা। চারদিকে ঝরাপাতার মেলা। মৌসুমি ফুলের চারা লাগানো হয়েছে। কদিন পর এগুলোর ওপর ঝাঁপিয়ে পড়বে প্রজাপতির দল। বাগানও তার হারানো সৌন্দর্য ফিরে পাবে। তবে এই মুহূর্তে বাগান প্রায় ফুলশূন্য বলা যায়। আমি ঘুরে চলি। গাছ থেকে পেয়ারা ছিঁড়ে খাই। তারপর মাখনার ছোট চৌবাচ্চার সামনে এসে থমকে দাঁড়াই। এখানে একটি লতাগাছের ওপর দৃষ্টি আটকে যায়। ঝুলে থাকা লম্বা লতানো গাছে ফুল ফুটে আছে। আমি ক্যামেরা বের করে ফটাফট ছবি তুলি। তারপর বের হয়ে দ্রুত ফুলার রোডের কাছে ব্রিটিশ কাউন্সিলের দিকে যাই। এখানেও একই ধরনের লতাগাছ রয়েছে। দেয়ালের ওপর ঝুলে আছে।
এই ফুলগাছের নাম বাসরলতা। দু-তিন ফুট লম্বা ঝুলন্ত ছড়ি। আর ঝুলন্ত ছড়িতে অসংখ্য লাল-বেগুনি ফুল সাজানো বাসরঘরের কথাই মনে করিয়ে দেয়। দক্ষিণ ভারতের মহীশুরে আদি বাসস্থান। এই লতাগাছের সঙ্গে আমার প্রথম দেখা ঢাকার টিকাটুলীর কাছে সাধু সেন্ট যোসেফের কারিগরি শিক্ষাপ্রতিষ্ঠানে। বহুদিন আগের কথা। কয়েক বছর আগে কর্তৃপক্ষ গাছটি কেটে ফেলেছে। আসলে এদের বাড়াবাড়ি একটু বেশি—অন্য গাছ বা দেয়াল অবলম্বন করে ছুটতেই থাকে। বিষয়টি মনে হয় কর্তৃপক্ষের পছন্দ হয়নি! তারপর গত বছর ঢাকার নবাবগঞ্জের দোহারের কাছে হাসনাবাদের জপমালা দেবীর গির্জায় আবার দেখা হয়। এখানে আবার যত্ন যেন একটু বেশি। চমৎকার মাচার ওপর ঝুলে আছে। তা ছাড়া অনেক আগে প্রথম আলোর মাদকবিরোধী অনুষ্ঠানে জাহাঙ্গীরনগর বিশ্ববিদ্যালয়ে গিয়ে এখানকার উদ্ভিদ উদ্যানেও গাছটির সঙ্গে দেখা হয়েছিল। সব মিলে এই লতাগাছটি আমাদের দেশে খুব একটা বেশি দেখা যায় না। আর ঢাকা শহরে জাতীয় উদ্ভিদ উদ্যান আর ব্রিটিশ কাউন্সিলের সামনের রাস্তায় ছাড়া এর দেখা আর কোথাও পাওয়া যায়নি।
বাসরলতার উদ্ভিদবিজ্ঞানীয় নাম Thunbergia mysorensis। Acanthaceae পরিবারের সদস্য। শক্ত প্রকৃতির লতানো গাছ। ১০-১৫ সেন্টিমিটার লম্বা, পাতা বিপরীত এবং প্রায় ডিম্বাকৃতি। শীতকালে প্রায় তিন ফুট লম্বা ছড়িতে লাল-বেগুনি পাপড়ির ফুল ফোটে। পাতলা খোসা দ্বারা আবৃত মুখের রং হালকা হলুদ। এর বাংলা কোনো নাম আছে কি না, জানি না। তবে ফুল অনেক দিন ঝুলে থাকে। আর এই ঝুলে থাকার জন্যই আমাদের দেশের কোথাও কোথাও একে বলা হয়ে থাকে বাসরঘরের ফুল। আবার কোথাও কোথাও বাসরলতা নামেও ডাকা হয়। ঢাকা বিশ্ববিদ্যালয়ের উদ্ভিদ উদ্যানে আমাকে ফুলের ছবি তুলতে দেখে কয়েকজন শিক্ষার্থী এর নাম শুনে বলেই ফেললেন, তাঁরা বিয়ের সময় বাসরলতা দিয়ে নিজেদের বাসরঘর সাজাবেন।
</doc>
<doc>
﻿একজন ভদ্রলোকের দুই হাতে দুটি বড়সড় ব্যাগ। হাঁটতে হাঁটতে একবার পায়ে চলা পথে উঠছেন, সেখানে বাধা পেয়ে আবার নামছেন সড়কে। একই কায়দায় তাঁর পেছনে চলছেন একজন ভদ্রমহিলা ও এক শিশু। আচমকা একটি বাস ধেয়ে এল। প্রায় লাফ দিয়েই ফুটপাতে উঠলেন তিনজন। সায়েদাবাদ জনপথের মোড়ের প্রতিদিনের চিত্র এটি।
এই মোড় হয়ে কমলাপুরের দিকে চলে যাওয়া মহাসড়কের দুই পাশ দখল করে থাকে দূরপাল্লার অসংখ্য বাস। তাই যানজট লেগেই থাকে সড়কে। আবার ফুটপাতে হকারদের ভিড় থাকায় পথচারীদেরও বিড়ম্বনার মধ্যে পড়তে হয়। আর পুরো এলাকায় রাজত্ব করছে ধুলোবালু। 
তাই জনপথ মোড় এলাকার যাত্রী, পথচারী ও দোকানি—সবাইকে নাকাল হতে হচ্ছে।
সরেজমিনে দেখা গেছে, জনপথ মোড়ের দুই পাশের সড়কে যাত্রাবাড়ী-গুলিস্তান উড়ালসেতুর নির্মাণকাজ চলছে। তাই সড়কের মাঝখানের জায়গায় টিনের বেড়া দিয়ে ঘিরে রাখা হয়েছে। যানবাহন চলাচলের জন্য ফাঁকা জায়গা আছে সামান্য। সেই সামান্য জায়গায় আবার সারি করে রেখে দেওয়া হয়েছে দূরপাল্লার বাস। বিশেষ করে জনপথ মোড়ের যাত্রাবাড়ীর দিকের অংশে বাস থামিয়ে যাত্রী ওঠানোর কারণে পুরো মোড়টিতে যানজট লেগে থাকে।
আর কে চৌধুরী ডিগ্রি কলেজের সামনে ফুটপাতে বসে কলা বিক্রি করেন মোস্তফা কামাল। হাঁটার জায়গায় দোকান করেছেন কেন, জানতে চাইলে তিনি বলেন, ‘টেহা দিয়া রাস্তায় দোকানদারি করি, বেআইনি অইব কেন।’ কাকে টাকা দেন? এমন প্রশ্নে তিনি বলেন, ‘দিনে দুইবার টেহা নেয়, কারা নেয় জানি না।’
এদিকে জনপথ মোড় থেকে ব্রাহ্মণচিরনের আমেরিকা-বাংলাদেশ ফ্রেন্ডশিপ হাসপাতাল পর্যন্ত সড়কের পাশে রয়েছে দূরপাল্লার বাসের অনেকগুলো টিকিট কাউন্টার। এগুলোর সামনেই সড়কের ওপর রাখা হয় বাস। খোঁজ নিয়ে জানা যায়, দূরপাল্লার বাসগুলো ডিপোতে থাকার কথা। শুধু ছাড়ার আগমুহূর্তে কাউন্টারে এসে যাত্রী বোঝাই করে গন্তব্যের উদ্দেশে ছেড়ে যাওয়ার কথা। তবে অনেক পরিবহন কোম্পানির বাস রাখার ডিপো নেই। সড়কে যেসব পরিবহনের বাস রাখা দেখা গেছে, তার মধ্যে আছে—শ্যামলী পরিবহন, ঈগল পরিবহন, হানিফ পরিবহন, ইকোনো পরিবহন, ঢাকা এক্সপ্রেস ও আল মোবারাকা পরিবহন।
কোথাও কোথাও বাসগুলোকে দুই সারি করে রাখা হয়। সড়কের ওপর বাস রাখা নিয়ে কথা হয় ইউনিক পরিবহনের জিএম দীপু আহমেদের সঙ্গে। তিনি বলেন, ‘আসলে বাস রাখা ও বাস চলাচলে পরিবহন-মালিকদের সংঘবদ্ধ কোনো পরিকল্পনা নেই। বিশ্বরোডের জনপথ মোড়ের এসব সমস্যা দূর করতে প্রয়োজন পরিবহন-মালিকদের যৌথ পরিকল্পনা।’
জনপথ মোড়ে মহাসড়ক দখল করে রাখা হচ্ছে দূরপাল্লার বাস। আবার ফুটপাতে বসছে হকার। এসব সমস্যা সমাধানে উদ্যোগ নেওয়া হচ্ছে না কেন, জানতে চাইলে ঢাকা মহানগর পুলিশের (ডিএমপি) উপকমিশনার (ট্রাফিক, পূর্ব বিভাগ) ইকবাল হোসেন বলেন, ‘আমরা কিছুদিন আগে রেকার দিয়ে বাস সরিয়ে দিয়েছিলাম। আবার সড়কে বাস রাখা শুরু হয়েছে। এটা আমার জানা ছিল না। আবারও রেকার দিয়ে বাস সরানো হবে। এ ছাড়া ফুটপাত থেকে হকার উচ্ছেদেও ব্যবস্থা নেব।’
এদিকে সায়েদাবাদ জনপথ মোড় থেকে কমলাপুর পর্যন্ত পুরো মহাসড়ক ছেয়ে আছে ধুলোবালুতে। ধুলো কমাতে উদ্যোগ নেওয়া হচ্ছে না কেন, জানতে চাইলে ডিসিসির নাম প্রকাশে অনিচ্ছুক সংশ্লিষ্ট একজন কর্মকর্তা বলেন, নির্মাণাধীন উড়ালসেতুর কারণে সড়ক খোঁড়াখুঁড়ি করতে হয়। এ জন্য ধুলোবালু উৎপন্ন হচ্ছে। উড়ালসেতুর কাজ শেষ না হলে ধুলোবালু কমানো সম্ভব হবে না।
</doc>
<doc>
﻿আজ আমার প্রিয় একটা বিষয় নিয়ে কথা বলবো। নন্দনতত্ত্ব আমার পেশা। দার্শনিক, বৌদ্ধিক ও মনস্তাত্ত্বিক আঙ্গিক থেকে আমি সৌন্দর্যের অভিজ্ঞতাকে বুঝতে চেষ্টা করি। এ বিষয়ে যুক্তিগতভাবে কী বলা যায়? বিষয়টা জটিল। তার একটা কারণ হলো এর পরিধি, ভেবে দেখেন, কত বিচিত্র কিছুকে আমরা সুন্দর বলি—একটা শিশুর মুখ, বার্লিওজের ‘হ্যারল্ড এন ইতালি’, উইজার্ড অফ ওজ-এর মতো সিনেমা, চেখভের নাটক, ক্যালিফোর্নিয়ার প্রাকৃতিক দৃশ্য, হকুসাইয়ের আঁকা ‘মাউন্ট ফুজি’, ওর্য়াল্ড কাপ ফুটবলে একটা দারুণ গোল, ভ্যান গগের ‘স্টারি নাইট’, জেন অস্টেনের উপন্যাস অথবা পর্দায় ফ্রেড এস্টেয়ারের নাচ। এই সংক্ষিপ্ত তালিকায় আছে মানুষ, প্রাকৃতিক সৌন্দর্য, শিল্প ও অন্যান্য মানবিক দক্ষতা। তালিকাভুক্ত সমস্ত কিছুর সৌন্দর্য ব্যাখ্যা করা সহজ কাজ হবে না।

……
ডেনিস ডাটনের বই: দি আর্ট ইনস্টিংক্ট–বিউটি, প্লেজার অ্যান্ড হিউম্যান ইভ্যুলুশন
…….
তবে আমি, আমার জানা মতে আজ সৌন্দর্য বিষয়ক সবচেয়ে শক্তিশালী থিওরির সাথে আপনাদের পরিচয় করিয়ে দিতে পারি। এবং এ থিওরি কোন দার্শনিক বা পোস্টমডার্ন শিল্পের নামকরা কোন সমালোচকের কাছ থেকে আসেনি, এসেছে এক জাহাজীর কাছ থেকে, যিনি কেঁচো আর কবুতর পালতেন। এতক্ষণে নিশ্চয়ই আপনারা বুঝে গেছেন যে আমি চার্লস ডারউইনের কথা বলছি।

‘সৌন্দর্য’ কী? অনেকেই মনে করেন তাঁরা এই প্রশ্নের উত্তর জানেন। যেমন, ‘সৌন্দর্য থাকে যে দেখে তার দৃষ্টিতে’ অথবা ‘যা কিছুই আমাদের ব্যক্তিগতভাবে নাড়া দেয়, তাই সুন্দর।’ অথবা কেউ কেউ, বিশেষ করে বুদ্ধিজীবীরা বলে থাকেন ‘সৌন্দর্য থাকে যে দেখে তার সংস্কৃতি-নিয়ন্ত্রিত দৃষ্টিতে।’ কোনো চিত্রকর্ম, ছায়াছবি বা সঙ্গীত আমাদের সুন্দর লাগে কারণ সাংস্কৃতিক সমরূপতা নির্ধারণ করে আমাদের রুচি; এই বিষয়ে একমত সবাই। প্রাকৃতিক ও শৈল্পিক সৌন্দর্যের রুচিবোধ আসলে কিন্তু এক দেশ থেকে আরেক দেশে সহজেই ঘোরাফেরা করে। জাপানের মানুষ বিটোভেন ভালোবাসে, পেরুতে জাপানের ব্লক প্রিন্টের কদর আছে, বৃটিশ যাদুঘরে যত্নে রাখা আছে ইনকা ভাস্কর্য আর শেক্সপিয়ার তো অনূদিত হয়েছেন পৃথিবীর প্রায় সব ভাষায়। অথবা মার্কিন জ্যাজ বা ছায়াছবির কথা ভাবেন, সর্বত্রই যাতায়াত তাদের।


ডেনিস ডাটনের বক্তৃতার ভিডিও

বিভিন্ন শিল্পে পার্থক্য অনেক কিন্তু আবার এমন কিছু তাৎপর্য ও ভালো লাগা আছে যা সংস্কৃতিকে অতিক্রম করে যায়। এই সমরূপতা কীভাবে আমরা ব্যাখ্যা করবো? সবচেয়ে ভালো উত্তর পাওয়া যাবে যদি আমরা শিল্প ও সৌন্দর্যের বিকাশ বিষয়ে ডারউইনের বিবর্তন তত্ত্বের পুনঃনির্মাণ করি। তা করতে গেলে প্রথম থেকে শুরু করে ব্যাখ্যা করার চেষ্টা করতে হবে—কী করে প্রাগৈতিহাসিক পরিবেশ আর আমাদের বিকাশকালের বিভিন্ন পরিস্থিতিই ঠিক করে দিয়েছে বর্তমান শৈল্পিক রুচি বা পছন্দ। এ ক্ষেত্রে আমরা প্রাগৈতিহাসিক সময়ের সংরক্ষিত ফসিল, গুহাচিত্র ইত্যাদি বিভিন্ন তথ্যের সাহায্য নিতে পারি। আমরা পর্যবেক্ষণ করতে পারি যে ১৯ অথবা ২০ শতকের বিচ্ছিন্ন হান্টার (শিকারী) ও গ্যাদারার (সংগ্রাহক) সমাজ সেই প্রাচীন সৌন্দর্যবোধ কতটুকু ধরে রেখেছিল।

সৌন্দর্যের অভিজ্ঞতা, তার অনুভূতির তীব্রতা ও আনন্দসহ, যে আমাদের বিকশিত মননের অংশ—এ বিষয়ে আমি নিঃসন্দেহ। এই অভিজ্ঞতা ডারউইনীয় অভিযোজনের একটা সিরিজের অংশ। সৌন্দর্য একটা অভিযোজিত পরিণতি যা আমরা প্রসারিত বা তীব্র করি সৃষ্টি, কাজ, শিল্প ও বিনোদনের মাধ্যমে। অনেকেই জানেন বিবর্তনের দুইটা গুরুত্বপূর্ণ অংশ রয়েছে।

প্রথম অংশ হলো ‘ন্যাচারাল সিলেকশান’ বা ‘প্রাকৃতিক নির্বাচন’। প্রাকৃতিক কারণেই প্রাচীনকাল থেকে নানা ভাবে রূপান্তরিত হতে হতে বর্তমান অবস্থায় পৌঁছেছি আমরা। প্রাকৃতিক নির্বাচনের মাধ্যমেই আমাদের চুল, চোখ কিংবা হাতের নখ বিবর্তিত হয়েছে। আমাদের বিভিন্ন বিতৃষ্ণা বা ভীতি, যেমন পচে যাওয়া মাংসের দুর্গন্ধ, সাপের ভয় কিংবা কোনো খাঁড়াইয়ে দাঁড়িয়ে থাকার ভয়—সবই প্রাকৃতিক নির্বাচনের মাধ্যমে ব্যাখ্যা করা যায় । বিভিন্ন আনন্দ বা পরিতৃপ্তি যেমন মিষ্টি, চর্বি ও প্রোটিনযুক্ত খাবারের প্রতি আকর্ষণ অথবা যৌনতাও ব্যাখ্যা করে প্রাকৃতিক নির্বাচন।


গুগল অফিসে বক্তৃতা দিচ্ছেন ডেনিস ডাটন

বিবর্তনের আরেকটা গুরুত্বপূর্ণ অংশ হলো ‘সেক্সুয়াল সিলেকশান’, এর কার্যক্রম আবার একদম অন্যরকম। এর সবচেয়ে বিখ্যাত উদাহরণ হলো ময়ূরের পেখম। এর বিকাশ প্রাকৃতিকভাবে টিকে থাকার জন্য ঘটে নাই, বরং প্রাকৃতিক নিয়মের উল্টোদিকেই যায় এই পেখম। এটা এসেছে ময়ূরীদের সঙ্গী নির্বাচনের ফলাফলস্বরূপ। আর কে না জানে যে মেয়েরাই ইতিহাসকে এগিয়ে নিয়ে চলে! এ প্রসঙ্গে বলে রাখি যে, ময়ূরের পেখম যে ময়ূরীর চোখে সুন্দর ছিল এই বিষয়ে ডারউইন নিঃসন্দেহ ছিলেন।

এখন এই বিষয়গুলি মনে রেখে বলতে পারি যে, সৌন্দর্যের অভিজ্ঞতা এসেছে আমাদের আকর্ষণ, মুগ্ধতা বা আচ্ছন্নতা জাগিয়ে তোলা এবং ধরে রাখার জন্য বিবর্তনের একটা উপায় হিসাবে, যাতে আমরা টিকে থাকা ও প্রযোজনের ক্ষেত্রে সবচেয়ে উপযোগী সিদ্ধান্ত নিতে পারি। বলা যায়, সৌন্দর্য হলো দূর থেকে নিয়ন্ত্রণ করার প্রাকৃতিক উপায়। আমরা নিশ্চয়ই আমাদের শিশু, প্রেমিক অথবা কোন একটা সুন্দর প্রাকৃতিক দৃশ্য খেয়ে ফেলি না! বিবর্তনের কৌশল হলো আমাদের চোখে তাদের এরকম আকর্ষণীয় করে তোলা, যাতে তাকিয়ে থাকতেই ভালো লাগে।

আসুন কিছুক্ষণের জন্য নান্দনিক আনন্দের একটা গুরুত্বপূর্ণ উৎসের কথা ভাবি—সুন্দর প্রাকৃতিক দৃশ্যের আকর্ষণী ক্ষমতা। সারা পৃথিবীর বিভিন্ন সংস্কৃতির মানুষেরা একটি বিশেষ ধরনের প্রাকৃতিক দৃশ্য পছন্দ করে। যা দেখতে সেই বিবর্তনকালের সাভানার মতন। সেই একই দৃশ্য এখনও আমরা দেখি ক্যালেন্ডারের পাতায়, পোস্টকার্ডে, গলফ খেলার মাঠের নকশায়, ফ্রেমে বাঁধানো ছবিতে যা নিউইয়র্ক থেকে নিউজিল্যান্ডের বসার ঘরে শোভা পায়। এই দৃশ্যে থাকে খোলা প্রান্তর, ঘাসের জমি আর মাঝে মাঝে গাছের সারি। গাছগুলির আবার প্রায়ই নিচের দিকে ডালপালা থাকে, তার মানে, বিপদ আপদে গাছে উঠতে চাইলে পারা যাবে এরকম। এইসব দৃশ্যে পানি থাকে কাছেপিঠেই অথবা অন্তত খানিকটা দূরে নীল রঙ দিয়ে পানির অস্তিত্ব দেখানো হয়। পশু ও পাখির অস্তিত্বের প্রমাণ থাকে আর থাকে নদীতীরে, সমুদ্রতীরে বা গাছের সারির ভেতর আঁকাবাঁকা পথ যা দিগন্তের দিকে চলে গিয়েছে, যেন আপনাকে সেই পথ ধরে চলার আহ্বান করছে। এমনকি যে সব দেশে এরকম প্রাকৃতিক দৃশ্য নেই, সেই দেশের মানুষের কাছেও এটা সুন্দর। পৃথিবীর সর্বত্রই যে মানুষ একই ধরনের ভিশ্যুয়াল অভিজ্ঞতায় সৌন্দর্য খুজেঁ পায়, তার খুব ভালো একটা উদাহরণ হলো এই আদর্শ সাভানা দৃশ্য।

……
ফ্রান্সের ল্যাসকু গুহাগাত্রে অঙ্কিত ছবি
……..
কিন্তু এ তো গেল প্রাকৃতিক সৌন্দর্য। শৈল্পিক সৌন্দর্য কি পুরোপুরিভাবেই সাংস্কৃতিক নয়? না, আমি তা মনে করি না। আবার আমি প্রাগৈতিহাসিক সময়ের দিকে ফিরে এর ব্যাখ্যা দিতে চাই। অনেকেই অনুমান করেন যে ল্যাসকু (Lascaux) এবং শাওভে (Chauvet)-এর অসম্ভবরকম দক্ষ গুহাচিত্রগুলিই মানুষের সৃষ্টি করা প্রথম আর্ট। শাওভের গুহাগুলি প্রায় বত্রিশ হাজার বছর পুরানো, কেভ পেইন্টিং ছাড়াও একই সময়ের তৈরি কিছু নারীমূর্তি ও পশুপাখির আকৃতি পাওয়া গেছে গুহাগুলিতে। তবে শৈল্পিক অলঙ্করণের চর্চা কিন্তু এই সময়েরও অনেক আগের। ঝিনুক বা শামুকের মালা যা এখন আমরা প্রায়ই আর্ট ও ক্রাফট-এর মেলাগুলিতে দেখি এবং বডি পেইন্টের নিদর্শন পাওয়া গেছে প্রায় এক লক্ষ বছরেরও আগে থেকে। কিন্তু সবচেয়ে অদ্ভুত প্রাচীন শিল্পকর্ম





পূর্ব আফ্রিকার উত্তর তানজানিয়ায় ওল্ডুভাই গর্জ। ৪৮ কিমি দীর্ঘ।

আসলে সেই সময়েরও অনেক আগেকার। আমি একুলিয়ান হ্যান্ড অ্যাক্স (acheulian hand axe) এর কথা বলছি। মানুষের তৈরি সবচেয়ে আদিম পাথরের হাতিয়ার হলো কাটারি, যা পাওয়া গিয়েছিল আফ্রিকার ওল্ডুভাই গর্জ (Olduvai Gorge)-এ, প্রায় আড়াই মিলিওন বছর আগে। এই কাটারিগুলি ছিল বেশ স্থুল ধরনেরর হাতিয়ার।

……
আফ্রিকার ওল্ডুভাই গর্জ-এ পাওয়া একুলিয়ান হ্যান্ড অ্যাক্স, ব্রিটিশ মিউজিয়ামে রক্ষিত।
……
প্রায় দেড় মিলিয়ন বছর আগে হোমো ইরেক্টাসরা শুরু করেছিল পাতলা পাথরের ব্লেড বানানো। কখনো ডিম্বাকৃতির কিন্তু কখনো আবার এরা ছিল আকষর্ণীয় ত্রিভুজাকৃতির পাতার মতোন দেখতে বা ‘টিয়ার ড্রপে’র আকারের। পৃথিবীর যেখানেই (এশিয়া, ইউরোপ এবং আফ্রিকা) হোমো ইরেক্টাস আর হোমো ইরগাস্টারদের যাতায়াত ছিল, সেখানেই পাওয়া গেছে হাজার হাজার একুলিয়ান হ্যান্ড এ্যাক্স।

শুধু শিকার করার জন্য এত বেশী সংখ্যক অস্ত্রের প্রয়োজন ছিল না। রহস্য আরো ঘনীভুত হয় যখন বোঝা যায় যে অন্যান্য প্রাগৈতিহাসিক অস্ত্রের মতোন এই হ্যান্ড এ্যাক্সগুলিতে তেমন ক্ষয়ের চিহ্ন নেই, আর এর মধ্যে কিছু ছিল বড় আকৃতির এবং ব্যবহার অনুপযোগী। এদের সামঞ্জস্য, গঠন প্রণালী ও খুঁটিনাটি এখনো আমাদের চোখে সুন্দর।
এই প্রাচীন হাতিয়ারগুলি তবে কিসের নিদর্শন? উত্তর হলো এরাই সবচেয়ে পুরানো শিল্প। ব্যবহারিক অস্ত্রের এই বিমুগ্ধকর নান্দনিক রূপান্তর প্রাগৈতিহাসিক মানুষের কারিগরী দক্ষতা প্রতীয়মান করে। ডারউইনীয় ইতিহাসে ‘হ্যান্ড এ্যাক্স’ সভ্যতার নতুন এক ধাপের চিহৃস্বরূপ। এই হাতিয়ার তৈরিই হয়েছে ডারউইনীয়দের ভাষায় ‘ফিটনেস সিগন্যাল’ এর জন্য। অর্থাৎ এও ময়ূরের পেখমের মতোনই এক বস্তু, পার্থক্য শুধু এই যে—প্রকৃতি নয়, এর স্রষ্টা মানুষ। হ্যান্ড এ্যাক্স-এর একজন দক্ষ কারিগর ছিল কাঙ্খিত পুরুষ। এই দক্ষতা প্রমাণ করতো যে নির্মাতার রয়েছে বুদ্ধি, কর্মনিপুণতা, সচেতনতা ও দূরদর্শিতা।

হাজার হাজার প্রজন্ম ধরে এ ধরণের দক্ষতাসম্পন্ন মানুষ সামাজিক অবস্থান, চাহিদা ও পুনর্জননের ক্ষেত্রে অন্যদের চেয়ে এগিয়ে থেকেছে। আপনারা তো সবাই জানেন, সেই প্রথম পরিচয় বাক্য যা আজও সমান উপযোগী-‘এসো আমার গুহায় এসো, তোমাকে আমার বানানো হ্যান্ড এ্যাক্স দেখাই!’ অবশ্য মজার ব্যাপার হলো—আমরা জানি না, এই ভাবের আদান প্রদানের ধরণ ঠিক কী রকম ছিল তখন। কারণ হোমো ইরেক্টাসদের তখনো কোন ভাষা ছিল না। বিস্ময়কর হলেও সত্যি এটা। ভাষা ব্যবহার শুরু হওয়ার পঞ্চাশ থেকে এক’শ হাজার বছর আগেই এই হাতিয়ার বানাতো হোমো ইরেক্টাস আর হোমো এনগাস্টাররা।

এক মিলিয়ন বছরেরও পুরানো এই হ্যান্ড এ্র্যাক্স মানব ইতিহাসে শিল্পের সবচেয়ে ঐতিহ্যবাহী সৃষ্টি। এই হ্যান্ড অ্যাক্স-এর মহাকাব্যের পর হোমো সেপিয়েন্সরা নিঃসন্দেহে নতুন নতুন উপায়ে একে অপরকে মুগ্ধ করেছে। যেমন: হাসি তামাশা, গল্প বলা, নাচ কিংবা চুল বাঁধা।

আধুনিক মানুষের ক্ষেত্রে গল্পে বা সিনেমায় তৈরি হয় কল্পনার জগৎ। আমরা অনুভূতির তীব্রতা প্রকাশ করি সঙ্গীত, চিত্রকলা অথবা নাচে। তবু আমাদের সৌন্দর্য চেতনায় এখনো সেই প্রাচীন পূর্বপুরুষের ছায়া রয়ে গেছে। যে কোন দক্ষতার প্রদর্শনীতে সৌন্দর্য খুঁজে পাই আমরা। ল্যাসকু থেকে লুভর বা কার্নেগি হল সর্বত্রই আমাদের সহজাত রুচিতে এর প্রমাণ রয়েছে।

দক্ষতার সাথে সম্পন্ন যে কোনো কাজ আমাদের চোখে সুন্দর হয়ে ওঠে। কোন গয়নার দোকানে টিয়ার ড্রপ আকারের কোনো পাথর দেখলে মনে করার কারণ নেই যে আমাদের সংস্কৃতিই শিখিয়েছে তাকে সুন্দর বলতে। বরং আমাদের সুদুর পূর্বপুরুষও ভালোবাসতো এই আকৃতি, আর কদর করতো এর নির্মাণের পেছনের দক্ষতাকে। সেই সময় থেকে, যখন ভালোবাসা প্রকাশের ভাষাও ছিল না তাদের কাছে।

সত্যি কি সৌন্দর্য নির্ভর করে আমাদের দৃষ্টিভঙ্গির উপর? না। বরং এই বোধ আমাদের মস্তিষ্কের অংশ, যা আমরা উপহারস্বরূপ পেয়েছি প্রাচীন পূর্বপুরুষদের কাছ থেকে। কোন সুন্দর প্রতিকৃতি, আবেগ-এর প্রকাশ, শিল্প বা সংঙ্গীতের সৌন্দর্য অথবা রাতের আকাশ দেখে মুগ্ধতা বহন করবে আমাদের উত্তরপুরুষরাও, যতদিন পর্যন্ত মানুষের অস্তিত্ব থাকবে।

ডেনিস ডাটন সম্পর্কে

[ডেনিস ডাটনের জন্ম ৯ ফেব্রুয়ারী ১৯৪৪, ক্যালিফোর্নিয়ার স্যান ফারনান্দো ভ্যালি তে, সেখানে তাঁর বাবা-মা একটা বইয়ের দোকানের মালিক ছিলেন। তিনি লেখাপড়া করেছেন সানটা বারবারায়, ইউনিভার্সিটি অফ ক্যালিফোর্নিয়াতে, ১৯৭৫ সালে এখান থেকেই ফিলোজফিতে পি.এইচ.ডি করেন। এখানে শিক্ষকতাও করেছেন কিছুদিন। ১৯৭৬ সালে মিসিগান ইউনিভার্সিটিতে শিক্ষকতার সময় তিনি ‘ফিলজফি এ্যান্ড লিটারেচার’ নামে ষান্মাসিক সাময়িকী বের করা শুরু করেন। এই সাময়িকী ১৯৮৩ সালে তাঁর কাছ থেকে কিনে নিয়েছিল জন-হপকিন্স ইউনিভার্সিটি, তবে তিনি সম্পাদক হিসাবে থেকে গিয়েছিলেন।

পরবর্তীতে স্থায়ীভাবে বসবাসের জন্য নিউজিল্যান্ড চলে আসেন এবং ১৯৮৪ সাল থেকে ক্রাইস্টচার্চের ক্যান্টারবেরী ইউনিভার্সিটিতে শিক্ষকতা আরম্ভ করেন।

তিনি ‘নিউজিল্যান্ড স্কেপটিক’দের স্থাপয়িতা ছিলেন এবং প্রথম চেয়ারম্যান। এই দল নিউজিল্যান্ডের বেশ কয়েকজন শিক্ষক, বৈজ্ঞানিক, যাদুকর, ডাক্তার এবং অন্যান্য অনেক পেশার মানুষ নিয়ে একটি নেটওয়ার্ক। এরা বিজ্ঞান এবং পরাবিজ্ঞানের (যেমন সাইকিক শক্তি) মধ্যে কোন যোগসূত্র আছে কিনা তা নিয়ে বিভিন্ন পরীক্ষা করেন।

১৯৯৫ সালে তিনি রেডিও নিউজিল্যান্ডের বোর্ড অফ ডিরেক্টরদের একজন ছিলেন এবং এখানে সাত বছর কাজ করেছেন। তবে পরবর্তীতে সংবাদ ও বিভিন্ন ঘটনা বিষয়ে রেডিও নিউজিল্যান্ডের পক্ষপাতদুষ্টতা নিয়ে এক রিপোর্ট লিখেছিলেন।

‘আর্টস এ্যান্ড লেটার্স ডেইলি’ (http://www.aldaily.com/ ) নামে একটা ওয়েবসাইট শুরু করেছিলেন ১৯৯৮ সালে। অনেকেই বলেন এটি তাঁর সবচেয়ে প্রভাবশালী অর্জন। তাঁর মৃত্যুর পর ওয়াল স্ট্রিট জার্নালে তাকেঁ নিয়ে একটি লেখায় এই ওয়েবসাইটের কথা বিস্তারিত ভাবে বলা হয়েছে। আগ্রহীরা লেখাটি অনলাইনে পড়তে পারেন এখান থেকে: http://online.wsj.com/article/SB10001424052748704405704576064540563199586.html?KEYWORDS=denis+dutton। এই ওয়েবসাইটে প্রতিদিন তিন/চারটা লিঙ্ক পোস্ট করা হয় সাহিত্য ও শিল্প বিষয়ক বিভিন্ন লেখার যা সারা পৃথিবীর অনলাইন লেখা থেকে সংগৃহীত। বর্তমানে প্রতিমাসে এই সাইট ভিজিট করেন তিন মিলিয়নেরও বেশী পাঠক। এই ওয়েবসাইটের তিন মাস বয়সেই লন্ডনের গার্ডিয়ান পত্রিকা বলেছিল এটা পৃথিবীর শ্রেষ্ঠ ওয়েবসাইট। ১৯৯৯ সালে ক্রনিকল অফ হাইয়ার এডুকেশনের কাছে $২৫০,০০০ দামে ওয়েবসাইটটি বিক্রি করেন তিনি।

২০০৯ সালের জানুয়ারি মাসের ১ তারিখে Bloomsbury Press থেকে প্রকাশিত হয় তাঁর বই ‘The Art Instinct – Beauty, Pleasure & Human Evolution’। এই বই সম্পর্কে বিভিন্ন তথ্য ও রিভিউ পাওয়া যাবে এখানে: http://theartinstinct.com/। আমার অনুবাদটিও এই বইয়ের বিষয়বস্তু নিয়ে তাঁর দশ মিনিটের বক্তৃতার থেকে নেয়া। এছাড়াও এই বই বিষয়ে Google একটি এক ঘণ্টার সেমিনার করেছিল, সেটা দেখা যাবে এখান থেকে: http://www.youtube.com/watch?v=R-Di86RqDL4

২০১০ সালের ১৫ ডিসেম্বর তাঁকে কেন্টারবেরি ইউনিভার্সিটি রিসার্চ পদকে সম্মানিত করা হয়। এ সময়েও তাঁর শারীরিক অবস্থা ভালো ছিল না। হুইল চেয়ারে করে অনুষ্ঠানে এসেছিলেন। এর দুই সপ্তাহের মধ্যেই ডিসেম্বরের ২৮ তারিখ, ২০১০ সালে প্রোস্টেট ক্যানসারে মারা যান ডেনিস ডাটন।–অনুবাদক]
</doc>
<doc>
﻿অদ্ভুত দাবি
জাপান আর উত্তর কোরিয়ার রাজনৈতিক টানাপোড়েন শুরু হলো আবার। সম্প্রতি জাপানের সংসদে উত্তর কোরিয়ার নেতারা এবং একনায়কতান্ত্রিক শাসনব্যবস্থার তুমুল সমালোচনা করে উত্তপ্ত বক্তব্য দিয়েছেন কিছু সাংসদ। কিন্তু খেলার সঙ্গে এর সম্পর্ক কী? কারণ, নতুন করে শুরু হওয়া টানাপোড়েনের কেন্দ্রে আছে উত্তর কোরিয়া বনাম জাপানের বিশ্বকাপ বাছাইপর্বের ম্যাচ। ১৫ নভেম্বরের সেই ম্যাচটিতে শক্তির বিচারে পিছিয়ে থাকা উত্তর কোরিয়ার কাছে হেরেছে একবার বিশ্বকাপ আয়োজন করে ফেলা জাপান।
খেলায় পরাজয় মেনে নেওয়াও খেলোয়াড়ি চেতনার অংশ। কিন্তু এসব আপ্তবাক্য দিয়ে সান্ত্বনা দেওয়া যাচ্ছে না জাপানের কিছু রাজনীতিবিদকে। তাঁদের কেউ কেউ দাবি করেছেন, পিয়ংইয়ংয়ে অনুষ্ঠিত ওই ম্যাচে আসলে হারতে বাধ্য হয়েছে জাপান। না হারলে জাপানি খেলোয়াড়দের নাকি অপহরণ করা হতো!
বিশ্ব মিডিয়ার কাছে নিজেদের আড়াল করে রাখা উত্তর কোরিয়ার ফুটবল দলও দেশটির মতোই। খুব বেশি তথ্য তাদের সম্পর্কে কেউ জানে না। পশ্চিমা মিডিয়ার একটা অংশ এই সুযোগে দেদার অপপ্রচারও চালায়। গত বিশ্বকাপের পর এমনও শোনা গিয়েছিল, উত্তর কোরিয়ার ফুটবলারদের শাস্তি হিসেবে কাউকে ফাঁসি, কারও যাবজ্জীবন কারাদণ্ড, কাউকে আজীবন শ্রমিকের কাজ নাকি দেওয়া হয়েছে!
বাছাইপর্বের ম্যাচ হেরে যাওয়ার পর জাপানি ওই সাংসদের দাবিও তাই কতটা সত্যি, বলা মুশকিল। তেসুশি সাকামোতো অবশ্য দৃঢ় বিশ্বাসী, ‘ম্যাচটা জাপান ২-০ বা ৩-০ গোলে জিতলে খেলোয়াড়দের অপহরণ করা হতো।’

দুজনার দুটি পথ
সম্পর্ক অনেক সময় বাঁশের সাঁকোর মতো। জীর্ণ হয়, ভাঙে। নতুন করে গড়া হয়। মহেশ ভূপতির সঙ্গে লিয়েন্ডার পেজের সম্পর্ক যেমন। বহতা নদীর মতো। এ পাড় ভাঙছে তো ও পাড় গড়ছে।
এক বছরও হয়নি দুজন আবার জুটি বেঁধেছেন। এই তো গত সপ্তাহে লন্ডনের এটিপি ওয়ার্ল্ড ট্যুরের দ্বৈতে সেমিফাইনালেও উঠলেন। কিন্তু দেশে ফিরতে না ফিরতেই জানা গেল, আবার ভাঙছে এই জুটি। ভূপতি অবশ্য জানালেন, এবারের বিচ্ছেদের সিদ্ধান্তটি একান্তই পেজের, ‘আসলে সবারই নিজের নিজের পছন্দ-অপছন্দ থাকে। লিয়েন্ডার মনে করেছে, আমাদের জুটিটা বয়সের দিক দিয়ে বুড়োটে হয়ে গেছে। ধারাবাহিকভাবে আমাদের জুটিটা সেভাবে জমবেও না। ও মনে করেছে, আমাদের দুজনেরই নতুন তরুণ কারও সঙ্গে জুটি বাঁধার সময় এসেছে। এটা ওর মত। দুর্ভাগ্যজনক হলো, এটাই এখন বড় সমস্যা।’
পেজ-ভূপতি দুজনই ভারতের সবচেয়ে বড় টেনিস তারকা। দ্বৈত ও মিশ্র দ্বৈত মিলে ১১টি গ্র্যান্ড স্লাম জিতেছেন ভূপতি। গ্র্যান্ড স্লাম সংখ্যা পেজের একটি বেশি। দুজনে জুটি বেঁধেও জিতেছেন অনেক শিরোপা। এর মধ্যে আছে তিনটি গ্র্যান্ড স্লামও। কিন্তু গত এক যুগ ধরেই দুজনের সম্পর্কে গভীর আবেগ ছিল, ছিল টানাপোড়েনও। একে অন্যের দায়বদ্ধতা নিয়েও প্রশ্ন তুলেছেন। আলাদা হয়ে গেছেন। আবারও ফিরে এসেছেন। তবে এবারই নাকি চূড়ান্ত বিচ্ছেদ!
ভূপতি জুটি বাঁধছেন রোহান বোপানার সঙ্গে (বোপানাও মৈত্রীর প্রতীক হয়ে ওঠা অসীম কুরেশির সঙ্গে বিচ্ছেদ ঘটিয়েছেন); পেজের নতুন সঙ্গী হচ্ছেন মার্টিনা হিঙ্গিসের সাবেক প্রেমিক রাদেক স্তেপানেক।

আকরামের লড়াই
কখনো দুর্দান্ত ইয়র্কার, কখনো ব্যাটসম্যানকে আত্মহননে বাধ্য করা ইন বা আউট সুইং; কখনো বা ধন্দে ফেলে দেওয়া রিভার্স সুইং। প্রায় দুই দশকের ক্যারিয়ারে ওয়াসিম আকরাম ব্যাটসম্যানদের সঙ্গে লড়াইয়ে জিতেছেন সিংহ ভাগ সময়ই। আরেকটা লড়াইয়ে জয়ী পাকিস্তানের এই কিংবদন্তি বোলার—ডায়াবেটিস। খেলোয়াড়ি জীবনেই শরীরে এই ঘাতক রোগের অস্তিত্ব ধরা পড়ে। কিন্তু দিব্যি ডায়াবেটিসের সঙ্গে লড়াই করে গেছেন। পারফরম্যান্সে এর কোনো প্রভাবই পড়েনি। বরং একদিক দিয়ে ডায়াবেটিসকে তিনি আশীর্বাদ হিসেবে নিয়েছিলেন। রোগটার কারণেই আরও বেশি নিয়ন্ত্রিত জীবনযাপন করেছেন। সেটা খেলোয়াড় হিসেবেও উপকারেই এসেছে তাঁর।
নিজের এই লড়াইয়ের গল্প বলে আকরাম অন্য ডায়াবেটিক রোগীদের অনুপ্রাণিত করেন। কদিন আগে পালিত হলো বিশ্ব ডায়াবেটিস দিবস। আর এই দিবসের বার্তা আকরাম দিলেন এভাবে, ‘মূল সমস্যাটাই হলো এই রোগ নিয়ে সচেতনতার অভাব। এ নিয়ে সচেতনতা তৈরিতে আমি যেকোনো কিছু করতে, যেকোনো দেশে যেতে প্রস্তুত। কারণ, এই রোগে আক্রান্ত যে কেউই স্বাভাবিক জীবনযাপন করতে পারে।’
কিছু পরামর্শও দিলেন, ‘অন্য কেউ নয়; নিজের সবচেয়ে ভালো দেখভাল করতে পারবেন আপনি নিজেই। নিজের যত্ন নিতে হবে। গোছালো জীবনযাপন করতে হবে, রুটিন মেনে চলতে হবে। আপনার রক্তে শর্করার পরিমাণ ঠিক রাখাটাই হলো আসল। সঠিক খাদ্যাভ্যাস, অনুশীলন আপনাকে এই রোগ নিয়ন্ত্রণে সাহায্য করবে।’
 রাজীব হাসান
</doc>
<doc>
﻿বিপাশা হায়াত—এ দেশের টিভি পর্দার জনপ্রিয় একটি নাম। নাটকের পাশাপাশি অভিনয় করেছেন কিছু চলচ্চিত্রেও। এখন অবশ্য ছবি আঁকার প্রতিই মনোযোগ বেশি তাঁর। নিয়মিত টিভিতে উপস্থাপনা করছেন, লিখছেন নাটকও। বেড়ে উঠেছেন মালিবাগ ও ঢাকেশ্বরী এলাকায়। তাই পুরান ঢাকা ও নতুন ঢাকার অনেক কিছুই তাঁর নখদর্পণে। বিপাশা হায়াত তাঁর নাগরিক জীবনের নানা বিষয় জানিয়েছেন অকপটে।
কাজের ফাঁকে
আমি সারা দিনই কাজে ব্যস্ত থাকি। তাই অবসর খুব একটা পাওয়া হয় না। তবে মাঝেমধ্যে কাজের ফাঁকে সময় পেলে বই পড়ি, গান শুনি। আবার জ্যামে আটকা পড়লে গাড়িতে বসেই ছবি আঁকি।
ঘোরাফেরা
ঢাকায় খুব বেশি ঘোরাফেরা করা হয় না। প্রয়োজনের তাগিদেই ঘর থেকে বের হতে হয়। গাজীপুরের রাজেন্দ্রপুরে আমাদের নিজেদের ‘নক্ষত্রবাড়ি’ নামে একটা রিসোর্ট আছে। ছুটির দিন প্রায়ই ওই রিসোর্টে বেড়াতে যাই। সারা দিন ঘুরে আবার পরদিন চলে আসি।
কেনাকাটা 
কিছু কেনার প্রয়োজন হলে বাচ্চাদের স্কুলে দিয়ে নন্দন, আগোরা থেকে কেনাকাটা সেরে ফেলি। শাহীন মার্কেট থেকেও নিয়মিত দরকারি জিনিস কিনি। আবার মাঝেমধ্যে ভোরবেলা মহাখালী ও গুলশান কাঁচাবাজারে চলে যাই।
রাতের ঢাকা
খুব বেশি দরকার না হলে রাতে বাইরে থাকা হয় না। সব সময় সন্ধ্যা ছয়টার মধ্যেই বাসায় ফেরার চেষ্টা করি। তবে মাঝেমধ্যে রাতে যানজটবিহীন ফাঁকা রাস্তা দেখলে খুব অবাক হই। ভাবি কোনো সমস্যা হলো না তো।
নগর ফ্যাশন 
আরামদায়ক ও দেখতে ভালো লাগবে এমন যেকোনো কিছুই আমি পরতে পছন্দ করি। মেকআপ, পোশাক কোনো কিছুই যাতে দৃষ্টিকটু না হয়, সে চেষ্টা করি।
বদলে যাক
প্রতিদিন যানজটে নষ্ট হওয়া কর্মঘণ্টাগুলো ফেরত চাই। যানজট ও পরিবেশদূষণ সবার আগে কমানো উচিত। সেনানিবাস এলাকায় প্রবেশ করলেই সবকিছু পরিপাটি, পরিচ্ছন্ন দেখা যায়। কারণ এখানে নিয়ম মানা হয়। নিয়ম ভাঙার সংস্কৃতি বদলে গেলেই সব ঠিক হয়ে যাবে। তাই নিয়ম মানার ব্যবস্থা করতে হবে সবার আগে।
জীবন থেকে নেওয়া 
সারা জীবন ধরে খেয়াল করেছি সততা খুব বেশি প্রয়োজন। প্রতিটি বাবা-মায়ের উচিত ছেলেমেয়েদের কাছে ভালো উদাহরণ হয়ে থাকা। কারণ বাবা-মায়ের জীবনের ভালো-খারাপ দিকগুলো ছেলেমেয়েদের জীবনের প্রতিটি ক্ষেত্রে প্রভাব ফেলে। তাই অভিভাবকদের উচিত ছেলেমেয়েদের সামনে ভালো ও শুভ উদাহরণ হয়ে থাকা।
ভালো লাগা 
এই শহরে শত কষ্টেও প্রতিটি মানুষ জীবনের সঙ্গে লড়াই করে চলছে। আবার শত শত মানুষ নানা রকম স্বপ্ন নিয়ে প্রতিদিন ঢাকায় আসছে। মনে হয় ঢাকা শহর যেন এক স্বপ্নের খনি। গ্রাম ও প্রত্যন্ত অঞ্চল থেকে আসা এসব মানুষের স্বপ্ন আমাকে একটুখানি হলেও সুখের ছোঁয়া দেয়।
</doc>
<doc>
﻿— লালু ছোট ভাই হয়ে এত কিছু পারে! আর তোমার নুন আনতে পান্তা ফুরায়! আহা রে মরদ আমার? 
—চুপ কর। মুখে খালি আজেবাজে কথা।
—আজেবাজে কথা হবে না তো কী রসগোল্লার রস চুয়ে চুয়ে পড়ব?
—পড়লে তো ভালোই হতো!
—উঁহু, পড়লে তো ভালোই হতো। মরদ ব্যাটা, মরদের মতো কথা কবা। তেল ছাড়া বাত্তি জ্বলে, যে পাত্তি ছাড়া মিষ্টি কথা শুনবা? কী দিছো আমারে মিষ্টি কথা শুনবার চাও?
রাগে গরগর করতে করতে রান্নাঘরে চলে যায় কালু কামারের বউ। সন্ধ্যা থেকেই তিরিক্ষি মেজাজ। জোরদার কারণও আছে। কালু, লালু দুই ভাই। দুজনই কামার। সংসারে খাওয়ার লোকও সমান সমান। পার্থক্য হলো কালুর ছেলে, লালুর মেয়ে। অথচ আয়-রোজগারের মধ্যে আকাশ-পাতাল ফারাক। অবশ্য কালু তাতে কিছুই মনে করে না। কালুর রয়েছে পৈতৃক ভিটে আর কয়েক বিঘা মাঠান জমি। চারচালা টিনের দুটো ঘর। কারও কাছে হাত পাতা লাগে না। খেয়ে-পরে মোটামুটি চলে যায়। তবুও মন ভরে না বউয়ের। মন ভরলেও চোখ যে ভরেনা তা খেদোক্তি শুনলেই বোঝা যায়। একটাই প্রশ্ন ঘুরপাক খায়, লালু যদি এত এত পারে তাহলে সে কেন পারবে না? লালুর চেয়ে কমতি কোথায়? যদি কমতি না থাকে তাহলে আমাদের এত কম কেন?
বাস্তবিকই লালুর অনেক কিছু রয়েছে। কামারের কাজ করে সে বাড়িতে আধা পাকা টিনের ঘর দিয়েছে। ঘর সাজানোর জিনিসপত্র কিনেছে। মাঠে বেশ কয়েক বিঘা জমিও করেছে। শুধু কি তাই? সাত ক্লাসে পড়া মেয়ে বিউটির বিয়ে-শাদির জন্য গয়নাগাটিও করেছে। কদিন আগে মেয়ের নামে ব্যাংকে একটা ডিপিএস পর্যন্ত খুলেছে। বোঝাই যায়, আমোদ-ফুর্তি আর সুখের সাগরে ভাসছে ওরা। 
একদিন সত্যি সত্যিই কালুর বউ খুব করে ধরে। লালু কামারগিরি করে এত কিছু করল কীভাবে, আজ তোমাকে বলতেই হবে।
—তুই কী কিছুই বোঝস না, নাকি বুঝেও আমার কাছে নতুন করে শুনতে চাস। কালুর এই প্রশ্নে তিড়িং করে রেগে যায় বউ। চিনচিনা রকমের রাগ, যা হলে দোয়া পড়া ছাড়া কালুর কোন গত্যন্তর থাকে না।
—ঢংয়ের কথা কইবা না। কইতে চাইলে কও, না হলে আমি কাজে যাই। 
ভয়ে ভয়ে বউয়ের হাতটা ধরে কালু। তুই সত্যিই জানস না? মাথাটা ডানে-বামে ঘুরিয়ে না বলে।
—দেখিস না, ও রাতে কাম করে। কালু বলে।
—হ করে। দিনে কাজ করতে ভালো লাগে না, তাই রাতে করে। তোমার দিনে ভালো লাগে, তুমি দিনে করো।
কালু এবার চুপ হয়ে যায়। ভাবে, সরলমতী বউটারে কী করে বোঝাবে সব যোগ-বিয়োগ এত সহজে হয় না। দিন-রাতের মধ্যে ভালো লাগার সম্পর্ক নেই। বড় রকমের কিন্তু আছে। যা মুখ ফুটে বলতে লজ্জাও লাগে, ভয়ও করে। লজ্জা আপন ভাইয়ের জন্য, যে বাপ-দাদার পেশার সঙ্গে বিশ্বাসঘাতকতা করেছে। ভাইয়ের এই নষ্টামিতে তার হয়তো কিছুই করার নেই। লালু যাদের কাজ করে, তাদের সম্পর্কে কোনো কথা বলা তো দূরে থাক, ইঙ্গিতে কিছু বলার সাহসও এই তল্লাটে কারও নেই। তবুও সে চেষ্টা করেছিল, পেরে ওঠেনি।
অনেক কষ্ট করে শুধু নিজেকে বাঁচিয়েছে। দেখতে ছোটখাটো, দুর্বল প্রকৃতির মনে হলেও ভেতরে ভেতরে কালুর রয়েছে বেজায় সাহস। জীবন বাজি রাখার মতো জেদ। কালুর নিজস্ব একটা অহংকার রয়েছে, তা হলো শত হুমকি আর প্রলোভনেও তার স্বভাব নষ্ট হয়নি। নিজের পেশার সততা বিসর্জন দেয়নি। হয়তো কখনো কখনো তাকে কৌশলের আশ্রয় নিতে হয়েছে, মিথ্যে বলতে হয়েছে। কখনো বা নিশ্চিত মৃত্যুর মুখোমুখি দাঁড়াতে হয়েছে। জীবন বাঁচানোর প্রয়োজনে ডাঁহা সত্যকে আড়াল করতে হয়েছে। আজ হাতুড়ির ডামাট নষ্ট, হাপর নষ্ট। কাল হাইতিন খারাপ, কয়লা নেই। পরশু পানির ডিব্বা ফুটো, চিমটা খুঁজে পাচ্ছে না। কিংবা শরীর খারাপ, কাজের চাপ ইত্যাদি ইত্যাদি। আর যখন কূলকিনারা পাননি, তখন সরাসরি বলেছেন, আপনারা আমাকে মারলে মারেন, আমি এই অন্যায় কাজ করতে পারব না। দু’দিন আগে আর পরে মরতে তো হবেই। আপনারা আমায় মাইরা ফালান, তবু এ কাজ করতে পারব না। চেয়ারম্যান সাবকে কইছি, আপনাদেরও কচ্ছি। 
দলের নেতা কাটা রাইফেলটা কালুর কপালে ধরে তারপর হুংকার দিয়ে ওঠে, কুত্তার বাচ্চা, দিব এফোঁড়-ওফোঁড় কইরা। বক্তৃতা মারস। বক্তৃতা তোর জায়গামতো হাঁদাইয়া দিব। এই কাজ করলে তুই কত টাকার মালিক হবি, জানস। টাকা নিবি, কাজ করবি, এর আবার বাছবিচার কেন রে হারামির পো? 
এরা যে এসব পারে, কালুর তা অজানা নয়। তবু কালু অন্যায়ের কাছে মাথা নত করেননি।। যার মধ্য দিয়ে সাধারণ একজন কামারের সততার জয় হয়েছে, নাকি কতিপয় মন্দলোকের ভীরুতা, কাপুরুষতা পরাজিত হয়েছে, তার গূঢ়ার্থ কালুর জানা নেই। তার দুঃখ একটাই, যে কাজ সে জীবন বাজি রেখে ছুঁড়ে ফেলেছে, সেই কাজ করছে তার মায়ের পেটের ভাই। আচ্ছা এক গাছে কি দুই রকম ফল ধরে? অর্থ কি সবই পারে? ভয় দেখালেই কি কেল্লা ফতে হয়ে যায়? তাহলে কি একদিন বন্দুকের নলের মুখে আমগাছে আম নয়, আতা কিংবা মাকাল ফল ধরা শুরু হবে?
সন্ধ্যা পেরিয়ে ঘণ্টাখানেক রাত হয়েছে। খেতে বসেছে কালু, কালাম ও তার বউ। এ সময় বিউটি এসে হাজির। বড় মা, বড় মা বলেই চাচীকে জড়িয়ে ধরে। এই মেয়েটি সবার চোখের মণি। বিউটির কারণেই কালু আর লালুর পরিবারের মধ্যে কোন বিরোধ দানা বাঁধতে পারেনি। বিউটিকে দেখলে সব রাগ-অভিমান বানের জলের মতো দূরে কোথাও চলে যায়। পারেও মেয়েটা। সবার ভালোবাসা উজাড় করে নিজের দিকে টেনে নিতে। দুই ভাইবোনে আবার গলায়-গলায় ভাব। সারাক্ষণ একসঙ্গে থাকে। ঠিক যেন ছায়ার মতো। আদুরে ভঙ্গিতে বলে—বড় মা, কালাম ভাই আজ আমাদের সঙ্গে খাবে। মা বলেছে। বলতে বলতেই একপ্রকার জোর করেই কালামকে ধরে নিয়ে যায়। ওরা খাওয়া শুরু করে।
—জানো, গতকালও নাকি লালুর দোকানে পুলিশ এসেছিল।
—সে তো মাঝে মাঝে আসেই।
—আচ্ছা, পুলিশ কেন আসে? লালুর কি পুলিশের সঙ্গেও ভাব? কিছু দিতে আসে তাই না?
কালু বুঝে পায় না তার বউয়ের মাথায় ঘিলু বলে আদৌ কিছু আছে কি না। আড়ালে-আবডালে থেকেও কি সে কিছু শুনতে পায় না? পুলিশ যে দিতে নয়, নিতে আসে তাও কি সে বোঝে না? প্রসঙ্গ ঘুরিয়ে কালু বলে—
—ভাবছি কালামকে একটা সাইকেল কিনে দেব। স্কুলে যেতে সুবিধা হবে। ওর একটা সাইকেল সত্যি সত্যি দরকার। বিউটিও যেতে পারবে, দুই ভাইবোন একসঙ্গে যাবে-আসবে, নাকি বলো?
—মুখে মুখেই দিবা, না একটা ব্যবস্থা করছ?
—করতে পারিনি। তয় এবার ফসল ভালো হইছে। কাজকাম ভালোই হবে বলে মনে হইছে।
লালুর ঘরে কালাম আর বিউটি খেতে বসেছে। ছোট চাচী খাবার তুলে দিচ্ছে। লালু তখনো কামারশালায়। আজ অবশ্য বেশিক্ষণ থাকবে না। কারণ আজ ওরা বেরোবে। আগে থেকেই এলাকার সবাইকে জানিয়ে দেওয়া হয়েছে। অলিখিত একটা নিয়ম কায়েম হয়ে আছে এই এলাকায়, ওরা বেরোলেই স্বাভাবিক কাজ বন্ধ। এমনকি ভবনন্দিয়া গ্রামের কোনো বাড়িতে বাতি কিংবা হারিকেনও জ্বলে না। 
খেতে খেতে বিউটি বলে, আজ কিন্তু আমরা সারা রাত জেগে থাকব। ভাইয়ার ছবি আঁকা দেখব। যা সুন্দর ছবি আঁকে না ভাইয়া!
—ক্যান, রাত জাগা ক্যান, কাল স্কুল যাবি না।
—কাল স্কুল ছুটি। শুক্রবার না? 
ওদের দুজনের পাশাপাশি বসে ভাত খাওয়া দেখে অদ্ভুত একটা ভাবনা মাথায় আসে লালুর বউয়ের। আচ্ছা, কালামের সঙ্গে বিউটির বিয়ে দিলে কেমন হয়! ঘরের ছেলেমেয়ে ঘরেই থেকে যায়। ছেলে হিসেবে কালাম তো মন্দ না। কলেজ পাস দিয়ে চাকরি পেলেই ওদের বিয়েটা দেওয়া যায়। আচ্ছা, কালামের বাপ-মায়ের কি এই বিয়েতে আপত্তি থাকবে? থাকবেই বা ক্যান, আমাদের ধন-সম্পদ কি কম? সবই তো বিউটির জন্য। ওর বাপও তাই বলে। এই বাড়িঘর, জায়গা-জিরাত, ব্যাংকের টাকা-পয়সা সব নাকি বিউটির। মেয়ের প্রতি টান দেখে আমিও মাঝেমাঝে অবাক হই। একদিন ওর বাপ তো মুখ ফসকে বলে ফেলে, হ, আমি রাতের অন্ধকারে অস্ত্র বানাই। নিষিদ্ধ দলগুলোর ব্যবহারের জন্য অস্ত্র বানাই। তাতে হইছে কী? আমি তো চুরি করছি না। কারও কিছু জোর করে দখলও করছি না। 
খারাপ মানুষের যুক্তিগুলোও যে খারাপ, লালুর কথায় তার গন্ধ পাওয়া যায়। তবুও সে বলে, আমি যা কিছু করছি আমার মেয়ের জন্য করছি। আমার মেয়েকে আমি সুখী দেখতে চাই। ওর শখ-আবদার পূরণ করতে চাই। যা করতে টাকা লাগে। টাকা ছাড়া কিছুই হয় না। আমি সেই টাকা দু-হাতে কামাইছি। কীভাবে করছি সেটা দেখার সময় নেই আমার। নেই কোন মাথাব্যথা । উদ্ভ্রান্তের মতো লালু কথাগুলো বলতে থাকে। বউ সাবধান করে, চুপ করো দেয়ালেরও কান আছে।
রাতের অন্ধকার বেশ জেঁকে বসেছে। পুরো গ্রাম জুড়ে অন্ধকার। সবাই ঘুমিয়ে পড়েছে। কিংবা ঘুম না আসলেও জোর করে শুয়ে আছে। কারণ এই গ্রামে আজ স্বাভাবিক কাজ বন্ধ।
তবুও জেগে আছে কালাম ও বিউটি। ওদের ঘরের হারিকেনও জ্বলছে। দুজন ছবি আঁকায় মগ্ন। এর মাঝেই ওদের হাঁটার শব্দ শোনা যায়। ওরা এগিয়ে আসছে। নিশানা আজ কোথায় কে জানে? কার কাছে চিঠি দিয়ে মৃত্যু নিশ্চিত করে রেখেছে তাও জানা নেই। সে কি দূরের কেউ? এই গাঁয়ের নাকি পাশের গাঁয়ের? আস্তে আস্তে শব্দটা কাছে এসে আবার দূরে চলে যায়। কালাম ঘুমাতে যাওয়ার আবদার করে বিউটির কাছে। কিন্তু তাতে কান দেয় না সে। বলে, ঘুমাতে যেতে দিতে পারি, একটা নতুন বউয়ের ছবি আঁকো। লাল শাড়ি পরা বউ; চোখে কাজল দিয়ো। আচ্ছা ভাইয়া, নতুন বউ কি কপালে টিপ দিতে পারে? যদি পারে তাহলে বড় একটা টিপ দিয়ো। আঁকো না ভাইয়া, একটা নতুন বউয়ের ছবি। এই আমি চোখ বন্ধ করলাম।
ওরা হেঁটে ভবনন্দিয়ার একেবারে শেষ প্রান্তের মোড়ে গিয়ে উপস্থিত হয়। ওখানে বস আগে থেকেই অপেক্ষা করছিল। এই বস কখন, কোথা থেকে, কীভাবে যে উপস্থিত হয়, তা দলের লোকজনও বলতে পারে না। হাওয়ার মধ্যে যেন মিশে থাকে। এই আছে, এই নেই। একজন হঠাৎ বসের কাছে নালিশ করে বসে।
—বস, গ্রামের কোনো বাড়িতে আলো না জ্বললেও একটা বাড়িতে কিন্তু ঠিকই জ্বলে। আগেও দেখছি, আজও দেখলাম।
—কার বাড়ি?
—লালু কামারের বাড়ি।
বস সজোরে হেসে ওঠে। এ রকম হাসির সঙ্গে দলের সবাই পরিচিত নয়। যেমন দলের অনেকেই জানে না, তাদের বেশির ভাগ অস্ত্রের জোগানদাতা হলো লালু কামার। বস জানায়, তাদের হাতে যেসব মাল রয়েছে, সেগুলো লালুর বানানো। ওর মাল বিদেশি মালের মতোই, কোনো ডিস্টার্ব দেয় না। কিন্তু পাত্তি লাগে কম। লালু আমাদের লোক। ওকে নিয়ে মাথা ঘামানোর দরকার নেই, জায়গামতো মাথা ঘামাও। আজ অপারেশন ক্যানসেল করা হয়েছে। যে যার দল নিয়ে ফিরে যাও। ওরা তাই করে। কিন্তু লালু কামারের বাড়ির কাছে এসে কৌতূহল বেড়ে যায়। কারণটা কী, এই বাড়ির একটা ঘরে সব সময় কেন হারিকেন জ্বলে? বস এই নিয়ে মাথা ঘামাতে নিষেধ করলেও ওরা নিশ্চিত হতে পারে না। চুপিসারে ব্যাপারটা দেখার সিদ্ধান্ত নেয়।
বিউটি চোখ খুলে আকাশ থেকে পড়ে।
—ওমা, এ কী করছ। এ তো দেখছি আমার ছবি। আমি কি বউ নাকি? তুমি আমার ছবি কেন আঁকছো!
দুজন কিশোর-কিশোরী হয়তো জানেও না স্বামী-স্ত্রীর সম্পর্কের রসায়ন। কিংবা ভালোবাসার রং কেমন। ভালোবাসলে কতটা কাঁদতে হয়। কতটা পুড়তে হয়। কিছুাই হয়তো ওদের জানা নেই। তবুও ওদেরই অজান্তে হয়তো একটা স্বপ্ন বাসা বেঁধেছে। কালাম হঠাৎ বলে,
—বিউটি, তুই আমার বউ হবি?
বিউটি একবার বলতে যায়, হব। লাল টুকটুকে শাড়ি পরা, কপালে টিপ পরা, চোখে কাজল দেওয়া বউ। কিন্তু কিছুই বলে না। কেননা বিউটি ভেতরে ভেতরে নারী হয়ে উঠেছে, তার দেহ-মনেও নারীর ষোলকলার বীজ উপ্ত হয়েছে। চরমপন্থী দলের সদস্যরা কখন এসে চাপানো দরজার ফাঁকে চোখ রেখেছে তার কিছুই বোঝেনি কালাম ও বিউটি। চুপিসারে এসেই চুপিসারেই বিদায় নিতে চায়। কিন্তু তা আর সম্ভব হয় না। কালাম ‘কে ওখানে’ বলে এক প্রকার চিৎকার করে ওঠে! আর সঙ্গে সঙ্গে ওরা অস্ত্র উঁচিয়ে ধরে। কিন্তু তাতে কালাম যেন একটুও ভয় পায় না। ওরা ‘চুপ, একদম চুপ’ বলে ইশারা করে বেরিয়ে যায়। ঘটনার আকস্মিকতায় বিউটি একেবারে নির্বিকার হয়ে পড়ে। শুধু চেয়ে থাকে। কালাম বলে, বুঝছিস বিউটি, পুলিশে খবর দিয়ে এই শালাদের উড়িয়ে দেওয়া দরকার। অবশ্য পুলিশকে না বলে র‌্যাবকে বলাই ভালো। শালাদের শায়েস্তা করা দরকার। শালারা সব বেজন্মার বাচ্চা। অনেকটা ছোট মুখে বড় কথা বলার মতো কালাম এসব বলে। এটা যৌবনের অভিষেক বিপ্লব, নাকি কালুর রক্তের তেজস্বীতা, তার সুরাহা হওয়ার আগেই কথাগুলো শুনে দৌড়ে ঘরে চলে আসে চরমপন্থী দলের একজন। গুলি করতে যায় কালামকে। পাশে থাকা একটি লাঠি দিয়ে আঘাত করে কালাম। কিন্তু তার আগেই ট্রিগারে চাপ লেগে বেরিয়ে যায় গুলি। এবং বিউটির বাম পায়ের ঊরুতে গিয়ে লাগে। দৌড় দেয় সবাই। পড়ে থাকে অস্ত্রটা। গুলির শব্দে ঘুম ভাঙে সবার। ততক্ষণে ভোরের আলো ফুটতে শুরু করেছে। জমায়েত হয় এলাকার লোকজন। কারও বুঝতে বাকি থাকে না কী থেকে কী হয়ে গেল। সবাই মিলে বিউটির নিথর দেহটা উঠানে এনে রাখে। একটা সাদা চাদরে ঢেকে দেওয়া বিউটিকে মনে হচ্ছে, ও যেন আজ ইচ্ছে করে সাদা শাড়ি পরেছে। বোকা মেয়ে কি জানে না এত তাড়াতাড়ি সাদা শাড়ি পরতে নেই?
লালু বিউটির ঘরে গিয়ে ওদের ফেলে যাওয়া অস্ত্রটা হাতে করে বিউটির পাশে বসে থাকা বড় ভাই কালুর কাছে আসে। তারপর কালুকে জড়িয়ে ধরে হাউমাউ করে কেঁদে ওঠে। কালুর তখন মনে পড়ে ছোটবেলায় ভয় পেয়ে এভাবেই কেঁদে উঠত লালু। তবে সে কান্না একটু পরই থেমে যেত। আজ থামছে না। কাঁদতে কাঁদতে বলে: ভাই, এই অস্ত্রটা আমার বিউটিরে শেষ করছে। এই অস্ত্রটা। ভালো করে দেখ ভাই। এই অস্ত্রটা। কিন্তু তোমরা কি জানো? এই অস্ত্রটা আমি বানাইছি।
চেয়ারম্যানের মোটরসাইকেল এসে ওদের বাড়ির সামনে থামে। লালুর আর্তনাদ সেও শুনতে পায়। সাহস হয় না ভেতরে যাওয়ার। মোটরসাইকেল স্টার্ট দিয়ে ফিরে যায়। লালু কাঁদতেই থাকে। তার কান্না আর আক্ষেপ যেন শেষ হয় না। আকাশে-বাতাসে সে কান্না ছড়িয়ে পড়ে। এ যেন কান্না নয়, একটা মানুষের এক জীবনের আর্তনাদ। আমি সেই পিতা, যার বানানো অস্ত্রে তার কন্যা খুন হইছে। আমিই খুনি। হা-হা-হা, আমি আমার মাইয়ারে খুন করছি।
</doc>
<doc>
﻿আমেরিকান ঔপন্যাসিক স্টিভেন মিলহসারের (Steven Millhauser) জন্ম ১৯৪৩ সালের ৩ আগস্ট। তাঁর গল্প বলার ঢঙে অ্যাডগার অ্যালান পো এবং হোর্হে লুইস বোর্হেসের ছায়া অনেকে খুঁজে পান। ভ্লাদিমির নবোকভের ছাপও বেশ দৃষ্টিগ্রাহ্য। মার্টিন ড্রেসলার উপন্যাসের জন্য ১৯৯৭ সালে তিনি পুলিৎজার পুরস্কার পান। ‘আইজেনহেইম দ্য ইলিউশনিস্ট’ নামে তাঁর একটি ছোটগল্প অবলম্বনে জনপ্রিয় হলিউডি চলচ্চিত্র তৈরি হয়েছে, যেটির নাম দ্য ইলিউশনিস্ট। ‘বহির্জাগতিক আক্রমণ’ গল্পটি নিউ ইয়র্কার ম্যাগাজিনের ৯ ফেব্রুয়ারি, ২০০৯ সংখ্যা থেকে নেওয়া। মূল গল্পটির নাম ‘The Invasion From Outer Space’।



আমরা প্রস্তুত ছিলাম শুরু থেকে, আমরা জানতাম কী করতে হবে, কেননা কত শত বার কী এ ঘটনা দেখিনি আমরা?—শহরের অনুগত অধিবাসীরা ব্যস্ত তাদের প্রাত্যহিক কাজে, অকস্মাৎ থামিয়ে দেয়া টিভি প্রোগ্রাম, ভিড়ের সবার আকাশের দিকে উঠে যাওয়া দৃষ্টি, একটা ছোট্ট মেয়ের বাতাসে তাক করা আঙুল, সকলের হাঁ করা মুখ, কুকুরের ঘেউ ঘেউ, থেমে যাওয়া যানবাহন, ফুটপাথে পড়ে যেতে থাকা শপিং ব্যাগ, আর ওই যে, আকাশে, ক্রমশ আরো কাছে আসছে… এইসব; ফলে, ঘটনাটা যখন সত্যি সত্যি ঘটে গেল—কেননা এটা অনিবার্য ছিল, আমরা জানতাম এটা শুধু সময়ের ব্যাপার মাত্র—তখন আমাদের কৌতূহল আর আতঙ্কের মধ্যেও একপ্রকার অবিচল স্থিরতা অনুভব করলাম আমরা, পরিচয়ের কারণে যেরকম অবিচলতা তৈরি হয়, সেরকম; আমরা জানতাম আমাদের কী করতে বলা হবে, এরকম পরিস্থিতিতে। খবরটা ছড়ালো সকাল দশটার পর। টিভি উপস্থাপক-উপস্থাপিকাদের ঠিক সেরকমই দেখাচ্ছিল, যেমনটা দেখানোর কথা, তাদের মুখে একটা উদ্বেল ভাব, পরিপাটি চুল, উদগ্রীব কাঁধ, তারা আমাদের সতর্কবার্তা শোনাচ্ছে, আবার একই সঙ্গে এই আশ্বাসও দিচ্ছে যে, সবকিছু নিয়ন্ত্রণে আছে, কেননা তাদেরকেও এর জন্য প্রস্তুত করা হয়েছে, এক অর্থে তারা এর জন্য অপেক্ষাই করে ছিল, এই মাহেন্দ্রক্ষণের জন্য। আকাশে একটা কিছু যে দেখা গেছে, তা নিয়ে কোনো সন্দেহ নেই, কিন্তু কী দেখা গেছে, নিশ্চিত নয়। মহাকাশে কিছু একটা শনাক্ত করা গেছে, অবস্থাদৃষ্টে মনে হচ্ছে সেটা অত্যন্ত দ্রুত বেগে আমাদের আবহমণ্ডলের দিকে ধেয়ে আসছে, পরিস্থিতি নিবিড়ভাবে পর্যবেক্ষণ করছে পেন্টাগন। আমাদের বলা হয়েছে শান্ত থাকতে, ঘর থেকে বের না হতে আর পরবর্তী নির্দেশের জন্য অপেক্ষা করতে। আমরা কেউ কেউ সঙ্গে সঙ্গে দপ্তর থেকে ছুটি নিয়ে দ্রুত বাসায় পরিবারের পানে ছুটেছি, বাকিরা টিভি, রেডিও, কম্পিউটারের সামনে বসে থেকেছে, আমরা সবাই সেল ফোনে কথা বলছিলাম। আমাদের জানালা দিয়ে আমরা দেখতে পাচ্ছিলাম অন্যেরা তাদের নিজ নিজ জানালাপথে উপরে আকাশের দিকে তাকিয়ে আছে। যেভাবে শিশুরা অন্ধকারে ঝড়বজ্রের আওয়াজ শুনতে থাকে, সারাটা সকাল আমরা সেরকম অনুপুঙ্খে খবর শুনলাম। বাইরে মহাকাশে যা-ই থাক না কেন, তা তখনও অজ্ঞাত, বিজ্ঞানীরা সেটার প্রকৃতি শনাক্ত করতে পারেননি, সতর্ক থাকতে বলা হয়েছে, কিন্তু আতঙ্কিত হওয়ার কোনো কারণ তখনও ঘটেনি। আমাদের কর্তব্য শুধু রেডিও-টিভি খোলা রাখা, উৎকর্ণ বসে থাকা আর কী ঘটে তার জন্য অপেক্ষা করা। আর যদিও আমরা ছিলাম উদ্বিগ্ন, যদিও অস্থিরতা ইঁদুরের মতো আমাদের দেহের ভেতর দিয়ে হাঁটাচলা করছিল, তবু বাইরে ওটা যাই হোক না কেন, আমাদের দেখার সাধ জাগছিল, সাধ জাগছিল ঘটনাস্থলে উপস্থিত থাকতে, কেননা হাজার হলেও এটা আমাদের দিকে আসছে, আমাদেরকেই সাক্ষী হতে হবে, যেনবা আকাশের অপর প্রান্ত থেকে তারা আমাদেরই বেছে নিয়েছে। কেননা ইতিমধ্যে প্রচার করা শুরু হয়েছে যে, আমাদের শহরই সম্ভাব্য অবতরণ ক্ষেত্র, এরই মধ্যে টিভি ক্রুরা আসতে শুরু করেছে এ শহরে। আমরা ভাবছিলাম শহরের কোথায় এটা নামতে পারে: পার্কে পদ্মপুকুর আর বাচ্চাদের দোলনার মাঝখানে, অথবা শহরের উত্তর প্রান্তে ঘন জঙ্গলের ভেতর, কিংবা হতে পারে মলের পাশে মাঠের মধ্যে, যেখানে নতুন করে একটা খোড়াখুড়ির কাজ চলছে, অথবা হতে পারে এটা মেইন স্ট্রিটে পুরনো ডিপার্টমেন্ট স্টোরের ওপর দিয়ে উড়ে গিয়ে “ম্যানজিওনস পিজা অ্যান্ড ক্যাফের” ওপরে তিন তলা অ্যাপার্টমেন্টগুলোয় আছড়ে পড়বে, ইট আর কাচ ছিটকে পড়বে চারপাশে, হয়তো এটা পড়বে ব্যস্ত রাস্তার মাঝখানে আর আমরা দেখতে পাবো আঠারো-চাকার গাড়িগুলো উল্টে পড়ছে, উঠে আসছে রাস্তার কংক্রিটের বড় বড় ধারালো টুকরো, শত শত কার গার্ডরেইল ভেঙে বাঁধের গা বেয়ে গড়িয়ে নেমে যাচ্ছে।

দুপুর ১টার আগে আগে আকাশে কিছু একটার আবির্ভাব ঘটলো। আমাদের অনেকে তখনও লাঞ্চ করছি, বাকিরা ততক্ষণে বাইরে বেরিয়ে পড়েছে, রাস্তায় বা ফুটপাথে স্থাণুর মতো দাঁড়িয়ে আছে, দৃষ্টি আকাশপানে। চিৎকার, হৈ-চৈ, বাতাসে হাত ছোড়া, এ ওকে দেখাচ্ছে, ও তাকে। আর সত্যি সত্যি, কিছু একটা জ্বলজ্বল করছে, উপরে আকাশে, কিছু একটা কাঁপছে তিরতির করে গ্রীষ্মের নীল বাতাসে—জিনিসটা যাই হোক না কেন, আমরা স্পষ্ট দেখতে পেলাম। অফিসের সেক্রেটারিরা ছুটে গেল জানালার কাছে, দোকানিরা ক্যাশ রেজিস্টার ফেলে রেখে ছুটল দরজার বাইরে, কমলা রঙা শক্ত টুপি পড়া সড়ক শ্রমিকরা অ্যাসফল্ট থেকে মাথা তুলে চোখ ঢেকে তাকিয়ে থাকল ওপরের দিকে। এই দূরবর্তী আভা, এই চিকচিক করা বিন্দুটি সম্ভবত তিন কি চার মিনিট একভাবে ছিল। তারপর এটা বড় হতে থাকলো, হতে হতে একটা আধুলির সমান আকৃতি নিলো। হঠাৎ গোটা আকাশটা, মনে হলো, ভরে গেছে সোনালী বিন্দুতে। তারপর সেগুলো সোজা আমাদের ওপর ঝরে পড়তো থাকলো, মিহি রেণুর মতো, হলুদ ধূলিকণার মতো। আমাদের ঢালু ছাদে এগুলো পড়ে থাকলো, উড়ে এসে পড়তে থাকলো রাস্তার ফুটপাথে, আমাদের জামার হাতা, গাড়ির ছাদ ভরে গেল ধূলায়। আমরা বুঝতে পারছিলাম না, এগুলোকে কী বলবো।

প্রায় তের মিনিট ধরে নেমে আসতে থাকলো এই হলুদ ধূলা। এই সময়টা জুড়ে আকাশ দেখা যাচ্ছিল না। তারপর শেষ হলো এই বর্ষণ। রোদ উঠল, আকাশ আবার নীল। যতক্ষণ বর্ষণ হচ্ছিল, ততক্ষণ আমাদের হুশিয়ার করে বলা হলো, ঘরের ভেতরে থাকুন, সাবধানে থাকুন, বহির্বিশ্ব থেকে আসা বস্তু স্পর্শ করবেন না। কিন্তু ঘটনাটা এমন চট করে ঘটে গেল যে, আমাদের অনেকেরই জামা আর মাথার চুলে হলুদ ধূলার আস্তরণ। এই সতর্কবার্তার পরপরই এলো একটি সতর্ক আশ্বাসবাণী : প্রাথমিক পরীক্ষায় ক্ষতিকর কিছু ধরা পড়েনি, যদিও এই হলুদ ধূলার প্রকৃতি সম্পর্কে জানা যায়নি কিছু। যেসব প্রাণী এই ধূলা খেয়েছে, তাদের শরীরে দেখা দেয়নি কোনো উপসর্গ। আমাদের আহ্বান জানালো হলো, আমরা যেন এই ধূলা এড়িয়ে চলি এবং আরো পরীক্ষার ফলাফলের জন্য অপেক্ষা করি। ইত্যবসরে এ ধূলা আমাদের আমাদের বাগানে, সাইডওয়াকে, সিড়ির গোড়ায় পড়ে থাকলো, আমাদের মেপল গাছ আর টেলিফোন পোল আবৃত করে রাখলো এই ধূলা। সকালে ঘুম ভেঙে প্রথম তুষারপাত দেখার মতো মনে হলো। নিজ নিজ পোর্চে দাঁড়িয়ে আমরা দেখলাম, তিন-চাকার সুইপারগুলো আমাদের রাস্তায় ধীর গতিতে চলছে, বড় বড় হপার লাগানো এক একটার সাথে। হোস পাইপে পানির ঝাপটা দিয়ে আমরা আমাদের বাগানের ঘাস, সুড়িপথ, পোর্চে রাখা আসবাবপত্রের ধূলা পরিষ্কার করলাম। আমরা আকাশের দিকে তাকিয়ে থাকলাম, অপেক্ষা করতে থাকলাম নিউজের জন্য—ইতিমধ্যে আমরা খবর পাচ্ছিলাম, এই ধূলা আসলে এককোষী জীব—আর এই খবরে আমরা আমাদের উপচে পড়া হতাশা টের পাচ্ছিলাম।

আমরা চেয়েছিলাম, আমরা চেয়েছিলাম—ওহ, কে জানে আমরা আসলে ঠিক কী চেয়েছিলাম? আমরা চেয়েছিলাম রক্তারক্তি, পিষে ফেলা হাড়, যন্ত্রণায় কাতরানি। আমরা চেয়েছিলাম রাস্তায় রাস্তায় ধসে পড়বে ভবন, আগুনের হল্কায় ছিটকে উঠবে গাড়ি। আমরা চেয়েছিলাম আমাদেরই দানবীয় কোনো সংস্করণ, বিশাল মাথা, কাঠির মতো চিকণ গলা, নির্দয় মসৃণ রোবটিক বাহু যার মধ্য দিয়ে বের হবে মারণরশ্মি। আমরা চেয়েছিলাম মহাবিশ্বের বনেদী কোনো প্রভু, দয়ার্দ্র চোখ, যারা এক নতুন যুগের সূচনা ঘটাবে পৃথিবীতে। আমরা চেয়েছিলাম আতঙ্ক ও উল্লাস—এই হলুদ ধূলিকণা বাদে অন্য যে কোনো কিছু। এটাকে কি আগ্রাসন বলার যো আছে? আরো পরে, বিকেলবেলা আমরা জানতে পেলাম বিজ্ঞানীরা সবাই একমত হয়েছেন যে, এই ধূলা আসলে জীবন্ত কিছু। এগুলোর নমুনা বোস্টন, শিকাগো, ওয়াশিংটন ডিসিতে নিয়ে যাওয়া হয়েছে। এককোষী এই জীবগুলো আপাতদৃষ্টিতে নিরুপদ্রব মনে হচ্ছে, যদিও আমাদের সাবধান করে দেওয়া হলো কোনোকিছু স্পর্শ না করতে, জানালা বন্ধ রাখতে আর হাত ধুয়ে রাখতে। কোষগুলো একটা থেকে দুটা, দুটা থেকে চারটা—এভাবে বাইনারি ফিশনে বংশবৃদ্ধি করছে। নিজেদের সংখ্যা বাড়ানো ছাড়া এরা আর কিছু করছে না।

সকালে হলুদ ধূলায় ছেয়ে যাওয়া এক পৃথিবীতে আমাদের ঘুম ভাঙলো। আমাদের বাগানের বেড়া, টেলিফোন খুঁটির আড়কাঠে ধূলার আস্তরণ। হলুদ হয়ে যাওয়া রাস্তায় গাড়ির টায়ারের কালো দাগ। পাখিরা ডানা ঝাপটে হলুদ গুড়ো ছড়াচ্ছে বাতাসে। আবার এলো ঝাড়ুদার গাড়ি, সুড়িপথ আর বাগানে আবার হোসপাইপের পানির তোড়, হলুদ কুয়াশা উড়িয়ে নিচের কালো আর সবুজকে উঁকি দেওয়ানোর ব্যবস্থা করা গেল। কিন্তু ঘণ্টা না পেরোতেই সুড়িপথ আর বাগান আবার হলুদ মাঠ। ইলেকট্রিক আর টেলিফোন তার যেখানে ছিল, সেখানে এখন হলুদ হলুদ রেখা।

নিউজে জানানো হলো, এককোষী অণুজীবগুলো রড আকৃতির এবং সালোক-সংশ্লেষণের মাধ্যমে তারা নিজেদের পুষ্টি যোগায়। একটা একক কোষকে কোনো আলোকিত টেস্টটিউবে রাখলে এটা এতো দ্রুতগতিতে বংশবৃদ্ধি করে যে, প্রায় চল্লিশ মিনিটে পুরো টিউব ভরে যায়। উজ্জ্বল আলোয় ছয় ঘণ্টায় ভরে যায় পুরো একটা কক্ষ। আমাদের জৈব-শ্রেণীবিন্যাস পদ্ধতিতে এসব জীব কোথাও খাপ খায় না, যদিও কিছু কিছু ক্ষেত্রে নীলচে-সবুজ শৈবালের সঙ্গে এদের কিছু মিল পাওয়া যায়। এরা মানুষ বা কোনো প্রাণীর জন্য ক্ষতিকর—এমন কোনো প্রমাণ পাওয়া যায়নি।

আমরা আক্রান্ত হয়েছি এক “নাস্তি” দিয়ে, এক শূন্যতা দিয়ে, জীবন্ত ধূলিকণা দিয়ে। শুধু দ্রুত বংশবৃদ্ধি করতে পারা ছাড়া আগ্রাসনকারীর আর কোনো স্বভাব আছে বলে মনে হচ্ছে না। এই আগ্রাসনকারী আমাদের ঘৃণা করে না। আমাদের নিশ্চিহ্ন করে দেওয়ার বাসনা এদের নেই। নেই আমাদের পদানত করা বা অপমান করার খায়েশ। আমাদেরকে কোনো বিপদ থেকে রক্ষা করা বা আমাদের উদ্ধার করা, অথবা আমাদের অনন্ত জীবনের রহস্য শেখানোর কোনো ইচ্ছাও নেই এদের। এদের শুধু একটাই ইচ্ছা, নিজেদের বংশবৃদ্ধি করে যাওয়া। এই আদিম আগন্তুকের বিস্তার সীমিত করে দেওয়া হয়তো সম্ভব, হয়তো সম্ভব এদেরকে ঝাড়েবংশে নির্মূল করে দেওয়া; আবার হতে পারে আমরা ব্যর্থ হবো, আর আমাদের শহরগুলো ধীরে ধীরে ডুবে যাবে এই সর্বনাশা ধূলার স্তুপের নিচে। দিনে দিনে যতোই খবর শুনছি, ততোই আমাদের মধ্যে এই অনুভূতি জেগে উঠছে যে, আমাদের প্রাপ্য ছিল অন্যকিছু, আরো ভারি কিছু, আরো জাঁকালো কিছু, আরো রোমাঞ্চকর কিছু, এমন কিছু যা শোরগোলময় অথবা ধুন্দুমার, এমন কিছু যা নিজেকে একটি আত্মপ্রকাশ বা নিয়তি হিসেবে উপস্থাপন করতে পারে। মনে মনে আমরা কল্পনা করেছি, একটা কাঁৎ হয়ে থাকা স্পেসশিপের চারপাশে আমরা দাঁড়িয়ে আছি, অপেক্ষা করছি দরজা খুলে যাওয়ার। আমরা কল্পনা করেছি, আমাদের শিশুদের আমরা রক্ষা করার চেষ্টা করছি, আর তা করতে গিয়ে সেলারের ভাঙা জানালা দিয়ে ঢুকে পড়া শুড় কোপ বসিয়ে দ্বিখণ্ডিত করে দিচ্ছি। কিন্তু সেগুলোর কোনোটাই হয়নি, তার বদলে আমরা এখন আমাদের বাড়ির সামনের রাস্তা ঝাড়ু দিচ্ছি, পানি ছিটিয়ে সাফসুতরো করছি আমাদের পোর্চ, জুতা আর মোজা ঝাঁকিয়ে ধুলো ঝাড়ছি। আগ্রাসনকারীরা ঢুকে পড়েছে আমাদের বাড়ির ভিতর। জানালার শার্সি বন্ধ, পর্দা টেনে দেওয়া, কিন্তু তবু টেবিলে, জানালা-চত্বরে পুরু ধূলোর আস্তরণ। আমাদের ফ্ল্যাট-স্ক্রিন টেলিভিশনের গায়ে, আমাদের শেলফে পুরে রাখা ডিভিডির চিকণ পিঠে শুয়ে আছে ধূলা। জানালা দিয়ে বাইরে তাকালে যতদূর চোখ যায়, ধূলায় ঢাকা পড়েছে সবকিছু, উঁচু-নিচু ঢেউ খেলানো ধূলার আস্তরণ। আমরা একেবারে চোখের সামনে দেখতে পাচ্ছি এই আস্তরণ ক্রমশ ফুলে উঠছে, পাউরুটির মতো। এখানে-সেখানে রোদ ঠিকরে পড়লে ঠিক যেন গমক্ষেতের মতো লাগে।

সত্যি খুব শান্তিপূর্ণ উপায়ে ঘটনাটা ঘটছে, নিজের মতো করে।
</doc>
<doc>
﻿তালাস
শাহীন আখতার
প্রকাশক: মাওলা ব্রাদার্স
বাংলাদেশের মুক্তিযুদ্ধের একেবারে সূচনাবিন্দু থেকে এই উপন্যাসের মুখ্য চরিত্র মরিয়ম তথা মেরীর বেড়ে ওঠা এবং তার প্রতিটি বাঁক ফেরার সঙ্গে তার নিয়তি যেন অবিচ্ছেদ্যভাবে জড়িত। শুধু কি তাই, মুক্তিযুদ্ধ-পরবর্তী কিছুকালের সীমাতেও তার জীবন সচল ও সক্রিয় এবং দলিত-মথিত। সীমাহীন রক্তক্ষরণে যেমন তার নারীদেহ, তেমনি তার ব্যক্তিক মন ও মনস্তত্ত্বও রক্তাক্ত।
শাহীন আখতারের তালাস উপন্যাসের নায়িকা মেরী তথা মরিয়ম ‘পিতাহীন সন্তানের জননী হবে’, নিগৃহীত হবে, দৈহিক ও মানসিকভাবে, তার আলামত আমরা এই উপন্যাসের দ্বিতীয় অধ্যায় থেকেই পেতে শুরু করি। এ কি নিয়তি-নির্দিষ্ট কিছু, যা তার পিছু ছাড়ে না? নাকি নারী বলেই তার এই নিয়তি? নারী ধারণ করে বলেই তার এই পরিণতি?
মরিয়ম অপারেশন সার্চ লাইটের রাতে ঢাকা শহর ছেড়ে পালায়। তার ছোট ভাই মন্টু উধাও হয়ে যায়। যোগ দেয় মুক্তিযুদ্ধে। আর নানা ঘাটের পানি খেয়ে ডেরার পর ডেরা বদল শেষে মরিয়ম গিয়ে পড়ে পাকিস্তানিদের বন্দিশালায়। সেখানে তার মতো অনেককেই একই ভাগ্য বরণ করতে হয়।
মরিয়মের সূত্রে বাঙালি সম্পর্কে পাকিস্তানি সামরিক কর্মকর্তার দৃষ্টিভঙ্গির স্বরূপটি এ রকমের, ‘মরিয়ম মুসলমান শুনেও মেজর ইশতিয়াকের রাগ পড়ে না। বাঙালি মুসলমান আবার মুসলমান নাকি। হিন্দুরা তাদের কাফের বানিয়ে ফেলেছে।’ এবং মুক্তিযুদ্ধের শেষে যখন মরিয়ম ও অন্য ধর্ষিত নারী বন্দিরা মুক্তি পায়, তখন তাদের নিয়ে যাওয়া হয় নারী পুনর্বাসন কেন্দ্রে। তাদের জাতীয়ভাবে ভূষিত করা হয় ‘বীরাঙ্গনা’ অভিধায়। উদ্ধার করা নারীদের সবই অন্তঃসত্ত্বা। তাদের গর্ভজাত সন্তানদের পাঠিয়ে দেওয়া হয় বিশ্বের নানা দেশে। কেউ লোকলজ্জার ভয়ে আত্মসমর্পণ করা পাকিস্তানি সৈন্যদের সঙ্গে চলে যায় পাকিস্তানে। কেউ কেউ ভারতেও।
বস্তুত মরিয়মের পরিণতি হয়ে ওঠে একাত্তরের বেশির ভাগ ধর্ষিত নারীরই পরিণতি। তাদের স্বাভাবিকভাবে গ্রহণ করে না আত্মীয়স্বজন, বন্ধুবান্ধব এবং তাদের প্রতিবেশ-পরিপার্শ্ব। ফলে দেখা যায়, ‘মরিয়ম ও আরেক চরিত্র টুকি নিরুদ্দিষ্ট হওয়ার বছর খানেক পর, রায়েরবাজারের বাড়ির জায়গায় একটা চার তলা ফ্ল্যাট বাড়ি উঠে গেছে। তাতে পাশাপাশি এক জোড়া কালো গেট। সাং ফুলতলি, ডাকঘর সাহারপাড় ঠিকানাসহ কফিরউদ্দিন আহমেদের নাম মুছে লেখা হয়েছে রত্না ও ছন্দা—আলাদাভাবে দুটি গেটে যমজ দুই বোনের নাম। মেরী ওরফে মরিয়ম কোথাও নেই। ছিল যে, তার-ও কোনো সাক্ষ্য-প্রমাণ আর থাকল না। তারপরও লেখাটি হয়তো পাঠক বিশ্বাস করত, যদি এ কাহিনি এক অলীক নৌযাত্রায় শেষ না হয়ে হতো দুনিয়ার জমিনের ওপর।’
ফলে ভিন্ন এক বাস্তবতার কাছে আত্মসমর্পিত হয় বীরাঙ্গনারা। পালায় এই রূঢ় ও কঠিন বাস্তবতার সামাজিক আবেষ্টনী থেকে। 
...পৃথিবীর আকাশে সূর্য অস্ত যাচ্ছে। টুকির চোখে পেছনে ফেলে আসা সেই স্থলভূমি, যা রক্তিম দিগন্তে মাথার চুলের মতো ভাসছে। অনুরাধা সেদিকে তাকিয়ে উচ্ছ্বসিত গলায় বলে, ‘কী সুন্দর আমাদের দেশটা!’ 
‘টুকির মুখ থেকে আঁচল সরে যায়—যে দেশের জন্য আমরা শরীলের রক্ত দিছিলাম।’
নিজের শরীরের রক্ত দেওয়া সেই সব নারীরই জীবনগাথা অনুপম ভাষ্যে তুলে ধরেছেন শাহীন আখতার। মুক্তিযুদ্ধের এক অনুপম আখ্যান তালাস, যাকে বাদ দিয়ে আমাদের কথাসাহিত্য সম্পূর্ণতা পেতে পারে না।
</doc>
<doc>
﻿কর্মসূচির মধ্যে থাকছে মেয়েদের শরীরচর্চাও। 
২৩ নভেম্বর আমরা বসেছিলাম রাজশাহী অফিসে, বন্ধুসভার সঙ্গে। উপস্থিতি কম, তবে বেশ কয়েকটি বিষয়ে কাজ করার অঙ্গীকার করলেন বন্ধুরা। নিয়মিত পাঠচক্র, বিতর্কের আসর, গান শেখার আসর, শুদ্ধ উচ্চারণ ও আবৃত্তি। 
বলি, নতুন নতুন ভাবনা বন্ধুদের মাথা থেকে আসা চাই। সব ভালোর সঙ্গে আমরা থাকতে চাই। সব রকম কাজই থাকতে পারে বন্ধুসভায়। থাকতে পারে মেয়েদের শরীরচর্চাও। এ কথা শুনে দু-একজন পরস্পরের দিকে মিটমিট করে তাকালেও মনিরা রহমান বললেন, ‘এ কাজটা আমি করতে পারি। এটি আমি চালাতে চাই।’ হয়ে গেল সিদ্ধান্ত। একজন বন্ধু বললেন, ‘শুধু মেয়ে বন্ধুরা শরীরচর্চা করবেন? আমরা?’
হ্যাঁ, তাঁদের জন্যও শুরু হবে। এ কাজটির জন্য রাজশাহী বন্ধুসভা এগিয়ে থাকল। সারা দেশের মধ্যে তারাই প্রথম হলো। যেহেতু অন্য কোনো বন্ধুসভায় এ উদ্যোগটি নেই। 
কুমিল্লা বন্ধুসভার প্রকাশনা দিঘি বের হয়েছে। বের হয়েছে জগন্নাথ বিশ্ববিদ্যালয় বন্ধুসভার প্রকাশনা গোধূলি। বিশ্ববিদ্যালয় ক্যাম্পাসে রবীন্দ্রনাথের সার্ধশততম জন্মবার্ষিকীর অনুষ্ঠানে গোধূলির মোড়ক উন্মোচন করা হয়। দিঘি ও গোধূলির সম্পাদক ও লেখকদের অভিনন্দন জানাই। বন্ধুরা কঠিন কাজ সম্পাদন করলেন।
শীত পড়ছে। সারা দেশে হাজার হাজার বন্ধু আমাদের। সরাসরি যাঁরা বন্ধুসভার সঙ্গে যুক্ত, তাঁরা ছাড়াও আমাদের অনেক বন্ধু। আমাদের আশপাশে আছে অনেক শীতার্ত মানুষ; যাদের শীতের কাপড় নেই। সব বন্ধু এবার ব্যক্তিগতভাবেও শীতার্ত মানুষকে শীতবস্ত্র তুলে দেবেন। বন্ধু আমার, আপনার আশপাশে যে শীতার্ত মানুষ আছে, তাকে নিজ হাতে অন্তত একটি শীতবস্ত্র তুলে দিন। একটি করে বস্ত্র দিলে সারা দেশে এর সংখ্যা হয় ৫০ হাজার, ভাবা যায়! 
‘প্রতি মাসের সেরা বন্ধুসভা’ বিষয়ে বন্ধুদের মতামত চাওয়া হয়েছিল। অনেক বন্ধুই সেরা ঘোষণার পক্ষে। সিরাজগঞ্জ, হবিগঞ্জ, ময়মনসিংহ, বাগেরহাট বন্ধুসভাসহ বেশ কয়েকটি বন্ধুসভার বন্ধুরা সেরার পক্ষে মত দিয়েছেন।
মনে হয়, উদ্যোগটি শুরু হয়ে যেতে পারে। হ্যাঁ শুরু হচ্ছে ডিসেম্বর মাস থেকেই।
 সাধারণ সম্পাদক: প্রথম আলো বন্ধুসভা জাতীয় পরিচালনা পর্ষদ। 
syeduzzamanrowshan@gmail.com
</doc>
<doc>
﻿আঁখি মঞ্জিয়া দেখি রূপ: মাসুক হেলাল \ প্রকাশক: মাওলা ব্রাদার্স, ৩৯ বাংলাবাজার, ঢাকা-১১০০ \ প্রকাশকাল ২০১১ \ প্রচ্ছদ: কাইয়ুম চৌধুরী \ অঙ্গসজ্জা: মানবেন্দ্র সুর \ মূল্য: ৭৫০ টাকা

বিখ্যাত শিল্প-সমালোচক নিল কলিন্স রেমব্রান্টকে বিশ্বের মহত্তম প্রতিকৃতিশিল্পী হিসেবে উল্লেখ করে বলেছেন, ‘মানুষের মুখ বা প্রতিকৃতি তিনি যেভাবে, যে ভঙ্গিতে, যে শিল্পরীতির নির্ভরতায় আঁকেন, সেটা দেখেই তাঁর আঁকা মানুষটির আত্মার গভীরতম প্রদেশের স্পর্শ অনুভব করা যায়। আমরা যদি পোর্ট্রেট তথা প্রতিকৃতি অঙ্কনশিল্পের ইতিহাসের আশ্রয় নিই, তাহলে দেখব, চতুর্দশ থেকে শুরু করে ঊনবিংশ শতাব্দীর মধ্যপাদ পর্যন্ত শিল্পের এ ক্ষেত্রটিতে কী বিচিত্রধর্মী কাজের সমৃদ্ধ সম্ভার! তার ক্রমবিকাশের গতিও বহুগামিতায় চঞ্চল। অন্তহীন পরীক্ষা-নিরীক্ষাও বিপুল বিস্ময়-জাগানিয়া।’
ওপরের ভণিতার অর্থ এই নয় যে, আমি প্রতিতুলনায় বসেছি। কথাগুলো মনে এল চিত্রী মাসুক হেলালের আঁখি মঞ্জিয়া দেখি রূপ শিরোনামের পোর্ট্রেট বা প্রতিকৃতির বইটি হাতে পেয়ে। তাঁর এ বইয়ে জায়গা করে নিয়েছে তাঁর পেনসিল স্কেচে করা ৫২ জন মানুষের মুখ বা মুখমণ্ডল এবং সেসব মুখ তাঁর পেনসিলের গতিশীল শৈল্পিক ছোঁয়ায় কেবল জীবন্তই হয়ে ওঠেনি, তাঁদের হূদয়ের গহিন গহন প্রদেশের স্পন্দনও সেসব মুখে দ্যুতিময়। দ্যুতিময় অনুপুঙ্খ শৈল্পিক বিস্তারে। তাঁর পেনসিল স্কেচের জাদুকরিতায় যেন কথা কয়ে উঠেছে ৫২ জন প্রান্তিক মানুষের মুখ, চোখ, চোখের মণি, কপাল, কপালের কুঞ্চন, ভ্রুযুগল, ঠোঁট ও গণ্ডদেশ, মুখের প্রতিটি বলিরেখা, চুলের সুবিন্যস্ত ও বিস্রস্ত রূপ।
মাসুক হেলাল যদি তাঁর আঁকা পেনসিল স্কেচের আধার ৫২ জন মানুষের সংক্ষিপ্ত পরিচিতি বা তাঁদের জীবনসংগ্রামের কাহিনি না-ও তুলে ধরতেন, কেবল তাঁদের স্কেচের নিচে তাঁদের নাম ও পেশার পরিচয় দিতেন, তাহলেও আমরা তাঁদের মুখমণ্ডল থেকে তাঁদের আদ্যপান্ত জেনে যেতে পারতাম। প্রতিটি স্কেচের সঙ্গে স্কেচে ধৃত মানুষটির পরিচয় তাই আমার কাছে বাড়তি একটা পাওনা বলেই মনে হয়েছে। অতৃপ্তির কোনো অবকাশ রাখতে চাননি মাসুক, অন্তত পাঠকের কাছে। তাঁদের যেন বলতে চেয়েছেন তিনি, এই যে মানুষটির মুখ আর এই যে তাঁর সংগ্রামী জীবনের সংক্ষিপ্ত বয়ান। এভাবে উঠে আসে খেলনাওয়ালা রশীদ সরকারের মুখ। জানতে পারি, তিনি ছিলেন ১৯৭১ সালের মহান মুক্তিযুদ্ধের সক্রিয় সৈনিক। কী বিচিত্র তাঁর জীবনকাহিনি!
কত বিচিত্র পেশার পুরুষ ও নারী যে তাঁর পেনসিল স্কেচের বিষয়বস্তু, তার ইয়ত্তা নেই। প্রতিটি স্কেচের মুখ যেমন জীবন্ত, তেমনি জীবন্ত তাঁদের জীবনের বৃত্তান্তও। মাসুকের ভাষাভঙ্গিটিও ঝরঝরে।
মাসুকের মতো দ্বিতীয় কে আর পেনসিল স্কেচে এমন ধারাবাহিকভাবে প্রান্তিক সব মানুষের মুখ আঁকেন, তাঁদের সংগ্রামের কথা লেখেন? অতীতে কেউ এ ধরনের চেষ্টা করলেও তা ছিল বিচ্ছিন্ন প্রয়াস। মাসুকের আঁকাআঁকির এ প্রয়াসকে তাই আমি একটা মিশনারিসুলভ শৈল্পিক অভিযাত্রাই বলতে চাই। তাঁর মতো করে অতীতেও কেউ প্রান্তিক সব মানুষের মুখ আঁকেননি, বর্তমানেও কেউ আঁকেন না। শিল্পের এ ক্ষেত্রটিতে মাসুক হেলাল একক ও অদ্বিতীয় অভিযাত্রী। সেখানেই তাঁর বৈশিষ্ট্য। তাঁর এ শৈল্পিক অভিযাত্রা অব্যাহত থাকুক, তাঁর কাছে আমার এই সবিশেষ প্রত্যাশা।
</doc>
<doc>
﻿কতটুকু বড় হলে তাকে বড় হওয়া বলে? কত ফুট লম্বা হলে ‘বড়’ হওয়া যায়! আসলে কীভাবে বড় হয় মানুষ—বয়সে? উচ্চতায়? নাকি জ্ঞান ও প্রজ্ঞায়?
অমীমাংসিত প্রশ্নগুলো বড় বেশি চোখের সামনে এসে দাঁড়ায়। প্রশ্নগুলো দীপ্তকে ভাবায়, কখনো বা কাঁদায়ও। যদি রাতারাতি বড় হওয়া যেত! বড় হওয়ার কত্ত সুবিধা, খবরদারির নামে অকারণ শাসন-বারণ নেই; নেই পড়াশোনার নির্যাতনও। সবচেয়ে বড় কথা, তখন বিদঘুটে টেন্স মুখস্থ করতে হবে না, পড়তে হবে না অঙ্কের প্যাঁচে। দাদুর কাছে অঙ্ক কষতে বসলে প্রায়ই শুনতে হয়—‘একেই বলে ইতিহাসের পুনরাবৃত্তি। তোমার আব্বু গাধাটাও অঙ্কে ভীষণ কাঁচা ছিল!’
এমনতর মূল্যায়নে ভীষণ মন খারাপ করে দীপ্ত। আব্বুকে নিয়ে কেউ কটুকথা বললে কষ্ট হয়। অঙ্ক না পারা তো দোষের কিছু নয়। সবাইকে সবকিছু পারতে হবে কেন! তা ছাড়া সে যে অঙ্ক পারে না, বোঝে না, তা-ও তো নয়। মাঝেমধ্যে মাথাটা কাজ করে না আরকি। এ সময়ই দাদু মওকা বুঝে সংলাপ ছাড়েন, ‘বুঝলে দাদু, অঙ্ক না পারায় একবার তোমার বাবাকে এমন মার দিয়েছিলাম, মারের চোটে সে তিন দিন বাড়িতেই আসেনি!’ এমনতর আরও কতশত গল্প! শেষ নেই যেন। অথচ আব্বু দেশের বড় একটি প্রতিষ্ঠানের চার্টার্ড অ্যাকাউন্ট্যান্ট। অঙ্ক না পারলে কেউ চার্টার্ড অ্যাকাউন্ট্যান্টের মতো গুরুত্বপূর্ণ দায়িত্ব পালন করতে পারে!
দাদুর কথার প্রতিবাদ করতে গিয়েও পারে না। একবার আব্বুর কাছে অনুযোগ জানিয়ে বলেছিল, দাদু যে কী কী সব বলেন! শুনে হা হা করে হেসেছিলেন আব্বু, ‘কথা আসলেই সত্য!’
দীপ্তর বুক অভিমানে আরও বেশি ভারী হয়েছিল সেদিন। আব্বুটাও যে কী!
দাদুর অত্যাচারই শেষ নয়। সকালে বাসায় পড়াতে আসেন ইংরেজির শিক্ষক। তিনি টেন্সটা ভালো পারেন, তাই টেন্স বোঝানোর দিকেই মনোযোগ বেশি। দীপ্তর মাথায় বিষয়টি ঢোকে না বললেই সই। সে বোঝে, কাল হওয়া উচিত দুই প্রকার—সকাল ও বিকাল! তা না করে অতীত, বর্তমান আর ভবিষ্যতের কী ভয়ানক খেইল! ভাল্লাগে না ছাই!
সকালে ইংরেজির শিক্ষকের অত্যাচার সহ্য করে সন্ধ্যায় ছুটতে হয় গানের ক্লাসে। শিক্ষকের বাসায়। এটাও অসহ্য। বাবার ইচ্ছা, ওকে গায়ক বানাবেন। তাঁর নাকি খুব স্বপ্ন ছিল গায়ক হওয়ার। কিন্তু নানা কারণে পারেননি। এখন সেই স্বপ্নের বোঝা চাপিয়ে দিয়েছেন দীপ্তর কাঁধে! গান শেখার মতো বিচ্ছিরি ব্যাপার আর কী আছে—দীপ্ত ভেবে পায় না। গান তো কম্পিউটারেই শোনা যায়, দেখাও। তাহলে আলাদা কেন শেখা! শিখে কি গেয়ে গেয়ে নিজেকে শোনাবে!
তার ওপর বড় ভাইয়া আর মায়ের সারাক্ষণ খবরদারি তো আছেই। এটা করো, ওটা করো, ওই পড়াটা কি শেষ করেছ—আরও কত কী! ভাইয়া বিশ্ববিদ্যালয়ে পড়ে ঠিকই, কিন্তু বাসায় এলে পড়াশোনার নামগন্ধও নেই। অথচ ওর ওপরই যত খবরদারি!
মেজাজ তেতে উঠলে বড় হয়ে যেতে ইচ্ছে করে। ভাইয়ার মতো বড়। ভাইয়াকে তো এখন কেউ কিছু বলে না। উল্টো পরিবারের নানা বিষয়ে সবাই তার মতামত নেয়। ভাইয়ার মতো বড় হয়ে যেতে পারলে সবচেয়ে বড় যে সুবিধা—পড়াশোনা করতে হবে না! তা ছাড়া রবীন্দ্রনাথ, নজরুলও প্রাতিষ্ঠানিক পড়াশোনায় বেশিদূর অগ্রসর হননি বলে সে জেনেছে। দীপ্তও না হয় হলো না। তাতে কার এমন কী ক্ষতি!
আহা! যদি বড় হওয়ার কোনো ট্যাবলেট থাকত, যে ট্যাবলেট খেলেই একলাফে বড় হয়ে যাওয়া যেত! অবশ্য এখন যে দীপ্ত ছোট—মোটেও নয়। সে এসএসসি পরীক্ষা দিয়েছে কিছুদিন আগে। রাস্তাঘাটে অনেকেই ওকে ‘আপনি’ বলে সম্বোধন করা শুরু করেছে। ‘আপনি’ শব্দটা শুনতে ভালোই লাগে। ফাইনাল পরীক্ষা দিয়েও শান্তি নেই, পুরোনো বইগুলো পড়ার পাশাপাশি নতুন করে যুক্ত হয়েছে ভর্তি কোচিংয়ের ক্লাস। নইলে নাকি ভর্তি পরীক্ষায় পিছিয়ে পড়বে!
পরীক্ষার পর বন্ধুরা সবাই যার যার গ্রামের বাড়ি, আত্মীয়ের বাড়ি বা দূরে কোথাও বেড়াতে গেছে, সেখানে ওর একাই বইয়ের পাতায় মুখ বুজে ম্যান্দা মেরে বসে থাকা! অসহ্য, অমানবিক!
বড় হয়ে যাওয়াটা ভীষণ জরুরি। এবং সেটা খুব শিগগির। আর চলছে না। বহন করা যাচ্ছে না অত্যাচারের বোঝা। এসব অত্যাচার আর অত্যাচারীর খপ্পরে পড়ে কাটছিল ওর সময়। বন্দিদিন। পাল্লা দিয়ে মনের খেদটাও বাড়ছিল। এই বাড়া আর কাটার মধ্যেই এসএসসির ফল প্রকাশিত হলো।
আশ্চর্য, দীপ্ত গোল্ডেন জিপিএ পেয়েছে! প্রথমে সে তো বটেই, বাসার অন্যরাও বিশ্বাস করতে পারেনি খবরটা! যেই ধাতস্থ হয়েছে, অমনিই পড়ে গেল হুলস্থুল। সবাই ভীষণ রকম খুশি। ভাইয়া ছুটলেন মহল্লার একমাত্র মিষ্টির দোকানটায়। দোকানের সব মিষ্টি কিনে আনলেন একাই। খবর পেয়ে ক্যামেরাসহ টেলিভিশন চ্যানেলের লোক, পত্রিকার সাংবাদিক এলেন। তাঁরা ছেঁকে ধরলেন দীপ্তকে। এটা-ওটা কতশত প্রশ্ন তাঁদের! জবাব দেবেন মহামান্য দীপ্ত আহমেদ। সেদিন রাতেই একাধিক টেলিভিশনে দেখানো হলো দীপ্তর সাক্ষা ৎ কার। আর পরদিন দৈনিক পত্রিকায় ছবিসহ সংবাদ ছাপা হলো। বাসার সবাই খুশি। তবে সবচেয়ে বেশি খুশি দীপ্ত নিজে। কখনো কি ভাবতে পেরেছিল, বিখ্যাত মানুষের মতো ওর ছবি আর খবর পত্রিকায় ছাপা হবে, টেলিভিশন চ্যানেলেও দেখানো হবে!
বন্ধুবান্ধব, আত্মীয়স্বজন বাসায় এসে শুভেচ্ছা জানাচ্ছে। অনেকেই বাসায় ফোন করে বাহ্বা দিচ্ছে। দীপ্তই যেন এখন বাংলাদেশের সবচেয়ে বড় নায়ক, সবচেয়ে গুরুত্বপূর্ণ ব্যক্তি।
আনন্দে নাকি মানুষের চোখে পানি চলে আসে। দীপ্তর আসছে না কেন, বুঝতে পারছে না সে। তবে এত দিনে ওর ভেতর একটা প্রতীতি জন্মাল, আর বড় হওয়া লাগবে না। যথেষ্ট বড় হয়ে গেছে সে!
</doc>
<doc>
﻿উত্তরোত্তর বাড়ছে লাতিন আমেরিকার দেশ ব্রাজিলের অর্থনৈতিক প্রবৃদ্ধি। তার প্রকাশ ঘটছে নানাভাবে। যেমন দেশটির পর্যটন কেন্দ্রগুলোতে ভিড় বাড়ছে। রেকর্ডসংখ্যক মানুষ এখন প্যাকেজ হলিডেতে সমুদ্রসৈকতে যাচ্ছে। যদিও পর্যটকের এই স্রোত অনেকে ভালোভাবে নিচ্ছেন না।
ওসমার ও মারিয়া ফেরেইরা পর্যটনকেন্দ্র পোর্তো সেগুরোতে এক সপ্তাহের ছুটি কাটাচ্ছেন। স্কুলের পাঠ্যবইয়ে এই ঐতিহাসিক স্থানের কথা পড়েছেন তাঁরা। প্রায় ৫০০ বছর আগে ইউরোপীয়রা প্রথম ওই জায়গায় পা রাখে। বইতে পড়লেও কখনো যে ওই জায়গায় যেতে পারবেন—তা স্বপ্নেও ভাবেনি এই দম্পতি। আগে কখনো বিমানেই চড়েননি। প্যাকেজ হলিডের কথা ভাবেনওনি। কিন্তু তাঁরা এখন পছন্দের জায়গায় বেড়াতে যেতে পারছেন। শুধু ফেরেইরা দম্পতি নয়, ব্রাজিলের বহু মানুষের সেই সামর্থ্য হয়েছে এখন।
ওসমার বন্দরনগর সাও পাওলোর অবসরপ্রাপ্ত চিত্রশিল্পী ও শোভাকার (ডেকোরেটর)। অন্যদিকে মারিয়া বিউটি সেলুনে ম্যানিকিউরিস্ট হিসেবে কাজ করছেন। আয় বাড়ায় আগের চেয়ে সচ্ছল জীবন যাপন করছেন তাঁরা।
ব্রাজিলের অর্থনৈতিক অগ্রগতি শুধু লাখো মানুষকে দারিদ্র্যের কবল থেকে বের করে আনেনি, এই অগ্রগতি দেশটির নতুন নিম্ন-মধ্যবিত্ত শ্রেণীর আকাঙ্ক্ষাও বাড়িয়ে দিয়েছে। এই শ্রেণী ব্রাজিলে পরিচিত ‘সি ক্লাস’ হিসেবে। ওসমার ও মারিয়া এই শ্রেণীরই মানুষ।
সাগরতীরে প্লাস্টিকের চেয়ারে গা এলিয়ে বসা মারিয়া বলেন, ‘বাঁচার জন্য আমাদের শুধু খাবার দরকার নয়। এটাই জীবন! দেখুন, জায়গাটি কত সুন্দর।’
বাজার গবেষণা কোম্পানি ডেটা পপুলারের জরিপে দেখা গেছে, ২০০২ থেকে ২০১০ সালের মধ্যে পর্যটনশিল্পে ব্রাজিলের নিম্ন-মধ্যবিত্ত শ্রেণীর অংশগ্রহণ প্রায় দ্বিগুণ হয়ে ৩৪ শতাংশে দাঁড়িয়েছে। বর্তমানে ব্রাজিলের বিমানযাত্রীদের প্রায় অর্ধেকই ‘সি ক্লাসের’।
এদিকে এই পরিবর্তন ব্রাজিলের কিছু মানুষের মধ্যে একধরনের মানসিক চাপ তৈরি করেছে। একশ্রেণীর মানুষের মাঝে এই অনুভূতির সৃষ্টি হয়েছে যে তাঁদের জায়গায় অন্যরা হানা দিচ্ছে।
পোর্তো সেগুরোর দক্ষিণের একটি গ্রাম ট্রানকোসো। বরাবরই এটি অভিজাত পর্যটন এলাকা হিসেবে পরিচিত। কিন্তু এখন অনেকেই সেখানে যাচ্ছেন, যাঁরা তত ‘অভিজাত’ নন। অবসরপ্রাপ্ত অগ্নিনির্বাপণ কর্মী নরমা স্যান্ডেস বলেন, ‘যেসব মানুষ ট্রানকোসোতে আসছে, তাদের আচার-আচরণ আরও ভালো হওয়া প্রয়োজন। জায়গাটির প্রতি আরও বেশি সম্মান দেখানো উচিত তাদের।’ এক দশকেরও বেশি সময় ধরে এই গ্রামে ছুটি কাটাতে আসেন নরমা। তিনি বলেন, কয়েক বছর ধরে যাঁরা আসছেন, তাঁরা অনেক অন্যরকম।
সাংবাদিক আনা কাম্পোলিনা বছরে অন্তত দুইবার স্বামীসহ ট্রানকোসোয় বেড়াতে আসেন। তিনি বলেন, ‘আমাদের চোখে পড়েছে যে এখন যাঁরা আসছেন, তাঁদের অনেকেই এ কিংবা বি নন, বরং সি ক্লাসের। তাঁদের আচার-আচরণ ও পোশাক থেকে সেটা পরিষ্কার।’
যুক্তরাষ্ট্রের ইউনিভার্সিটি অব নটর ডেমের প্রফেসর ইমেরিটাস ব্রাজিলিয়ান নৃবিজ্ঞানী রবার্তো ডা-মাট্টা বলেন, অর্থনৈতিক সচ্ছলতা ব্রাজিলের মানুষের ‘সমতার প্রতি বিরোধিতা’কে প্রকাশ্যে তুলে ধরেছে। তিনি বলেন, ‘পদবি ও বংশ বা পদমর্যাদার প্রতি ভালোবাসা আমাদের পর্তুগিজ ঐতিহ্যের অংশ। এখানকার লোকেরা নিজেদের ভিন্ন, অন্যদের চেয়ে শ্রেষ্ঠ হিসেবে দেখতে চান। তাঁরা মিশ্রণ পছন্দ করেন না।’
ব্রাজিলের পরিবর্তনশীল সমাজ সম্পর্কে ঐতিহ্যবাহী অভিজাতদের অস্বস্তির আরও প্রমাণ পাওয়া গেছে ডেটা পপুলারের নেওয়া জরিপে। এতে এ ও বি শ্রেণীর ৪৮ শতাংশ বলেছে, বিভিন্ন পরিষেবা অনেক বেশি সহজলভ্য হয়ে পড়ায় সেবার মান কমে গেছে। প্রতিষ্ঠানটির চেয়ারম্যান রেনাটো মেইরেলেস বলেন, লোকের অভিযোগ শুনে তাঁরা এই জরিপ চালানোর সিদ্ধান্ত নেন। উদাহরণ হিসেবে বলা যায়, বিমানবন্দরগুলোতে মানুষের ভিড় এখন অনেক বেশি। তিনি বলেন, জরিপে দেখা গেছে নবাগতদের গ্রহণ করার ব্যাপারে উচ্চশ্রেণীর দিক থেকে শক্ত বিরোধিতা রয়েছে। 
রেনাটো মেইরেলেসের ধারণা, সব নাগরিককেই এই সেবা দেওয়ার জন্য ব্রাজিল যখন আরও ভালোভাবে প্রস্তুত হবে, তখনই কেবল এই উত্তেজনা নিরসন সম্ভব। উদাহরণ হিসেবে তিনি বলেন, বিমানবন্দরগুলোতে যদি যথেষ্ট জায়গা থাকে, তাহলে আর এত উত্তেজনা থাকবে না। 
 দাউদ ইসলাম, বিবিসি অবলম্বনে
</doc>
<doc>
﻿এই তো কিছুদিন আগেও বাসা কিংবা অফিস বদলাতে হলে পড়তে হতো নানা ঝামেলায়। মালপত্র স্থানান্তর নিয়ে পড়তে হতো বিপাকে। আর যাকে দিচ্ছেন এই মালপত্র স্থানান্তরের দায়িত্ব, সে-ই বা কতটা বিশ্বস্ত। ঠিকমতো সবকিছু পৌঁছে দেবে তো? এখন ঢাকা শহরে গড়ে উঠেছে বাসা কিংবা অফিস বদল করার অনেক নির্ভরযোগ্য প্রতিষ্ঠান। 
অনেক কাঠখড় পুড়িয়ে অবশেষে ধানমন্ডি ৯ নম্বর সড়কে একটি বাসা পেলেন এনসিসি ব্যাংকের কর্মকর্তা ফয়সাল শাহরিয়ার। বাসা তো পাওয়া গেল, এবার আগের বাসার জিনিসপত্র নতুন বাসায় আনার পালা। দীর্ঘদিনের এই সংসারে জিনিস তো আর কম জোটেনি! তাই আসবাবপত্র ঠিকমতো নতুন বাসায় নেওয়া যাবে তো? তার ওপর এসি, ফ্যান, চুলা—সবই তো নতুন করে লাগাতে হবে। শেষে সবকিছুর দায়িত্ব দিলেন নগরের একটি বাসা বদল করা প্রতিষ্ঠানের হাতে। ব্যস, তারাই মিটিয়ে দিল সব সমস্যা। নগরে প্রতি মাসেই বাসা কিংবা অফিস বদল করতে হয় অনেককেই। সেই সঙ্গে আগের বাসা থেকে জিনিসপত্র নতুন বাসায় নেওয়া, নতুন করে ইলেকট্রিক যন্ত্রপাতির সংযোগসহ রয়েছে নানা ঝামেলা। এসব ঝামেলা নিরসন করে বাসা-অফিস বদল করার অনেক প্রতিষ্ঠান।
সেবাদানকারী কিছু প্রতিষ্ঠান
বড় ভাইয়ের হাত ধরে বাসা-অফিস বদল করার প্রতিষ্ঠান ‘প্যাক অ্যান্ড শিফট’-এর সঙ্গে যুক্ত হয়েছিলেন কে এ খসরু। প্যাক অ্যান্ড শিফট দেশের প্রথম বাসা-অফিস বদল করার প্রতিষ্ঠান বলে দাবি করেন তিনি। ১৯৯৮ থেকে পথচলা শুরু করে এই প্রতিষ্ঠান। বাসা বদলের জন্য এ প্রতিষ্ঠানের সাহায্য নিয়েছেন সাবেক প্রধান বিচারপতি সাহাবুদ্দীন আহমদ, মাইলসের সাফিন আহমেদ।এ ছাড়া বেশ কিছু বেসরকারি বিশ্ববিদ্যালয়ও তাদের সাহায্যে ঠিকানা বদল করেছে। বাসা-অফিস বদল করার প্রয়োজনীয় সব তথ্য পাওয়া যাবে তাদের ওয়েবসাইটে (www.packnshift.com)। বাসা বদলে সাহায্য করে এমন আরও কিছু উল্লেখযোগ্য প্রতিষ্ঠান হচ্ছে—আলিফ এন্টারপ্রাইজ, প্রগ্রেসিভ এন্টারপ্রাইজ, মেসার্স রত্না ট্রান্সপোর্ট, বন্যা এন্টারপ্রাইজ, বলাকা এন্টারপ্রাইজ, মজনু এন্টারপ্রাইজ। এ ছাড়া মিরপুর, জিগাতলা, গাবতলী, খিলগাঁও, তেজগাঁও, শাহজাহানপুর, হাতিরপুল বাজার, সাতরাস্তা, মোহাম্মদপুর টাউন হল, সায়েদাবাদ, ট্রাক ও পিকআপ স্ট্যান্ডে গিয়েও পেতে পারেন বাসা বদলের জন্য পিকআপ, ঠেলাগাড়ি ও রিকশাভ্যান।
যেসব সেবা দেওয়া হয়
আসবাবপত্র স্থানান্তর করা ছাড়াও এ ধরনের প্রতিষ্ঠানগুলো ইলেকট্রিক যন্ত্র যেমন এসি, ফ্যান, লাইট, ওয়াশিং মেশিন, গ্যাসের চুলা স্থানান্তর ও ফিটিং করে। একই সঙ্গে দক্ষ ইলেকট্রিশিয়ান দিয়ে বিকল যন্ত্রও মেরামত করিয়ে দেয়। তবে এ জন্য আপনাকে আলাদা অর্থ ব্যয় করতে হবে। কোনো কোনো প্রতিষ্ঠান আবার পুরোনো আসবাব কেনে। যাঁরা নতুন বাসায় নতুন আসবাব বসাচ্ছেন, তাঁরা পুরোনো আসবাব বিক্রি করতে পারেন এদের কাছে।
সার্ভিস চার্জ কত
এক টন পিকআপে মাল স্থানান্তর করতে খরচ পড়বে ৩৫০০-৪৫০০ টকা। দুই টন পিকআপে ৪০০০-৪৫০০, তিন টন পিকআপে ৫০০০-৫৫০০, চার টন পিকআপে ৭০০০-৭৫০০ ও পাঁচ টন পিকআপে ৮৫০০-৯০০০ টাকা খরচ পড়বে। তবে দূরত্ব ও কত তলায় মালপত্র স্থানান্তর করা হবে, এর ওপর নির্ভর করে খরচ কম-বেশি হয়। আর যদি ঢাকার বাইরে মালপত্র স্থানান্তর করতে হয়, এর জন্য খরচের পরিমাণ ঠিক করে নিতে হবে আলোচনা সাপেক্ষে। এসি, ফ্যান খোলা ও লাগানো বাবদ খরচ পড়বে যথাক্রমে ৩৫০০ ও ৩০০ টাকা।
কিছু সতর্কতা
	প্রথমেই বাক্সবন্দী করুন আপনার শৌখিন জিনিসপত্র।
	ছোট জিনিসপত্র হারিয়ে যাওয়ার আশঙ্কা বেশি, তাই ছোট জিনিসপত্র আলাদা করে একটি প্যাকেটে ভরে নিন।
	কাচের জিনিসপত্র অবশ্যই আলাদা করে প্যাকেট করতে হবে। প্রয়োজনে আগেই বাজার থেকে কিছু কার্টন কিনে রাখতে পারেন।
	টিভি, কম্পিউটার, ফ্রিজ, ওভেন একটু বাড়তি যত্ন নিয়ে প্যাক করুন।
	আসবাবে যেন দাগ না পড়ে, এর জন্য মোটা কাগজে মুড়িয়ে নিতে পারেন। রশি দিয়ে বাঁধার সময় রশির নিচে পুরোনো পত্রিকা ভাঁজ করে দিলে দাগ পড়ার সম্ভাবনা থাকে না।
	আসবাব খোলার পর সু্ক্র যেন হারিয়ে না যায়, সেদিকে খেয়াল রাখুন।
	সম্ভব হলে সব প্যাকেট আলাদা করে চিহ্নিত করুন এবং মোট কতটি প্যাকেট এর হিসাব রাখুন।
</doc>
<doc>
﻿ভোট গ্রহণ ও গণনা স্বাভাবিক গতিতে হলে আজ রাতের মধ্যেই জানা যাবে, কে হচ্ছেন নারায়ণগঞ্জ সিটি করপোরেশনের প্রথম মেয়র। নারায়ণগঞ্জ শহরের বাইরে থাকা অসংখ্য অনগ্রসর এলাকার অবকাঠামো উন্নয়নের পাশাপাশি নাগরিক সেবার দিকেও নজর রাখতে হবে মেয়রকে। এই প্রেক্ষাপট নিয়ে এবারের আয়োজন। লিখেছেন আসিফ হোসেন ও ইমরান উজ-জামান

অনগ্রসর সিদ্ধিরগঞ্জ ও কদমরসুল
১৮৭৬ সালে নারায়ণগঞ্জ পৌরসভা গঠন করা হয়। ১৯৮৮ সালের পর থেকে ১৫ বছর নারায়ণগঞ্জ পৌরসভায় নির্বাচিত কোনো জনপ্রতিনিধি ছিলেন না। ২০০৩ সালের নির্বাচনে ডা. সেলিনা হায়াৎ আইভী মেয়র নির্বাচিত হন। তিনি মেয়র নির্বাচিত হওয়ার পর নারায়ণগঞ্জ পৌরসভার এলাকাগুলোর পানিনিষ্কাশন-ব্যবস্থার উন্নয়ন করেন। শহরের যানজট কমাতেও তিনি কাজ করেন।
এদিকে ১৯৯৩ সালে বিএনপি সরকারের আমলে কদমরসুল (বন্দর) পৌরসভা গঠন করা হয়। এখানে নির্বাচিত জনপ্রতিনিধি ছিলেন না, ছিলেন প্রশাসক। এই পৌরসভার রাস্তাঘাট, পানিনিষ্কাশন-ব্যবস্থার তেমন কোনো উন্নয়ন করা হয়নি। বন্দরবাসীর দীর্ঘদিনের দাবি অনুযায়ী, শীতলক্ষ্যা নদীতে সেতুও নির্মাণ করা হয়নি। ২০০৩ সালে চারদলীয় জোট সরকারের আমলে সিদ্ধিরগঞ্জ পৌরসভা গঠন করা হয়। এ পৌরসভাও নির্বাচিত জনপ্রতিনিধির বদলে প্রশাসক দিয়ে চালানো হয়। এর এলাকাগুলোর রাস্তাঘাট ভাঙা। পানিনিষ্কাশন-ব্যবস্থাও বেহালে আছে। বর্ষা মৌসুমে বিস্তীর্ণ এলাকা পানিতে তলিয়ে থাকে।
চলতি বছরের ৫ মে নারায়ণগঞ্জ পৌরসভা, সিদ্ধিরগঞ্জ পৌরসভা ও কদমরসুল পৌরসভা নিয়ে নারায়ণগঞ্জ সিটি করপোরেশন গঠন করা হয়। এবারের নির্বাচনে সাবেক নারায়ণগঞ্জ পৌরসভার মতো কদমরসুল ও সিদ্ধিরগঞ্জ পৌরসভার উন্নয়ন করার আশ্বাস দিয়েছেন মেয়র পদপ্রার্থীরা। ওই এলাকার ভোটারদেরও প্রত্যাশা, সাবেক দুই অবহেলিত পৌরসভার এলাকাগুলোর উন্নয়নে মেয়র ও কাউন্সিলররা মনোযোগী হবেন। 

মেয়রের কাছে যা চাই
নারায়ণগঞ্জ সিটি করপোরেশনের প্রথম নির্বাচন বলে ভোটারদের চাওয়া একটু বেশি। শহরের লক্ষ্মীনারায়ণ আখড়া রোডের বাসিন্দা শাহাবদ্দিন খান বলেন, ‘নির্বাচিত মেয়রের কাছে প্রথম চাওয়া হবে শহর থেকে মাদক 
দূর করা। এর পরই চাইব নাগরিক সমস্যাগুলোর সমাধান। যখন-তখন যাতে রাস্তা খোঁড়াখুঁড়ি করা না হয়, আশা করি, নতুন মেয়র সেদিকে নজর দেবেন।’ 
অবকাঠামো ও নাগরিক-সুবিধার দিক দিয়ে পিছিয়ে থাকা সিদ্ধিরগঞ্জ ও কদমরসুল এলাকার জনগণের কাছ থেকে প্রার্থীদের আশ্বাস 
নিয়ে পাওয়া গেছে মিশ্র প্রতিক্রিয়া। ২১ নম্বর ওয়ার্ডের ভোটার লিয়াকত আলী মনে করেন, মেয়রের পক্ষে সবই সম্ভব। তিনি চাইলে অনুন্নত এলাকাগুলোয় শহরের সমান সুযোগ-সুবিধাসম্পন্ন অবকাঠামো গড়ে তুলতে পারবেন। তাঁদের এলাকার রাস্তাঘাট ও পয়োনিষ্কাশন-ব্যবস্থার উন্নয়নে মেয়র বেশি নজর দেবেন বলে তিনি আশা করছেন।
২ নম্বর ওয়ার্ডের বাসিন্দা দিনমজুর শরিফ মিয়ার ভাষ্য, ‘আমাদের এলাকায় কোনো রাস্তাঘাট নেই। এখনো হাঁটুপানি মাড়িয়ে শহরে আসতে হয়। নতুন মেয়রকে এই এলাকার উন্নয়নে প্রথম থেকেই কাজ শুরু করতে হবে।’
বন্দর উপজেলার সোনাকান্দা এলাকার বাসিন্দা সোলায়মান ও আবু হেনা জানালেন, প্রতিদিন শীতলক্ষ্যা নদী দিয়ে লক্ষাধিক মানুষ খেয়া পারাপার হয়। এতে সবাইকে দুর্ভোগ পোহাতে হয়। প্রায়ই নৌদুর্ঘটনা ঘটে। ঘটে প্রাণহানির ঘটনা। নির্বাচনের সময় ভোটারদের কাছে বলা হয়, দ্রুত শীতলক্ষ্যা সেতু নির্মাণ করা হবে। কিন্তু সেতু আর নির্মাণ করা হয়নি। এবারও মেয়র পদপ্রার্থীরা শীতলক্ষ্যা সেতু নির্মাণের ঘোষণা দিচ্ছেন। তাঁদের প্রতিশ্রুতি বাস্তবায়িত হবে বলে আশা করছেন তাঁরা।
এদিকে সিদ্ধিরগঞ্জের মিজমিজি এলাকার বাসিন্দা আহম্মদ আলী ও আবু রায়হান জানালেন, সিদ্ধিরগঞ্জে অনেক শিল্পকারখানা রয়েছে। এখানকার রাস্তাঘাটের অবস্থা খারাপ। বর্ষা মৌসুমে একটু বৃষ্টি হলেই সড়কে হাঁটুপানি জমে যায়। যাতায়াত করতে গিয়ে এলাকার মানুষকে দুর্ভোগ পোহাতে হয়। এ ছাড়া পানিনিষ্কাশনের ব্যবস্থা নেই বললেই চলে।
সুশীল সমাজ মনে করে, নারায়ণগঞ্জের সমান অবকাঠামো অনুন্নত সিদ্ধিরগঞ্জ ও কদমরসুল এলাকায় গড়ে তোলা কখনোই সম্ভব নয়। কারণ, নির্বাচিত হয়ে মেয়রকে সুষম বণ্টন করতে হবে। কাজেই সব জায়গার উন্নয়ন বরাদ্দ সমান থাকবে। তখন সব এলাকা সমান বরাদ্দ পাবে। এতে উন্নয়নের দৌড়ে নারায়ণগঞ্জই এগিয়ে থাকবে।

কদমরসুল ও সিদ্ধিরগঞ্জের এলাকাগুলোর যোগাযোগব্যবস্থা নাজুক। মেয়র নির্বাচিত হলে এসব এলাকায় নতুন রাস্তাঘাট করার উদ্যোগ নেব। জলাবদ্ধতা নিরসনে কাজ করব। শীতলক্ষ্যা নদীতে পারাপারের জন্য সেতু নির্মাণ করব। একটি আধুনিক সিটি করপোরেশনের সব সেবা দেওয়ার চেষ্টা করব।—সেলিনা হায়াৎ আইভী

আমি মেয়র নির্বাচিত হলে একটি বেস্ট নারায়ণগঞ্জ সিটি বানাব। একজন নতুন বউকে মানুষ যেভাবে দেখে, আমি ঠিক সেভাবে নতুন বউয়ের আদলে নারায়ণগঞ্জকে গড়ব, যাতে মানুষ এ শহর দেখে বলতে পারে, বাহ্, কত সুন্দর নগর! স্বাস্থ্য, শিক্ষা, চিকিৎসা, আধুনিক রেল-যোগাযোগব্যবস্থা গড়ে তুলব। বন্দরবাসীর দীর্ঘদিনের দাবি শীতলক্ষ্যা সেতু নির্মাণ করব।—শামীম ওসমান

আমি নির্বাচিত হলে নারায়ণগঞ্জের উন্নয়নে ১০০ বছরের মহাপরিকল্পনা তৈরি করব। গ্যাস, বিদ্যুৎ, পানি ও জলাবদ্ধতার সমস্যা সমাধান করব। অবহেলিত সিদ্ধিরগঞ্জ ও কদমরসুল এলাকার নাগরিক সমস্যা সমাধানে জোর দেব। নির্বাচিত হতে পারলে শীতলক্ষ্যা নদীর ওপর দুটি সেতু নির্মাণ করব।—তৈমুর আলম খন্দকার
</doc>
<doc>
﻿সিঁড়ি ভেঙে চারতলায় উঠতে খুব বেশি কষ্ট হলো না। তবে চারতলার ছোট্ট ঘরটাতে পা দিয়েই হাঁপ ছেড়ে বাঁচার চেয়ে দম বন্ধ হয়ে যাওয়ার দশা। কারণ, একটাই—ছোট ঘরে পাতা হয়েছে তিন-তিনটি চৌকি। আর প্রতিটি চৌকির পাশে আছে ছোট একটা করে টেবিল। তবে টেবিলের সংখ্যা তিন না হয় চারটা। এই ঘরে মোট চারজনের থাকার ব্যবস্থা রয়েছে। একটা বিছানায় কোনো মেয়ে নেই, তাই হাঁটার জায়গার জন্য একটি চৌকি বারান্দায় রাখা হয়েছে। এই পরিসরের মধ্যে আরেকটি চৌকি পাতা হলে কী দশা হতো, ভাবতেই কেমন যেন লাগে।
যে ঘরের বর্ণনা করা হচ্ছে, তা নগরের মণিপুর এলাকার একটি বেসরকারি মালিকানাধীন ছাত্রী হোস্টেলের চিত্র। চারতলা ভবনের পুরোটাই ছাত্রীদের জন্য। এমন চিত্র মেলে নগরের বেশির ভাগ বেসরকারি ছাত্রী হোস্টেলে গেলে। আর এসব হোস্টেলে থাকছেন ইডেন মহিলা কলেজ, গার্হস্থ্য অর্থনীতি কলেজ, বদরুন্নেছা মহিলা কলেজ, ঢাকা বিশ্ববিদ্যালয়ের হলে সিট পেতে দেরি হচ্ছে এমন সব শিক্ষার্থীরা। এ ছাড়া ভর্তির জন্য যাঁরা নগরে কোচিং করতে আসছেন, তাঁদের বেশির ভাগের থাকার জন্য ভরসা বেসরকারি ছাত্রী হোস্টেল। নামে-বেনামে বেশির ভাগ ছাত্রী হোস্টেলই গড়ে ওঠে ফার্মগেট, মণিপুরীপাড়া, লালমাটিয়া, আজিমপুর ও মগবাজার এলাকায়।

আসন ভাড়া কি ইচ্ছামাফিক?
খোঁজ নিয়ে জানা যায়, ফার্মগেট এলাকায় হোস্টেলগুলোতে থাকতে গেলে প্রতি মাসে তিন হাজার ৫০০ থেকে ছয় হাজার টাকা ভাড়া গুনতে হয়। হোস্টেলে উঠতে হলে জামানত হিসেবে দুই মাসের ভাড়া অগ্রিম দিতে হয়। এ ছাড়া নিরাপত্তা জামানত তো (সিকিউরিটি মানি) আছেই। তবে এ টাকা তুলতে গেলে অনেক বিড়ম্বনা সহ্য করতে হয় বলে জানান ভুক্তভোগী এক শিক্ষার্থী। মণিপুরীপাড়ার রোজা হোস্টেলে এক বছর ধরে আছেন লিসা সাহা। তিনি জানান, এতটুকু একটা বিছানা, তবু এর মধ্যেই ঘুমাতে হয়। আর এ জন্য রাখা হচ্ছে তিন হাজার ৮৫০ টাকা। আমরা দুটি বিছানা একসঙ্গে করে থাকছি। আমার তো মনে হয়, হোস্টেল কর্তৃপক্ষ বড় বিছানা দিতেও যেন কার্পণ্য করে। কোনো কোনো হোস্টেলে সিঙ্গেল রুমের কথা বলে বেশি ভাড়া আদায় করলেও হোস্টেল ঘুরে দেখা যায়, এত ছোট রুম, যেখানে কেবল একটি বিছানা পাতা হয়েছে। হাঁটার জায়গা পর্যন্ত নেই; অথচ মাস শেষে ভাড়া দিতে হচ্ছে অন্যান্য কক্ষ থেকে প্রায় দ্বিগুণ।
আসন নিয়ে প্রতারণার কথা যে সত্য, তা বেশির ভাগ হোস্টেল ঘুরেই দেখা যায়। অধিকাংশ কক্ষেই চার থেকে ছয়জন করে থাকছেন। আর কক্ষের হিসাবটা হয়েছে হোস্টেল কর্তৃপক্ষের ইচ্ছামতো। বড় একটি কক্ষকে হার্ডবোর্ডের বেড়া দিয়ে আলাদা করা হয়েছে। মণিপুরীপাড়ার একটি হোস্টেলের বারান্দায় প্লাস্টিকের বোর্ড দিয়ে আলাদা রুম করা হয়েছে। আর সরু বারান্দায় পাতা হয়েছে আলাদা করে দুটি আসন। নেই কোনো পড়ার টেবিল। আর এই দুই চৌকির ভাড়া দিতে হচ্ছে চার হাজার টাকা।

খাবারের মান নিয়ে প্রশ্ন
‘দুপুরে খাবার এনে রেখেও খাওয়া হয়নি। এত বাজে খাবার মুখে তোলা যায় না।’ বলছিলেন ফার্মগেটের একটি হোস্টেলে বসবাসরত নবনীতা আহম্মেদ। আবার লালমাটিয়া ব্লক-সি, ২/২-এর ইউনাইটেড লেডিস হোস্টেলের নাম প্রকাশে অনিচ্ছুক এক কর্মজীবী নারী বলেন, ‘হোস্টেলের খাবার খুবই নিম্নমানের। তাই শত ব্যস্ততার মধ্যেও রান্না করেই খাচ্ছি। সেখানেও আছে ঝক্কি, চুলার সিরিয়াল দিতে হয় অনেক আগে থেকে। তবে এ খাবার না খেলেও ঠিকই মাস শেষে টাকা গুনতে হচ্ছে। আর কর্তৃপক্ষকে জানালে একবাক্যে জানানো হয় না খেতে পারলে কিছু করার নেই। খাবারের মানোন্নয়নের ব্যাপারে কোনো পদক্ষেপই নেওয়া হয় না। বেশির ভাগ হোস্টেলের থাকার জায়গা যেমন ঘিঞ্জি, তেমনি খাবার ও রান্নাঘর থাকে অপরিচ্ছন্ন। গুমোট আর অপরিচ্ছন্ন পরিবেশেই থাকতে হয়। বিদ্যুৎ চলে গেলে সেরেছে, দিনের বেলায় অন্ধকার মনে হয়। তার পরও বাধ্য হয়ে এখানে থাকতে হয়।’ এসব জানালেন একটি বেসরকারি হোস্টেলের সদস্য রাখি দাস। তাঁর অভিযোগ, একটা তলাজুড়ে থাকছে ৪০ জন মেয়ে, কিন্তু এই ৪০ জন মেয়ের জন্য বরাদ্দ মাত্র তিনটি টয়লেট, যা প্রয়োজনের তুলনায় অপ্রতুল। সিরিয়াল দিয়ে থাকতে হয় অন্তত ঘণ্টা খানেক আগে। আর এর বেশির ভাগ টয়লেটই থাকে অপরিচ্ছন্ন।

নিরাপত্তার অভাব
বেসরকারি ছাত্রী হোস্টেলগুলোর নিরাপত্তাব্যবস্থা খুব বেশি ভালো নয়—এমন অভিযোগও মেলে। ফার্মগেটের একটি হোস্টেলে থাকছেন তানিয়া আহম্মেদ। তিনি বলেন, ‘নিচে কোচিং সেন্টার আর ওপরে থাকছি আমরা। যেমন শব্দ, তেমনি যে কেউ যেকোনো সময় প্রবেশ করতে পারে। নিরাপত্তাব্যবস্থা খুব বেশি ভালো নয়।’ অন্যান্য হোস্টেলে বসবাসরত শিক্ষার্থীদের সঙ্গে কথা বলে জানা যায়, অনেক হোস্টেলের সামনে বখাটে ছেলেদের আড্ডা থাকে। এ বিষয়ে হোস্টেল কর্তৃপক্ষ নিরাপত্তাব্যবস্থা জোরদার করে না।

চাই সরকারি উদ্যোগ
বেসরকারি ছাত্রী হোস্টেলের নানা অনিয়মের ব্যাপারে অভিযোগ করার কোনো ব্যবস্থা নেই। আর তাই সমস্যা সমাধানের জন্য সরকারি কিংবা সামাজিক কোনো ব্যবস্থাও নেই। অথচ জাতীয় মহিলা সংস্থার অধীনে প্রায় সব কয়েকটি জেলায় কর্মজীবী নারীদের জন্য রয়েছে আলাদা হোস্টেল। আর এ বিষয়ে কোনো উদ্যোগ নেওয়া যায় কি না, এ নিয়ে জাতীয় মহিলা সংস্থার চেয়ারম্যান অ্যাডভোকেট অধ্যাপক মমতাজ বেগম বলেন, ‘এ সমস্যা সম্পর্কে আগেও অবগত হয়েছি, সমস্যার সমাধান একবারে সম্ভব নয়। ভেবে দেখব, কীভাবে সমস্যার সমাধান করা যায়।’
</doc>
<doc>
﻿বর্তমান বিশ্বের রাজনৈতিক ও অর্থনৈতিক দৃশ্যপটকে যদি একটি ছুটন্ত ট্রেনের সঙ্গে তুলনা করা যায়, তাহলে দেখা যাবে ইঞ্জিনের কামরায় দুই চালক বসে আছেন। একজন ভারতীয়, অন্যজন চীনা। তাঁরা বেশ নিশ্চিন্তমনেই এমন সব বগি টেনে নিয়ে চলেছেন, যা রীতিমতো লক্কড়ঝক্কড়। তবে চালকদ্বয়ের আসন তুলনামূলক ঝকঝকে। বিশ্লেষকদের মতে, বৈশ্বিক মন্দার স্রোতে এটাই হচ্ছে দুই উঠতি অর্থনৈতিক শক্তি ভারত ও চীনের বর্তমান অবস্থান।
একসময় বিশ্ব অর্থনীতির হাল ছিল যুক্তরাষ্ট্রসহ পশ্চিমা বিশ্বের দেশগুলোর হাতে। দীর্ঘ অর্থনৈতিক মন্দার ছোবলে এখন তাদের বেহাল অবস্থা। গ্রিসের অপরিণামদর্শিতার মূল্য দিতে গিয়ে গোটা ইউরোজোন টালমাটাল। ইতালির মতো শীর্ষ শিল্পোন্নত দেশের বেকারেরা জীবিকার জন্য ছুটছে সুইজারল্যান্ডে। মন্দার কারণে দেখা দেওয়া বেকারত্ব সামলাতে হিমশিম খাচ্ছে যুক্তরাষ্ট্র। গোদের ওপর বিষফোড়া হিসেবে শুরু হয়েছে পুঁজিবাদবিরোধী বিক্ষোভ। বিশ্বায়নের যুগে সাত সাগর পাড়ি দিয়ে এই মন্দা আর বিক্ষোভের তোড় বিশ্বের অনেক দেশেই ঝাপটা মারছে। এহেন সঙ্গিন পরিস্থিতিতে এশিয়ার প্রতিবেশী দুই দেশ ভারত ও চীন অর্থনৈতিক ময়দানে দাঁড়িয়ে আছে বুক চিতিয়ে। ভারত ও চীনের সামর্থ্য অবশ্য এক সমান নয়, চীনের অর্থনৈতিক শক্তি ভারতের চেয়ে তিনগুণ বেশি।
মন্দার অশুভ প্রভাব কাটাতে যুক্তরাষ্ট্র ও তার পশ্চিমা মিত্ররা বরাবর সন্দেহের চোখে দেখা চীনেরই দ্বারস্থ হচ্ছে বারবার। যুক্তরাষ্ট্র এরই মধ্যে বিপুল অঙ্কের দেনার জালে আটকে গেছে চীনের কাছে। রপ্তানি আয়ের পাহাড়ে বসে থাকা চীন তা নিয়ে ভাবছে না। ঋণ যখন আছে, তা একদিন ঠিকই আদায় হবে। বরং এই ঋণকে ঢাল হিসেবে খাড়া করে নিজের সব পণ্য বানের জলের মতো ছড়িয়ে দিচ্ছে যুক্তরাষ্ট্রে। পশ্চিমা আরও অনেক দেশই এখন অর্থনৈতিক প্যাঁচে আটকে চীনা পণ্য কিনে ধন্য।
এদিকে ভারতও বসে নেই। এক চলচ্চিত্র ব্যবসা দিয়েই বিশ্বজুড়ে বাণিজ্যের বিশাল বাজার গড়ে তুলেছে তারা। দেখা গেছে, জ্যাকি চ্যানের মতো বড় মাপের তারকার নিজ শহর হংকংয়েও থ্রি ইডিয়টস-এর মতো হিন্দি ছবি দেখতে ছুটছে ছেলে-বুড়ো চীনারা। শো-বিজে এখন শীর্ষ সারিতে রয়েছে ভারত। মধ্যপ্রাচ্যসহ ইউরোপের অনেক দেশে বড় ধরনের বিনিয়োগ করে কাঁড়ি কাঁড়ি টাকা কামাচ্ছেন ভারতের ধনকুবেররা।
বিশ্বে নতুন অর্থনৈতিক শক্তি হিসেবে আত্মপ্রকাশ করা ভারত ও চীনের এই সম্মিলিত প্রভাব এখন কোনো কোনো বিশ্লেষকের কাছে ‘চিনডিয়া’ বলে পরিচিত। চীনের ‘চিন’ ও ভারতের ইংরেজি নাম ইন্ডিয়ার ‘ডিয়া’ মিলে এই নাম। বিশ্ববাজারে দুই এশীয় শক্তির এই অর্থনৈতিক প্রভাবকে অনেকে যৌথ শক্তি হিসেবে দেখার চেষ্টা করলেও বাস্তবে তাদের মিল কতটুকু, তা গভীর পর্যালোচনার বিষয়।
অনেক পর্যবেক্ষকের মতে, ভারত ও চীন পরস্পরের অংশীদার হওয়ার চেয়ে বরং বিভিন্ন ক্ষেত্রে প্রতিদ্বন্দ্বী হিসেবেই আবির্ভূত। দুটি দেশই জনসংখ্যায় শীর্ষে রয়েছে। বিশ্বের ৭০০ কোটি মানুষের ৪০ শতাংশই চীন ও ভারতের অধিবাসী। দুটি দেশেরই অর্জিত সাফল্যের তুলনায় প্রতিনিয়ত মোকাবিলা করতে হওয়া চ্যালেঞ্জও কম নয়। পরস্পরকে নিয়ে চীনা ও ভারতীয় নাগরিকদের ধারণা ইতিবাচক নয়। ভারতীয়দের ব্যাপারে চীনাদের প্রচলিত ধারণা হচ্ছে, তারা দরিদ্র, কুসংস্কারাচ্ছন্ন ও নোংরা। অন্যদিকে ভারতীয়রা ভাবে, চীনারা গবেট ধরনের, অধার্মিক আর নোংরা।
চীন ও ভারতের মধ্যে রয়েছে বড় ধরনের ভৌগোলিক ও রাজনৈতিক বিরোধ। সীমান্ত নিয়ে দুই দেশের মধ্যে দীর্ঘদিন ধরে চলতে থাকা বিরোধের এখনো কোনো সুরাহা হয়নি। এ ছাড়া চীনের ‘শত্রু’ বিদ্রোহী তিব্বতের আধ্যাত্মিক নেতা দালাই লামা ও তাঁর অনুসারীদের আশ্রয় দিয়েও চীনাদের বিরাগভাজন হয়েছে ভারত। বিশেষজ্ঞদের মতে, এসব দ্বন্দ্ব ভুলে ভারত ও চীনের মানুষ যদি সত্যিকারের এক হয়ে জোট বাঁধে, তাহলে তারা অপরিমেয় এক শক্তিতে পরিণত হতে পারে।
ভারতের শীর্ষস্থানীয় শিল্পপতি রতন টাটার উদ্ধৃতি দিয়ে একটি বইতে লেখা হয়েছে, ‘চীন হচ্ছে বিশ্বের কারখানা, আর ভারত হচ্ছে জ্ঞানের কেন্দ্র। আমরা যদি একসঙ্গে কাজ করি, তাহলে প্রচণ্ড এক শক্তিতে পরিণত হতে পারব।’
তবে চীন ও ভারতের একসঙ্গে কাজ করার ক্ষেত্রে অনেক বাধা রয়েছে। রাজনৈতিকভাবে চীন পরিচালিত হয় কমিউনিস্ট পার্টির একক নিয়ন্ত্রণে। আর ভারত বিশ্বের সবচেয়ে বড় গণতান্ত্রিক দেশ। একটি দেশের অভ্যন্তরীণ অবকাঠামোর উন্নয়নে করপোরেট খাতের বিশাল অবদান থাকে। সে ক্ষেত্রে চীনের পাল্লা ভারী। দেশটির বিভিন্ন প্রতিষ্ঠানের নির্বাহীরা আমলাতান্ত্রিক জটিলতা ও রাজনৈতিক চাপের ঊর্ধ্বে থেকে সুষ্ঠুভাবে কাজ করতে পারেন। এ জন্য তাদের সড়ক, রেলপথ ও বিমানবন্দর এত উন্নত। কিন্তু ভারতে পদে পদে রয়েছে আমলাতান্ত্রিক জটিলতা। করপোরেট খাত দুর্নীতিতে ভরা।
এসব ক্ষেত্রে তুলনা করলে ভারত ও চীনের অভ্যন্তরীণ অনেক পার্থক্য স্পষ্ট হয়ে ওঠে। তবে অবকাঠামো নির্মাণে চীনের আমলাতান্ত্রিক ব্যবস্থা অনুকূূল থাকলেও তাদের সরকার সমালোচনার ঊর্ধ্বে নয়। চীনা কর্তৃপক্ষের বিরুদ্ধে ক্ষেত্র বিশেষে অতি কর্তৃত্ব ফলানোর অভিযোগ তো রয়েছেই, গুরুতর অভিযোগ রয়েছে মানবাধিকার লঙ্ঘনেরও।
এশীয় অর্থনীতির গত অর্ধ শতাব্দীর ইতিহাস পর্যালোচনা করলে দেখা যায়, এই অঞ্চলের টেকসই উন্নতি মূলত নির্ভর করে শক্তিশালী বেসরকারি খাত, বলিষ্ঠ উদ্যোগ, আইনের শাসন ও রাজনৈতিক উদারতার ওপর। এই তাত্ত্বিক বিষয়ে চীনের চেয়ে ভারত এগিয়ে। কাজেই সূত্র অনুসরণ করে অর্থনৈতিক শক্তি হিসেবে চীনকে টপকে যাওয়া ভারতের পক্ষে অসম্ভব কিছু নয়। এটা ঠিক, ভারতের অর্থনীতি চীনের মতো ধাঁ ধাঁ করে অগ্রসর হচ্ছে না। চীনের তুলনায় তাদের দরিদ্রের সংখ্যাও বেশি। এর পরও অর্থনীতির দৌড়ে চীনকে টেনে ধরার উপায় ভারতের রয়েছে। এর মধ্যে একটি হচ্ছে বয়স।
জনসংখ্যা নিয়ন্ত্রণে চীন যে বাধ্যতামূলক একসন্তান নীতি চালু করেছে, ভারতের জন্য তা শাপেবর হয়েছে। চীনারা বেশ কিছুদিন ধরে এই নীতি অনুসরণ করায় কর্মক্ষেত্রে নবীনের সংখ্যা কমে বয়স্কদের সংখ্যা দিন দিন বাড়ছে। এতে ভারতের সঙ্গে কর্মোদ্যমের দৌড়ে পিছিয়ে পড়ছে চীন। সরাসরি দৃশ্যমান না হলেও ব্যবধানটা বাস্তব।
তবে এ ক্ষেত্রে ভিন্নমত পোষণ করেছেন দুই মার্কিন বিশেষজ্ঞ ড্যান ব্রেজনি ৎ জ ও মাইকেল মারফ্রি। তাঁরা বলছেন, প্রতিদ্বন্দ্বীদের মোকাবিলা করার মতো একসঙ্গে অনেক প্রতিযোগী গড়ে তোলার কাজে মন দিয়েছে চীন। রান অব দ্য রেড কুইন বইতে তাঁরা লিখেছেন, চীনা শিক্ষাব্যবস্থা এখন এ-যাব ৎ কালের সবচেয়ে বড় স্নাতক দল তৈরির কাজে নিয়োজিত। এসব স্নাতকধারী গবেষণার কাজ এগিয়ে নিতে সহায়তা করবেন। তাঁদের এই গবেষণা অন্যদের নতুন নতুন উদ্ভাবনের সঙ্গে জুতসইভাবে টক্কর দিতে পারবে বলে ধারণা করা হচ্ছে।
সূত্র: টাইম সাময়িকী
</doc>
<doc>
﻿এই পৃথিবীর মায়া ছেড়ে চলে গেলেন আমাদের প্রিয় চিত্রা ভট্টাচার্য (২৯ নভেম্বর, ভোর সোয়া চারটায়)। বিজয়ার প্রণাম পাঠিয়েছিলাম মুঠোফোনে, ভাইফোঁটার দিনও ফোনে জানালাম এই দিনটির সূত্রে বাঁধা তিনি এবং প্রয়াত দাদা দেবেশ চন্দ্র ভট্টাচার্য। ততটা ভালো না থাকলেও মনে তো হয়েছিল ভালো আছেন কিছুটা! তবে বলেছিলেন, শ্বাসকষ্ট বেড়েছে। ভেবেছিলাম, দেখা হবে আবার। সামনাসামনি বসে পুরোনো স্মৃতির ডালি খুলে বসব দুজনে এবং সেই সঙ্গে সাম্প্রতিক ঘটনাপ্রবাহের বার্তা বিনিময় করতে পারব। সেই শুভক্ষণ আর আসবে না কখনো, ভাবলেই চোখ ভরে ওঠে কান্নায়।
তিনি ছিলেন জাতীয় সংসদের সদস্য, নিয়মিত নিষ্ঠার সঙ্গে সে দায়িত্ব পালন করেছিলেন। ছিলেন সামাজিক কয়েকটি সমিতি-সংগঠনের দায়িত্বশীল নেত্রী। আরও ছিলেন বাংলাদেশ মহিলা পরিষদের সহসভানেত্রী। নারী আন্দোলনের ইতিহাসে তাঁর ভূমিকা অবশ্যস্মরণীয় হয়ে থাকবে।
এসবের ঊর্ধ্বে অথবা বলা যায়, এসব কাজের পাশাপাশি তাঁর প্রিয় জগৎ ভরে ছিল সংসার, স্বামী, পুত্র, পুত্রবধূ, কন্যা, কন্যা-জামাতা ও নাতনিদের প্রতি ভালোবাসা-স্নেহ, যত্নে।
একে একে মনে পড়ছে সেই শৈশবের স্মৃতি থেকে শুরু করে বয়সকালের এই সাম্প্রতিক স্মৃতিমধুর নানা কথা। ওয়ারীপাড়ায় আমরা থাকতাম খুবই কাছাকাছি বাড়িতে। ১০ বছর বয়স থেকে দেবেশদা ও চিত্রা বৌদির বাড়িতে আমার আনাগোনা। আমার বড় ভাই গোলাম কিবরিয়া ও ভাবি নাদেরা বেগমের সূত্রে ওই বাড়িতে আমাদের যাতায়াত ছিল নিয়মিত। সেই ১৯৫৪ সালের কথা বলছি, তখন পাড়াজুড়েই একে অন্যের খোঁজখবর রাখা, এবাড়ি-ওবাড়ি যাওয়া-আসা ছিল খুবই সামাজিক সৌহার্দ্যপূর্ণ। ডা. মন্মথনাথ নন্দী, শান্তি নন্দী, ভবেশ নন্দী, সুখেন্দু শেখর হালদার, মানিক ঘোষ, দেবেশ চন্দ্র ভট্টাচার্য এবং চিত্রা ভট্টাচার্য—এঁরা ছিলেন ওয়ারীপাড়ার স্বনামধন্য মধ্যমণি। ওয়ারীতে থাকতেন শিল্পী কামরুল হাসান, অধ্যাপক আনিসুজ্জামান প্রমুখ প্রগতিবাদী সামাজিক কর্মকাণ্ডের উদ্যোক্তারা। দেবেশ চন্দ্র ভট্টাচার্য ছিলেন স্বনামধন্য উকিল, পরে বিচারপতির পদ থেকে অবসর নিয়েছিলেন। তাঁর স্ত্রী চিত্রা ভট্টাচার্য কঠিন কষ্টের জীবন কাটিয়েছিলেন বিয়ের পর পর। ১৯৪৮-এর ফেব্রুয়ারি মাসে তাঁর স্বামী রাজনৈতিক কারণে কারাবন্দী ছিলেন ময়মনসিংহ জেলে। সেখান থেকে ঢাকা জেলে স্থানান্তরিত হলেন দেবেশ চন্দ্র ভট্টাচার্য। সে সময়ের অর্থকষ্ট, জীবনযাপনের একাকিত্বের কথা বলেছিলেন তিনি। টাঙ্গাইলে শ্বশুরবাড়ি থেকে ময়মনসিংহ বা ঢাকা জেলে স্বামীর সঙ্গে দেখাসাক্ষাৎ করা সম্ভব না হওয়ায় চিত্রা বৌদি ময়মনসিংহ শহরের রাধাসুন্দরী স্কুলে পড়ানোর চাকরি নিলেন। আইএ পাস করেছিলেন। আর পড়া সম্ভব হয়নি সে সময়। 
স্বামী জেল থেকে চিঠি লিখতেন। আমার সৌভাগ্য হয়েছিল ১৯৬৮ সালে সেই চিঠিগুলো পড়ার। সেসব তো সাহিত্যরসে পূর্ণ ছিল। রবীন্দ্রনাথ থেকে শুরু করে শেক্সপিয়ারের লেখার উদ্ধৃতি, নায়ক-নায়িকার জীবনরস-সিক্ত ভালোবাসায় রাঙানো ছিল চিঠিগুলো। সেসব চিঠি পড়ে পড়ে আমার, দেবেশদা ও চিত্রা বৌদির অনেক সন্ধ্যার চায়ের আসর হয়েউঠেছিল মধুময়। কী ভয়ংকর কষ্ট পেয়েছিলেন, নিঃস্ব মনে হয়েছিল বৌদির যখন মুক্তিযুদ্ধের সময় ছেড়ে যাওয়া পরিত্যক্ত বাড়িতে স্বাধীনতার পর ফিরে দেখলেন সবকিছু লুট-ধ্বংস হয়ে গেছে, সেই প্রেমময় চিঠিগুলোও নিখোঁজ হয়ে গেছে।
চিত্রা বৌদি ১৯৬৮ সালে প্রাইভেটে বিএ পরীক্ষা দিয়ে কৃতিত্বের সঙ্গে পাস করে ঢাকা বিশ্ববিদ্যালয়ে সমাজবিজ্ঞান বিষয়ে এমএ প্রথম পর্ব ও দ্বিতীয় পর্ব পড়ে ১৯৭১ সালে কৃতিত্বের সঙ্গে উত্তীর্ণ হয়েছিলেন। তাঁকে ধৈর্য ও অধ্যবসায়ের সঙ্গে পড়তে দেখে কী যে আনন্দ পেয়েছিলাম। এরপর বাংলাদেশ মহিলা পরিষদের আন্দোলন-সংগ্রাম-কর্মকাণ্ডে তিনি নিয়মিত নেতৃত্ব দিয়েছেন, অংশ নিয়েছেন। তিনি আওয়ামী লীগ থেকে মনোনীত মহিলা সদস্য হিসেবে নির্বাচিত হলেন। তাঁর নির্বাচনী এলাকা টাঙ্গাইলে সাংসদ হিসেবে অনেক কাজ করেছেন। সেই চিত্রা ভট্টাচার্য স্বনির্ভর, সক্রিয়, কর্মী, রাজনীতিবিদ। তাঁর সেই স্বরূপটাই তাঁকে বহুজনের মনের কোঠায় দেদীপ্যমান করে রেখেছে এবং রাখবে।
চিত্রা বৌদি আমার বন্ধু, শিক্ষাগুরু, মাতৃসমা। আমার বিয়ের আগে-পরে তাঁর সঙ্গে পরামাত্মীয় সম্পর্ক গড়ে উঠেছিল প্রথম আলোর সম্পাদক মতিউর রহমানের। দেবেশদা-চিত্রা বৌদির মেয়ে দেবলীনা, দুই ছেলে দেবপ্রিয় ও দীপেন তখন থেকে আজ পর্যন্ত আমাদের পারিবারিক বন্ধুর মতো ঘনিষ্ঠ থেকে ঘনিষ্ঠতর সম্পর্কে আবদ্ধ। ওরা হারিয়েছে তাদের মা-বাবা; আমরা হারিয়েছি আমাদের পরমাত্মীয় দাদা-বৌদিকে। দেশ ও সমাজ হারিয়েছে প্রগতিশীল প্রগতিকামী, সমাজসেবী দুজন দেশপ্রেমিককে। তাঁদের আরব্ধ কাজ করে যাবেন তাঁদের উত্তরসূরিরা। শ্রদ্ধা জানাই অমর এই প্রয়াত দম্পতিকে।
</doc>
<doc>
﻿হকির বাস্তবতা
আমাদের হকি নানা সমস্যায় জর্জরিত। এ সমস্যা থেকে উত্তরণের জন্য যেমন যোগ্য হকির সংগঠক দরকার, তেমনি দরকার মানসম্মত মাঠ ও মেধাবী খেলোয়াড়। দেশে হকির চর্চা আশঙ্কাজনক হারে কমে গেছে। হকিস্টিক এখন খেলোয়াড়দের হাতে নয়, দেখা যায় চাঁদাবাজ, মাস্তান ও সন্ত্রাসীদের হাতে। আমাদের হকির বাস্তবতা এটাই। তরুণ প্রজন্মকে হকিতে আকৃষ্ট করার জন্য খেলাটির প্রতি আমাদের দৃষ্টিভঙ্গি বদলানোরও সময় এসেছে।
মোহাম্মদ শহীদুল্লাহ, শ্যামগঞ্জ বাজার, ময়মনসিংহ, মাহিম, জামালপুর

নতুন দিনের দাবা
ক্লাব পর্যায়ে দেশের ফুটবল ক্রিকেটের পরাশক্তি মোহামেডান দীর্ঘদিন পর আবারও দাবায় ফিরে এসেছে। এলাম, দেখলাম, জয় করলাম—স্টাইলেই জিতে নিয়েছে প্রিমিয়ার দাবা লিগের শিরোপা। জিয়া, রাকিব ও অন্য তারকা দাবাড়ুদের দলে ভিড়িয়ে দেখিয়েছে চমক। এতে দাবায় প্রতিযোগিতা আরও বাড়ল। আবাহনীসহ দাবায় আরও বড় কিছু দলের আবির্ভাব ঘটলে দেশের দাবার জন্য সেটা হবে মঙ্গলজনক।
খাইরুল ইসলাম, আইন বিভাগ, ঢাকা বিশ্ববিদ্যালয়

আশাভঙ্গ
দেশের সবচেয়ে জনপ্রিয় খেলা ক্রিকেট। তার ওপর দেশের মাটিতে পাকিস্তানের মতো দল। ক্রিকেট নিয়ে পত্রপত্রিকায় একটু মাতামাতি হবেই। কিন্তু স্টেডিয়াম দেখেন যাঁরা, তাঁদের উচিত ছিল সাফ চ্যাম্পিয়নশিপ ফুটবল নিয়ে কোনো ফিচার রাখা। এ সম্পর্কে স্টেডিয়ামের গত সংখ্যায় কোনো লেখা না দেখে মর্মাহত হয়েছি।
এস আই শামীম, চাটখিল, নোয়াখালী

ডিএফএকে জাগানো হোক
সারা দেশে জেলা ও বিভাগীয় ফুটবল অ্যাসোসিয়েশনগুলো (ডিএফএ) এক রকম নিষ্ক্রিয়ই হয়ে আছে। অন্যান্য দেশের মতো ফুটবলের বিকেন্দ্রীকরণে ২০০৮ সালে বাফুফের নির্বাচনের আগে ফিফার নির্দেশে গঠিত হয়েছিল ডিএফএ। উদ্দেশ্য ছিল, সারা দেশের ফুটবলকে উজ্জীবিত করা, নতুন গতি দেওয়া। কিন্তু হয়েছে উল্টোটা। ডিএফএর স্থবিরতায় সারা দেশের ফুটবলের চাকাও অচল। ডিএফএর অনেক সমস্যা। তাদের ভালো মাঠ নেই, স্পনসর নেই; আছে অর্থনৈতিক সংকট। ডিএফএ কী করছে, বাফুফে থেকে এর তদারকের ব্যবস্থাও নেই। এটিকে সক্রিয় করতে হলে ডিসি-এসপির ব্যাপক সহযোগিতা জরুরি। ভালো খেলোয়াড় তুলে আনতে হলে ডিএফএকে সক্রিয় করতে হবে। মাঠ দিতে হবে, সহযোগিতা করতে হবে। আমাদের দেশের ফুটবলের উন্নয়নে বাফুফের সভাপতি কাজী সালাউদ্দিনের সুনাম রয়েছে। তাই দেশের ফুটবলের সামগ্রিক উন্নয়নে তাঁর কাছে দেশের মানুষের চাওয়াটাও একটু বেশি।
সাধন সরকার, জগন্নাথ বিশ্ববিদ্যালয়, ঢাকা

যোগ্য কাউকে চাই
২০১৪ সালে বিশ্ব ক্রিকেটের নিয়ন্ত্রক সংস্থা আইসিসির সভাপতি হতে পারেন বাংলাদেশের কেউ। এ জন্য এখন বাংলাদেশকে সহসভাপতি পদে নির্বাচনের জন্য কাউকে মনোনয়ন দিতে হবে। আমরা চাই যোগ্য কাউকে সহসভাপতি পদের জন্য মনোনীত করা হোক। রাজনৈতিক বিবেচনায় না নিয়ে এমন ব্যক্তিকে মনোনয়ন দেওয়া হোক যিনি আইসিসিতে বাংলাদেশে সুনাম বৃদ্ধি করতে পারবেন।
ইয়াসিন আরাফাত, লোহাগাড়া, চট্টগ্রাম

মাশরাফির অপেক্ষায়
বারবার চোট পেয়েছেন মাশরাফি বিন মুর্তজা। চোট কাটিয়ে আবার ফিরেছেন দলে। মাশরাফিকে নিয়ে এ লেখার কারণ এটাই, পাকিস্তানের বিপক্ষে সিরিজে আমরা খুব মিস করেছি তাঁকে। চোট কাটিয়ে অচিরেই তিনি মাঠে ফিরবেন, এটাই কামনা করি।
রফিকুল ইসলাম, বিশ্বনাথ, সিলেট

প্রোফাইল চাই
রিয়াল মাদ্রিদের ব্রাজিলিয়ান প্লে-মেকার কাকার প্রোফাইল চাই। এটা জানি, স্টেডিয়াম পাতায় যেহেতু অনেক নতুন নতুন তারকা প্রোফাইল ছাপা হচ্ছে, নিশ্চয় আগেই ছাপা হয়ে গেছে কাকার প্রোফাইল। কিন্তু সে সংখ্যাটি হাতে পাইনি। তাই আবারও কাকার প্রোফাইল ছাপার অনুরোধ জানাচ্ছি।
এশা, পাথরঘাটা, চট্টগ্রাম

পাঠকের মতামত বিভাগে খেলার পাতা ও স্টেডিয়াম নিয়ে আপনাদের ভালো লাগা-মন্দ লাগার কথা জানান। নির্দিষ্ট কোনো লেখা নিয়ে সংক্ষিপ্ত মতামত দিতে পারেন। যাঁদের লেখা ছাপা হবে, তাঁদের মধ্যে লটারির মাধ্যমে নির্ধারিত একজন পাবেন ১০০ টাকার প্রাইজবন্ড। এবার তা পেলেন সাধন সরকার।
</doc>
<doc>
﻿লিবারেল ডেমোক্রেটিক পার্টির (এলডিপি) সভাপতি কর্নেল (অব.) অলি আহমদের একটি বক্তব্যের জের ধরে চট্টগ্রামের রাজনৈতিক অঙ্গন হঠাৎ উত্তপ্ত হয়ে উঠেছে। ক্ষমতাসীন দলের নেতা-কর্মীরা অলিকে প্রতিহত করতে মাঠে নেমেছেন। অপরদিকে, বৈরিতা ভুলে অলির ওপর হামলার ঘটনার নিন্দা জানিয়ে সমাবেশ করেছেন স্থানীয় বিএনপির নেতা-কর্মীরা। 
উল্লেখ্য, আওয়ামী লীগের এক নারী সাংসদকে উদ্দেশ করে অলি এই কটূক্তি করেন বলে আওয়ামী লীগের অভিযোগ। চন্দনাইশে এক সমাবেশে দেওয়া সাংসদ অলি আহমদের এই বক্তব্যের পর তাঁর বিরুদ্ধে মামলা করেন আওয়ামী লীগের স্থানীয় একজন নেতা। গত বৃহস্পতিবার এই মামলায় জামিন নিতে গেলে আদালত চত্বরে উত্তেজিত আওয়ামী লীগের কর্মীরা অলির ওপর হামলা করেন। দুই পক্ষের মধ্যে এ নিয়ে তখন সংঘর্ষও হয়। এরপর চলতে থাকে পাল্টাপাল্টি বিবৃতিদান, সংবাদ সম্মেলন। সর্বশেষ চন্দনাইশে এলডিপি ও যুবলীগের পাল্টাপাল্টি সমাবেশকে কেন্দ্র করে ১৪৪ ধারা জারি করে স্থানীয় প্রশাসন। 
জানা গেছে, ক্ষমতাসীন আওয়ামী লীগের অঙ্গসংগঠন যুবলীগ ও ছাত্রলীগের কর্মীরা অলি আহমদকে প্রতিহত করার জন্য মাঠে নেমেছেন। অন্যদিকে, নির্বাচনের পর থেকে রাজনীতিতে অনেকটা নীরব থাকা এলডিপিও দক্ষিণ চট্টগ্রামে নিজেদের অবস্থান সুসংহত করতে মরিয়া হয়ে উঠেছে। স্থানীয় বিএনপির নেতা-কর্মীরাও সাংসদ অলির প্রতি সহানুভূতি প্রকাশ করেছেন।
প্রসঙ্গত, ১৮ নভেম্বর চন্দনাইশের একটি জনসভায় অলি আহমদ বক্তব্য দেন। তাঁর উদ্ধৃতি দিয়ে পরদিন ১৯ নভেম্বর দৈনিক পূর্বকোণ-এর শেষ পৃষ্ঠায় জনসভার প্রতিবেদনটি প্রকাশিত হয়। প্রতিবেদনের একটি অংশে উল্লেখ করা হয়, ‘...তিনি (কর্নেল অলি) বলেন, চন্দনাইশের একজন মহিলা এমপি দিয়ে হাজার যুবকের সমস্যার সমাধান করা যাবে না। তাই বেশি করে টুঙ্গিপাড়া থেকে সুন্দরী মহিলাদের চন্দনাইশে এনে দিলে যুবসমাজের কল্যাণ হবে।...’ 
অলি আহমদের এই বক্তব্যের প্রতিবাদে চন্দনাইশের যুবক ও স্থানীয় উপজেলা আওয়ামী লীগের সদস্য আফতাব মাহমুদ মহানগর হাকিম আদালতে মামলা করেন। ওই মামলায় গত বৃহস্পতিবার জামিন নিতে গিয়ে অলি আহমদ হামলার শিকার হন। পরদিন শুক্রবার চন্দনাইশে যুবলীগ ও এলডিপি পাল্টাপাল্টি সমাবেশের ডাক দেয়। সংঘর্ষের আশঙ্কায় স্থানীয় প্রশাসন সেখানে ১৪৪ ধারা জারি করে। 
এদিকে, গত বৃহস্পতিবার হামলার শিকার হওয়ার পর অলি আহমদের লালদীঘি ময়দানসংলগ্ন বাসভবনে স্থানীয় বিএনপির অনেক নেতা-কর্মী ছুটে যান। তাঁরা অলি আহমদকে সান্ত্বনা দিয়ে তাঁর পাশে আছেন বলে জানান। 
নগর বিএনপির সভাপতি আমীর খসরু মাহমুদ চৌধুরী সাংসদ অলির ওপর হামলার ঘটনায় তীব্র নিন্দা জানান। তিনি প্রথম আলোকে বলেন, ‘এটা তো রীতিমতো রাষ্ট্রীয় সন্ত্রাস। পুলিশের সহযোগিতা নিয়ে একজন প্রবীণ রাজনীতিবিদ ও মুক্তিযোদ্ধার ওপর হামলা চালানো হয়েছে। রাজনৈতিক সংস্কৃতিতে এটা খারাপ উদাহরণ হয়ে থাকবে। আসলে আওয়ামী লীগের রাজনীতি দুর্বৃত্তদের দ্বারা নিয়ন্ত্রিত হচ্ছে। দুর্বৃত্তায়নের মাধ্যমে ওরা ক্ষমতায় টিকে থাকতে চাইছে। বাংলাদেশের মানুষ এ ধরনের রাজনীতি কখনো গ্রহণ করবে না। আমরা এই ঘটনার নিন্দা জানাই।’
এদিকে, অলির ওপর হামলার ঘটনার প্রতিবাদে গত শুক্রবার বিএনপির নাসিমন ভবনের কার্যালয়ে সমাবেশ হয়েছে। সমাবেশে বিএনপি নেতারা অলির ওপর হামলা ও তাঁকে মামলায় জড়ানোর তীব্র নিন্দা করে বক্তব্য দেন।
</doc>
<doc>
﻿শৈবাল, শিশির এবং বাংলা কবিতার দীঘি
গত ১৮ নভেম্বর ২০১১ তারিখে প্রকাশিত কবি, প্রাবন্ধিক ও অনুবাদক সাজ্জাদ শরিফের ‘কবিতার অর্থ, কবিতার অনর্থ’ লেখাটিতে তিন দশক আগে বাংলাদেশের কবিতার বাঁকবদলের পেছনে কী প্রণোদনা কাজ করেছিল তার একটা অন্তরঙ্গ ভাষ্য দেখতে পাই। লেখাটি পড়লে বুঝতে অসুবিধা হয় না যে সাজ্জাদের আলোচনার লক্ষ্য আট দশক এবং পরবর্তী সময়ের কবিতার প্রবণতার পরিবর্তনটিকে চিহ্নিত করা, যে পরিবর্তন শুরু হয়েছিল শামসুর রাহমানের কাব্যভাষাকে প্রত্যাখ্যান করার মাধ্যমে। সত্য বটে ওই সময় গাণ্ডীবগোষ্ঠী ইশতেহার প্রকাশ করে এ প্রত্যাখ্যানের কথা জানিয়েছিল। সাজ্জাদ শরিফ তাঁর লেখাটিতে এই গোষ্ঠীর ইঙ্গিত দিয়েছেন, যদিও স্পষ্ট করে এই গোষ্ঠীর নাম তিনি উল্লেখ করেননি। উল্লেখ না করে সাজ্জাদ শরিফ খুবই সুবিবেচনার কাজ করেছেন। সুবিবেচনা এই অর্থে যে সে সময় গাণ্ডীব ইশতেহার ছুড়ে ভাষিক বিরোধিতার কথা জানালেও, গাণ্ডীব-এর বাইরেও তো আরও কিছু তরুণ কবিগোষ্ঠী ছিল যারা শামসুর রাহমানের ভাষায় লিখতেন না; তাঁদের কথাও তাহলে উল্লেখ করতে হয়। অতএব সাজ্জাদ শরিফ যেহেতু অন্যদের নাম সেখানে উল্লেখ করেননি, তাই শুধু গাণ্ডীব-এর উল্লেখ করে গোষ্ঠীর কোটরে নিজের অবস্থানকে সীমিত করে ফেলেননি। বাংলাদেশের কবিতার পরবর্তী অর্জনটা যে কেবল গোষ্ঠীগত নয়, বরং সমবায়ী একটি অর্জন—এই বোধটা স্পষ্ট হয়ে ওঠে যখন তিনি বলেন, ‘সকল তরুণ কবি যে যার জায়গাতে দাঁড়িয়েই এর বিরুদ্ধে বিদ্রোহ করুক।’ গাণ্ডীব গোষ্ঠীর বাইরে থেকেও কেউ কেউ এই বিদ্রোহে শামিল হয়েছিলেন, যেমন কবি, একবিংশ, পেঁচা, প্রসূন, ছাট কাগজের মলাট, কারুজ, বিকল্প কবিতা, ফৃ স্কুল ষ্টৃট, নদী প্রভৃতি।
কিন্তু কবি ও অনুবাদক শান্তনু চৌধুরী ৯ ডিসেম্বর ২০১১ তারিখে প্রকাশিত ‘কবিতার ইশতেহার, কবিতার হিসেব-নিকেশ’ লেখাটিতে এই গোটা অর্জনটিকেই একমাত্র গাণ্ডীব-এর বলে এমন এক সংকীর্ণ জায়গায় নিয়ে গেলেন, যে তাতে পুরো বিষয়টা ঐতিহাসিক বিকৃতির শামিল হয়ে উঠল। আওয়ামী লীগ ও বিএনপি যেমন বাংলাদেশ স্বাধীন করার কৃতিত্বের একক ভাগীদার হতে চায়, শান্তনুও অনেকটা সেই ভাষায়, সেই ধরনে কবিতার এই বাঁকবদলের একক কৃতিত্বের দাবি করেছেন গাণ্ডীব-এর পক্ষে। অস্বীকার করার উপায় নেই যে গাণ্ডীব ইশতেহার দিয়ে তীব্র ভাষায় এই পরিবর্তনের প্রয়োজনীয়তাটি উত্থাপন করেছিল। এটা খুবই গুরুত্বপূর্ণ। কিন্তু ওই ইশতেহার প্রকাশেরই কাছাকাছি সময়ে আরও কিছু কবি ও গোষ্ঠী ছিলেন যাঁরা ঘোষণা ছাড়াই পরিবর্তনের দিকে পা বাড়িয়ে দিয়েছিলেন। কাজল শাহনেওয়াজ, মাসুদ খান, কামরুল হাসান, রিফাত চৌধুরী, শামসেত তাবরেজী, সরকার মাসুদ, বুলান্দ জাভীর, পুলক হাসান, সুব্রত অগাস্টিন গোমেজ, জুয়েল মাজহার, খায়রুল হাবিব প্রমুখ। এঁরা কেউ শামসুর রাহমানের ভাষায় লেখেননি। এঁদের নিজস্ব কাব্যভাষা ও কাব্যকৃতীকে খাটো করে দেখাটা বা এঁদের অনুক্ত রাখাটা অন্যায় বা সাদা রঙের অপরাধ। এদের কৃতীর কথা স্বীকার করলে কি আমরা কেউ ছোট হয়ে যাব? এটা আমাদের অদ্ভুত মানসিকতা: অন্যদের আড়ালে রেখে নির্লজ্জের মতো নিজেকে কিংবা কেবল নিজের দলকে বিশদ দাবিদার হিসেবে উপস্থাপন করা।
লক্ষ করেছি, আলোচনা সূত্রে শান্তনু স্প্যানিশভাষী কয়েকজন লেখকের উল্লেখ করেছেন। বলেছেন তাদের উলত্রাইসমো আন্দোলনের কথা। যৌবনের শুরুতে বোর্হেস এই আন্দোলনের সঙ্গে ছিলেন। পরিণত বয়সে তিনি এই আন্দোলনকে স্রেফ ছেলেখেলা বলেই মনে করতেন। কারণ তিনি জানতেন শুধু ইশহেতার দিয়ে কবিতা হয় না। যেমনটি সাজ্জাদ শরিফও বলেছেন। জীবনানন্দ দাশের কি ইশতেহার ছিল? সত্যিকারের কবি ইশতেহারের তোয়াক্কা করেন না, কিংবা শুধু ইশতেহারেই বন্দী থাকেন না। যদি ওতেই বন্দী থাকেন তাহলে বুঝতে হতো, তিনি আর বাড়ছেন না। সাজ্জাদ কর্তৃক মিরোস্লাভ হোলুবের কবিতার উদ্ধৃতি দেখেও কি সেটা বোঝা যায় না? কবি ও কবিতা সম্পর্কে বিশদ ধারণা থাকলেই কেবল বলা সম্ভব যে ‘ইশতেহার লিখে কবিতা হয় না।’ এতে শান্তনুর মতো ইশতেহার-অন্তঃপ্রাণ কেউ ক্ষুণ্ন হতে পারেন, কিন্তু সত্য তো এটাই। সাহিত্যের ইতিহাসে এমন কোনো নজির কি আছে যে কবি ইশতেহার ধরেই কবিতা লিখেছেন? যদি লিখে থাকেন তাহলে তিনি কবি হননি।
‘ইশতেহার দিয়ে কবিতা হয় না’—সাজ্জাদের এই বক্তব্য শান্তনু মেনে নিতে পারেননি। এ কারণে তিনি বলেছেন, ‘অথচ এর পর পরই তিনি (সাজ্জাদ শরিফ) লিখেছেন, ওই তরুণ কবিদের “কবিসুলভ সংবেদনশীলতা যে তাঁদের সঠিক সংকেত দিয়েছিল, গত দুই-আড়াই দশক ধরে বাংলা কবিতার ক্রমাগত পাল্টে যাওয়া ভাষা দেখে আজ তা-ই মনে হয়।”’ সাজ্জাদের এই বক্তব্যের মধ্যে শান্তনু স্ববিরোধিতা আবিষ্কারের ইঙ্গিত রেখেছেন। এই স্ববিরোধিতায় আরাম না পেয়ে তিনি ইশতেহারকে মাদুলি বানাতে চেষ্টা করে গেছেন গোটা লেখায়। এ কারণে লেখার শেষে তিনি বলেছেন, ‘সাজ্জাদের সংশয়ভরা বক্তব্যের জের টেনে তর্কের খাতিরে যদি দাবি করা হয়, গত দুই দশকের বেশি সময় ধরে বাংলাদেশের কবিতার এই ইশতেহারটি একটি মাপকাঠি হিসেবে কাজ করেছে বা কবিতার গতিপথ বাতলে দিয়েছে, তাহলে এই দাবি কি খুব অসংগত মনে হবে?’ অবশ্যই অসংগত হবে। কারণ শান্তনু নিজেই তাঁর লেখাটির এক জায়গায় বলেছেন, ‘আসলে কবিতার ইশতেহার কেবল একটি ইশতেহারই, ইশতেহার ছাড়া অন্য কিছু নয়। গাণিতিক সূত্র বা সমাজ বদলের রূপরেখার মতো এর দাবিগুলোর স্বতঃসিদ্ধতাও নেই।’ তাঁর নিজেরই আগের বক্তব্যের সঙ্গে এই বক্তব্য স্ববিরোধী নয় কি? এ হলো শান্তনুর অসংগতি।
এবার আমার কাছে অন্য যে কারণটি ‘অসংগত’ বলে মনে হয়, সেটা বলি। গাণ্ডীব ছাড়াও আটের দশকের আরও অনেক কবি ও গোষ্ঠী ছিলেন যাঁরা কবিতা বদলের কৃতিত্বের ভাগীদার। তাঁদের অস্বীকার করলে গাণ্ডীব বড় হবে না। শান্তনু লিখেছেন, সাজ্জাদ ‘কোনো এক অদ্ভুত কারণে সরে গিয়েছিলেন।’ সম্ভবত গাণ্ডীব-এর কবিরা ওই ছোট জায়গাটুকুতে আটকে পড়েছিলেন বলেই।
আমরা অদ্ভুত এক ভয়ের মধ্যে বাস করি। কারও প্রশংসা করতে ভয় পাই, কাউকে বড় বলতে ভয় পাই। এই ভয়ের মধ্যেই গড়ে তুলি আমিত্বের আইফেল টাওয়ার। অথচ আমাদের চোখের সামনেই ষাটের দশকের লাতিন আমেরিকার ভিন্ন ভিন্ন দেশের বুম লেখকেরা পরস্পরের কৃতিত্বকে গভীর শ্রদ্ধা ও ভালোবাসায় তুলে ধরেছেন। আমরা আমাদের মন প্রসারিত করতে পারলে বাংলা সাহিত্যের পরিবেশ আরও একটু সহনীয় ও পরিচ্ছন্ন হতে পারত।
রাজু আলাউদ্দিন
বসুন্ধরা আবাসিক এলাকা, ঢাকা

একজন কৃতীর মুখ
গত ২৮ অক্টোবর প্রথম আলোর সাহিত্য সাময়িকীতে উপরিউক্ত শিরোনামে ড. গোলাম মুরশিদের একটি লেখা মুদ্রিত হয়েছে। এতে লেখক মূলত ব্যক্তি, গবেষক এবং এশিয়াটিক সোসাইটির প্রেসিডেন্ট হিসেবে আমার সহকর্মী প্রফেসর সিরাজুল ইসলামের কৃতিত্ব আলোচনা করেছেন। ড. মুরশিদের মূল্যায়ন সম্পর্কে আমার কোনো দ্বিমত নেই। তাঁর নেতৃত্বে সোসাইটির কর্মকাণ্ড অনেক বৃদ্ধি পেয়েছে, সোসাইটিতে প্রচুর অর্থেরও সমাগম হয়েছে এবং এ কর্মকাণ্ডের সঙ্গে জড়িত অনেকেই (আমি নিজেসহ) আর্থিক দিক থেকে কম-বেশি লাভবান হয়েছেন। কিন্তু লেখাটির দুটো দিক সম্পর্কে আমার আপত্তি আছে। প্রথমত, ড. মুরশিদ উল্লেখ করেছেন প্রফেসর ইসলাম নেতৃত্ব নেওয়ার আগে সোসাইটি এতই ‘তুচ্ছ’, ‘অবহেলিত এবং নাম-মাত্র টিকে থাকা’ প্রতিষ্ঠান ছিল যে জাদুঘরে ১২ টাকায় ভাড়া করা একটি কক্ষে এর অফিস ছিল। এ বক্তব্য মোটেই ঠিক নয়। আমি ১৯৭৪ সাল থেকে সোসাইটিতে যাতায়াত করে আসছি এবং কখনো কখনো সোসাইটির কাউন্সিলর হিসেবে দায়িত্ব পালন করেছি। আমি নিশ্চয় করে বলতে পারি, তখন সোসাইটির অফিস ছিল একটি পুরোনো দালানের (যা এখন সংস্কার করা হচ্ছে) তিনতলায়। পরবর্তীকালে নতুন দালানের একতলায় অফিস স্থানান্তরিত হয়। তা ছাড়া, এটি মোটেই একটি নাম-মাত্র প্রতিষ্ঠান ছিল না। প্রকৃতপক্ষে, এই বক্তব্যে সঠিক তথ্য উপস্থাপিত হয়নি। তখন বিভিন্ন গবেষকের গবেষণাকর্ম যা অন্য কোনো প্রতিষ্ঠান প্রকাশ করতে চাইত না, সেগুলো সোসাইটি প্রকাশের দায়িত্ব নিয়েছে, রীতিমতো সাময়িকী প্রকাশিত হতো এবং মাসিক সাধারণ সভায় গবেষকেরা তাঁদের গবেষণাকর্ম বা এর অংশবিশেষ উপস্থাপন করতেন। পরিতাপের বিষয়, ড. মুরশিদ এসব বিষয় সম্পর্কে অবহিত ছিলেন না এবং অবস্থাদৃষ্টে মনে হয় অবহিত হওয়ার চেষ্টাও করেননি। দ্বিতীয়ত, ড. মুরশিদের মতে, ১৯৮২-এর পূর্ববর্তী কালে এশিয়াটিক সোসাইটি ছিল ‘স্বল্প কিছু বৃদ্ধ অধ্যাপকদের সভা এবং আড্ডা’ দেওয়ার স্থান। আমার মনে আছে, এসব অধ্যাপকের মধ্যে ছিলেন এ বি এম হাবিবুল্লাহ, মমতাজুর রহমান তরফদার, আহমদ শরীফ এবং অজয় রায়। আরও ছিলেন কামরুদ্দীন আহমেদ ও আ ক ম জাকারিয়া। আমি নিজে দেখেছি তাঁরা কী আন্তরিকতার সঙ্গে সোসাইটির কর্মকাণ্ড পরিচালনা করতেন। বলার অপেক্ষা রাখে না, তখন সোসাইটির কর্মকাণ্ড অনেক সীমিত ছিল, কিন্তু তাঁদের আন্তরিকতার অভাব ছিল না। অধিক অর্থ সংগ্রহ করে বৃহত্তর কর্মকাণ্ডে হাত দিলে তাতে সোসাইটির চরিত্র পরিবর্তিত হয়ে যেতে পারে, এটি ছিল তাঁদের আশঙ্কা। 
আমি ড. গোলাম মুরশিদকে দীর্ঘদিন যাবৎ সজ্জন ও বিদগ্ধ গবেষক হিসেবে জেনে আসছি। কিন্তু ১৯৮২-এর পূর্ববর্তীকালের এশিয়াটিক সোসাইটির অবস্থা এবং একে সচল রাখার লক্ষ্যে কর্মকর্তাদের আন্তরিক অবদানকে তিনি খাটো করে দেখার প্রয়াস পেয়েছেন তা আমার কাছে দুঃখজনক মনে হয়েছে। প্রফেসর ইসলামের পূর্ণাঙ্গ মূল্যায়ন করার জন্য ড. মুরশিদ আরও অনেক বিষয়ের অবতারণা করতে পারতেন। কিন্তু তিনি ১৯৮২-পূর্ববর্তী সময়কে অন্ধকারের যুগ বলে বর্ণনা করেছেন। 
মো. মোফাখখারুল ইসলাম
ইতিহাস বিভাগ, ঢাকা বিশ্ববিদ্যালয়।
</doc>
<doc>
﻿সিইউনিউজটোয়েন্টিফোরডটকম। এটি শুধু একটি নিউজ ওয়েবসাইট নয়। বরং চট্টগ্রাম বিশ্ববিদ্যালয়ের যোগাযোগ ও সাংবাদিকতা বিভাগের আট তরুণ শিক্ষার্থীর সৃজনশীলতার প্রকাশ ঘটেছে এ ওয়েবসাইট চালুর মাধ্যমে। চট্টগ্রাম বিশ্ববিদ্যালয়ের সর্বশেষ সংবাদসহ সব ধরনের সংবাদ মুহূর্তে পাওয়া যাবে এ ওয়েবসাইটে। 
ওয়েবসাইটটির আট স্বপ্নপথিক হলেন: আশরাফুল আলম, আবদুল্লাহ আল মামুন, বারেক কায়সার, নুরুল আমিন জাহাঙ্গীর, কাজী মঞ্জুরুল ইসলাম, সোহেল রানা, সারোয়ার আলম ও সোহেল পাটোয়ারী।
তাঁরা জানান, সিইউনিউজটোয়েন্টিফোরডটকম দেশের প্রথম ক্যাম্পাসভিত্তিক অনলাইন নিউজ পোর্টাল। এটি চালু করা হয়েছিল গত জানুয়ারিতে। প্রযুক্তি কাজে লাগিয়ে তথ্যসেবা শিক্ষার্থীদের দোরগোড়ায় পৌঁছে দিতে তাঁরা নিজেদের উদ্যোগে তৈরি করেন এ নিউজসাইটটি। এত দিন এই সাইট সম্পর্কে তেমন জানা ছিল না। তবে ইতিমধ্যে এটি বিশ্ববিদ্যালয় ক্যাম্পাস ছাড়াও সারা দেশের তথ্য-সচেতন মানুষের দৃষ্টি কাড়তে শুরু করেছে। ওয়েবসাইটটির ঠিকানা www.CUnews24.com
যাত্রা শুরুর গল্প: ‘অনেক দিন থেকে কিছু একটা করার চিন্তা করছিলাম। যেহেতু সাংবাদিকতায় পড়ছি। তাই সুস্থ সাংবাদিকতা চর্চার মাধ্যমে দেশকে এগিয়ে নেব এমন ভাবনা ছিল মনে মনে। দৈনিক পত্রিকাগুলোর স্থান সংকুলানের অভাবে শিক্ষাপ্রতিষ্ঠানের সব সংবাদ আসে না। 
এ বিষয়টিও আমাদের ভাবিয়েছিল। এ অবস্থায় বন্ধুরা সবাই মিলে কিছু একটা করব, এ প্রত্যয় নিয়েই এ বছরের জানুয়ারিতে শুরু করেছিলাম সিইউনিউজটোয়েন্টিফোরডটকমের কার্যক্রম।’ এভাবেই যাত্রা শুরুর কথা জানালেন উদ্যোক্তাদের একজন আশরাফুল আলম। 
বারেক কায়সার বললেন, ‘অনেক না পাওয়া আর হতাশার মধ্যেও তথ্যপ্রযুক্তিসহ কিছু ক্ষেত্রে আমাদের অগ্রগতি এসেছে অবশ্যই। আর প্রযুক্তির সঙ্গে সাংবাদিকতা চর্চায় সম্পৃক্ত থেকে দেশকে এগিয়ে নেওয়া সম্ভব, এমন বিশ্বাস সামনে রেখেই আমাদের এগিয়ে চলা। এ ক্ষেত্রে বিভাগের শিক্ষকদের সহযোগিতার কথাও কৃতজ্ঞতার সঙ্গে স্মরণ করতে হয়। কারণ তাঁদের সহযোগিতা ছাড়া এ উদ্যোগ সফল হতো না।’
কী আছে এতে: চট্টগ্রামসহ অন্য বিশ্ববিদ্যালয়ের হালচাল ও ঘটে যাওয়া ঘটনাগুলোকে ছয় ভাগে ভাগ করে সংবাদ আধেয় বিন্যাস করা হয়েছে এতে। এগুলো হলো: 
ক্যাম্পাস হালচাল: ক্যাম্পাসের দৈনন্দিন ঘটনাগুলোর সমন্বয়ে সাজানো হয়েছে এ বিভাগ।
ছবির হাট: ক্যাম্পাসের নৈসর্গিক সৌন্দর্য, আড্ডা ও স্মরণীয় মুহূর্তগুলো ধরে রাখতে ছবির সমন্বয় করবে বিভাগটি।
নোটিশ বোর্ড: এতে থাকছে বিভিন্ন বিভাগ, আবাসিক হল ও প্রশাসনিক শাখার তথ্য এবং ছাত্রসংগঠনের খবরাখবর।
ফিচার: হূদয় ছুঁয়ে যাওয়া নানা বিষয় নিয়ে লেখা ফিচার নিয়ে সাজানো হয়েছে এ বিভাগ।
লেখালেখি: গল্প, কবিতা, প্রবন্ধসহ সাহিত্যের নানা শাখার সৃজনশীল লেখালেখির সুযোগ রয়েছে এ বিভাগে। 
বিনোদন ও খেলা: বিভিন্ন বিশ্ববিদ্যালয়ের সব রকম বিনোদনমূলক ও খেলার খবর থাকছে বিভাগে।
শিক্ষকের কথা: ওয়েবসাইটি সম্পর্কে চট্টগ্রাম বিশ্ববিদ্যালয়ের যোগাযোগ ও সাংবাদিকতা বিভাগের সভাপতি মোহাম্মদ মোরশেদুল ইসলাম বলেন, ‘সহশিক্ষা কার্যক্রম হিসেবে শিক্ষার্থীদের এ উদ্যোগ প্রশংসার দাবিদার। তাদের এ উদ্যোগ অনলাইন গণমাধ্যমকে এগিয়ে নেওয়ার ক্ষেত্রে অবদান রাখবে।’
</doc>
<doc>
﻿মিসরের প্রেসিডেন্ট হোসনি মোবারকের বিরুদ্ধে গণবিক্ষোভ সফল হলে, অর্থাৎ তিনি ক্ষমতা থেকে সরে দাঁড়াতে বাধ্য হলে মধ্যপ্রাচ্য তথা গোটা আরব বিশ্বের জন্য তা বিশেষ গুরুত্ব বহন করবে। মধ্যপ্রাচ্য ও আরব বিশ্বের স্থিতিশীলতার ওপর বিশ্বশান্তি ও স্থিতিশীলতা পরোক্ষভাবে হলেও গভীরভাবে নির্ভরশীল বলে পর্যবেক্ষকেরা যুগপৎ বিশেষ আগ্রহ ও উদ্বেগের সঙ্গে নজর রাখছেন মিসরের ঘটনাপ্রবাহের দিকে।
আরব বিশ্বের সবচেয়ে জনবহুল দেশ মিসর। যুক্তরাষ্ট্র তথা পাশ্চাত্যের ঘনিষ্ঠ মিত্র। মধ্যপ্রাচ্যের শান্তি-প্রক্রিয়ায় দেশটির একটি গুরুত্বপূর্ণ ভূমিকা রয়েছে। আঞ্চলিক রাজনীতিতেও মিসরের প্রভাব ব্যাপক। এ ছাড়া ঐতিহ্যগতভাবে মিসরীয় সংহতি ও একাত্মতা উল্লেখ করার মতো। সেই দেশটি ভেঙে পড়ার বিষয়টি অনেকের কাছেই অচিন্তনীয়। এর জোরেই এত অনিশ্চয়তা সত্ত্বেও সেই মিসর রাষ্ট্র এবং এর মৌলিক কাঠামো হয়তো টিকে থাকবে, তা প্রেসিডেন্ট হোসনি মোবারক ক্ষমতায় থাকুন আর না-ই থাকুন।
এখন প্রশ্ন হচ্ছে, প্রবল এই গণবিক্ষোভের মুখে প্রেসিডেন্ট মোবারকের পতন হলে সেই শূন্যতা পূরণ করবে কে? শক্তিশালী সেনাবাহিনী কি স্থিতিশীলতা ফিরিয়ে আনতে হস্তক্ষেপ করতে পারে? সে ক্ষেত্রে প্রশ্ন হলো, সেনাবাহিনীর হস্তক্ষেপ কি বিক্ষোভকারীরা মেনে নেবে? নাকি মিসরের জনগণ তিউনিসিয়ার বিক্ষোভকারীদের মতো আমূল পরিবর্তনের দাবিতে চাপ অব্যাহত রাখবে?
আরেকটি বিষয় হলো, দেশটির অন্যতম প্রভাবশালী বিরোধী দল গোঁড়া ইসলামি সংগঠন মুসলিম ব্রাদারহুডের অবস্থান। এত দিন মোবারক শাসনে কোণঠাসা মুসলিম ব্রাদারহুড কি এই গণবিক্ষোভের মাধ্যমে পাকেচক্রে ক্ষমতায় চলে আসতে পারে? পাশ্চাত্যের সবচেয়ে বড় উদ্বেগ এই দলটিকে নিয়েই। তবে পর্যবেক্ষকদের মতে, এখন পর্যন্ত মুসলিম ব্রাদারহুডের নেতৃত্বে উঠে আসার সম্ভাবনা খুবই কম। চলমান গণবিক্ষোভে দলটির ভূমিকা নগণ্য। তারা শুধু বিক্ষোভে আর দশজনের মতোই যোগ দিয়েছে। তবে পরিস্থিতি যেহেতু খুবই অস্থিতিশীল, সেহেতু গোলমাল বেশি দিন চলতে থাকলে জাতীয়তাবাদী বা ইসলামপন্থী, সামরিক বা বেসামরিক যেকোনো নতুন নেতার উত্থান হতে পারে।
হোসনি মোবারকের পতন হলে আরব বিশ্বের প্রতিটি দেশের নেতা ও গুরুত্বপূর্ণ আঞ্চলিক ইস্যুর ওপর এর প্রভাব পড়তে পারে। আর এই প্রভাব হতে পারে এ রকম:
আরব স্বৈরশাসকদের প্রতি এটি হবে এক বিশেষ বার্তা। এই বার্তা হবে তিউনিসিয়ার ক্ষমতাচ্যুত প্রেসিডেন্ট বেন আলীর পতনের চেয়ে অনেক বেশি নাটকীয়।
মোবারকের পতন আরব বিশ্বের দেশে দেশে একনায়কদের বিরুদ্ধে প্রতিবাদকারীদের উদ্বুদ্ধ ও শক্তিশালী করবে। আর এর মধ্য দিয়ে আরব বিশ্ব ‘জনগণের ক্ষমতার’ নতুন যুগে প্রবেশ করেছে—এ ধারণা পোক্ত হবে।
এ ঘটনা মধ্যপ্রাচ্যের ইতিমধ্যে দুর্বল শান্তি-প্রক্রিয়াকে আরও দুর্বল করবে। ১৯৭০-এর দশকে ইসরায়েলের সঙ্গে শান্তিচুক্তি স্বাক্ষর করা প্রথম আরব দেশ ছিল মিসর। তাই এই দেশটিতে ক্ষমতার পরিবর্তন ইসরায়েলি নেতাদের প্রতি বিশেষ সতর্কতা সংকেতই হবে। এতে সাধারণ ইসরায়েলিরাও উদ্বেগে পড়বে।
মিসরের ক্ষমতা পরিবর্তন বিশ্ব ও আঞ্চলিক বাণিজ্যে প্রভাব ফেলবে, বিশেষ করে যদি তেলের দাম বাড়ে।
সর্বোপরি, মিসরে ক্ষমতার পরিবর্তন পশ্চিমা নীতি নির্ধারকদের উভয় সংকটে ফেলতে পারে। তাঁরা দীর্ঘদিন ধরে আরব বিশ্বে ধীরে ধীরে রাজনৈতিক সংস্কার আনার ওপর প্রাধান্য দিয়ে আসছিলেন। কারণ, তাঁরা ভয় পাচ্ছিলেন যে বিকল্প যে নেতৃত্ব আসবে, তাঁরা হয়তো স্থিতিশীলতা রক্ষা বা উগ্রবাদ ঠেকাতে সফল হবেন না।
আরব বিশ্বের নেতা ও সাধারণ মানুষের চোখ এখন সমানভাবে নিবদ্ধ টিভি, কম্পিউটার আর মোবাইল ফোনের পর্দায়। টিয়ারগ্যাস আর ধোঁয়ার অন্তরাল থেকে মিসরের (সম্ভাব্য) নতুন নেতার মুখটি স্পষ্ট হতে তাদের সবার অপেক্ষা ছাড়া আর কিছু করার নেই।
</doc>
<doc>
﻿মাথার ওপরে চৈত্র মাসের সূর্য। রোদে খাঁ খাঁ করছে চারদিক। এলোমেলো হাওয়া বাতাসে উত্তপ্ত বালু ছড়াচ্ছে। ডানে বয়ে চলেছে পদ্মা। জলের ধারার পাশ দিয়ে যতদূর চোখ যায়, বালু আর বালু।
নদীর পাড় দিয়ে ক্লান্ত পায়ে প্যাডেল করতে করতে সাইকেল নিয়ে এগিয়ে যাচ্ছেন এক শ্বেতাঙ্গ। পরনে তাঁর হাফপ্যান্ট, গায়ে গেঞ্জি, মাথায় ক্যাপ। পিঠের ওপরে ঝুলছে একটা ট্রাভেল ব্যাগ। রোদের তাপে তাঁর লাল টুকটুকে রং তামাটে হয়ে উঠেছে। ঘামে ভিজে গেছে গায়ের গেঞ্জি।
পদ্মার একেবারে ধার ঘেঁষে এগিয়ে যাচ্ছেন তিনি। শুকনো মৌসুম। নদীতে পানি এখন খুব কম। বিস্তীর্ণ বালুচর দেখে শ্বেতাঙ্গ ভদ্রলোক নদীর বিশালতা অনুমান করতে পারেন। পদ্মা, মেঘনা, যমুনা—বাংলার এই তিন বিশাল নদীর কথা শুনেছেন তিনি।
কাঠফাটা রোদের দোর্দণ্ড প্রতাপ উপেক্ষা করে এগিয়ে যাচ্ছেন শ্বেতাঙ্গ ভদলোক। জানেন না, কখন তাঁর লক্ষ্যে পৌঁছাতে পারবেন। বড় একটা জনবসতির ওপর দিয়ে এগিয়ে চলেছেন। কোথাও জনমানবের চিহ্নমাত্র নেই। যে দেশে এক রাতে রাজধানী শহরের কয়েক হাজার লোক মর্টার আর মেশিনগান দেগে হত্যা করা হয়েছে, যে দেশের গ্রামগঞ্জে ঢুকে পড়েছে সশস্ত্র সেনা, কথায় কথায় গুলি করে মারা হচ্ছে মানুষ, মেয়েদের ধরে নিয়ে যাওয়া হচ্ছে আর্মি ক্যাম্পে, চলছে নির্বিচারে রেপ, টর্চার, সে দেশের রাস্তায় লোকজনের স্বাভাবিক চলাচল আশা করা যায় না—এ কথা জানা সত্ত্বেও জনবহুল এই এলাকার স্তব্ধ নির্জনতায় তিনি বিস্মিত না হয়ে পারেন না।
দীর্ঘ পথপরিক্রমায় ক্লান্ত শ্বেতাঙ্গ ভদ্রলোক নদীতীরে একটা বড় বটগাছের নিচে সাইকেল রেখে মাটিতে শুয়ে পড়েন। মাথার ওপরে বটের পাতায় মৃদুমন্দ বাতাসের আনাগোনা আর তাতে যে শনশন শব্দ হচ্ছে, তার আঁচ পেয়ে তাঁর মনে অজানা পুলকের জন্ম দিচ্ছে। স্নিগ্ধ বাতাসে শরীর জুড়াচ্ছে বটে, তবে তৃষ্ণায় বুক ফেটে যাচ্ছে। সঙ্গে আনা বোতলের পানির মজুদ শেষ। আশপাশে ঘরবাড়িও চোখে পড়ছে না। একটুখানি পানির জন্য ছটফট করতে থাকেন। বটগাছের ছায়ায় শুয়ে শুয়ে স্পষ্ট দেখতে পান, কাছেই একটা গাছে ঝুলছে এক কাঁদি কচি ডাব। তাঁর তৃষ্ণা প্রবলতর হয়ে ওঠে। চোখ বন্ধ করে নিশ্চুপ শুয়ে থাকেন। ব্যাগ থেকে লেবুর সুঘ্রাণ দেওয়া লজেন্স বের করে চোষেন। তৃষ্ণা মেটে না, জিবের ডগা মিষ্টিতে ভরে ওঠে, বুক শুকিয়ে আসে।
তৃষ্ণা আর ক্লান্তি উপেক্ষা করে আবার সাইকেলে ওঠেন। সময় নষ্ট করার সময় কোথায় তাঁর। আর কতদূর সেই অমৃতগ্রাম? যেখানে পাবেন তাঁর শ্রেষ্ঠ এক্সক্লুসিভের সন্ধান? কিছুদূর এগোনোর পর একটা টিউবওয়েল চোখে পড়ল। দ্রুত ব্রেক কষলেন। ক্ষিপ্রগতিতে টিউবওয়েলের হ্যান্ডেল চাপতে লাগলেন। না, পানি উঠছে না—শুকিয়ে খটখটে হয়ে আছে। হতাশ হয়ে আবার সাইকেলে উঠলেন।
কিছুটা এগোনোর পর দেখতে পেলেন, নদীর ধার থেকে মোড় নিয়ে রাস্তাটা লোকালয়ের ভেতর ঢুকে গেছে। লোকালয় যখন আছে, লোকজনও পাওয়া যাবে, লোকজন থাকলে পানির অভাব হবে না—এই ভেবে আশ্বস্ত হলেন শ্বেতাঙ্গ ভদ্রলোক। পা চলতে চাইছে না, প্রচণ্ড তৃষ্ণায় মাথা ঘুরছে বোঁ বোঁ করে।
ঝাঁকড়া একটা আমগাছের নিচে ছোট্ট একটা মুদি দোকানে হাতপাখায় হাওয়া করতে করতে ঝিমোচ্ছে এক দোকানি। সাইকেল থামিয়ে দোকানের সামনে পাতা বাঁশের ফালি কেটে বানানো বেঞ্চের ওপর থপ করে বসে পড়লেন। অবশ হয়ে আসছে তাঁর শরীর।
দোকানির তন্দ্রালস্য ভাব কেটে গেলে হঠাৎ চোখে পড়ল লাল টুকটুকে এক সাহেব তার দোকানের সামনে বসে আছেন। সাহেবদের গল্প শুনেছে, চোখে দেখেনি। চোখের সামনে জলজ্যান্ত সাহেব দেখে হাঁ হয়ে গেল দোকানি। ড্যাবড্যাবে চোখে তাঁর দিকে তাকাল।
তৃষ্ণাকাতর শ্বেতাঙ্গ ভদ্রলোক অঙ্গুলি নির্দেশ করে দোকানির গ্লাসটি দেখালেন। সাহেব পানি খেতে চান, এটা বোঝার পর দ্রুত কলতলায় ছোটে দোকানি। আয়রনে লাল হয়ে যাওয়া গ্লাসটা ভালো করে ধুয়ে সাহেবকে পানি দেয়, সঙ্গে দুটি বিস্কুট; কেননা অতিথিকে শুধু পানি দিতে নেই।
পানিটা খুব মিষ্টি আর ঠান্ডা। বিস্কুট ফিরিয়ে দেন। স্বস্তিবোধ করেন। থ্যাংক ইউ ভেরি মাচ—কথাটা বার কয়েক উচ্চারণ করেন, পরক্ষণেই ভাবেন, এই লোকটা তো তাঁর কথা বুঝতে পারবে না। তিনি মিষ্টি করে দোকানির দিকে তাকান আর তাতেই সৌজন্যবোধের সবটুকুই ফুটে ওঠে সাহেবের চোখেমুখে। বেঞ্চের ওপর সটান শুয়ে পড়েন। বিরল আয়েশে চুরুট ধরান। দোকানিকেও একটা দেন। চুরুটের সুগন্ধি খুব ভালো লাগে দোকানির।
চিত হয়ে শুয়ে আছেন তিনি। ওপরে ঘন আমের পাতার নিশ্চিন্ত ছায়ায় বসে কোকিল ডাকছে। দূরে কোথাও ঘু ঘু ডাকছে—গুগুগু গুগুগু, আপন পুত বুকে থু, হতির পুত পিটঠে থু গুগুগু। তাঁর মনে হয়, কোনো স্বপ্নলোকে প্রবেশ করেছেন। চোখ বন্ধ করে শুয়ে থাকেন।
একটু পরেই ধড়মড় করে উঠে পড়েন। ঝটপট পানির বোতল ভরে নিয়ে আবার সাইকেলে ওঠেন। রাস্তার ওপর এক বাঁশের সেতু দেখে থমকে দাঁড়ান। ভেবে পান না, সাইকেল নিয়ে কী করে পার হবেন। পাশ দিয়ে যাচ্ছিলেন গ্রামের এক যুবক। সাহেবের অবস্থা দেখে এগিয়ে এলেন। সাইকেল কাঁধে নিয়ে সাহেবের হাত ধরে নির্বিঘ্নে ওপারে পৌঁছে দিলেন। পকেট থেকে ডলার বের করে যুবককে দিতে গেলেন শ্বেতাঙ্গ ভদ্রলোক। অপ্রস্তুত হাসিতে উদ্ভাসিত হলো যুবকের মুখ। ডলার ফিরিয়ে দিয়ে বললেন, ‘দূর সাহেব, টেকা লাগব না। কিন্তুক ভাঙাচুরা এই সাইকেল নইয়া কই যান?’ সাহেব কিছুই বোঝেন না। যুবকের সঙ্গে দীর্ঘ করমর্দন করে বলেন, ইয়েস ইয়েস ইয়েস।
খেয়া পার হতে হলো গোটা পাঁচেক। মাঝিদের ডলার সেধেছিলেন, নেয়নি। কী বিচিত্র দেশ এটা? নগদ অর্থ হাতে পেয়ে ফিরিয়ে দেয়? পরের জন্য পরিশ্রম করে, কিন্তু পারিশ্রমিক নেয় না। এই সরল মানুষগুলোর আতিথেয়তা মুগ্ধ করল তাঁকে। অভিভূত হলেন তিনি। পথের ক্লান্তি ভুলে গেলেন। অনেক দেশে গেছেন, পাড়ি দিয়েছেন দুর্গম এলাকা—এ রকম ভালো মানুষ কমই দেখেছেন।
একবার তাঁর মনে হলো, তিনি কোন দেশ থেকে এসেছেন তা জানতে পারলে এই লোকগুলো কি তাঁকে ঘৃণা করবে? বিশ্বের কে না জানে, বাঙালিদের মুক্তিসংগ্রামের বিপক্ষে কাজ করছে যুক্তরাষ্ট্র সরকার। তাদের সরবরাহ করা অস্ত্র দিয়ে পাকিস্তানি বাহিনী বাঙালি নিধন করছে।...তিনি সাইকেলে দ্রুত প্যাডেল করতে লাগলেন।
দুপুর গড়িয়ে যায়, বিকেল নামে। গ্রামের রাস্তায় এক-দুজন লোক দেখা যাচ্ছে। তারা অবাক হয়ে লক্ষ করছে, সাদা চামড়ার একটা মানুষ সাইকেলে করে গ্রামের পথ অতিক্রম করছে। তাদের মনে প্রশ্ন, কোথায় যাচ্ছে এই লোক। এই মহাদুর্যোগের সময় লোকটা কি দেশ ভ্রমণে বেরিয়েছে? নাকি কোনো মতলব আছে তার? কে জানে?
তিনি যখন সুতালরী গ্রামে পৌঁছালেন তখন সন্ধ্যা। একটা মাঠের ওপর সাইকেল থামালেন।
লোকজনের পথনির্দেশিকা সঠিক হলে এই গ্রামই সুতালরী। কিন্তু কাকে জিজ্ঞেস করবেন? কাঁধ থেকে ব্যাগ নামিয়ে মাটিতে রাখলেন, তারপর শুয়ে পড়লেন চিত হয়ে।
আহ্, কী ভীষণ ক্লান্তি। ঘুম জড়িয়ে আসছে চোখে। থমথম করছে চারদিক। দূরে একটা আলোর আভাস। মাথার ওপরে অপার আকাশ, চাঁদ বা তারা—কোনোটাই নেই, শুধু কালো কালো মেঘ ভেসে যাচ্ছে।...
‘সাত দিনও হয়নি এ দেশে এসেছি। এর মধ্যেই আমার নোটবুকের পাতা ভরে উঠেছে। রোলের পর রোল শেষ করেছি ছবি তুলে। দুর্লভ সব এক্সক্লুসিভ!
ঢাকার রাজপথে একজন রিকশাওয়ালার কাপড় খুলে দেখা হচ্ছে, সে হিন্দু না মুসলমান। কে কাকে পরীক্ষা করছে? যুগপৎ কান্না ও হাসি পেয়েছে আমার। যারা পরীক্ষা করছে, তারা নিজেরাও মুসলমান। মুসলমান হয়ে আরেক মুসলমানকে হত্যা করছে, মেয়েদের রেপ করছে, টর্চার করছে, ঘরবাড়ি পুড়িয়ে দিচ্ছে, লুট করছে।
‘যুবতী মায়ের কোল থেকে শিশুকে কেড়ে নিচ্ছে সশস্ত্র সৈনিক, মাকে টেনেহিঁচড়ে গাড়িতে তোলা হচ্ছে। দাউদাউ করে জ্বলছে গ্রামের পর গ্রাম। রাস্তার পাশে লাশের ওপর নৃত্য করছে শকুন, শবের নাড়িভুঁড়ি টেনে বের করছে তীক্ষ ঠোঁটে।
‘খাল দিয়ে ভেসে যাচ্ছে ফুলে ঢোল হয়ে ওঠা যুবতীর লাশ, বুকের ওপর তার মরা বাচ্চা, মায়ের স্তন তখনো তার মুখে। কল্পিত চিত্র নয়, নিজের চোখে দেখা।
‘অনেক দেশের যুদ্ধ, দাঙ্গা, দুর্যোগ, দুর্ঘটনা, মহামারি কভার করতে হয়েছে আমাকে। এ রকম বর্বরতা ও নৃশংসতা আর কোথাও দেখিনি। এই নিষ্ঠুরতা, এই পশুত্ব, এই হত্যাযজ্ঞ তুলে ধরার ভাষা আমি কোথায় পাব? হত্যা, রেপ, টর্চার, অগ্নিসংযোগ আর তার মোকাবিলায় যে বীরত্বপূর্ণ ঘটনা আমি প্রত্যক্ষ করেছি, তা কি শুধুই খবর? নিউজ স্কুপ?
‘এসব দেখে এ দেশের মানুষের জন্য যে মমতা আমার মনের ভেতর জন্ম নিয়েছে, তাকে কী অভিধায় অভিহিত করব আমি? আর যা-ই হোক, নিছক জার্নালিজমের গণ্ডিতে বাঁধা যায় না তাকে।’...
এসব ভাবতে ভাবতে খোলা আকাশের নিচে ঘুমিয়ে পড়েছিলেন তিনি। গুঞ্জনের শব্দে ঘুম ভাঙল। তাঁকে ঘিরে দাঁড়িয়ে আছে ১০-১২ জন লোক। হাঁ করে দেখছে তাঁকে। আঁধার করে এসেছে। কারও মুখ দেখা যায় না। চার ব্যাটারির টর্চ হাতে সে সময় ওখান দিয়ে যাচ্ছিলেন সুতালরী হাইস্কুলের অঙ্কের শিক্ষক মাইনুদ্দিন বিএসসি। ভিড় দেখে থমকে দাঁড়ালেন। শ্বেতাঙ্গ দেখে কৌতূহল হলো তাঁর। ভিড় ঠেলে কাছে গেলেন। দুর্বল ইংরেজিতে জিজ্ঞেস করলেন, ‘এখানে কী করিয়া আসিলেন ভাবিয়া অবাক হইতেছি। কোথায় যাইবেন?’ ইংরেজি জানা লোক পেয়ে শ্বেতাঙ্গ ভদ্রলোক খুব খুশি হলেন। বললেন, ‘সে ভাই অনেক কথা। তাহার আগে বলুন, এই গ্রামের নাম কি সুতালরী?’
‘বিলক্ষণ।’
‘শুনিয়া প্রীত হইলাম। আমি এখানকার চেয়ারম্যানের বাড়িতে যাইব—আবদুর রহমান চেয়ারম্যান।’ খুবই অবাক হলেন বিএসসি—এই ভদ্রলোক তো দেখি মুক্তিযোদ্ধাদের ঘাঁটির সন্ধান করছে। তিনি সন্দেহের চোখে শ্বতাঙ্গ ভদ্রলোকের দিকে তাকান। তাঁকে রীতিমতো জেরা করতে থাকেন। 
‘কোন দেশের নাগরিক আপনি? চেয়ারম্যানের বাড়িতে কী প্রয়োজন?’
‘আমার নিবাস নিউইয়র্ক নগর। সেটা যুক্তরাষ্ট্রে। সেখানে আমার কী প্রয়োজন, এই মুহূর্তে বলিতে পারিব না। সেখানে লইয়া গেলে সবকিছু বলিব।’ মাইনুদ্দিন ভাবলেন, সোজা লোক নয় এই শ্বেতাঙ্গ। গম্ভীর হয়ে বললেন, ‘ঠিক আছে চলুন, আপনাকে লইয়া যাই।’
মাইনুদ্দিনের ডাকাডাকিতে চেয়ারম্যানের বাড়ি থেকে তালপাতার সেপাই মতন এক লোক বেরিয়ে এসে চিৎকার করতে থাকে, ‘কিরা, কিরা ডাকে?’
‘আমি মাইনুদ্দিন বিএসসি। সাতে ভিনদেশি মানুষ, স্যারেরে সম্বাদ দাও।’ তালপাতার সেপাই কুতকুতে চোখে সাহেব দেখে তারপর বিড়বিড় করে বলে, ‘কথান থিকা কারে আবর দইরা আনলেন মাস্টার সাব। বিলতি সাহেব মনে অয়। ইয়ারে পরথম অ্যারেস্ট করি, হ্যাশে স্যারেরে সম্বাদ দেই।’ 
‘থও তুমার অ্যারেস্ট, হারাহারি স্যারেরে খবর দ্যাও। রাইত ম্যালা হইচে।’
দুজন মুক্তিযোদ্ধা বেরিয়ে আসেন। বলেন, ‘বলুন, এখানে আপনার কী প্রয়োজন?’ এ কথা বলে তাঁরা তাঁদের কাঁধের রাইফেল নামিয়ে হাতে রাখেন।
‘আমার নাম ড্যান কগিন্স। নিউইয়র্ক টাইমস পত্রিকার বিশেষ সংবাদদাতা। এখানকার ২২ থানার মুক্তিযুদ্ধের অধিনায়ক ক্যাপ্টেন হালিম চৌধুরীর সহিত সাক্ষাৎ করিতে চাই।’ কগিন্স তাঁর পরিচয়পত্র বের করে দেখালেন। তাঁর কথা শুনে মুক্তিযোদ্ধাদের মাথায় বজ্রপাত হলো যেন। শত চেষ্টা করেও পাকিস্তানি বাহিনী তাঁর টিকির হদিস বের করতে পারেনি, আর এই সাহেব কি না সাত সমুদ্দুর তেরো নদী পেরিয়ে এসে তাঁরই ঘাঁটির দোরগোড়ায় দাঁড়িয়ে তাঁর সঙ্গে সাক্ষাতের অনুমতি প্রার্থনা করছেন। খুবই আশ্চর্যের বিষয়।
তাঁরা নিজেদের বিস্ময় কাটিয়ে ওঠার আগেই বললেন, ‘আগে আমরা আপনাকে গ্রেপ্তার করিব, তাহার পর অন্য কথা। এই ঠিকানা পাইলেন কী করিয়া?’
কগিন্স হেসে ফেললেন। বললেন, ‘তাহা করুন আপত্তি নাই, কিন্তু যথাশীঘ্র সম্ভব ক্যাপ্টেনকে সংবাদ দিন। আমি অনেক কষ্ট করিয়া এখানে আসিয়াছি।’
সব শুনে ক্যাপ্টেন নিজেই বেরিয়ে এলেন। মুখে চাপদাড়ি, পরেন লম্বা কল্লিদার পাঞ্জাবি, মাথায় কিস্তি টুপি। সিগারেটে ঘন ঘন টান দিচ্ছিলেন।
তাঁকে দেখে বিস্ময়ের অন্ত রইল না ড্যান কগিনেসর। এই মাওলানা কিনা ২২ থানার মুক্তিযোদ্ধাদের অধিনায়ক। নিতান্ত অবিশ্বাস্য ব্যাপার। তিনি ভাবলেন, এই ব্যক্তিই যদি ক্যাপ্টেন হন, তবে এবারের সফরে তিনিই তাঁর শ্রেষ্ঠ এক্সক্লুসিভ মাওলানা লিডস ফ্রিডম ফাইটার্স... মনে মনে হাসলেন তিনি। সেই হাসির খানিকটা তাঁর মুখমণ্ডলে সঞ্চারিত হলো।
দুজন দুজনের দিকে তাকিয়ে রইলেন কিছুক্ষণ, পাঠ করতে চাইলেন একে অপরের হূদয়, বুঝতে চাইলেন মনের ভাব। শুধু একটুখানি সময়, তারপরই দুজন নিজেদের হাত বাড়িয়ে দিলেন। ক্যাপ্টেন কগিন্সকে বুকে জড়িয়ে ধরলেন। তিনি অনুভব করলেন, এ বুক নিছক একজন পেশাদার সাংবাদিকের নয়, যিনি সুদূর যুক্তরাষ্ট্র থেকে অ্যাসাইনমেন্ট কভার করার জন্য এখানে এসেছেন। এই দেশ আর এই দেশের মানুষের জন্য ওই বুকে খানিকটা ভালোবাসাও হয়তো জমে আছে। 
স্মিত হেসে ক্যাপ্টেন বললেন, ‘মিস্টার কগিন্স, এখন আর কোনো কথা নহে। আপনি পরিশ্রান্ত। হাত-মুখ ধুয়ে বিশ্রাম করুন। আমি আপনার ডিনারের বন্দোবস্ত দেখি।’
রাত প্রায় ১০টার দিকে পোলাও আর ঝাল করে রাঁধা মুরগির মাংস দিয়ে ডিনার করলেন কগিন্স। খাবার শেষে কয়েকটা কচি ডাব কেটে দেওয়া হলো তাঁকে। পরম তৃপ্তিতে ঢেকুর তুলতে লাগলেন। বিছানায় শুয়ে আয়েশ করে চুরুট ধরালেন একটা। ঘরের সব কটা জানালা খোলা। ঝিরঝির করে ঠান্ডা বাতাস আসছে। একটু পরে বৃষ্টি নামে ঝমঝমিয়ে। টিনের চালে বৃষ্টির শব্দ শুনতে শুনতে ঘুমিয়ে পড়েন কগিন্স। 
পরদিন সকালে মুক্তাঞ্চল সফরে বেরোলেন ক্যাপ্টেনের সঙ্গে। জেলা সদর থেকে মাত্র ৫০ কিলোমিটার দূরে এই এলাকা। প্রমত্তা পদ্মা নীরব প্রহরীর মতো পাহারা দিয়ে চলেছে এই এলাকাটা। এ অঞ্চলে ঢুকতে হলে পদ্মা পাড়ি দেওয়া ছাড়া গত্যন্তর নেই। নদীর কিনারায় শত্রুর গতি রোধ করতে পারলে পুরো এলাকা নিরাপদ। 
সব দেখে অবাক হলেন কগিন্স। একেবারে সাধারণ সব অসামরিক লোকজন যুদ্ধ করছে। কেউ ছাত্র, কেউ শ্রমিক বা কৃষক। ছাত্রদের সংখ্যাই বেশি। পাকিস্তানি আর্মি, প্যারামিলিশিয়া আর পুলিশ থেকে বেরিয়ে আসা কিছু সাধারণ সৈনিক ও অফিসারও আছেন। তাঁরা মূলত প্রশিক্ষকের দায়িত্ব পালন করেন। কগিন্স দেখলেন, প্রায় সবার পরনেই লুঙ্গি, গায়ে আধা ময়লা জামা। ফরমাল কোনো পোশাক নেই। লুঙ্গিতে মালকোচা মেরে ট্রেনিং করছেন, পিটি প্যারেডে অংশ নিচ্ছেন। আধুনিক অস্ত্রশস্ত্র তাঁদের কাছে খুব বেশি একটা নেই। পুরোনো আমলের কিছু থ্রি নট থ্রি, এসএলআর ও এসএমজি গোটা কতক আর পাকিস্তানিদের কাছ থেকে ছিনিয়ে আনা কিছু চায়নিজ রাইফেল। তাঁদের জন্য বিশেষ কোনো খাবারের ব্যবস্থা নেই। মাছ, মাংস, ডিম বা এই জাতীয় দামি খাবার তাঁরা বলতে গেলে পান না। গ্রামের সাধারণ মানুষের মতো ডাল-ভাত আর সবজি খান তাঁরা। গ্রামের লোকজনই তাঁদের খাবারের ব্যবস্থা করে। 
ক্যাপ্টেনের সঙ্গে অনেক বিষয়ে আলাপ করলেন কগিন্স। নিলেন দীর্ঘ ফরমাল ইন্টারভিউ। শত শত ছবি তুললেন। কথা প্রসঙ্গে ক্যাপ্টেনকে বললেন, ‘মিস্টার ক্যাপ্টেন, আপনি শুনিয়া আনন্দিত হইবেন যে যুক্তরাষ্ট্রের অনেক মানুষ আপনাদের এই যুদ্ধ সম্পর্কে অবহিত। তাহাদের অনেকেই আপনাদের পক্ষে আছে, আপনাদিগকে পাঠাইবার জন্য অর্থ সংগ্রহ করিতেছে। আপনাদের সমর্থনে সভা-সমাবেশ করিতেছে। কাগজে বিবৃতি দিতেছে। গায়কগণ গান গাহিয়া আপনাদের জন্য চাঁদা তুলিতেছে। ইহার মূল্যও কিন্তু একেবারে কম নহে। আমার রিপোর্টগুলি প্রকাশিত হইলে আপনাদের প্রতি জনসমর্থন আরও বাড়িবে বলিয়া আশা করিতেছি।’
ক্যাপ্টেন বললেন, ‘আমাদের মুক্তিযুদ্ধ ও আমাদের দেশের জন্য আপনি যে আন্তরিকতাপূর্ণ মনোভাব ব্যক্ত করিলেন, তাহার জন্য মুক্তিযোদ্ধা ও এই দেশের মানুষের পক্ষ হইতে আপনাকে আন্তরিক ধন্যবাদ। আপনার এই পরিশ্রমের বিনিময়ে হূদয়ের ভালোবাসা ভিন্ন দেবার মতো কিছুই আমাদের নাই।’
পরের দিন খুব ভোরে ভাঙাচোরা সাইকেলটা নিয়ে পথে নামলেন ড্যান কগিন্স। বিদায়মুহূর্তে চোখ ছলছল করতে লাগল তাঁর। আবেগাপ্লুত কণ্ঠে ক্যাপ্টেনকে বললেন, ‘বাংলার মানুষকে আমি ব্যক্তিগতভাবে ভালোবাসিয়া ফেলিয়াছি। আপনাদের জন্য আমার প্রাণ সর্বদা কাঁদিবে। আপনাদের জন্য সদা চিন্তিত থাকিব। মিস্টার ক্যাপ্টেন, একটা কথা বলি—ইভেন ইউ হ্যাভ গট হাফ এ ব্রোকেন রাইফেল, কিপ দ্য রেভল্যুশন অ্যালাইভ ইনসাইড। ইউর ইনডিপেনডেন্স ইজ অ্যাসিওরড।’
</doc>
<doc>
﻿গত ২৮ মে প্রথম আলোর উদ্যোগে ‘তামাকের বিপদ: উত্তরণের পথ কী’ শীর্ষক গোলটেবিল বৈঠক অনুষ্ঠিত হয়। সহযোগিতায় ছিল ক্যাম্পেইন ফর টোব্যাকো ফ্রি কিডস (সিটিএফকে), বিশ্ব স্বাস্থ্য সংস্থা, স্বাস্থ্য ও পরিবারকল্যাণ মন্ত্রণালয়ের জাতীয় তামাক নিয়ন্ত্রণ সেল ও বেসরকারি প্রতিষ্ঠান ম্যানেজমেন্ট অ্যান্ড রিসোর্সেস ডেভেলপমেন্ট ইনিশিয়েটিভ (এমআরডিআই)। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো

যাঁরা অংশ নিলেন
আ ফ ম রুহুল হক
মন্ত্রী, স্বাস্থ্য ও পরিবারকল্যাণ মন্ত্রণালয়, গণপ্রজাতন্ত্রী বাংলাদেশ সরকার। 
ব্রিগেডিয়ার জেনারেল (অব.) এম এ মালিক
সাবেক উপদেষ্টা, তত্ত্বাবধায়ক সরকার ও মহাসচিব, জাতীয় হূদরোগ ফাউন্ডেশন।
কাজী রফিকুল আলম
প্রেসিডেন্ট, ঢাকা আহছানিয়া মিশন।
ফরিদা আক্তার
নির্বাহী পরিচালক, উন্নয়ন বিকল্পে নীতিনির্ধারণী গবেষণা (উবিনিগ)।
জেড আই খান পান্না
আইনজীবী, বাংলাদেশ সুপ্রিম কোর্ট; 
চেয়ারম্যান, হিউম্যান রাইটস কমিটি, বাংলাদেশ বার কাউন্সিল।
ডা. অরূপ রতন চৌধুরী
সভাপতি, মানস;
বিভাগীয় প্রধান, ডেনটিস্ট, বারডেম।
মোস্তফা জামান
ন্যাশনাল প্রফেশনাল অফিসার, বিশ্ব স্বাস্থ্য সংস্থা।
তানজীব-উল আলম
আইনজীবী, বাংলাদেশ সুপ্রিম কোর্ট।
ডা. ইকবাল কবীর
সমন্বয়কারী, জাতীয় তামাক নিয়ন্ত্রণ সেল, স্বাস্থ্য ও পরিবারকল্যাণ মন্ত্রণালয়।
অ্যাডভোকেট মহিউদ্দীন
সহকারী অভিযোক্তা (পাবলিক প্রসিকিউটর), বান্দরবান জেলা জজকোর্ট।
ড. নিগার নার্গিস
সহকারী অধ্যাপক, অর্থনীতি বিভাগ, ঢাকা বিশ্ববিদ্যালয়।
সাইফুদ্দিন আহমেদ
নির্বাহী পরিচালক, ওয়ার্ক ফর বেটার বাংলাদেশ (ডব্লিউবিবি ট্রাস্ট) ও সমন্বয়কারী, বাংলাদেশ তামাকবিরোধী জোট।
সিনথিয়া ফরিদ
আইন পরামর্শক, ক্যাম্পেইন ফর টোব্যাকো ফ্রি কিডস (সিটিএফকে)।
আমিনুল ইসলাম
প্রকল্প সমন্বয়কারী, ওয়ার্ক ফর বেটার বাংলাদেশ (ডব্লিউবিবি ট্রাস্ট)।
হাসিবুর রহমান
নির্বাহী পরিচালক, ম্যানেজমেন্ট অ্যান্ড রিসোর্সেস ডেভেলপমেন্ট ইনিশিয়েটিভ (এমআরডিআই)।

সঞ্চালক
আব্দুল কাইয়ুম: যুগ্ম সম্পাদক, প্রথম আলো

আলোচনা
আব্দুল কাইয়ুম
আজকে আলোচনায় যাঁরা অংশ নিচ্ছেন, তাঁরা সবাই তামাকের বিরুদ্ধে সচেতনতা বৃদ্ধিতে সক্রিয়ভাবে নেতৃত্ব দিয়ে আসছেন। সবাইকে প্রথম আলোর পক্ষ থেকে শুভেচ্ছা জানাচ্ছি। আমাদের যে তামাক নিয়ন্ত্রণ আইন, যেটি ২০০৫ সালে অনুমোদিত হয়েছিল, পরে আরও কিছু সংশোধনী প্রস্তাব আনা হয়েছে, সেগুলোর বিষয়েও আলোচনা করা হবে।
বছরে তামাকজনিত রোগে বিশ্বে ৫০ লাখের বেশি লোক মারা যায়। এই ধারা যদি অব্যাহত থাকে, তাহলে ২০৩০ সালের দিকে তামাকজনিত রোগে বছরে প্রায় এক কোটি লোক মারা যাবে বলে আশঙ্কা করা হচ্ছে, যার ৭০ ভাগই আমাদের মতো উন্নয়নশীল ও অনুন্নত দেশগুলোর অধিবাসী। বিশ্ব আজ তামাক-মহামারিতে আক্রান্ত হচ্ছে। 
সিগারেটের ধোঁয়ার মধ্যে প্রায় ৪০টি রাসায়নিক উপাদান কারসিনোজেন অর্থাৎ ক্যানসার সৃষ্টির জন্য দায়ী। নিকোটিন হচ্ছে মারাত্মক রাসায়নিক দ্রব্য, যা মানুষকে নেশায় আচ্ছন্ন করে। আরও বিভিন্ন রাসায়নিক উপাদান থাকে, যেগুলো মানবদেহের বিভিন্ন ক্ষতি করে থাকে। যেমন, রাসায়নিক উপাদান ফরমালডিহাইড আছে তামাকে, যা মৃতদেহ সংরক্ষণে ব্যবহূত হয়। এটি ক্যানসার সৃষ্টিকারী একটি উপাদান। কার্বন মনো-অক্সাইড—এটি একটি বিষ। যা লিউকোমিয়া সৃষ্টি করে। অ্যামোনিয়া, যা টয়লেট পরিষ্কারে ব্যবহূত হয়। এসব রাসায়নিক উপাদান ধূমপানের মাধ্যমে আমাদের শরীরে প্রবেশ করে এবং ফুসফুসে জমা হয়, যা ক্রমান্বয়ে মৃত্যুর মুখে আমাদের ঠেলে দেয়। যারা ধূমপান করে, তাদের প্রতি দুজনের মধ্যে একজনের মৃত্যুর কারণ হচ্ছে এই ধূমপান। তাদের বেশির ভাগই মাঝবয়সে মৃত্যুবরণ করে। এসব পরিসংখ্যান থেকে স্পষ্ট, ধূমপান কত বড় একটি অভিশাপ!
বর্তমানে বাংলাদেশে বছরে ৭০০ কোটি সিগারেট উৎপন্ন হয়, যা ১৯৯৭ সালে ছিল মাত্র ১৫০ কোটি। যেখানে ধূমপানের বিরুদ্ধে সচেতনতা বৃদ্ধিতে ক্যাম্পেইন বাড়ছে, সেখানে জনসংখ্যা বৃদ্ধির সঙ্গে সঙ্গে ধূমপায়ীর সংখ্যা বৃদ্ধি পাচ্ছেই। সিগারেট উৎপাদনের পরিমাণ কমছে না, কারণ গত কয়েক বছরে সিগারেটের ওপর শুল্কের হার মাত্র এক শতাংশ বেড়েছে। সুতরাং, সিগারেট উৎপাদনকে নিরুৎসাহিত করতে হবে।
আগের দিনে একটি সময় ছিল, সিগারেট পান করা স্টাইল মনে করত অনেকে। কিন্তু এখন এটি সম্পূর্ণ বিপরীত। এখন দেখা যায়, তরুণেরা সিগারেট না খাওয়াকেই স্টাইল মনে করে। এ রকম একটি অনুকূল অবস্থায় আমরা যদি সচেতনতা বৃদ্ধির কার্যক্রম আরও বাড়াতে পারি, তাহলে তরুণসমাজকে ধূমপান ও তামাকমুক্তির দিকে নিয়ে যেতে পারব বলে আমার বিশ্বাস। তামাকের ওপর বিধিনিষেধ করে অনেক আইন থাকলেও সেগুলো কার্যকর হচ্ছে না। এমনকি আইনশৃঙ্খলা রক্ষাকারী বাহিনীর সদস্যও অনেকে প্রকাশ্য স্থানে ধূমপান করেন।
আমরা প্রথম আলোর পক্ষ থেকে ‘বদলে যাও, বদলে দাও’ স্লোগান নিয়ে শপথ সংগ্রহের কার্যক্রম করেছিলাম। সেখানে অনেকে শপথ করেছিলেন, ধূমপান আর করবেন না এবং তাঁরা তা রক্ষা করেছিলেন। এ ধরনের সচেতনতামূলক কার্যক্রম আরও বাড়াতে হবে। সচেতনতামূলক কার্যক্রম প্রচারের জন্য জাতীয় কর্তব্য হিসেবে গণমাধ্যমগুলোকে কার্যকর ভূমিকা পালন করতে হবে। আজকের আলোচনার মূল প্রবন্ধ উপস্থাপনের জন্য বিশ্ব স্বাস্থ্য সংস্থার ন্যাশনাল প্রফেশনাল অফিসার মোস্তফা জামানকে অনুরোধ করছি।

মোস্তফা জামান
আমাদের দেশে ধোঁয়াহীন তামাক, জর্দা, সাদা পাতা, গুল, খয়ের—এগুলো অনেক বেশি ব্যবহূত হয়। তামাকের পাতাই শুধু তামাক হিসেবে ব্যবহূত হয় না; এর মূল, কাণ্ড, ডালও ব্যবহূত হয়। যেমন, বিড়ি তৈরিতে কাণ্ড, গুল তৈরিতে মূল ও কাণ্ড পাতার সঙ্গে মিশিয়ে গুঁড়া করা হয়। সুতরাং আইনে তামাকের সংজ্ঞায়নে শুধু তামাকের পাতার কথা উল্লেখ থাকলেও সংশোধনীতে আমরা তামাকগাছের অন্যান্য অংশ ব্যবহারের প্রসঙ্গে প্রস্তাব করেছি। তামাকের পাতা যত শক্তভাবে মানুষকে আঘাত করতে পারে, তত মানুষ আসক্ত হয়। তেমনি তামাকের বিরুদ্ধে আমাদের শক্ত অবস্থান নিতে হবে। তামাক মানবদেহের মাথার চুল থেকে পায়ের নখ পর্যন্ত ক্ষতি করতে সক্ষম। তামাকের কারণে মস্তিষ্কের স্ট্রোক, মুখের ক্যানসার, শ্বাসনালি ও ফুসফুসের ক্যানসার, পায়ে পচন ধরাসহ অনেক রোগ হতে পারে। তামাকের কারণে শ্বাসনালির ক্যানসার ছাড়াও শ্বাস নিতে কষ্ট হয়। আমাদের দেশে এ রোগে আক্রান্ত মানুষের হার হূদরোগের চেয়ে বেশি।
বাংলাদেশে ধোঁয়াযুক্ত তামাক (সিগারেট, বিড়ি) সেবনকারীর হার পুরুষদের মধ্যে বেশি হলেও নারীরাও সমান হারে ক্ষতির সম্মুখীন হচ্ছেন। কারণ, তাঁরা পুরুষের দ্বারা পরোক্ষভাবে ধূমপানের শিকার হচ্ছেন। পাবলিক প্লেস ও কারখানাগুলোতে অন্যের ধূমপানের কারণে পরোক্ষভাবে এর শিকার হচ্ছেন। তামাকের আইন কার্যকর করার মাধ্যমে সম্পূর্ণ ধূমপানমুক্ত পাবলিক প্লেস ও ট্রান্সপোর্ট নিশ্চিত করার সুপারিশ করছি। ধূমপানে আকৃষ্ট করার জন্য উৎপাদনের সময় কিছু রাসায়নিক দ্রব্য ব্যবহার করা হয়, যা নিকোটিনের চেয়ে ক্ষতিকর। ক্ষতিকর এসব রাসায়নিক পদার্থ অর্ধেক তামাকের মধ্যে থাকে, বাকি অর্ধেক যখন তামাক পোড়ে, তখন উৎপন্ন হয়।
পশ্চিমা বিশ্বে তামাক বলতে সিগারেট বা ধূমপানকে বোঝায়। কিন্তু ধোঁয়াযুক্ত তামাকের চেয়ে ধোঁয়াহীন তামাক বেশি ক্ষতি করে থাকে।
বাংলাদেশে ধোঁয়াযুক্ত তামাক (সিগারেট, বিড়ি ইত্যাদি) সেবনকারীর হার পুরুষের মধ্যে বেশি। তবে ধোঁয়াহীন তামাক (জর্দা, সাদা পাতা ইত্যাদি) সেবনকারীর হার পুরুষ ও নারীর মধ্যে প্রায় সমান। তামাক ও তামাকজাত পণ্য উৎপাদনকারী প্রতিষ্ঠানগুলো যুবসমাজকে উদ্দেশ্য করে বাজারজাতকরণের কৌশল নির্ধারণ করছে। চাল-ডালসহ অন্যান্য নিত্যপ্রয়োজনীয় পণ্যের দাম বাড়লেও বিড়ি-সিগারেটের দাম বাড়েনি। অন্যদিকে আমাদের ধূমপানবিরোধী প্রচার-প্রচারণা অনেকটা দুর্বল।
গত শতকে ধূমপানের কারণে ১০০ মিলিয়ন লোক মারা গেছে। যদি এই ধারা অব্যাহত থাকে, তবে এই শতকে মৃতের সংখ্যা এক বিলিয়ন হবে। বিশ্বের দুই-তৃতীয়াংশ ধূমপায়ী চীন, ভারত, ইন্দোনেশিয়া, রাশিয়া, যুক্তরাষ্ট্র, জাপান, ব্রাজিল, বাংলাদেশ, জার্মানি ও তুরস্ক—এই ১০টি দেশের বাসিন্দা। আর সমস্যাটি মূলত আমাদের মতো উন্নয়নশীল দেশের হবে। সুতরাং আমাদের সবাইকে সচেতন হতে হবে, আমরা উন্নত বিশ্বের ব্যবসার শিকার হব কি হব না। কারণ উন্নত বিশ্বে তামাকের ব্যবহার ইতিমধ্যে অনেক কমে গেছে। সেখানে মানুষ সচেতন এবং আইনগুলো খুব শক্তিশালী।
আমাদের দেশে যারা অতিরিক্ত ধূমপায়ী, তারা অপ্রাপ্ত বয়সে মারা যায়। অর্থাৎ ৫০ বছরের খুব বেশি বাঁচতে পারে না। যুক্তরাষ্ট্রে প্রথম হূদরোগে আক্রান্ত হওয়ার গড় বয়স ৬১ বছর আর আমাদের দেশে তা মাত্র ৫১ বছর।
বাংলাদেশে ১৫ বছরের বেশি বয়সী ৪৩ শতাংশ মানুষ ধূমপান করে। বিশ্ব স্বাস্থ্য সংস্থার ২০০৪ সালের হিসাবমতে, ধূমপানের কারণে বাংলাদেশে বছরে ৫৭ হাজার মানুষ মারা যায় এবং তিন লাখ ৮২ হাজার মানুষ প্রতিবন্ধী হয়ে পড়ে।
পশ্চিমা বিশ্বের সঙ্গে তুলনা করলে বাংলাদেশে পুরুষের চেয়ে নারীর ধূমপানে আক্রান্ত হওয়ার হার কম হলেও একটি ভয় কিন্তু রয়ে যাচ্ছে। যদি তাদের তামাক ধরিয়ে দেওয়া যায়, তবে তামাকের ব্যবহার এক লাফে দ্বিগুণ হয়ে যাবে। সুতরাং আমাদের নারীসমাজ যেন কোনোক্রমে ধূমপানে প্রলুব্ধ বা আসক্ত না হয়, সেদিকে সজাগ দৃষ্টি রাখতে হবে। কিন্তু শঙ্কার বিষয়, সম্প্রতি বিভিন্ন বেসরকারি শিক্ষাপ্রতিষ্ঠানে ধূমপান ও মাদক গ্রহণে নারীর আসক্ত হওয়ার সংখ্যা বাড়ছে।
সিগারেটের প্যাকেটের ওপর লেখা উচিত এতে কী কী রাসায়নিক উপাদান আছে, যা মানবস্বাস্থ্যের জন্য ক্ষতিকর। কিন্তু আমাদের আইনে আছে, আমদানিকারক প্রতিষ্ঠান সরকারের কাছে এসব তথ্য জমা দেবে, যা জনগণ না জানলেও চলবে। এ ধরনের আইনের দুর্বলতা দূর করতে হবে।
আমাদের গণমাধ্যমে সিগারেটের প্রচারণা ও বিজ্ঞাপন প্রচার কমলেও তরুণসমাজকে লক্ষ্য করে বিভিন্ন প্রচার-প্রচারণা বাড়াচ্ছে উৎপাদনকারী প্রতিষ্ঠানগুলো। শুধু সিগারেটের প্যাকেটে ক্ষতিকর দিকের কথা লেখা থাকলে খুব বেশি মানুষকে সচেতন করা যাবে না। কারণ অধিকাংশ লোক নিরক্ষর। সিগারেটের প্যাকেটের গায়ে ক্ষতিকর দিকগুলোর ছবিও রাখা উচিত। থাইল্যান্ডে ক্ষতিকর দিকগুলোর ছবিসহ উপাদানের নাম উল্লেখ করা থাকে।

আ ফ ম রুহুল হক
আজ যে তামাকবিরোধী আন্দোলন, তাতে সরকারের পাশাপাশি সমাজের সকল শ্রেণীর অংশগ্রহণ করা প্রয়োজন। কারও একার পক্ষে ধূমপানবিরোধী আন্দোলনে জয়ী হওয়া সম্ভব নয়।
যাদের বিরুদ্ধে আমরা লড়ছি, তারাও কম শক্তিশালী নয়। তারা ব্যবসায়ী; শক্তি, টাকা-পয়সা আছে। তারা আইনের ফাঁকফোকর খুঁজছে, কীভাবে তাদের ব্যবসা বাড়ানো যায়। তারা আধুনিক নারী শিক্ষার্থীদের লক্ষ্য হিসেবে নির্ধারণ করছে। অনেক আধুনিক মেয়ে সিগারেট খাওয়া শুরু করেছে।
উন্নত বিশ্বে নারীরা এখন অনেক বেশি ধূমপায়ী। আমাদের মতো উন্নয়নশীল ও অনুন্নত দেশে এই ব্যবসায়ী গোষ্ঠী তরুণসমাজকে টার্গেট করে এগোচ্ছে। তামাক চাষের চেয়ে অধিক লাভবান অর্থকরী ফসল আমাদের আছে। সেদিকে উৎসাহিত করতে পারলে তামাক চাষ কমবে। 
অ্যান্টি স্মোকিং ক্যাম্পেইন বিভিন্ন বেসরকারি সংস্থা চালিয়ে আসছে। সরকারের পাশাপাশি তাদের সরকারের পক্ষ থেকে যথেষ্ট সহযোগিতার আশ্বাস আমরা দিচ্ছি। আমরা তামাকবিরোধী কার্যক্রমে আংশিক সফল হয়েছি, সম্পূর্ণ হতে পারিনি। আমরা তামাকবিরোধী যে আইনটি করেছি তার খসড়া ইতিমধ্যে চূড়ান্ত করা হয়েছে। আইন মন্ত্রণালয় কিছু পরিবর্তন-পরিমার্জনের পর ফেরত পাঠালেই আইনটি সংসদে উত্থাপন করা হবে। আমরা তাগিদ দিচ্ছি, শিগগিরই এটি বাস্তবায়ন করা হবে।
স্বাস্থ্য ও পরিবারকল্যাণ মন্ত্রণালয়ে প্রথমবারের মতো একটি তামাক নিয়ন্ত্রণ সেল করা হয়েছে। এই সেলকে দায়িত্ব দেওয়া হয়েছে এসব বিষয় তদারক করার জন্য। তামাকের ওপর কর বাড়ানোর জন্য স্বাস্থ্য মন্ত্রণালয় থেকে সুপারিশ করা হয়েছে। কম দামি সিগারেটের ওপর কর কম আছে। সেটি বাড়ানোর জন্য বিশেষ অনুরোধ করছি। জরিমানা করেই হোক আর অতিরিক্ত করারোপ করেই হোক—এসব ছাড়া ধূমপানকে নিরুৎসাহিত করা যাবে না। 
তামাক থেকে যে কর আয় করা হয় তার একটি অংশ চেয়েছে স্বাস্থ্য মন্ত্রণালয়, যাতে ক্ষতিগ্রস্ত ব্যক্তিদের চিকিৎসায় ব্যবহার করা যায়। আবার, পরিবহন থেকে যে কর আদায় করা হয় তার একটি অংশ স্বাস্থ্য মন্ত্রণালয় চেয়েছে সড়ক দুর্ঘটনায় ক্ষতিগ্রস্ত ব্যক্তিদের চিকিৎসায় ব্যয় করার জন্য। ক্যানসার চিকিৎসা অনেক ব্যয়বহুল। চিকিৎসাব্যবস্থা ও সামগ্রী বাড়িয়ে আমরা এসব ক্ষতিগ্রস্ত মানুষকে চিকিৎসাসেবা দিতে চাই। 
তামাক থেকে যে কর আদায় হয় তার দুই-তিন শতাংশ আমরা চেয়েছি। বিশ্বের প্রায় ৬০ শতাংশ হলো নন-কমিউনিকেবল রোগ; যেমন হূদরোগ, শ্বাসকষ্ট, ডায়াবেটিস। এসব রোগের অন্যতম কারণ হচ্ছে ধূমপান। আগামী সেপ্টেম্বরে সকল দেশের রাষ্ট্রপ্রধানদের নিয়ে ইউএন সম্মেলন বসবে, কীভাবে এই রোগগুলোর ঝুঁকি কমানো যায় সে ব্যাপারে আলাপ-আলোচনার জন্য। সেখানে কিন্তু তামাকের ব্যাপারে ব্যাপক আলোচনা করা হবে। মানুষকে যদি বোঝানো যায় ধূমপানও একটি বিষ, তবে এটি কমানো সম্ভব। এই সচেতনতা বৃদ্ধিতে গণমাধ্যমের ভূমিকাও অপরিসীম। বিশ্বে শিক্ষিত ও সচেতন সমাজে ধূমপায়ীর সংখ্যা কমে আসছে। 
মানুষের ইচ্ছাশক্তিই মূল ধূমপান ছেড়ে দেওয়ার জন্য। তামাক ব্যবসায়ীদের মূল লক্ষ্য হচ্ছে তরুণ শিক্ষার্থীরা। তারা জানে যে যদি এদের ধূমপান-আসক্ত করা হয় তবে আগামী ১৫ বছরের জন্য নিশ্চিত ব্যবসা আছে। তাদের বাদ দিয়ে সচেতনতা সৃষ্টি হবে না। তাদের সঙ্গে নিয়ে সচেতনতা বৃদ্ধির কাজ করতে হবে। আমার জানামতে, অনেক তামাক ব্যবসায়ী অন্য ক্ষেত্রে অনেক ভালো কাজ করছেন। সুতরাং তাঁদেরও বোঝাতে হবে এবং সচেতনতা বৃদ্ধি কার্যক্রমে তাদের সম্পৃক্ত করতে হবে। আমাদের অনেক আইন আছে কিন্তু সেগুলোর প্রয়োগ হচ্ছে না। আমাদের আইনগুলো কার্যকর করতে হবে।
আমাদের নিজেদের মধ্যে সহনশীলতাও বাড়াতে হবে। আইন মেনে চলার অভ্যাস গড়ে তুলতে হবে। আমাদের দেশে উন্নয়ন করা সম্ভব, যদি সবাই মিলে আন্দোলন চালিয়ে যেতে পারি। তামাকবিরোধী আন্দোলন যত বেশি সক্রিয় হবে তত এ ক্ষেত্রে আমরা সফল হব।

ফরিদা আক্তার
২৮ মে বিশ্ব নিরাপদ মাতৃত্ব দিবস, যেদিন আমরা বৈঠক করছি। কাজেই নারীরা তামাকে আসক্তির ফলে যেসব ক্ষতির সম্মুখীন হচ্ছে, এ বিষয়গুলো সংগতিপূর্ণ। গর্ভস্থ শিশুর ওপর সিগারেটের ক্ষতিকর প্রভাবে মৃত ও বিকলাঙ্গ শিশু জন্মাচ্ছে। এগুলো কিন্তু একটি ভয়াবহ চিত্র। ইতিমধ্যে মেডিকেল কলেজগুলোতে গবেষণা হয়েছে। 
বিশ্ব নিরাপদ মাতৃত্ব দিবস ও বিশ্ব তামাকমুক্ত দিবস কাছাকাছি সময় হওয়ায় আমাদের একসঙ্গে কাজ করা উচিত। যাঁরা নিরাপদ মাতৃত্ব দিবস নিয়ে কাজ করছেন, তাঁরা কিন্তু তামাকের কথা বলছেন না। আবার যাঁরা তামাক নিয়ে কাজ করছেন, তাঁরা নিরাপদ মাতৃত্বের বিষয়গুলোর ওপর জোর দিচ্ছেন না। কিন্তু আমরা দেখছি, নিরাপদ মাতৃত্বের ওপর বিরূপ প্রভাব রাখছে তামাক। জর্দা ও সাদা পাতা সেবন পুরুষদের ধূমপানের চেয়ে বেশি ক্ষতি করে নারীদের।
আমরা তামাকবিরোধী নারী জোট গঠন করেছি। আমরা যখন বিভিন্ন জেলায় বৈঠক করি, তখন নারীরা বলেন, তাদের বেশির ভাগই আগে ধোঁয়াহীন তামাক (জর্দা বা সাদা পাতা) ইত্যাদি সেবন করতেন, যা তাঁদের দাঁতে ও বিভিন্ন অঙ্গে ক্ষতি করছে। তাঁরা তা এখন বুঝতে পারছেন। 
আমরা তামাক চাষ নিয়ে কাজ করতে গিয়ে বান্দরবান ও কুষ্টিয়ার অভিজ্ঞতায় দেখেছি, তামাকের বীজ বপন থেকে শুরু করে পাতা তোলা পর্যন্ত যে প্রচুর কীটনাশক ব্যবহার করা হয়, তার সঙ্গে যাঁরা সম্পৃক্ত থাকেন, তাঁদের শারীরিক বিভিন্ন সমস্যা দেখা দেয়। নারী ও পুরুষদের বেশি কোমরের ব্যথা দেখা যায়, কারণ তামাক চাষে প্রচুর ওঠা-বসা করতে হয়। তামাক চাষি যাঁরা আছেন, তাঁদের ফুসফুসজনিত অনেক রোগ দেখা যায়। তামাক চাষিরা বলেন, যাঁরা তামাক চাষ করে ৫০ হাজার টাকা আয় করেছেন, তাঁদের নিজেদের চিকিৎসা করতে গিয়ে পাঁচ থেকে ১৬ হাজার টাকা খরচ হয়ে গেছে। তামাকপাতা ঠিক দামে কোম্পানি কিনবে কি না, এ চিন্তায় অনেকে মানসিক রোগে আক্রান্ত হচ্ছেন। 
যেসব সাংসদ তামাকের ওপর করের বিরুদ্ধে কাজ করছেন, তাঁদের বিরুদ্ধে কি আমরা অভিযোগ আনতে পারি না যে, তাঁরা দেশের একটি আইনের বিরোধিতা করছেন? শুধু গরিব মানুষ ও মানুষের মৃত্যু হচ্ছে যার কারণে, সেই তামাকের পক্ষে যাঁরা কাজ করছেন, তাঁদের সেই মৃত্যুর জন্য দায়ী করা যায়। আমাদের সবাইকে এ জন্য সম্মিলিতভাবে কাজ করতে হবে তামাক প্রতিরোধে।

আব্দুল কাইয়ুম
তামাকবিরোধী সচেতনতা বৃদ্ধি করা গেলে যাঁরা ধূমপায়ী ও তামাক সেবনকারী আছেন, তাঁরা এ অভিশাপ থেকে বের হয়ে আসবেন। আলোচনার এ পর্যায়ে মানসের সভাপতি অরূপ রতন চৌধুরীকে বলার জন্য অনুরোধ করছি।

অরূপ রতন চৌধুরী
আমরা সবাই জানি, তামাক আমাদের মৃত্যু ডেকে আনছে। আমাদের তামাকবিরোধী যে আইন আছে, তা যথেষ্ট শক্তিশালী নয় এবং কার্যকর হচ্ছে না।
নারীদের মধ্যে ধোঁয়াহীন তামাকের আসক্তির পরিমাণ ক্রমেই বাড়ছে। কিন্তু ধোঁয়াহীন তামাকের কথা স্পষ্ট করে আইনে কিছু বলা নেই। আমাদের অধিকাংশ লোক নিরক্ষর, সেখানে শুধু সিগারেটের প্যাকেটে ধূমপানের ক্ষতির কথা উল্লেখ থাকলে সচেতনতা বাড়বে না। যেখানে উন্নত দেশ ধূমপানের ক্ষতিকর দিকগুলো ছবিসহ প্যাকেটে প্রচার করছে, আমাদের এখানে তাহলে কেন শুরু করা হচ্ছে না?
আরেকটি বিষয়, আমরা তামাকজাত দ্রব্যের ওপর কর বৃদ্ধির কথা বলছি। কিন্তু সরকার ও বিরোধী দলের সাংসদেরা সক্রিয় হয়ে আছেন, যাতে এ কর বৃদ্ধি করা না হয়। তাঁরা অর্থমন্ত্রীর সঙ্গে দেখা করে এ কর বৃদ্ধি না করার অনুরোধ করে এসেছেন। তাঁরা বুঝতে চেষ্টা করেছেন, এটি করলে নির্বাচনের সময় প্রভাব আসবে। যদি আমাদের সাংসদেরা একটি শিক্ষাবান্ধব বাজেট নেন, জনগণকে শিক্ষিত করে গড়ে তোলেন, শিক্ষিত লোকেরা তামাকের ক্ষতিকর প্রভাব সম্পর্কে সচেতন থাকবেন। আমি এক রিকশাওয়ালাকে প্রশ্ন করি, এখন তো খাওয়ার সময়, তুমি বিড়ি পান করো কেন? উত্তরে বলে, এক টাকায় খাবার যা পাই, তা-ই খাই। অর্থাৎ সে ধূমপানকে খাবার মনে করছে। তাঁর মধ্যেও সে বিষয়টি কাজ করছে না যে, এটি খাওয়ার জিনিস নয়, এটি একটি বিষ যা সে পান করছে। 
যেহেতু এবারের তামাকবিরোধী দিবসের মূল প্রতিপাদ্য হচ্ছে ‘ফ্রেমওয়ার্ক কনভেনশন ফর টোব্যাকো কন্ট্রোল’, সেহেতু আমাদের নারীদের আসক্তির সংখ্যা বাড়ছে, তার ওপর জোর দিতে হবে। পরোক্ষ ধূমপানের কারণে নারীদের স্তন ক্যানসার হচ্ছে, মৃত বা বিকলাঙ্গ শিশু প্রসব করছে। স্বাস্থ্যমন্ত্রী এ ব্যাপারে খুব তৎপর আছেন। তিনি ইতিমধ্যে অর্থমন্ত্রীকে একটি প্রস্তাব পাঠিয়েছেন—যে কর আদায় করা হয় তামাকজাত পণ্য থেকে, তার একটি অংশ যেন চিকিৎসা খাতে ব্যয় করা হয়। ২০০৪ সালে প্রতিবছর ৫৭ হাজার মৃত্যুর তথ্য আমরা পেয়েছি তামাকজনিত কারণে। এখন যদি হিসাব করা হয়, তবে এর সংখ্যা এক লাখ ছাড়িয়ে যাবে। তামাকের কারণে বহু লোক পঙ্গু হয়ে বসে থাকবে, সে দৃশ্য আমরা আর দেখতে চাই না।

মহিউদ্দীন
বান্দরবানে আমরা সিভিল কোর্টে তামাক চাষ বন্ধের জন্য যাই। সিভিল কোর্ট ও জেলা দায়রা জজ আদালতে গেলে প্রয়োজনীয় পদক্ষেপ নেওয়া হয়। এখন এটি হাইকোর্টে আছে। কিছু দিন আগে মার্কিন কংগ্রেসে টোব্যাকোর বিরুদ্ধে একটি বিল পাস হয়েছে। আইনটির নাম হচ্ছে ‘ফ্যামিলি স্মোকিং প্রিভেনশন অ্যান্ড টোব্যাকো অ্যাক্ট ২০১১’। কিন্তু সেখানে উল্লেখযোগ্য বিষয় হচ্ছে, সে বিলে ডেমোক্র্যাট ও রিপাবলিকান—দুই দলের সদস্যরা একমত হয়ে সম্মতি জানিয়েছেন।
আমি আশা করব, তামাকবিরোধী আমাদের যে আইনটি আছে তার সংশোধনী এনে দুটি দল একমত হয়ে বিলটি পাস করবে।
তামাকের ওপর সংযুক্ত আরব আমিরাতের মতো দেশেও কঠিন আইন করা হয়েছে। ভারতে সিগারেট আমদানির ওপর ব্র্যান্ড আর্ন কর আরোপ করা হচ্ছে। জাপানে কর বৃদ্ধি করা হচ্ছে। বুলগেরিয়ায় যাঁরা তামাক চাষ করেছেন, তাঁদের ভর্তুকি দেওয়া হয়েছে। ঘানায় যাঁরা তামাক চাষ না করে অন্য কৃষিপণ্য উৎপাদন করছেন, তাঁদের বিভিন্ন প্রণোদনা দেওয়া হচ্ছে। ভিয়েতনামে তামাকবিরোধী ন্যাশনাল ক্যাম্পেইন করা হচ্ছে। নরওয়েতে তামাকের ওপর ঋণসুবিধা বন্ধ করা হয়েছে। পাকিস্তানে তামাকবিরোধী আইনগুলো কঠোরভাবে বাস্তবায়ন করা হচ্ছে। রাশিয়ায় চড়া হারে করারোপ করা হয়েছে তামাকের ওপর। আজ আমাদের তামাক চাষিরা শোষিত ও বঞ্চিত হচ্ছেন। নব্য নীলচাষের রূপরেখায় তামাক চাষ হচ্ছে। 
আমাদের দেশে আইন শক্তিশালী করার মাধ্যমে তামাক চাষ ও উৎপাদনকে নিয়ন্ত্রণ করতে হবে। আমাদের আইনে ১২ ধারায় পাঁচ বছর পর্যন্ত বিকল্প অর্থকরী ফসল উৎপাদনে উৎসাহ দেওয়ার জন্য সরকারের পক্ষ থেকে সহজ শর্তে ঋণ দেওয়ার কথা উল্লেখ আছে। কিন্তু ২০০৫ থেকে ২০১০ সাল—পাঁচ বছর অতিক্রান্ত হয়ে গেছে। কিন্তু কৃষকেরা সে সুবিধা পাচ্ছেন না। নব্য কায়দায় ব্যাংক থেকে ঋণ নিয়ে তাঁদের সহায়তা করা হচ্ছে। 
আমাদের আইনে প্রকাশ্যে ধূমপানের জন্য ৫০ টাকা জরিমানার বিধান আছে। তা পর্যাপ্ত নয় এবং সঠিকভাবে কার্যকর করা হচ্ছে না। এমনকি অনেক বিচারক আছেন যাঁরা চেম্বারে বসে ধূমপান করেন। আইনশৃঙ্খলা রক্ষাকারী বাহিনীর সদস্যরা নিজেরাও প্রকাশ্যে ধূমপান করেন। আমি এ ব্যাপারে সুনির্দিষ্ট কিছু প্রস্তাব করতে চাই। জরিমানার অঙ্ক ৫০ টাকা পর্যাপ্ত নয়। এটি এক হাজার থেকে পাঁচ বা ১০ হাজার টাকা করা দরকার। পাশাপাশি কারাদণ্ডের বিধান রাখা হোক। চাকরির ক্ষেত্রে অধূমপায়ী কর্মকর্তাদের ধূমপায়ী কর্মকর্তাদের চেয়ে অধিক সুযোগ-সুবিধা দিতে হবে। তামাক চাষ সম্পূর্ণরূপে বন্ধ করার জন্য বিধান করতে হবে। যেখানে তামাক চাষ হবে, তা ধ্বংস করে দিতে হবে। 
তামাকজাত প্রতিটি দ্রব্যে আলাদা করারোপ করতে হবে। সীমান্তের পাশে তামাকের যে চোরাচালান হয়, তা বিশেষ ক্ষমতা আইনে বিচারের সম্মুখীন করার জন্য প্রয়োজনে আইন সংশোধন করা যেতে পারে। সংবিধান সংশোধনে যে কমিটি কাজ করছে সেখানে বিশেষ করে রাজনৈতিক ইস্যু নিয়ে আলোচনা হচ্ছে। কিন্তু আমাদের পরিবেশ সংরক্ষণের ইস্যুতে তেমন আলোচনা হচ্ছে না। সুতরাং আমার অনুরোধ থাকল, এই বিশেষ কমিটি সুন্দর পরিবেশে বেঁচে থাকার অধিকারের বিষয়গুলো সংশোধনীতে পর্যালোচনা করবে। 

জেড আই খান পান্না
তামাক চাষের ক্ষতিকর দিক নিয়ে একটি কৌতুক বলতে চাই। একজনকে বলা হলো তামাকের তিনটি উপকারী দিক বলার জন্য। সে বলল, তামাকসেবীর বাসায় রাতে কখনো চোর আসে না। দ্বিতীয়ত, পাগলা কুকুর বা শেয়াল তাকে কামড়াবে না। তৃতীয়ত, সে কখনো বৃদ্ধ হবে না। এটা কেন? কারণ ধূমপায়ী সারা রাত কাশবে। সুতরাং চোর ভাববে বাড়ির লোক সজাগ আছে, তাই চোর আসবে না। অল্প বয়সেই সে হাঁটাচলা করতে পারবে না বলে হাতে একটি লাঠি থাকবে। ফলে পাগলা কুকুর বা শিয়াল ভয়ে তার কাছে আসবে না। সে কোনো দিন বৃদ্ধ হবে না, কারণ সে বৃদ্ধ হওয়ার আগেই মারা যাবে।
পৃথিবীতে সাপেরও উপকারী দিক আছে, কিন্তু সিগারেটের উপকারী কোনো দিক আমি খুঁজে পাইনি। ১৯৯৯ সালে বিচারপতি ফজলুল করিম এবং এম এ ওয়াহাব মিয়ার একটি বিচারের প্রেক্ষাপটে ২০০৫ সালে এই তামাকবিরোধী আইনটি হয়। ২০০৬ সালে আইনটির বিধিমালা প্রণয়ন করা হয়।
১৯৯৯ সালে সে বিচারটি যদি দেখি, তবে আইনটির কোথায় গলদ আছে তা স্পষ্ট হয়ে ওঠে। ২০১০ সালের আরেকটি বিচার যদি দেখি, সেখানে তামাক উৎপাদন কারখানায় যেসব শ্রমিক নিয়োগ দেওয়া হচ্ছে, তাঁদের কী কী সুবিধা থাকা দরকার তা উল্লেখ করা হয়েছে। এ শ্রমিকদের লাইফ ইন্স্যুরেন্স থাকতে হবে। আদালতের রায়ে বিড়ি বা সিগারেট কারখানায় যাঁরা কাজ করেন, তাঁদের জীবনের নিশ্চয়তার জন্য যে জীবন বিমা করার কথা বলা হয়েছে, তা বাধ্যতামূলক করার জন্য প্রয়োজনীয় পদক্ষেপ নিতে হবে। তামাক চাষের জন্য বড় কোম্পানিগুলো কৃষকদের যে দাদন দেয়, তা বেআইনি ঘোষণা করার দাবি করছি। দাদন যদি কোনো কৃষক নেয়ও, তবু দাদন অনুযায়ী সে উৎপাদন করতে বাধ্য থাকবে না—এ ধরনের বিধান থাকা উচিত। আজ যখন আফিম চাষ নিষিদ্ধ হতে পারে তখন অবশ্যই তামাক চাষ বন্ধ করা উচিত। কারণ তামাকের কোনো উপকারী দিক নেই। কেন বৈদেশিক মুদ্রা খরচ করে তামাকজাত পণ্য আমদানি করব, যা মানুষের কোনো উপকারে আসে না? এগুলো আমাদের নৈতিকতার বিরুদ্ধে। আমাদের বার কাউন্সিলে একটি সেল গঠন করেছি, যাঁরা এ আইনটির সংশোধনী প্রস্তাব তৈরি করে মন্ত্রণালয়ে জমা দেওয়া পরিকল্পনা করছেন। তামাককে অবশ্যই বেআইনি ঘোষণা করতে হবে। তা না হলে আমরা ক্ষতিগ্রস্ত হিসেবে বিচারের জন্য আলাদতের সম্মুখীন হব। আদালত অবশ্যই জনগণের পক্ষে রায় দেবেন।

আব্দুল কাইয়ুম
ঢাকা বিশ্ববিদ্যালয়ের অর্থনীতি বিভাগের সহকারী অধ্যাপক নিগার নার্গিসকে বলার জন্য অনুরোধ করছি।

নিগার নার্গিস
আমি মূলত করব্যবস্থার ওপর গবেষণামূলক বেশ কিছু কাজ করেছি। আজকের আলোচনায় এটি স্পষ্ট হয়ে উঠে এসেছে, ধোঁয়াযুক্ত তামাকের ওপর কর অনেক দিন ধরে চলে এলেও ধোঁয়াহীন তামাক এখনো করব্যবস্থার আওতার অনেকটা বাইরে রয়েছে। গত বছর প্রথম এটি করের আওতায় আনা হয়।
আমাদের জানা দরকার, তামাকের ওপর যে কর আছে তা অন্যান্য পণ্যের করের মতো নয়। তামাকের ব্যবহারকে নিরুৎসাহিত করার জন্য এর ওপর অতিরিক্ত করারোপ করা হয়েছে। বিশ্ব স্বাস্থ্য সংস্থার মতে, তামাকের কর বিক্রয়মূল্যের ৭০ শতাংশ হতে হবে। কারণ তামাকের ধোঁয়ার কারণে অন্যদের ওপর যে ক্ষতিকর প্রভাব পড়ে, তার তদারকমূল্য রয়েছে। চিকিৎসা ব্যয় বহন করতে হয়। ব্যক্তিগতভাবে বা সামাজিকভাবে সে মূল্যটি হচ্ছে খুচরামূল্যের ৭০ শতাংশ। আমাদের দেশে অবশ্য সে করটি ৭০ শতাংশের অনেক নিচে আছে। ধোঁয়াহীন তামাকের ক্ষেত্রে এটি প্রযোজ্য নয়, কারণ যাঁরা এটি করেন তাঁরা আসলে আমাদের কোনো ক্ষতি করেন না—এই যুক্তিও জোরালোভাবে তোলা যায় না ধোঁয়াহীন তামাকের ক্ষেত্রে। 
ধোঁয়াহীন তামাকের কারণে যে শারীরিক ক্ষতি হয় তা ধোঁয়াযুক্ত তামাকের চেয়ে কোনো অংশে কম নয়। সুতরাং এ ধরনের গবেষণামূলক তথ্য আরও বেশি প্রচার করতে হবে। সচেতনতা সৃষ্টিতে তামাকে ব্যক্তিগত ও সামাজিক জীবনে অনেক বেশি ক্ষতি হয়—এ বিষয়গুলো জনগণের সামনে তুলে আনতে হবে বেশি করে। নারীদের ধোঁয়াহীন তামাক সেবনের ফলে জীবনের আয়ু কমে যাচ্ছে। সন্তান উৎপাদনক্ষমতা হ্রাস পাচ্ছে। এবং তার মাধ্যমে একটি পরিবার ক্ষতিগ্রস্ত হচ্ছে—এটা প্রচার করা দরকার। ধোঁয়াহীন তামাকের ক্ষেত্রেও ৭০ শতাংশ অতিরিক্ত করারোপ করা উচিত।

আব্দুল কাইয়ুম
ঢাকা আহছানিয়া মিশনের প্রেসিডেন্ট কাজী রফিকুল আলমকে বলার জন্য অনুরোধ করছি। 

কাজী রফিকুল আলম
তামাকের বিপদের কথা বলছি। সেটি শুধু বিপদ নয়, একটি মৃত্যুকূপ। প্রতিবছর বাংলাদেশে এক লাখ ২২ হাজার ৫০০ একর জমিতে তামাক চাষ হয়। প্রায় ২৬ লাখ মণ তামাক উৎপন্ন হয়। এর বাইরে প্রায় ৫০ কোটি টাকার তামাকপণ্য আমদানি করি। বাংলাদেশে বছরে ১৮ হাজার কোটি বিড়ি উৎপাদন হয়। প্রায় আড়াই কোটি সিগারেট প্যাকেট তৈরি হয়। বাংলাদেশে প্রায় এক কোটি ৯০ লাখ মানুষ ধূমপান করেন। ধোঁয়াহীন তামাক সেবনকারীর সংখ্যা প্রায় এক কোটি এক লাখ। এই সংখ্যা নিয়ন্ত্রণ করা খুব জরুরি হয়ে দাঁড়িয়েছে। আইনটির সংশোধনী এ মাসের মধ্যে আইন মন্ত্রণালয়ে পাঠানোর কথা। তাই স্বাস্থ্যমন্ত্রীকে অনুরোধ করছি, এ বিষয়ে জোর দিয়ে আইনটি অতিদ্রুত আইন মন্ত্রণালয়ে পাঠিয়ে পাস করার উদ্যোগ নিতে।
বর্তমান আইনে বোধ হয় তামাককে অন্তর্ভুক্ত করা হয়নি। এটিকে অবশ্যই অন্তর্ভুক্ত করতে হবে। পাবলিক প্লেস ও টান্সপোর্টের কথা বলা হলেও সেখানে হোটেল ও রেস্তোরাঁ, কর্মক্ষেত্র, পার্ককে ধরা হয়নি। রিকশা ও নৌকাকেও পাবলিক ট্রান্সপোর্ট হিসেবে ধরা হয়নি আইনটিতে। আইনে সংরক্ষিত ধূমপান এলাকা থাকার কথা উল্লেখ থাকলেও এটি কিন্তু থাকা উচিত না। এফসিটিসিতে বলা হয়েছে, কোনো স্মোক জোন থাকবে না।
তামাকের বিরুদ্ধে প্রচারের ক্ষেত্রে, যেসব জায়গায় তামাক বিক্রি হবে সেসব স্থানের কথা উল্লেখ নেই। তামাক বিক্রয়স্থানে চমকপ্রদ রমরমা বিজ্ঞাপন দেখা যায়। এগুলো বন্ধ করতে হবে। তামাকের প্যাকেটে ছবিসহ সতর্কবাণী প্রচার করতে হবে। ইতিমধ্যে বিশ্বে ৪৩টি দেশে ছবিযুক্ত সতর্কবাণী প্রচলন থাকলেও আমাদের দেশে চালু করা হয়নি। অনেক পরিবারে দেখা যায়, শিশুদের দিয়ে দোকান থেকে সিগারেট কিনে আনতে বলা হয় এবং দোকানদার তাকে সিগারেট দিচ্ছে। এর ফলে শিশুরা ধূমপানে আসক্ত হওয়ার ঝুঁকির মধ্যে পড়ছে। সুতরাং ১৮ বছরের ছোট কোনো শিশুর কাছে সিগারেট বিক্রি বন্ধের আইন করে শক্তিশালীভাবে কার্যকর করতে হবে। জরিমানা ৫০ টাকা থেকে বাড়িয়ে আস্তে আস্তে ৫০০ টাকা করতে হবে। আইনের প্রয়োগ কীভাবে সহজতর করা যায় সে বিষয়ে উদ্যোগ নিতে হবে। পাবলিক প্লেস ও পরিবহনের কর্তৃপক্ষকে দায়িত্ব দিতে হবে, যাতে কেউ আইনটি ভঙ্গ করতে না পারে। তামাক চাষের জন্য যে জমি ব্যবহার করা হচ্ছে তা যদি আমাদের খাদ্য উৎপাদনের কাজে ব্যবহার করা যেত, তবে আমাদের খাদ্যের যে সংকট রয়েছে তা অনেকটা কমে আসত। তামাকের বিকল্প চাষে কৃষকদের উৎসাহিত করতে সহজ শর্তে ঋণ প্রদান করতে হবে। আমাদের এফসিটিসির সঙ্গে সংগতিপূর্ণ বিষয়গুলো সংগতিপূর্ণ করার উদ্যোগ নিতে হবে। 

এম এ মালিক
ধূমপান যে ক্ষতিকর সে ব্যাপারে কোনো প্রকার সন্দেহ নেই। আমরা বলি, ধূমপান হচ্ছে বিষপান। ধূমপানের ক্ষতিকর প্রভাবে হূদরোগ, ক্যানসারসহ অন্য যে ক্ষতিগুলো হয় সেগুলো সঙ্গে সঙ্গে ধরা পড়ে না। দীর্ঘমেয়াদে ধূমপানের ফলে এগুলো হয়ে থাকে। যদি কাউকে বিষ বিনা মূল্যে দেওয়া হয় সে সেটা খাবে না। কারণ সে জানে এটি খেলে সঙ্গে সঙ্গে তার মৃত্যু হবে। কিন্তু যাঁরা ধূমপান করেন তাঁরা জানেন না যে এটি আস্তে আস্তে তাঁদের শরীরের ক্ষতি করে থাকে।
আমাদের বিভিন্নভাবে মানুষকে বোঝাতে হবে, তারা যে ধূমপান করছে তা ভবিষ্যতে একদিন মৃত্যুর পথে টেনে নিয়ে যাবে।
এই সচেতনতা বৃদ্ধির কার্যক্রম পরিচালনা শুধু সরকারের পক্ষে করা সম্ভব হবে না। বেসরকারিভাবে বিভিন্ন সেক্টরকে এগিয়ে আসতে হবে। আইন করে তা কার্যকর করার পদক্ষেপ নিতে হবে।
বিশেষ করে স্কুলগামী ছাত্ররা যদি একবার ধূমপানে অভ্যস্ত হয়ে যায়, তবে তারা তা সহজে ছাড়তে পারে না। সুতরাং বিদ্যালয়ের শিক্ষক ও অভিভাবকদের বিশেষ সতর্ক থাকতে হবে, যাতে শিক্ষার্থীরা ধূমপানে আসক্ত না হয়ে পড়ে। আমরা যদি সমবেতভাবে সবাই মিলে চেষ্টা করি, তবে অবশ্যই একদিন ধূমপানের ক্ষতিকর দিকগুলো থেকে তরুণসমাজকে ফিরিয়ে আনতে পারব।
আমাদের ধর্মীয় শিক্ষকদেরও এ ব্যাপারে সচেতনতা বৃদ্ধিতে কথা বলতে হবে।
গণমাধ্যমগুলোতে ধূমপানের ভয়াবহ দিকগুলো বেশি করে প্রচার করতে হবে সচেতনতা সৃষ্টির জন্য।
বিড়ি ও সিগারেটের নিকোটিন ও কার্বন মনো-অক্সাউড শরীরে চর্বি জমাতে ভূমিকা রাখে। ধূমপান হূদরোগের ঝুঁকি বাড়ায়। আমরা হূদরোগ ইনস্টিটিউটে দেখেছি, হূদরোগে আক্রান্ত ৪০ বছরের কম বয়সী সবাই ধূমপায়ী। তিন-চার মাস আগে ১৮ বছরের একটি ছেলে হূদরোগে আক্রান্ত হয়েছে দেখে আমি অবাক হয়েছিলাম। এত অল্প বয়সে সে ধূমপানের কারণে হূদরোগে আক্রান্ত হয়েছিল।

তানজীব-উল আলম
আমরা নতুন যে আইনটি করতে যাচ্ছি, তার মধ্যে কয়েকটি ফাঁক ইতিমধ্যে রয়ে গেছে। ধূমপান কমাতে হলে তামাক উৎপাদনের মূল জায়গায় যাওয়া যেতে পারে। আইনে তামাক উৎপাদনে নিরুৎসাহিত করার জন্য ভালো কিছু কথা বলেছি। কিন্তু কীভাবে প্রকৃত অর্থে তামাক উৎপাদন বন্ধ করা যায়, সে ব্যাপারে স্পষ্ট করে কিছু উল্লেখ নেই। সে দায়িত্ব সরকারের ওপর ছেড়ে দেওয়া হয়েছে। 
খসড়া আইনে তামাক উৎপাদন বন্ধ করা হয়নি, শুধু নিরুৎসাহিত করা হয়েছে। আইনে শুধু বলা আছে, ‘তামাকজাত দ্রব্য উৎপাদন ও ব্যবহার ক্রমাগত নিরুৎসাহিত করিবার জন্য উদ্বুদ্ধকরণ এবং তামাকজাত সামগ্রীর শিল্প স্থাপন, তামাকজাতীয় ফসল উৎপাদন ও চাষ নিরুৎসাহিত করিবার লক্ষ্যে সরকার প্রয়োজনীয় নীতিমালা প্রণয়ন করিবে।’ কথাটি ২০০৫ সালের আইনেও ছিল এবং বর্তমান খসড়া আইনেও আছে। ২০০৫ সালের আইনের অধীনে আমরা শুধু একটি রুল পেয়েছি, কিন্তু তামাকজাত দ্রব্য উৎপাদন নিরুৎসাহিত করার লক্ষ্যে কোনো নীতিমালা পাইনি। ধূমপান কমাতে হলে মূলত তামাক উৎপাদনের জায়গায় হাত দিতে হবে। যদি তামাক চাষ কমাতে পারি, তখন তামাকের দাম আপনা আপনি কমে যাবে। 
আরেকটি হতে পারে, তামাকজাত দ্রব্য আমদানিকরণ নিষিদ্ধ করা যেতে পারে। যদিও এসব আমদানির ক্ষেত্রে অধিক কর থাকলেও আমদানি কমছে না, বরং বাড়ছে। সাধারণত আমদানি করা দামি সিগারেটগুলো ধনিক শ্রেণী কিংবা বেসরকারি বিশ্ববিদ্যালয়ের শিক্ষার্থীরা পান করে থাকেন। সুতরাং, আমরা যদি এই দুই শ্রেণীকে ধূপমানে নিরুৎসাহিত করতে চাই, তবে এগুলোর দাম বাড়াতে হবে। বর্তমানে যেখানে ২০ টাকায় পাঁচটি সিগারেট খাচ্ছেন, সেখানে তাঁরা হয়তো দিনে দু-একটা খাবেন। আইন করে তামাক চাষকে যদি নিয়ন্ত্রণের মধ্যে আনা যায় অথবা কর ধার্য করে তামাক কোম্পানির আর্থিক বোঝা বাড়ানো যায়, তাহলে হয়তো এই ব্যবসায় বর্তমানের মতো আগ্রহ থাকবে না।
আমাদের দেশে একটি আইন হয়েছে, যেসব জমি কৃষিকাজে ব্যবহূত হচ্ছে, সেগুলো অন্য কাজে ব্যবহার করা যাবে না। একইভাবে তামাক চাষকে নিরুৎসাহিত করার জন্য বর্তমানে তামাক চাষে ব্যবহূত জমির ক্ষেত্রে আইন করা যায়, ওই জমিগুলো তিন বছরের বেশি তামাক চাষে ব্যবহার করা যাবে না। আমরা সব সময় আইন বাস্তবায়নের সমস্যার কথা বলি। কিন্তু কিছু নির্দিষ্ট এলাকায় তামাক চাষ করা হয়। সুতরাং, কৃষি সম্প্রসারণ অধিদপ্তরকে যদি দায়িত্ব দেওয়া হয়, তবে এটি বাস্তবায়ন সম্ভব।
আর জরিমানা প্রসঙ্গে বলতে গেলে এটি খুব বেশি বাস্তবসম্মত নয়। বর্তমানে জরিমানা যিনি সংগ্রহ করবেন, তাঁকে ম্যাজিস্ট্র্রেট হতে হবে কিন্তু এটি ম্যাজিস্ট্রেটের বাইরে আরও সম্প্রসারণ করতে হবে। উদাহরণ হিসেবে বলতে পারি, একটি প্রতিষ্ঠানের যিনি বিভাগীয় প্রধান আছেন, তাঁকে সীমিত দায়িত্ব দেওয়া যেতে পারে এটি বাস্তবায়ন করতে, ওই প্রতিষ্ঠানের কেউ যদি ধূমপান করেন। 
তামাক ব্যবসায়ীদের করপোরেট কর দিতে হয় ৩৭ দশমিক ৫ শতাংশ, অন্যান্য সেবাপ্রদানকারী প্রতিষ্ঠানের মতোই। সুতরাং, এই জায়গায় আমি অনুরোধ করব, তামাক উৎপাদনকারী প্রতিষ্ঠানের ওপর কর ৫০-৬০ শতাংশ করা যেতে পারে। যেখানে অনেক ব্যাংক, প্রতিষ্ঠান ও মোবাইল ফোন কোম্পানি ৪৫ শতাংশ পর্যন্ত করপোরেট কর দিয়ে থাকে। 
এসব তামাক উৎপাদনকারী প্রতিষ্ঠানগুলোর কর ফাঁকির পরিমাণ বছরে গড়ে প্রায় ১০০ কোটি টাকা। আকিজ বিড়ি উৎপাদনকারী প্রতিষ্ঠান ঢাকা টোবাকোর বিরুদ্ধে বর্তমানে হাইকোর্টে ৭০০ কোটি টাকা কর ফাঁকির মামলা আছে। পাঁচ বছর ধরে মামলাটি পড়ে আছে। কর ফাঁকির যতগুলো বড় মামলা আদালতে বিচারাধীন, তার একটি বড় অংশ সিগারেট কোম্পানির বিরুদ্ধে। এ ধরনের কর ফাঁকির মামলা দ্রুত নিষ্পত্তি করে যদি কর আদায় করা সম্ভব হয়, তবে এসব কোম্পানি নিরুৎসাহিত হবে। সুতরাং নতুন কর আরোপ ও আদায় নিশ্চিত করতে হবে তামাক নিয়ন্ত্রণে।
আরও বেশি পাবলিককে ক্ষমতায়ন করতে হবে আইন বাস্তবায়নের জন্য। যাতে ম্যাজিস্ট্রেটের অপেক্ষায় বসে থাকতে না হয়। আইনের ১৩ ধারায় (৩) বলা হয়েছে, ‘তামাকজাতীয় ফসল বা তামাকজাত দ্রব্য উৎপাদনের জন্য কোনো ধরনের ভর্তুকি বা ঋণ বা অন্য কোনোরূপ সহযোগিতা প্রদান করা যাবে না।’ কিন্তু এগুলো করলে এর শাস্তি কী হবে তা স্পষ্ট করে বলা নেই আইনে। নিষিদ্ধ কোনো বিষয়ে যদি শাস্তির বিধান না করা হয়, তবে সেটি আর নিষিদ্ধ থাকে না আইনজীবীদের মতে। তামাক কোম্পানি যদি তামাক চাষিদের কোনো ঋণ বা আর্থিক সুবিধা দেয়, তার ফলে সে আইন লঙ্ঘন করলে কী শাস্তি হবে, তা স্পষ্ট করে থাকা দরকার আইনটিতে। 

জেড আই খান পান্না
তামাক আমদানি ডব্লিউটিওর অধীনে করতে পারব না, এটি ঠিক নয়। ফেনসিডিল কিংবা হেরোইন আমদানি আমরা নীতিগত কারণে করি না। এফসিটিসি নীতিমালা অনুসারে, ধূমপান স্বাস্থ্যের জন্য ক্ষতিকর প্রভাব রাখছে। সুতরাং, সরকার ইচ্ছা করলে নীতিমালা গ্রহণ করেই তামাক আমদানি বন্ধ করতে পারে।

মোস্তফা জামান
থাইল্যান্ড চেষ্টা করেছিল। কিন্তু ডব্লিউটিওর বিধান এটি অনুমোদন করে না। সুতরাং এটি করা যাবে না।

তানজিব-উল আলম
বাংলাদেশ এখন ডব্লিউটিওর সদস্য। কোনো দেশ এমন কোনো বিধান করতে পারবে না, যা তার নিজের দেশের ক্ষেত্রে প্রযোজ্য নয়। হেরোইনের বিশ্ব কাস্টমের ক্ষতিকর হিসেবে যে কোড আছে তা আর সিগারেটের কোড এক নয়। সুতরাং সিগারেট আমদানি বন্ধ করা যাবে না।

সাইফুদ্দিন আহমেদ
আমাদের আইনে স্বাস্থ্য সতর্কবাণী খুব জোরালোভাবে আছে। এটি থাকা উচিত। আমাদের আইনের শিরোনাম ঠিক আছে; কিন্তু সংজ্ঞার ক্ষেত্রে তামাকজাত দ্রব্যে যা বলা আছে, সেখানে জর্দা, গুল, সাদা পাতানেই। এগুলো সংজ্ঞায়নে অন্তর্ভুক্ত করতে হবে। আমাদের খাদ্য নিরাপত্তা নিশ্চিত করার ক্ষেত্রে তামাক চাষকে নিরুৎসাহিত করতে হবে। বিশেষ করে প্রাথমিক চিকিৎসাসেবা প্রদান করা বর্তমান সরকারের অন্যতম লক্ষ্য। এটি অর্জন করার জন্য প্রচুর অর্থের প্রয়োজন হবে। এ জন্য দুই শতাংশ হারে কর স্বাস্থ্যের ওপর ক্ষতিকর সব পণ্যের ওপর আদায় করে স্বাস্থ্য খাতে ব্যয় করার ব্যবস্থা নেওয়া উচিত। আগামী বাজেটে স্বাস্থ্য খাতকে বিশেষ বরাদ্দ দেওয়া দরকার তামাকজাত দ্রব্য নিয়ন্ত্রণের জন্য। 

আমিনুল ইসলাম
বর্তমান সরকার যে ২০২১ সালের রূপকল্প নিয়ে এগোচ্ছে সেখানে তামাক নিয়ন্ত্রণ করা না হলে তা লক্ষ্য অর্জনে বাধাগ্রস্ত করবে। ২০২১ সালের রূপকল্পের ৭ নম্বর অর্থনৈতিক উন্নয়নের উদ্যোগে এই ধারায় সংবিধানের ১৫ নম্বর অনুচ্ছেদ অনুযায়ী নাগরিকের খাদ্য, পোশাক, শিক্ষা, আশ্রয় প্রসঙ্গে বলা আছে, এগুলো নিশ্চিত করা হবে। বিশ্বব্যাংকের গবেষণা প্রতিবেদনে বলা হয়েছে, বাংলাদেশ যদি কার্যকরভাবে তামাক নিয়ন্ত্রণ করতে পারে, তবে বাংলাদেশে চাকরির সুযোগ ১৮.৭ শতাংশ বৃদ্ধি পাবে। আমাদের দারিদ্র্য বিমোচন করতে হলে তামাক নিয়ন্ত্রণ করতে হবে। তামাক চাষ, প্রক্রিয়াজাতকরণ ও সেবন দারিদ্র্যকরণকে আরও প্রলম্বিত করছে। কারণ তামাক চাষের ফলে জমিতে প্রথম দুই-তিন বছর লাভবান হলেও পরবর্তী সময়ে জমির উর্বরাশক্তি কমতে থাকে। তখন সার ও কীটনাশকের পরিমাণ বাড়াতে হয়। এতে লাভের পরিমাণ কমে আসে। সে জমি ১২-১৫ বছরের মধ্যে একেবারে পতিত জমিতে পরিণত হয়। তামাককে অনেকে লাভজনক ফসল বলেন। তামাক যদি লাভজনক ফসল হতো তবে রংপুর সবচেয়ে বেশি সমৃদ্ধ জেলা থাকার কথা। কিন্তু সেখানে মঙ্গাসহ দারিদ্র্যের আরও অনেক সমস্যা রয়েছে। আমাদের রূপকল্পের ৭ নম্বর ধারার ‘ডি’তে বলা আছে খাদ্য ও পুষ্টির কথা।
পুষ্টি ঘাটতি আমাদের অন্যতম সমস্যা। পুষ্টির অভাবে অনেক শিশু মারা যাচ্ছে। একটি গবেষণায় দেখা গেছে, বাংলাদেশে পুষ্টির কারণে যত লোক মারা যায়, তার অর্ধেক বাঁচানো সম্ভব, যদি তামাকের পেছনে ৬৯ শতাংশ ব্যয় করা অর্থ খাদ্যে ব্যয় করি। আমাদের স্বাস্থ্যসেবার ক্ষেত্রে বলতে চাই, বিশ্ব স্বাস্থ্য সংস্থার হিসাবমতে, ২০০৪ সালে ১২ লাখ লোক মারা যায় আটটি প্রধান রোগে আক্রান্ত হয়ে। সেখানে ধূমপানের কারণে বাংলাদেশে বছরে ৫৭ হাজার মানুষ মারা যায় এবং তিন লাখ ৮২ হাজার মানুষ পঙ্গুত্ব বরণ করে। প্রতিটি মৃত্যু যদি অর্থনৈতিক মূল্যে দেখি, তবে ২০০৪ সালে আমরা দুই হাজার ৪০০ কোটি টাকা রাজস্ব পেতাম। প্রতিটি মৃত্যুর জন্য আমরা পাচ্ছি আট লাখ ৭৭ হাজার ১৯২ টাকা এবং তিন লাখ ৮২ হাজার মানুষ পঙ্গুত্ব বরণ করছে, যার প্রতিটির জন্য এক লাখ ৩০ হাজার ৮৯০ টাকা। আমাদের ১২ লাখ লোক অসুস্থ হচ্ছে। তার জন্য প্রতিজনে ৪১ হাজার ৬৬৬ টাকা। সুতরাং আমাদের প্রতিটি মৃত্যুর জন্য সরকারের খরচ আট লাখ ৭৭ হাজার টাকা। বিপরীতে, মৃত্যুতে আমরা পাচ্ছি চার লাখ ২১ হাজার টাকা। পঙ্গুত্বের জন্য তা কিনছি ৬২ হাজার টাকা এবং প্রতিটি অসুস্থতাকে কিনছি ২০ হাজার টাকা দিয়ে।
যখন এসব বিষয় স্পষ্ট, যখন আমরা তামাকের কর বৃদ্ধির কথা বলি, তখন কিছু সাংসদ এর বিরোধিতা করেন। সাংসদেরা রাজস্ব বোর্ডে চিঠি দেন কর না বাড়ানোর জন্য। তাঁরা যুক্তি হিসেবে বলেন, গরিব মানুষ বিড়ি খান এবং বিড়ির কারখানায় কাজ করেন। সুতরাং এগুলো কোনোভাবেই আমাদের দারিদ্র্য কমানোর জন্য কার্যকর নয়, বরং তামাক সেবন ও উৎপাদন আরও দারিদ্র্যের দিকে নিয়ে যাচ্ছে। আমাদের আন্তর্জাতিক কিছু বাধ্যবাধকতা আছে। আমরা এফসিটিসি প্রথম স্বাক্ষরকারী দেশ। সেখানে কোনো সাংসদ যদি সিগারেট বা বিড়ির কর না বাড়ানোর অনুরোধ করেন রাজস্ব বোর্ডে, সেটা সরকার ও আন্তর্জাতিক পররাষ্ট্রনীতিবিরোধী। বিশ্বে যেখানে খাদ্য নিরাপত্তা ও পরিবেশ সংরক্ষণ গুরুত্বপূর্ণ ইস্যু, তামাক চাষ আমাদের খাদ্য নিরাপত্তা ও পরিবেশের জন্য হুমকিস্বরূপ।
তামাক চাষে প্রচুর কীটনাশক ব্যবহার করা হয়, যা ওই এলাকার নদীর পানি ও পরিবেশকে দূষিত করছে। যেসব অঞ্চলে তামাক চাষ হয় এবং উৎপাদন কারখানা আছে, সেখানে শিক্ষাপ্রতিষ্ঠানে শিক্ষার্থীদের উপস্থিতির হার কমে যায়। তামাক চাষ, তামাক প্রক্রিয়াজাতকরণ ও তামাক সেবন স্বাভাবিকভাবে দেশের উন্নয়নকে বাধাগ্রস্ত করে থাকে। এগুলো কঠোরভাবে নিয়ন্ত্রণ করা হবে।

সিনথিয়া ফরিদ
বার কাউন্সিল থেকে আমরা একটি উদ্যোগ নিয়েছি তামাক নিয়ন্ত্রণ করতে। আমি সব আইনজীবীকে অনুরোধ করব একসঙ্গে কাজ করার জন্য। আইন মন্ত্রণালয় থেকে আশ্বস্ত করা হয়, সেখান থেকে একজন ডেপুটি সেক্রেটারি আইনটির খসড়া নিয়ে কাজ করবেন। আইন মন্ত্রণালয় চাইছে, যত দ্রুত সম্ভব আইনটির খসড়া সংশোধন করে সংসদে উত্থাপন করতে।

আ ফ ম রুহুল হক
আপনাদের সবাইকে নিয়ে খসড়া আইনের যদি কোনো সংশোধনের প্রয়োজন হয় তা করা হবে। এ ব্যাপারে আমার মন্ত্রণালয়ের আপত্তি নেই। তবে তামাক ব্যবসায়ীদের কিছু আপত্তি থাকলেও জনস্বার্থে অবশ্যই বাস্তবসম্মতভাবে কার্যকর করা হবে আইনটি।

হাসিবুর রহমান
তামাক উৎপাদন কোম্পানিগুলো অনেক শক্তিশালী। বিপরীতে আমরা যাঁরা বেসরকারি প্রতিষ্ঠান ও গণমাধ্যমে কাজ করছি, সরকারের পাশাপাশি আমাদের মধ্যে সমন্বয়ের দুর্বলতা রয়েছে। আমরা একটি রাজনৈতিক ম্যাপ করছি, তামাকের পক্ষে কারা আর বিরুদ্ধে কারা আছে। সেখানে দেখতে পাচ্ছি, অনেক বড় বড় শক্তি কাজ করছে এই তামাকের পক্ষে। সেখানে আমাদের নিজেদের মধ্যে সমন্বয়ের অভাব রয়েছে। আমাদের সাংসদ, জাতীয় রাজস্ব বোর্ড, আইনজীবী ও উন্নয়নকর্মী—সবার মধ্যে সদিচ্ছা দেখতে পেলেও সমন্বয়ের অভাবে আমরা কার্যকর ভূমিকা রাখতে পারছি না। আমাদের ব্যক্তিগত সদিচ্ছার চেয়ে সমন্বিত সদিচ্ছা অনেক বেশি গুরুত্বপূর্ণ ভূমিকা পালন করতে পারে। আজ গণমাধ্যম খুব শক্তিশালী ভূমিকা পালন করতে পারে, তামাক নিয়ন্ত্রণের জন্য অনুরোধ করব।

ইকবাল কবীর
আইনের খসড়াসংক্রান্ত প্রসঙ্গে আমি বলতে চাই, টিএফকে এবং বিশ্ব স্বাস্থ্য সংস্থার উদ্যোগে আমাদের এফসিটিসি-বিষয়ক আন্তর্জাতিক আইন বিশেষজ্ঞদের সমন্বয়ে প্রায় এক বছর আইনটির খসড়া তৈরিতে ব্যয় হলো। যত দ্রুত সম্ভব আইনটি বাস্তবায়ন করতে হবে। যদিও দেশীয় ও বিদেশি আইনজীবী বিশেষজ্ঞদের সমন্বয়ে আইনটির খসড়া করা হয়েছে, তবু আইনটিতে ফাঁকফোকর রয়ে গেছে বলে আলোচনায় উঠে এসেছে। এফসিটিসির সদস্য হিসেবে বাংলাদেশের একটি আইনগত দায়বদ্ধতা রয়েছে। সংসদে যাঁরা যুক্তিসংগত ভালো কথা বলেন, তাঁদের নিয়েও আমরা একটি বৈঠক করব আইনটি সংসদে যাওয়ার আগে। সবার সম্মিলিত উদ্যোগই পারে তামাক নিয়ন্ত্রণ কার্যক্রমকে শক্তিশালী করতে। কমিউনিটি ক্লিনিকগুলোতে যাতে ধোঁয়াহীন তামাক নিয়ে সচেতনতা সৃষ্টি করা যায়, সে জন্য ২০ হাজার বাঁধাই করা পোস্টার প্রতিটি স্বাস্থ্যসেবাকেন্দ্র ও ক্লিনিকে পাঠানো হয়েছে। তামাক নিয়ন্ত্রণ কৌশলপত্র ও কর্মপরিকল্পনা ২০১১-১৪ তৈরি করা হয়েছে।
আমাদের নিজেদের ভেতর যেন কখনো তামাক উৎপাদনকারী প্রতিষ্ঠানের কোনো প্রতিনিধি ঢুকে যেতে না পারে, সে ব্যাপারে সতর্ক থাকতে হবে। মন্ত্রণালয়ে তাঁদের আনাগোনা বেড়ে গেছে। স্বাস্থ্য মন্ত্রণালয়ের সদিচ্ছা আছে; কিন্তু ভয়ও আছে যে উৎপাদন প্রতিষ্ঠানগুলো অনেক বেশি শক্তিশালী, হয়তো বেশি দূর এগোতে পারব না। 

আব্দুল কাইয়ুম
গণমাধ্যমে তামাকের বিজ্ঞাপন বন্ধ করা হয়েছে। তামাক ও মাদক নিয়ন্ত্রণে গণমাধ্যমগুলো গুরুত্বপূর্ণ ভূমিকা পালন করছে। তাই গণমাধ্যমকে জানাই অভিনন্দন। প্রথম আলোর পক্ষ থেকে আজকে আলোচনায় অংশগ্রহণের জন্য সবাইকে ধন্যবাদ ও কৃতজ্ঞতা জানাচ্ছি।
</doc>
<doc>
﻿নগরবাসীর অনেক জল্পনা-কল্পনার অবসান ঘটিয়ে গত ২৯ নভেম্বর জাতীয় সংসদে আইন পাসের মাধ্যমে দুই ভাগে বিভক্ত হয়েছে ঢাকা। জন্ম নিয়েছে ঢাকা উত্তর ও দক্ষিণ নামে দুটি সিটি করপোরেশন। এ নিয়ে নগরের বাসিন্দাদের মনে তৈরি হয়েছে মিশ্র প্রতিক্রিয়া। ডিসিসি ভাগের পক্ষে-বিপক্ষে চলছে যুক্তিতর্ক। ভাগের বিরুদ্ধে অবস্থান নিয়ে আদালতের দ্বারস্থ হয়েছেন সদ্য বিদায়ী মেয়র সাদেক হোসেন খোকা। এদিকে সরকারের সিদ্ধান্তের বিরোধিতা করে ভাগের বিপক্ষে বিরোধী দল আজ নগরে সকাল-সন্ধ্যা হরতালের ডাক দিয়েছে।
‘সেবার মান বাড়ানোর দোহাই দিয়ে আমাদের শত বছরের ঐতিহ্যবাহী শহর ঢাকাকে বিভক্ত করা ভুল হয়েছে। পৃথিবীতে আরও কত বড় বড় শহর রয়েছে। কই, তারা তো শহরটাকে টুকরো-টুকরো করেনি!’ নগরের মতিঝিলের একটি চায়ের দোকানে চা পানরত সহপাঠীদের উদ্দেশ করে এভাবেই বলছিলেন ঢাকা কলেজের শিক্ষার্থী মোহাম্মদ সোহাগ।
ডিসিসির ভাগ নিয়ে নগরের বাসিন্দারা যেন দ্বিধাবিভক্ত। এ নিয়ে নগরে সর্বত্র বইছে সমালোচনার ঝড়। পল্টন মোড়ে কথা হয় বেসরকারি প্রতিষ্ঠানের কর্মী সাইফুর রহমানের সঙ্গে। ডিসিসি বিভক্তির বিষয়ে তিনি বলেন, ‘আমাদের দেশের সরকারের কাজকর্মে এমনিতেই সমন্বয়হীনতা রয়েছে। এ ক্ষেত্রে ডিসিসিকে দুই ভাগে বিভক্ত করার ফলে নগরের দুই সিটি করপোরেশনের ভেতর সমন্বয়হীনতা এবং নগর উন্নয়নে বৈষম্যের সৃষ্টি হতে পারে। নগরবাসী তাদের সেবা থেকে বঞ্চিত হলে তার দায়ভার কে নেবে?’
নগরের অনেকে আবার ভাবছেন, নগরকে দুই ভাগে বিভক্ত করার মাধ্যমে পুরো নগরের বাসিন্দাদের ধ্যানধারণাও যেন দুই ধারায় বিভক্ত করা হয়েছে। এমনি একজনের সঙ্গে কথা হয় টিকাটুলিতে। বেসরকারি একটি প্রতিষ্ঠানের বিপণনকর্মী মোশাররফ হোসেন বলেন, ‘এ দেশের মূল ধারার রাজনীতি যেমন দুই ভাগে বিভক্ত, তেমনি নগরটাকেও ভেঙে দুই টুকরো করা হলো। সময়ই বলে দেবে, কাজটা ভালো কী মন্দ।’ এ তো গেল ভালো-মন্দ, সুবিধা আর অসুবিধার কথা।
নগরের অনেক বাসিন্দা আবার জানেন না, নগরকে দুই ভাগ করায় তাঁদের লাভের শিকা ছিঁড়বে কি না। এমনি এক সিএনজিচালিত অটোরিকশার চালক আইউব আলী বলেন, ‘বাবা রে, দেশটা তো আমাগো। এইডা মাথায় রাখতে হইব। শহর দুই ভাগ হইলে কী লাভ হইব, জানি না। তবে রবিবার হরতালের সময় গাড়ি চালাইতে পারুম না, হেইডা ভাবতেই পরান ধুকধুক করে।’
অনেক নগরভাবুক আবার ভাবছেন, ডিসিসিকে বিভক্ত করায় আখেরে লাভটা কার হবে? এমনই ভাবনার কথা শোনালেন মিরপুুুরের বাসিন্দা মাসুম মিয়া। তাঁর ভাষ্য, ‘নতুন একটা সিটি করপোরেশন হলে সেখানে নিশ্চয়ই অনেক জনবলের দরকার হবে। আর সেই জনবল নিয়োগের ক্ষেত্রে সরকারি দলের নেতারা টু-পাইস কামিয়ে নেবেন।’
</doc>
<doc>
﻿১৮ অক্টোবর অ্যাডভোকেসি ফর সোশ্যাল চেঞ্জ, ব্র্যাক-এর সহযোগিতায় ও প্রথম আলোর আয়োজনে ‘অতিদারিদ্র্য নিরসনে গণমাধ্যমের ভূমিকা’ শীর্ষক গোলটেবিল বৈঠক অনুষ্ঠিত হয়। সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য এখানে সংক্ষিপ্ত আকারে ছাপা হলো:

যাঁরা অংশ নিলেন
আবুল কালাম আজাদ
সংসদ সদস্য, তথ্য এবং সংস্কৃতিবিষয়ক মন্ত্রী, গণপ্রজাতন্ত্রী বাংলাদেশ সরকার
ড. কাজী খলীকুজ্জমান আহমদ
অর্থনীতিবিদ, চেয়ারম্যান, পিকেএসএফ
রাশেদা কে চৌধুরী
সাবেক তত্ত্বাবধায়ক সরকারের উপদেষ্টা 
ড. মাহবুব হোসেন
নির্বাহী পরিচালক, ব্র্যাক
রিয়াজউদ্দিন আহমেদ
প্রধান সম্পাদক, নিউজ টুডে
মতিউর রহমান চৌধুরী
প্রধান সম্পাদক, মানবজমিন
শাইখ সিরাজ
পরিচালক (বার্তা), চ্যানেল আই
মাহবুবুল মোকাদ্দেম আকাশ
অধ্যাপক, ঢাকা বিশ্ববিদ্যালয়
ফরিদ হোসেন
ব্যুরোপ্রধান, এপি
মনজুরুল আহসান বুলবুল
সিইও, বৈশাখী টেলিভিশন
জ ই মামুন
বার্তাপ্রধান, এটিএন বাংলা 
এলিসন সুব্রত বাড়ৈ
কর্মসূচি সমন্বয়কারী
অ্যাডভোকেসি ফর সোশ্যাল চেঞ্জ, ব্র্যাক
আনিসুল হক
উপসম্পাদক, প্রথম আলো
মতিউর রহমান
সম্পাদক, প্রথম আলো

সঞ্চালক
আব্দুল কাইয়ুম
যুগ্ম সম্পাদক, প্রথম আলো

আলোচনা
মতিউর রহমান
আপনারা শত ব্যস্ততার মধ্যেও আজকের এই গোলটেবিল বৈঠকে উপস্থিত হয়েছেন, তাই আপনাদের ধন্যবাদ ও কৃতজ্ঞতা জানাই। বর্তমান বাংলাদেশে সংবাদপত্র ও টেলিভিশন চ্যানেলের সংখ্যা অনেক। গুণগতমানের দিক থেকেও বর্তমানের গণমাধ্যমগুলোর অনেক অগ্রগতি হয়েছে। সেই সঙ্গে বিভিন্ন পত্রিকার পাঠক ও টিভি চ্যানেলগুলোর দর্শকের সংখ্যাও অনেক বেড়েছে। এ ক্ষেত্রে টেলিভিশন চ্যানেলগুলো অবশ্যই এগিয়ে, কারণ তাদের দর্শকের সংখ্যা বেশি। বাংলাদেশের প্রেক্ষাপটে যেকোনো সমস্যা সমাধানের ব্যাপারে আলোচনা করলে গণমাধ্যমের ভূমিকার কথা বাদ দেওয়া যায় না।
গণমাধ্যমের একটি বড় কাজ হলো অতিদারিদ্র্য নিরসনের বিষয়টি নিয়মিত নজরদারিতে রাখা, সাফল্য ও ব্যর্থতা তুলে ধরা, যেন প্রতিশ্রুতি রক্ষা করা যায়। বস্তুনিষ্ঠ সংবাদ প্রকাশের মাধ্যমে সরকারের দৃষ্টি আকর্ষণ ও জনগণের মধ্যে সচেতনতা বাড়াতে পারলে অবশ্যই সফলতা অর্জন করা সম্ভব হবে। আমাদের গণমাধ্যমগুলো গুরুত্ব দিয়ে দায়িত্ব পালন করে লক্ষ্যমাত্রা অর্জনে বিশেষ ভূমিকা রাখতে পারে। এই গোলটেবিল বৈঠক আয়োজনে সহযোগিতা করার জন্য ব্র্যাক অ্যাডভোকেসি ফর সোশ্যাল চেঞ্জকে বিশেষ ধন্যবাদ জানাচ্ছি।

আব্দুল কাইয়ুম
বর্তমান বাংলাদেশে মূল্যস্ফীতি বাড়ছে। এখন প্রায় ১২ শতাংশ। এ অবস্থায় দারিদ্র্য-পরিস্থিতির অবনতি ঘটছে কি না, সে বিষয়ে লেখালেখি করতে হবে গণমাধ্যমগুলোকে।
হার্ভার্ড বিশ্ববিদ্যালয়ের একজন গবেষক সম্প্রতি গবেষণা করে দেখেছেন, আমাদের দেশে গ্রামের অনেক সাধারণ গরিব মানুষ আর্সেনিকের ভয়ে টিউবওয়েলের পানি বাদ দিয়ে খালবিলের পানি পান করছে। ফলে তাদের অনেকে নানা অসুখ-বিসুখে মারা যাচ্ছে। অতিদরিদ্ররাই এ ধরনের বিপর্যয়ের শিকার। গতকাল বিবিসি ওয়ার্ল্ডে এ সংবাদ প্রচারিত হয়েছে। আমরা আর্সেনিকদুষ্ট টিউবওয়েল চিহ্নিত করেছি, কিন্তু বিকল্প ব্যবস্থা কি যথেষ্ট করেছি? দরিদ্র, অতিদরিদ্ররা তো খায় সামান্য ভাত আর পানি, তাও তিন বেলা জোটে না। তারা কীভাবে বাঁচবে যদি পরিষ্কার পানিটুকুও না পায়? গণমাধ্যম এসব সমস্যা তুলে ধরতে পারে।
আলোচনার শুরুতে ব্র্যাকের নির্বাহী পরিচালক ড. মাহবুব হোসেনকে অনুরোধ করব বলার জন্য।

ড. মাহবুব হোসেন
অতিদারিদ্র্য নিরসন কার্যক্রমের অংশ হিসেবে নিকট অতীতে পরিচালিত জরিপের তথ্য অনুযায়ী আমরা দেখেছি গণমাধ্যমগুলো দারিদ্র্য বিষয়টা বেশ গুরুত্বের সঙ্গে নিয়েছে।
আমরা দুটি বাংলা ও দুটি ইংরেজি পত্রিকায় গত এক বছরে প্রকাশিত দারিদ্র্যবিষয়ক প্রতিবেদনের সংখ্যার জরিপ করেছি। জরিপে দেখা গেছে, এমন প্রতিবেদনের সংখ্যা সাত শতাধিক। এ ছাড়া অন্যান্য পত্রিকা ও টেলিভিশন মিডিয়ায় এ বিষয়ে বিভিন্ন সংবাদ প্রকাশ ও প্রচার করা হয়েছে। সুতরাং গণমাধ্যমগুলো দারিদ্র্য নিরসনের ক্ষেত্রে বিশেষ ভূমিকা পালন করে যাচ্ছে।
গণমাধ্যমের রিপোর্টগুলো ফলদায়ক হচ্ছে কি না, জনমত সৃষ্টি করতে পারছে কি না, মানুষের জীবনযাত্রায় এর কোনো প্রভাব পড়ছে কি না, সরকারের দৃষ্টি আকর্ষণ করা সম্ভব হচ্ছে কি না তা ভেবে দেখতে হবে। 
জনসংখ্যা বৃদ্ধির হার আমাদের অবস্থানকে পেছনের দিকে নিয়ে যেতে পারে, এটা আশঙ্কাজনক। বর্তমান তথ্য অনুযায়ী হিসাব করলে দেখা যায়, প্রায় ১৮ লাখ মানুষ প্রতিবছর বাড়ছে। এত বিশাল জনগোষ্ঠীর খাদ্য, বস্ত্র, বাসস্থান ইত্যাদির সঠিক ব্যবস্থাপনা করা আমাদের দেশের জন্য বড় ধরনের চ্যালেঞ্জ। ১৯৯০ সাল থেকে বর্তমান পর্যন্ত বাংলাদেশে দারিদ্র্যের হার ৫৮ থেকে ৩১.৫ শতাংশে নেমে এসেছে। সুতরাং আমাদের অর্জনও কোনো অংশে কম নয়।
কৃষিখাতে প্রযুক্তির ব্যবহার বড় ধরনের প্রভাব ফেলেছে। ৩০ বছর আগে আমাদের দেশের গ্রামাঞ্চলে মাত্র ২০ শতাংশ জমি সেচের আওতায় ছিল, বর্তমানে প্রায় ৮০ শতাংশ জমি সেচের আওতায় এসেছে। কৃষিতে প্রযুক্তির এই ব্যবহার কৃষকদের বাড়তি আয়ের সুযোগ করে দিয়েছে। যোগাযোগব্যবস্থার উন্নয়ন এটাকে আরও ত্বরান্বিত করেছে। বর্তমানে স্বল্প আয়ের কৃষকেরা কিছু মূলধন তৈরি করতে পারলেই কৃষিজ খাত ছেড়ে দিয়ে বিভিন্ন জন বিভিন্ন খাতে কাজ করছেন। কৃষি-শ্রমিকদের বড় একটা অংশ অকৃষি খাতে চলে যাওয়ায় শ্রমিকদের মজুরিও বর্তমানে অনেক বেড়ে গেছে। ফলে স্বল্প আয়ের মানুষেরও অর্থনৈতিক উন্নয়ন ঘটছে। একসময় বর্গাচাষিদের মালিকপক্ষকে বিঘাপ্রতি চার মণ ধান দিতে হতো কিন্তু এখন অনেক জায়গায় বিঘাপ্রতি ছয় মণ ধান দিতে হয়। এতে বর্গাচাষিরা আশানুরূপ ফল পাচ্ছেন না।
অতিদারিদ্র্য নিরসন কর্মসূচির কার্যক্রমে দেখা গেছে, একজন অতিদরিদ্রের পেছনে ২০০ ডলার ব্যয় করে, বিভিন্ন ট্রেনিংয়ের আওতায় নিয়ে এলে, সে আত্মনির্ভরশীলতার সহনীয় পর্যায়ে উত্তরণ করতে পারে। সুতরাং সরকারের এই খাতের অর্থ দিয়ে শুধু রিলিফের ব্যবস্থা না করে ব্র্যাকের গৃহীত কর্মসূচির মতো কার্যক্রম পরিচালনা করলে শুধু দারিদ্র্যই দূর হবে না, বরং তারা আত্মনির্ভরশীল হয়েও গড়ে উঠবে। এ ক্ষেত্রে গণমাধ্যমগুলোকে সাহসী ভূমিকা পালন করতে হবে। উদ্ভাবনীমূলক নতুন কাজগুলোকে কীভাবে মানুষের আরও কাছে পৌঁছে দেওয়া যায়, কীভাবে মানুষকে আরও বেশি সচেতন করে তোলা যায়, সেদিকে গণমাধ্যমগুলোকে ব্যাপক দৃষ্টি দিতে হবে। অবশ্যই দারিদ্র্য নিরসনে আমরা সফল হব।

শাইখ সিরাজ 
বর্তমানে ইলেকট্রনিক মিডিয়াকে গণমাধ্যমের অন্যতম হাতিয়ার ধরা হয়। সে ক্ষেত্রে ব্র্যাকের জরিপের আওতায় ইলেকট্রনিক মিডিয়াকে আনলে আরও বেশি ফলপ্রসূ হবে। নীতি-নির্ধারণে আমরা সরকারকে বিভিন্নভাবে অনুপ্রাণিত করতে পারি। যেমন ড. মাহবুব হোসেন কৃষিতে প্রযুক্তি ব্যবহারের বিপ্লবের কথা বলেছেন।
সাম্প্রতিক সময়ে দারিদ্র্যের বেড়াজাল থেকে বেরিয়ে আসতে গ্রামীণ জনজীবনে শুধু কৃষি খাতে নয়, বরং অকৃষি খাতেও অনেক বড় ধরনের বিপ্লব ঘটেছে। যেমন হাঁস-মুরগি-মাছের খামার ইত্যাদি। একজন খুব সাধারণ মানুষ, যার হয়তো বসবাসের উপযোগী কোনো জায়গাও নেই, অথচ সে গ্রামের ডোবায় চিংড়ি মাছ চাষের মাধ্যমে বর্তমানে ১০-১৫ হাজার টাকা উপার্জন করছে। সুতরাং তাদের চিন্তাচেতনার বিপ্লব ঘটেছে। আমরা সরকারকে কার্যকর কমিউনিটি রেডিওর কথা জোর দিয়ে বলতে পারি। বাংলাদেশ টেলিভিশনের দ্বিতীয় চ্যানেলকে কার্যকর করে তোলার জন্য জোর দেওয়া উচিত। 
সাধারণ মানুষের কাছে লাগসই একটা তথ্য পৌঁছে দিতে পারলে বাস্তব জীবনে তা জাদুর মতো কাজ করে। একজন বাস্তব সফল কৃষকের সফলতার সব চিত্র যদি অন্যান্য কৃষকের মধ্যে তুলে ধরা যায়, পরবর্তী সময়ে তারাও সফল হবে। এভাবেই পরিবর্তনের গতি বৃদ্ধি পাবে। 
আমাদের দেশে বিশেষায়িত টিভি চ্যানেল চালু করার সময় এসেছে—এ কথা জোর দিয়ে বলা যায়। 

মতিউর রহমান চৌধুরী
গণমাধ্যমগুলো দরিদ্র জনগোষ্ঠীকে তাদের প্রাপ্য অধিকার সম্পর্কে সচেতন করতে পারে। অন্যদিকে গণমাধ্যমে দারিদ্র্য-পরিস্থিতি সম্পর্কে সবাইকে অবহিত ও সচেতন করে সরকারকে দরিদ্র জনগোষ্ঠীর প্রাপ্য দিতে বাধ্য করতে পারে। গণমাধ্যমগুলোর গুরুত্বপূর্ণ কিছু কাজ হলো, কর্মসংস্থান সম্পর্কে সব খোঁজখবর জনগণের কাছে পৌঁছে দেওয়া, জনগণকে বিভিন্ন কর্ম উদ্যোগে উদ্বুদ্ধ করা প্রভৃতি। গ্রামীণ জনগোষ্ঠীকে আরও বেশি কর্মোদ্যোগী করে তোলার জন্য সংবাদপত্রের পাতায় প্রতিদিন একটা কলাম থাকতে পারে, যেখানে গ্রামীণ জনজীবনের নানা বিপ্লবের কথা, সুযোগ-সুবিধার কথা স্থান পাবে। এসব কার্যক্রম বাস্তবায়ন করতে পারলে গণমাধ্যমগুলো দারিদ্র্য দূরীকরণে বিশেষ ভূমিকা রাখতে পারবে।

মাহবুবুল মোকাদ্দেম আকাশ
দারিদ্র্য ও চরম দারিদ্র্যের মধ্যে পার্থক্য সবার কাছে পরিষ্কার হতে হবে। আমরা জানি, একজন মানুষ প্রতিদিন ২,২০০ কিলোক্যালরির কম খাদ্য গ্রহণ করলে সে দরিদ্র ও ১,৮০০ কিলোক্যালরির কম খাদ্য গ্রহণ করলে সে অতিদরিদ্র। এ সংজ্ঞার ভিত্তিতে মাঠে গিয়ে সাংবাদিকদের পক্ষে দারিদ্র্য সম্পর্কে ধারণা করা সম্ভব নয়।
অতিদারিদ্র্য দূরীকরণের আগে এটাকে সর্বনিম্ন মাত্রায় কমানোর জন্য আমাদের চেষ্টা করতে হবে। অতিদরিদ্ররা সুরক্ষিত নয়। তারা শ্রমক্ষমতা জন্ম দিতে পারে না এবং উৎপাদনশীল কাজে যুক্ত হতে পারে না। এর ফলে তারা ক্ষুদ্র ঋণের বাইরে থেকে যায়। তাই তাদের জীবনধারণের প্রধান উৎস নিরাপত্তা বলয় (সেফটিনেট) ধরনের কর্মসূচি হওয়া উচিত। 
অন্যদিকে অর্থনীতিতে নিম্নগামিতার যে শক্তি কাজ করছে তা আটকানো কঠিন। এটা আটকাতে হলে আমাদের নীতিগত বিষয়ের ওপর গুরুত্বারোপ করতে হবে। নানা মনীষীর গবেষণায় উঠে এসেছে, দরিদ্রদের ক্ষমতায়ন ছাড়া এটা সম্ভব না। ক্ষমতায়নের তিনটি মাত্রা আছে। সামাজিক, অর্থনৈতিক ও রাজনৈতিক। এর মধ্য থেকে বিচ্ছিন্নভাবে একটি দিক নিয়ে কাজ করে সমাধান আসবে না। তিনটি মাত্রায় গরিবদের একসঙ্গে ক্ষমতায়িত করতে পারলে তবেই সমাধান আসবে। এ ক্ষেত্রে গণমাধ্যমের ভূমিকা কী হবে? গণমাধ্যমগুলোকে প্রথম পর্যায়ে দারিদ্র্যের পকেটগুলোতে গুরুত্ব দিতে হবে। যেমন, হাওর অঞ্চল ও পার্বত্য চট্টগ্রামের দুর্গম অঞ্চল, যেসব জায়গায় চরম দরিদ্ররা বাস করে। এসব ক্ষেত্রে সাংবাদিকেরা কোন দৃষ্টিভঙ্গি নিয়ে কাজ করবে? দৃষ্টিভঙ্গি হতে পারে শুধু কঠিন দুঃখ-দুর্দশার চিত্র তুলে ধরা।
অন্য আলো নামে প্রথম আলোতে একটি পাতা বের হয়, যেখানে নিজ প্রচেষ্টায় যারা প্রতিষ্ঠিত হয় তাদের সাফল্যগাথা তুলে ধরা হয়। এ ধরনের বিষয়গুলোকে আরও বেশি মানুষের কাছে পৌঁছে দিতে পারলে আমরা সুফল পাব।

মনজুরুল আহসান বুলবুল
সাংবাদিকতায় তিনটি বিভাগ আছে। প্রোটোকল সাংবাদিকতা, স্ট্যানোগ্রাফি সাংবাদিকতা ও অনুসন্ধানী (ইনভেস্টিগেটিভ) প্রতিবেদন। এর মধ্যে অনুসন্ধানী প্রতিবেদন হচ্ছে আসল সাংবাদিকতা। কিন্তু দুঃখজনক হলেও সত্য যে এর বাস্তবতা অনেক কম। আমরা, গণমাধ্যমগুলো, দারিদ্র্য নিয়ে পরিকল্পিতভাবে কাজ করি না। কখনো কখনো গণমাধ্যমগুলোর সীমাবদ্ধতা থাকে। অনেক সময় প্রতিবেদনের প্রাধান্য বিবেচনা করলে তা সম্ভব হয় না। এ ক্ষেত্রে রাজনৈতিক প্রসঙ্গ, সহিংসতা ও দুর্নীতির বিষয়গুলোর মধ্যে অন্যান্য বিষয় স্থান করে নিতে পারে না। সুতরাং রাজনৈতিক শক্তি, সামাজিক শক্তি এবং যাঁরা দারিদ্র্যকে নিয়ে কাজ করেন তাঁদের সব শক্তিকে একীভূত করে গণমাধ্যমের সহযোগিতায় সামনের দিকে এগিয়ে গেলে অবশ্যই দারিদ্র্যের হার কমে আসবে।
সরকার ও সামাজিক শক্তির সহযোগিতায় গণমাধ্যমগুলো তাদের বিষয়বস্তুর উন্নয়ন করে এবং সাংবাদিকদের প্রশিক্ষণ দিয়ে নতুন উদ্যমে কাজ করলে দেশের দারিদ্র্য নিরসনে সহায়ক ভূমিকা রাখতে পারবে। 

রাশেদা কে চৌধুরী
আমাদের গণমাধ্যমগুলো স্বাস্থ্য ও শিক্ষা বিষয়কে খুব বেশি প্রাধান্য দেয় না। এগুলো জনমনে সাড়া জাগাতে পারে না। তার পরও গত ১০ বছরে অবস্থানের দিক থেকে বাংলাদেশ অনেক এগিয়েছে। সংজ্ঞা দিয়েই সব সময় দারিদ্র্যের বিচার সম্ভব নয়। যেখানে একজন বাঙালি নারীর স্বাস্থ্যসেবার সুযোগ নেই, শিক্ষা গ্রহণের সুযোগ নেই, যেখানে নারীদের ঘর থেকে বের হতে দেওয়া হয় না, সেখানে দারিদ্র্যের সংজ্ঞা কী হবে?
বর্তমানে গণমাধ্যমগুলোতে নারী নির্যাতনের ব্যাপারে যতটা খবর আসে ঠিক ততটা নারীদের দারিদ্র্যের খবর আসে না। এদিকটায় গণমাধ্যমগুলোকে দৃষ্টি দিতে হবে।
একটা থানা স্বাস্থ্যকেন্দ্রে গিয়ে দেখলাম, বাহ্যিক দৃষ্টিতে সেখানে সব ব্যবস্থাপনা ঠিক আছে। অপারেশন থিয়েটার আছে। ডাক্তার আছে। আমি জিজ্ঞেস করলাম, এখানে কোনো প্রসূতি মায়ের মৃত্যু হয়েছে?
তারা বলল, গত সপ্তাহে দুজনের মৃত্যু হয়েছে। কেন মারা গেল জানতে চাইলে তারা বলল, অপারেশনের দরকার ছিল কিন্তু তা করা সম্ভব হয়নি। কেন সম্ভব হয়নি? অপারেশন থিয়েটার রুমে প্লাগ পয়েন্ট নষ্ট ছিল তাই। এর মূল্য কত? ২৫৬ টাকা। ওটা কি বদলানো যায় না? যায় ম্যাডাম। ফাইল ওপরে গেছে। অনুমোদন হয়ে এলে বদলানো যাবে। এ ক্ষেত্রে দুজন প্রসূতি মায়ের প্রাণের মূল্য মাত্র ২৫৬ টাকা। এই দারিদ্র্যকে আপনারা কোন সংজ্ঞার মধ্যে আনবেন?
ক্ষমতায়নের ব্যাপারে নারীরা সর্বদা পেছনে পড়ে থাকে। একজন নারীকে দক্ষতার সঙ্গে সংসার সামলাতে হয় কিন্তু পছন্দ-অপছন্দের দিকটায়ই সে চরম অবহেলিত, সেখানে দারিদ্র্যের যে পীড়া তা কোন দৃষ্টিকোণ থেকে দেখব?
আমাদের গণমাধ্যমগুলো সামর্থ্য বৃদ্ধি করে পরিকল্পিতভাবে সামনে এগিয়ে গেলে দারিদ্র্য নিরসনে সহায়ক ভূমিকা রাখতে পারবে।

রিয়াজউদ্দিন আহমেদ
আমরা শুনেছিলাম দারিদ্র্য জাদুঘরে চলে যাবে কিন্তু এখন মনে হচ্ছে দারিদ্র্য জাদুঘর থেকে মাঠে বের হয়ে আসছে।
জাতি হিসেবে আমরা দ্বন্দ্বে ভুগি। অনেক বড় ক্ষুদ্র ঋণদাতা সংস্থা বাংলাদেশে আছে, যারা নোবেল প্রাইজ পর্যন্ত পেয়েছে। কিন্তু বর্তমানে শুনি, দারিদ্র্য নিরসনে তাদের দিয়ে কোনো সফলতা আসেনি। প্রথমে আমাদের এ অবস্থা থেকে বের হয়ে আসতে হবে।
আমাদের দেশে নতুন কর্মসংস্থানের ব্যবস্থা নেই। শিল্পে গ্যাস নেই, বিদ্যুৎ নেই। বর্তমানে বিদেশি বিনিয়োগের অবস্থাও হতাশাব্যঞ্জক। দারিদ্র্য দূর করতে হলে অবশ্যই আমাদের নতুন কর্মসংস্থানের ব্যবস্থা নিতে হবে। কৃষি খাতে উৎপাদন বাড়ানোর প্রক্রিয়া করতে হবে।
বর্তমানে দারিদ্র্য নিয়ে খুব বেশি লেখালেখি হয় না। এর সঙ্গে সম্পর্কিত সামাজিক ক্ষেত্র, শিক্ষা, স্বাস্থ্য ইত্যাদি। এগুলো নিয়েও খুব বেশি প্রতিবেদন পাওয়া যায় না। তবে বিভিন্ন উদ্ভাবনী উদ্যোগ প্রত্যন্ত অঞ্চলে ছড়িয়ে দেওয়ার যে প্রচেষ্টা চালিয়ে যাচ্ছেন শাইখ সিরাজ, তা সত্যিই প্রশংসার দাবিদার। এর প্রতিফলন হিসেবে দেখা যাবে, যেসব কৃষকের কৃষিকাজে খুব বেশি চাহিদা ছিল না তাঁদের মধ্যে নতুন উদ্যম সৃষ্টি হচ্ছে। একই জমিতে দুবার অথবা তিনবার ফসল চাষ কীভাবে করতে হবে তা নিয়ে তাঁরা কাজ করছেন। গণমাধ্যমগুলো এ ধরনের উদ্ভাবনী বিষয়ে গুরুত্ব দিয়ে জনমনে সাড়া জাগাতে পারে।

কাজী খলীকুজ্জমান আহমদ
বর্তমানে গ্রামের জীবনযাত্রা লক্ষ করলে দেখা যায়, অনেকেই পায়ে ভালো জুতা বা স্যান্ডেল ব্যবহার করছেন। আগের দিনে এমনটা খুব কম দেখা যেত। এ অবস্থা থেকে আমরা কী বিচার করব? তাঁদের মধ্যে দারিদ্র্য নেই? হতে পারে তাঁরা পরিবারের অসুস্থ কোনো সদস্যের চিকিৎসা না করে সামাজিক জীবনকে একটু সুন্দরভাবে থাকার জন্য অর্জিত অর্থ ব্যয় করে ভালো জুতা পায়ে দিচ্ছেন। সে ক্ষেত্রে ওপরের বেশ দেখেও আমরা নির্ধারণ করতে পারব না কারা দরিদ্র।
বর্তমানের তথ্য অনুযায়ী দারিদ্র্যসীমার নিচে ৩১.৫ শতাংশ লোক বাস করে। কিন্তু প্রতিদিন না হলেও প্রতিবছরে অবশ্যই বেশ কিছু মানুষ এই সীমার মধ্যে ওঠানামা করে। অন্যদিকে একটি পরিবার দারিদ্র্যসীমার ওপরে বাস করে, কিন্তু চাহিদা পূরণের দিক থেকে সেই পরিবারের সদস্যদের কেউ দারিদ্র্যসীমার ওপরে কেউ বা নিচে বাস করে। বিশেষ করে পরিবারের নারী শিশুদের দিকে লক্ষ করলে এমনটা দেখা যায়। বৈষম্যের এ দিকটায় আমাদের গণমাধ্যমগুলোকে দৃষ্টি দিতে হবে। দারিদ্র্যকে ব্যাপকভাবে দেখতে হবে। আমার মতে, দারিদ্র্যকে বিবেচনা করা উচিত মানবাধিকারের আঙ্গিক থেকে, মানব মর্যাদার আঙ্গিক থেকে ও ব্যক্তির আঙ্গিক থেকে।
একজন মানুষ সমাজে প্রকৃত মানব মর্যাদায় প্রতিষ্ঠিত হতে পারছে কি না তা নিয়ে কাজ করতে পারে গণমাধ্যমগুলো। তথাকথিত হিসাব থেকে আমাদের বেরিয়ে আসতে হবে। একজন মানুষ সঠিক ও সুন্দরভাবে বাঁচতে পারছে কি না তা খতিয়ে দেখতে হবে। বিশেষ করে আমাদের খাদ্য ও স্বাস্থ্যসেবা-প্রাপ্তির দিকে নজর দিতে হবে, তবে শিক্ষাকে বাদ দিয়ে নয়।
সমৃদ্ধি নামে আমাদের একটা প্রকল্প আছে। ২২টি ইউনিয়নে প্রকল্পটি পরিচালিত হচ্ছে। প্রত্যেকটা পরিবারকে বিবেচনা করে সামাজিক ও অর্থনৈতিক এবং অন্য সব বিষয়কে খতিয়ে দেখে উপযুক্ত মানুষদের এ প্রকল্পের আওতায় এনেছি। এ প্রকল্প বাস্তবায়িত হচ্ছে। এতে যথেষ্ট ভালো ফল পাওয়া যাচ্ছে।
এ ধরনের প্রকল্পগুলোর সফল বাস্তবায়ন ব্যাপক হারে করতে পারলে আমরা দারিদ্র্যের বেড়াজাল থেকে টেকসইভাবে বেরিয়ে আসতে পারব।

ফরিদ হোসেন
দারিদ্র্য আমাদের কাছে খবর হিসেবে কম চমকপ্রদ (সফট) একটা বিষয়। বর্তমানে দারিদ্র্য নিরসনে গণমাধ্যম যা করছে, আমার দৃষ্টিতে তা যথেষ্ট নয়। সবার সঙ্গে একটা বিষয়ে আমিও একমত পোষণ করছি যে গণমাধ্যমের নীতি-নির্ধারকদের চিন্তা-চেতনায় পরিবর্তন আনতে পারলে কাজটা সহজ হবে। কার্যকর বিভিন্ন বিষয় জনগণের সামনে উপস্থাপন করে জনসচেতনতা বৃদ্ধিতে গণমাধ্যমগুলো গুরুত্বপূর্ণ ভূমিকা রাখতে পারে। দারিদ্র্য নিরসনে গৃহীত সরকারি সব কার্যক্রম বাস্তবায়নের কাজে গণমাধ্যমগুলো তদারকি করতে পারে।
আমার বাস্তব অভিজ্ঞতা থেকে বলছি, একজন স্বামী পরিত্যক্তা নারী, যার সম্বল বলতে কিছুই ছিল না, ব্র্যাকের সহযোগিতায় প্রশিক্ষণ নিয়ে কাজ করে সে স্বাবলম্বী হয়েছে। বর্তমানে তার সন্তান স্কুলে যাচ্ছে। এ ধরনের কার্যক্রম বৃদ্ধি করতে হবে। একসময় দারিদ্র্যের গণ্ডি থেকে বের হয়ে আসতে পারব। 
যারা উদ্ভাবনী কাজ করে সাফল্য অর্জন করেছে তাদের মাধ্যমে অন্যদের প্রশিক্ষণ কর্মশালা করা যেতে পারে। অনেক গণমাধ্যম আবার এ ধরনের সাফল্যকে কালিমা লেপন করে ভিন্ন খাতে নিয়ে যেতে চায়। এ ধরনের কার্যক্রম থেকে গণমাধ্যমগুলোকে দূরে থাকতে হবে। 

জ ই মামুন 
গত সপ্তাহে আমাদের এটিএন বাংলায় প্রকাশিত হয়েছে এমন একটি ঘটনা বলছি। আমরা লালমনিরহাট ও কুড়িগ্রাম অঞ্চলে রিপোর্টার পাঠিয়েছিলাম, প্রধানমন্ত্রীর কাছে এসব অঞ্চলের মানুষের কী প্রত্যাশা, প্রধানমন্ত্রী গেলে তারা কী করবে—এসব বিষয়ে রিপোর্ট করার জন্য। এসব রিপোর্টের পাশাপাশি রিপোর্টাররা একটি ভিন্ন ধরনের রিপোর্ট পাঠিয়েছিল। একটি গ্রামের এক ভদ্রলোকের তিন মেয়ে আছে। তিনটি মেয়েই অন্ধ। আমাদের রিপোর্টার ওই পরিবারের সঙ্গে কথা বলে এবং স্থানীয় ডাক্তারের সঙ্গে পরামর্শ করে জানতে পারে কিছু অর্থ ব্যয় করে তাদের চিকিৎসা করলে তিনজনই পৃথিবীর আলোর মুখ দেখতে পাবে। এটাকে আপনারা হয়তো কেউ দারিদ্র্য বলবেন না, কিন্তু ওই পরিবারটা দারিদ্র্যের থেকেও অনেক বেশি খারাপ অবস্থানে আছে। শুধু তা-ই নয়, তিন মেয়ে অন্ধ হওয়ার কারণে সমাজে তারা চরম নিগৃহীত এবং অভিশপ্ত একটা পরিবার। এমনকি মেয়েগুলোর বাবার সঙ্গে সমাজের অনেকেই যোগাযোগ রক্ষা করে না।
এ ধরনের খবর আমরা দারিদ্র্যের বিচারে প্রচার করি না। সাধারণ একটা রিপোর্ট করি। পরবর্তী সময়ে অনেক সাড়া পাই। অনেকে এ ধরনের রিপোর্ট দেখে উৎসাহিত হয়ে সাহায্যের হাত বাড়িয়ে দেওয়ার আগ্রহ প্রকাশ করে। এ ধরনের ঘটনাগুলোর প্রতি মানুষের আকর্ষণ বাড়ানোর জন্য রিপোর্টিংয়ের ট্রিটমেন্টও অনেক গুরুত্বপূর্ণ। 

আনিসুল হক 
আমরা যখন নিউজ করি, তখন দারিদ্র্য দূরীকরণের চিন্তা করে হয়তো তা করি না কিন্তু পরবর্তী সময়ে এর সুফল পাওয়া যায়। 
অমর্ত্য সেন বলেছেন, যে দেশে গণতন্ত্র আছে ও সংবাদমাধ্যমের স্বাধীনতা আছে সে দেশে দুর্ভিক্ষ হতে পারে না। 
আমার গ্রামের বাড়ি রংপুরের গোবিন্দগঞ্জে। ছোটবেলায় যখন গোবিন্দগঞ্জে যেতাম তখন আমার জ্যাঠাইমা বলতেন, বাবা তোমরা তো খাচ্ছ অথচ আমাদের পাশের ঘরে আমাদেরই আত্মীয়স্বজন তারা না খেয়ে আছেন। এমন ঘটনা সাধারণত কার্তিক মাসে বেশি লক্ষ করা যেত।
কিন্তু বর্তমানে আমার গ্রামের বাড়ি গোবিন্দগঞ্জে গেলে আমি আর শুনতে পাই না যে কার্তিক মাসে ওই গ্রামের কেউ না খেয়ে আছে। সুতরাং এটা আমাদের সফলতার একটা অংশ। এ কাজ আমরা করেছি তা বলব না, কিন্তু কাজটা করতে সহায়তা করেছি, এটা নিঃসন্দেহে বলতে পারি।

এলিসন সুব্রত বাড়ৈ
জনসংখ্যা বৃদ্ধির সঙ্গে দারিদ্র্যের সম্পর্ক কারও অজানা কথা নয়। একটি শিশু যখন জন্ম নেয়, তখন শুধু ভাত-কাপড় নয়, তার অন্যান্য মৌলিক ও নাগরিক সুবিধা সমাজ ও রাষ্ট্রকে দিতে হয়। যেখানে বর্তমান জনগোষ্ঠীকেই এসব সুবিধা দিতে রাষ্ট্র হিমশিম খাচ্ছে, সেখানে বাড়তি জনগোষ্ঠীর কথা চিন্তা করব, নাকি জনসংখ্যা নিয়ন্ত্রণে আরও বেশি উদ্যোগী হব? অন্যদিকে, যেহেতু জনসংখ্যা স্থিতিশীল রাখা এ মুহূর্তে সম্ভব নয়, সুতরাং বর্ধিত জনগোষ্ঠীর জন্য দেশের বাইরে আরও বেশি কর্মসংস্থানের ব্যবস্থা করতে হবে। এ জন্য প্রয়োজন আধা-দক্ষ বা দক্ষ (সেমি স্কিলড বা স্কিলড) জনগোষ্ঠী তৈরি করে নিরাপদ অভিবাসনের ব্যবস্থা করা। এতে সরকারের রেমিট্যান্স বাড়বে, প্রত্যক্ষ বা পরোক্ষভাবে দারিদ্র্য দূরীকরণে ভূমিকা রাখবে। মিডিয়া এ ক্ষেত্রে ‘অভিবাসন’-সম্পর্কিত ভিন্নধর্মী কর্মসূচি গ্রহণ করতে পারে, যেভাবে চ্যানেল আই ‘হূদয়ে মাটি ও মানুষ’ অনুষ্ঠানটি প্রচার করে চলেছে।

আব্দুল কাইয়ুম
আজকের গোলটেবিল বৈঠকের প্রধান অতিথি মাননীয় তথ্য এবং সংস্কৃতিবিষয়ক মন্ত্রী জনাব আবুল কালাম আজাদ এমপিকে বলার জন্য অনুরোধ করছি।

আবুল কালাম আজাদ
‘অতিদারিদ্র্য নিরসনে গণমাধ্যমের ভূমিকা’ শীর্ষক গোলটেবিল বৈঠকে উপস্থিত সবাইকে শুভেচ্ছা ও অভিনন্দন। প্রথম আলো আয়োজিত এবং অ্যাডভোকেসি ফর সোশ্যাল চেঞ্জ, ব্র্যাকের সহযোগিতায় অনুষ্ঠিত আজকের এই বৈঠকে অংশগ্রহণ করতে পেরে আমি আনন্দিত। আমন্ত্রণ জানানোর জন্য সংশ্লিষ্ট সবাইকে ধন্যবাদ।
সামগ্রিক প্রেক্ষাপটে আজকের আলোচনার বিষয়বস্তু ‘অতিদারিদ্র্য নিরসনে গণমাধ্যমের ভূমিকা’ অত্যন্ত যথাযথ ও সময়োপযোগী বলে আমি মনে করি। ঘনবসতিপূর্ণ ও সীমিত সম্পদের এ দেশে কাঙ্ক্ষিত উন্নয়ন লাভে দারিদ্র্য প্রতিবন্ধকতা সৃষ্টি করে থাকে। সংগত কারণেই বর্তমানে সরকারের উন্নয়ন প্রয়াসের অন্যতম প্রধান লক্ষ্য দারিদ্র্য বিমোচন। সরকারের ক্রমাগত প্রচেষ্টা অব্যাহত থাকায় বাংলাদেশে বর্তমানে দারিদ্র্যের প্রকটতা অনেকাংশে হ্রাস পেয়েছে। বাংলাদেশের খানা আয় ও ব্যয় জরিপ-এইচআইইএস ২০০৫ অনুযায়ী, এ দেশে ২০০৫ সালে চরম দারিদ্র্যের হার ছিল ৪০.৪ শতাংশ, যা ২০১০ সালের খানা ব্যয় জরিপের প্রাথমিক হিসাবমতে ৩১.৫ শতাংশে নেমে এসেছে। পরিকল্পিত অর্থনৈতিক উন্নয়নের মাধ্যমে ২০১৩ ও ২০২১ সালের মধ্যে এ দারিদ্র্যের হার যথাক্রমে ২৫ শতাংশ ও ১৫ শতাংশে নামিয়ে আনার লক্ষ্যে অতিদরিদ্রদের জন্য টেকসই সামাজিক নিরাপত্তা বেষ্টনী গড়ে তোলা, দীর্ঘমেয়াদি রূপকল্প হিসেবে ‘বাংলাদেশ প্রেক্ষিত পরিকল্পনা’ (২০১০-২১) এবং ২০১১-২০১৫ মেয়াদের জন্য প্রস্তাবিত ষষ্ঠ পঞ্চবার্ষিক পরিকল্পনা বাস্তবায়নের বিষয়ে সরকারের জোর প্রচেষ্টা অব্যাহত রয়েছে।
প্রসঙ্গত উল্লেখ করতে চাই, মাননীয় প্রধানমন্ত্রী জাতিসংঘ সাধারণ পরিষদের ৬৬তম অধিবেশনে বিশ্বব্যাপী শান্তি প্রতিষ্ঠার লক্ষ্যে ‘জনগণের ক্ষমতায়ন মডেল’ উপস্থাপন করেন। এতে শান্তি প্রতিষ্ঠার সহায়ক হিসেবে পরস্পর ক্রিয়াশীল যে বিষয়গুলো উল্লেখ করেন তার মধ্যে প্রথমেই রয়েছে ক্ষুধা ও দারিদ্র্য দূরীকরণ। কারণ বাস্তবিক অর্থে দারিদ্র্য দূরীকরণ ছাড়া অর্থনৈতিক উন্নয়ন ও সমাজে শান্তি প্রতিষ্ঠা সম্ভব নয়। আর এই লক্ষ্য অর্জনে গণমাধ্যম উল্লেখযোগ্য ভূমিকা রাখতে পারে। মানবাধিকার প্রতিষ্ঠা, জনসাধারণের জীবনমানের উন্নয়ন, পিছিয়ে পড়া জনগোষ্ঠীর জীবন ও জীবিকার নিরাপত্তা নিশ্চিত করে তাদের উন্নয়নের মূল গতিধারায় সম্পৃক্ত করার লক্ষ্যমাত্রা অর্জনে গণমাধ্যম উল্লেখযোগ্য ভূমিকা রাখে। সামাজিক নিরাপত্তা বেষ্টনীর আওতায় পরিচালিত সরকারের বিভিন্ন সেবামূলক কার্যক্রম সম্পর্কে গণমাধ্যম জনগণকে সচেতন করে তুলতে পারে। দারিদ্র্য বিমোচনের লক্ষ্য অর্জনে গণমাধ্যম সরকারের সঙ্গে সহায়ক শক্তি হিসেবে কাজ করতে পারে। 
বাংলাদেশকে একটি ক্ষুধা-দারিদ্র্য-বৈষম্যমুক্ত কল্যাণ রাষ্ট্রে পরিণত করার লক্ষ্যে সরকারি-বেসরকারি প্রতিষ্ঠান, ব্যক্তি খাত, উন্নয়ন অংশীদার এবং প্রতিটি নাগরিকের পারস্পরিক সহযোগিতামূলক আন্তরিক প্রচেষ্টা এবং সক্রিয় অংশগ্রহণ আবশ্যক। বিশেষত গণমাধ্যম এ ক্ষেত্রে সবচেয়ে উল্লেখযোগ্য ভূমিকা রাখতে পারে।
সবশেষে আজকের গোলটেবিল বৈঠক আয়োজনের জন্য প্রথম আলো ও ব্র্যাক অ্যাডভোকেসি ফর সোশ্যাল চেঞ্জকে অভিনন্দন জানাচ্ছি। এ ক্ষেত্রে উল্লেখ করতে চাই যে ব্র্যাক দীর্ঘ সময় ধরে দরিদ্র ও অতিদরিদ্র জনগোষ্ঠীর আর্থসামাজিক অবস্থার উন্নয়নে কাজ করে যাচ্ছে। প্রথম আলোও সমাজ উন্নয়নমূলক কাজে ও জনসচেতনতা সৃষ্টিতে বিভিন্ন কার্যকর পদক্ষেপ নিচ্ছে, যা প্রশংসার যোগ্য। আশা করি, সবার সম্মিলিত চেষ্টায় দেশের অতিদরিদ্র জনগোষ্ঠীকে আমরা উন্নয়নের মূলধারায় সম্পৃক্ত করতে সক্ষম হব।

আব্দুল কাইয়ুম 
আজকের আলোচনায় অতিদারিদ্র্য নিরসনের লক্ষ্যমাত্রা অর্জনে গণমাধ্যমের বিভিন্ন ভূমিকার কথা উঠে এসেছে। বিভিন্ন সমস্যা এবং তা সমাধানে গণমাধ্যমের কী করণীয়, সেগুলো নিয়ে আলোচনা হয়েছে। পরিশেষে আজকের গোলটেবিল বৈঠকে অংশগ্রহণ করে গুরুত্বপূর্ণ মতামত দেওয়ার জন্য প্রথম আলোর পক্ষ থেকে সবাইকে ধন্যবাদ জানাচ্ছি।
</doc>
<doc>
﻿সবুজ টিয়া পাখিটার দারুণ দেমাগ। কালো কুচকুচে কাকটার দিকে তাকিয়ে অট্ট হাসে আর বলে, ‘দেখেছিস, আমার গায়ের রং কী সুন্দর! টকটকে সবুজ! গলায় আছে হীরামতির হার। তোর কালো কুচকুচে গা-টা দেখলে আমার ঘেন্না হয়, ছি ছি...এমন কালো আমি জন্মেও দেখিনি।’ কাক শুধু চুপ করে শোনে আর কালো কুচকুচে পালকগুলো নিজের দাঁত দিয়ে ছেঁড়ে; একেবারে ছিঁড়েবিড়ে শেষ করে ফেলতে ইচ্ছা করে। পালকগুলো যদি ছিঁড়ে ফেলা যেত, তাহলে হয়তো সাদা, লাল, হলুদ কিংবা টিয়ার মতো চকচকে পালক গজাত। সেদিন পায়ের ওপরের দিকে খানিকটা পালক টেনে ছিঁড়ে ফেলেছিল কাকটা। ব্যথা পেয়েছিল বটে। হায় কপাল! যা তা-ই। যেমন, তেমন! শেষমেশ চর্মরোগ বিশেষজ্ঞ প্যাঁচার কাছে গিয়েছিল। প্যাঁচা কাকের পুরো শরীরের পালকগুলো প্রথমে খুব ভালো করে নেড়ে তারপর বিশাল একটা গোল আয়নার ওপর চোখ রেখে অনেকক্ষণ মাথা থেকে পা পর্যন্ত কী যেন দেখল, তারপর গম্ভীর হয়ে বলল, ‘ভায়া, বড্ড দেরি করে ফেলেছ। যদি জন্মের ছয় মাসের মধ্যে আসতে, তাহলে একটা কিছু করতে পারতাম। এখন আর সম্ভব নয়।’ প্যাঁচার কথায় কাকের বেজায় মন খারাপ হলো। আশা-ভরসা সব শেষ। এত দিন সে খামাখা কত পালক ছিঁড়েছে। কত রক্ত বের করেছে। এসব কথা মনে হলে বড় কষ্ট হয় কাকের। বাসার বারান্দায় বসে তাই ভাবছিল কাক। কে যেন বলে উঠল, ‘দূর, যাত্রাটাই অশুভ। আচ্ছা বাপু, তুমি একটু দেখেশুনে চলতে পারো না। যাচ্ছিলাম ময়না পাখির বাড়িতে দাওয়াত খেতে। খাওয়ার রুচিটাই মরে গেল।’ কাক পেছন ফিরে দেখে, টিয়া। কাক আগে টিয়ার কথার দু-একটা উত্তর দিলেও আজ কাকের কোনো উত্তর দিতেই ইচ্ছা করছিল না। কাক ঠিক করেছে, এখন থেকে টিয়া পাখির কথার কোনো দিন কোনো উত্তর দেবে না। ও যখন কথা বলবে তখন কান চেপে ধরবে। সেটা ভালো কথাই হোক আর মন্দই হোক। সেদিন বিকেলে কাকটার ভারি খিদে পেয়েছিল। খাবারের জন্য এদিক-ওদিক ছুটে বেড়াচ্ছিল। হঠাৎ টিয়ার চেঁচামেচি কানে আসতেই কাক দুহাত দিয়ে কান চেপে ধরে রইল। কে জানে, টিয়াটা বুঝি কাকটার পিছু নিয়েছে। অনেকক্ষণ কান চেপে ধরার পর কাক এদিক-ওদিক চেয়ে দেখল। না টিয়া আশপাশে কোথাও নেই, আওয়াজ আসছে বেশ দূর থেকে। কিন্তু টিয়া কাককে এত করুণ সুরে ডাকছে কেন? ডাকুক গিয়ে। কাক সেদিকে কান না দিয়ে খাবারের খোঁজ করতে লাগল। কাকটা সেগুনগাছের মাথায় যে-ই উঠেছে, অমনি এক করুণ চিৎকারে চমকে উঠল। টিয়াটা কাঁদছে আর বাঁচাও বাঁচাও বলে চেঁচাচ্ছে। আচ্ছা, ওটা টিয়া না? তাই তো। কিন্তু ও খাঁচার ভেতরে কেন? সঙ্গে দুজন মানুষ। ওরে বাবা, মানুষ দেখলে কাকের যা ভয় হয়! টিয়া মাথা উঁচিয়ে কাকের দিকে তাকিয়ে কাঁদতে কাঁদতে বলতে লাগল, ‘বাঁচাও ভায়া। ওরা আমায় ধরে নিয়ে যাচ্ছে। আমি আমার গায়ের রং নিয়ে কতই-না দেমাগ দেখাতাম। ইশ্, আমার গায়ের রংটা যদি তোমার মতো হতো, তাহলে কি ওই মানুষগুলো আমায় ধরে নিয়ে যেত। আমাকে বাঁচাও কাক ভায়া, বাঁচাও।’ কাক সেগুনগাছের ডালে বসে টিয়ার কান্না দেখছিল আর কী যেন ভাবছিল। ততক্ষণে মানুষগুলো টিয়াকে নিয়ে অনেকটা পথ পার হয়ে গেছে। হঠাৎ কাক উড়াল দিল। উড়ে চলল মানুষগুলোর মাথার ওপর দিয়ে। ইচ্ছে করছে মানুষগুলোর মাথার ওপর জোরে ঠোকর বসাতে। কিন্তু মানুষকে যে বড্ড ভয় পায় কাকটা। টিয়ার সঙ্গে সঙ্গে উড়তে লাগল কাকটাও। একটু পরই মানুষগুলো একটা গাড়িতে উঠে পড়ল। খাঁচাটা রাখল গাড়ির পেছনের দিকে। গাড়ির কাচ দিয়ে টিয়াটাকে দেখা যাচ্ছিল। কাক সেই গাড়ির পিছু পিছু ছুটতে লাগল। কাকের সঙ্গে টিয়া কোনো দিন একটা ভালো কথা বলেনি। শুধু অপমান আর অবহেলা করে গেছে। তার পরও কাকটা নিজের জীবন দিয়ে টিয়াকে বাঁচাতে চলেছে। সত্যিই, ভাবতে আবাক লাগে টিয়ার! শেষমেশ গাড়িটা গিয়ে থামল অনেকগুলো মানুষের মাঝে। আশপাশে অনেকগুলো ঘর। প্রতিটি ঘরেই অনেক রকমের পাখি, কুকুর, বিড়াল, খরগোশ আরও অনেক কিছু খাঁচার মধ্যে বন্দী করা। এত মানুষ! ওহ্ এই ঘরগুলোকে বুঝি দোকান বলে? মায়ের কাছে ছোটবেলায় এই দোকানের গল্প শুনেছিল কাক। সব দোকান ঘুরে ঘুরে দেখল ও, কোনো খাঁচায় কোনো কাক খুঁজে পেল না। মনটা মুহূর্তেই ভালো হয়ে গেল। নিজের হাতে, পালকে আলতো করে চুমু খেল। আহ্ কী সুন্দর আমার গায়ের রং। আর এ জন্যই মানুষেরা আমাদের ধরে না। আমাদের আদর করে মুক্ত আকাশে উড়তে দেয়। আমরা স্বাধীন। সবগুলো দোকান দেখে কাক আবার ফিরে এল টিয়াপাখির দোকানটার কাছে। কিন্তু টিয়া তো নেই। খাঁচাটা পর্যন্ত নেই। কোথায় গেল? অনেকক্ষণ এদিক-ওদিক খুঁজল। না পেয়ে মন খারাপ করে উড়ে চলল বনের দিকে। পথে একটা দাঁড়কাকের সঙ্গে দেখা হলো। দুজনে গিয়ে বসল একটা টেলিফোনের তারের ওপর, তারপর আনন্দ আর কষ্টমাখা কণ্ঠে বলতে লাগল টিয়া আর কাকের গল্পটা। রাস্তা দিয়ে হেঁটে যাচ্ছিল অনেক মানুষ। কে যেন আবার বাদাম ছুড়ে দিল ওদের দিকে। ভয়ে প্রথমে উড়ে গেল ও, একটু পর সেই বাদাম কুড়িয়ে কুড়িয়ে দুজন খেতে লাগল আর হাসতে হাসতে বলতে লাগল, মানুষগুলো যা ভালো, আমাদের বড্ড আদর করে।
</doc>
<doc>
﻿ধানমন্ডির রাপা প্লাজার চতুর্থ তলায় যেতেই কেমন যেন অচেনা লাগছিল চারপাশের পরিবেশ। এই তলার ভেতরের সজ্জায় এসেছে বেশ পরিবর্তন। পাঁচতলায়ও চোখে পড়ল ঠিক একই দৃশ্য।
দুই ফ্লোরে রয়েছে মোট ১৪০টি আউটলেট। এগুলোর কোনোটায় রয়েছে তৈরি পোশাক, কোনোটায় টাটকা শাকসবজি আবার কোনোটিতে রয়েছে মুড়ি-মুড়কিসহ বিভিন্ন শুকনো খাবার।
আউটলেটের পাশাপাশি এখানে আরও আছে ফুডকোর্ট, শিশুদের খেলার জায়গা ও বিনোদনের ব্যবস্থা। মহিলাবিষয়ক অধিদপ্তরের অধীনে দেশের বিভিন্ন জেলার প্রত্যন্ত অঞ্চলে ছড়িয়ে-ছিটিয়ে কাজ করা নিবন্ধিত ১৮০টি সমিতির নারীদের তৈরি পণ্য নিয়ে নগরের রাপা প্লাজার চতুর্থ ও পঞ্চম তলায় চালু করা হয়েছে দেশীয় পণ্যের বাজার ‘জয়িতা’। একটি আউটলেটে হোগলাপাতার ঝুড়ি ও গৃহসজ্জার পণ্য বিক্রির জন্য নিয়ে এসেছেন নীলফামারীর চন্দ্রিমা দেব চৌধুরী। তিনি বলেন, ‘আমরা আগে কয়েকজন পাইকারের কাছে পণ্য বিক্রি করতাম। কিন্তু এখন সরাসরি ক্রেতাদের কাছে এসেছি।’
একটি বেসরকারি প্রতিষ্ঠানে কাজ করছেন নুসরাত জাহান। প্রথমবারের মতো সুপারশপটিতে কেনাকাটা করতে এসে ভালো লেগেছে তাঁর। তিনি বলেন, ‘রাপা প্লাজায় এসেছিলাম অন্য কাজে, কিন্তু জয়িতায় এসে ভিন্ন এক আবহ পেলাম। কোনো ভিড় নেই।
এখন থেকে নিয়মিতই আসব এখানে।’

ইতিবৃত্ত
‘আপন সংস্কৃতির পণ্যমেলা’ স্লোগান নিয়ে সুপারশপ জয়িতা চালু হয়েছে ১৬ নভেম্বর। জয়িতা সুপারশপের ব্যয়ের ৬০ শতাংশ বহন করছে সরকার, আর ৪০ শতাংশ বহন করছে সমিতি। তবে লাভের পুরোটাই পাবেন পণ্য বিক্রি করতে আসা সমিতির নারীরা। দেশের বিভিন্ন প্রান্ত থেকে পণ্য নিয়ে আসা ৫০ জন নারীকে সুলভে আবাসনের ব্যবস্থা করে দেওয়া হয়েছে। এ ছাড়া বিপণন, পণ্যের মানোন্নয়ন প্রভৃতি বিষয়ে নারীদের জন্য জয়িতার পক্ষ থেকে প্রশিক্ষণের ব্যবস্থা করা হয়েছে। অন্যদিকে যেসব নারী ছোট্ট সন্তান নিয়ে সুপারশপে পণ্য বিক্রি করতে আসেন, তাঁদের জন্য এখানে করা হচ্ছে কিডস কর্নার।
সুপারশপটি সম্পর্কে মহিলাবিষয়ক অধিদপ্তরের মহাপরিচালক আশরাফ হোসেন বলেন, ‘আমাদের অধীনে সারা বাংলাদেশে অনেক নিবন্ধিত সমিতি রয়েছে। এগুলোর মাধ্যমে অনেক নারী বিভিন্ন ধরনের পণ্য তৈরি ও উৎপাদন করে থাকেন। কিন্তু মধ্যস্বত্বভোগীদের কারণে তাঁরা লাভবান হতে পারেন না। নারীরা যাতে সরাসরি পণ্য বাজারজাত করতে পারেন, এর জন্যই সুপারশপটি চালু করা হয়েছে। এতে দেশীয় পণ্যও জনপ্রিয় হবে।’

যা রয়েছে সুপারশপে
জয়িতার ১৪০টি আউটলেটে পাওয়া যাচ্ছে দেশের বিভিন্ন অঞ্চলের নারীদের তৈরি পোশাক; বাঁশ, বেত, পাট ও হোগলাপাতার তৈরি গেরস্থালির জিনিস; মুড়ি, চিড়া, খই, ঘি, দই, মিষ্টি, আস্ত ও গুঁড়া মসলা, ঢেঁকিছাঁটা চাল, নারকেলের চিড়া, মধুসহ বিভিন্ন ধরনের শুকনো ও তরল খাবার।
এ ছাড়া কাঁচা মাছ, মুরগির মাংস. টাটকা শাকসবজিও রয়েছে এখানে। এসব পণ্য উৎপাদন ও সংরক্ষণে রাসায়নিক কোনো পদার্থ ব্যবহূত হয় না। এখানে পণ্যের দামও তুলনামূলক কম।
জয়িতায় রয়েছে ১০টি ফুডকোর্ট। এগুলোয় দুপুরের খাবার, জলখাবার ছাড়াও পাওয়া যাচ্ছে ফাস্টফুডের বিভিন্ন পদ। প্রতিদিন সকাল ১০টা থেকে রাত আটটা পর্যন্ত খোলা থাকে এ সুপারশপ। তবে মঙ্গলবার সাপ্তাহিক বন্ধ থাকে। সপ্তাহে একটি দিন এখানে বাউল গান ও পুতুলনাচের আসর বসানোর পরিকল্পনা রয়েছে।
</doc>
<doc>
﻿‘সারা দেশে পানির অভাব নেই। অথচ বাজারে আধা লিটার বোতলজাত পানীয়ের দাম ১০-১৫ টাকা। এটা কি যুক্তিসংগত? কোথায় চলেছি আমরা? পানি নিয়ে আমাদের গন্তব্যই বা কী?’ বলছিলেন জগন্নাথ বিশ্ববিদ্যালয়ের সমাজবিজ্ঞান বিভাগের শিক্ষক আজাদ রহমান।
ঢাকা পানি সরবরাহ ও পয়োনিষ্কাশন কর্তৃপক্ষ (ওয়াসা) নগরবাসীকে সুপেয় পানি সরবরাহ করতে পারছে না। তাই বেশির ভাগ বাসায় পানি ফুটিয়ে পান করা হয়। অনেকে ব্যবহার করছে পানি পরিশোধন করার যন্ত্র। অনেক এলাকার পানি আবার সেদ্ধ কিংবা পরিশোধন করার পরও দুর্গন্ধ দূর করা যাচ্ছে না। তাই কেউ কেউ ঝুঁকে পড়ছে বোতলজাত পানীয়ের দিকে। যাদের সামর্থ্য নেই, তারা রাত জেগে ঢাকা ওয়াসার পানির পাম্পে ভিড় করছে। অথচ পানির জন্য ঢাকা ওয়াসাকে মাসে মাসে ঠিকই রাজস্ব দিচ্ছেন গ্রাহকেরা।
নগরজুড়ে ছড়িয়ে-ছিটিয়ে আছে ঢাকা ওয়াসার পানি সরবরাহ পাইপ। তবে ব্রিটিশ আমল ও পাকিস্তান আমলে বসানো পানি সরবরাহ পাইপের ত্রুটির জন্য অনেক এলাকার মানুষ ভোগান্তিতে আছে বলে মনে করেন ঢাকা সিটি করপোরেশনের (ডিসিসি) ৮০ নম্বর ওয়ার্ডের কাউন্সিলর আবদুস সাহেদ। তাঁর অভিযোগ, গেন্ডারিয়া, সূত্রাপুর ও লক্ষ্মীবাজারের পানি সরবরাহ পাইপ ত্রুটিপূর্ণ। এগুলো সংস্কার করলে এসব এলাকায় ঢাকা ওয়াসার পানি থেকে ময়লা ও দুর্গন্ধ দূর হবে।
ঢাকা ওয়াসার পানি নিয়ে অভিযোগ করেন শান্তিবাগের বাসিন্দা শাকিলা হাবিব। তিনি বলেন, পানির সমস্যা বহুদিন ধরেই। ওয়াসার পানিতে এতটাই দুর্গন্ধ যে ফুটিয়েও পান করা যায় না। তাই শান্তিবাগে পানির পাম্পে গিয়ে পানি আনতে হয়। সেখানে লাইনে দাঁড়িয়ে পানি আনতে সময় ব্যয় হয়। গোসলে লাইনের পানি ব্যবহারের কারণে চর্মরোগে ভুগছেন বলেও তিনি জানান।
ঢাকা ওয়াসার লাইনে সুপেয় পানি পাওয়া যাবে না, বিষয়টি গা-সওয়া হয়ে দাঁড়িয়েছে বলে জানালেন ফরিদাবাদের বাসিন্দা মাহবুব উদ্দিন চৌধুরী। তিনি বলেন, ঢাকা ওয়াসার পানি সরবরাহ পাইপ দিয়ে ঘোলাটে পানি আসে। সেই পানি ফুটিয়ে বা ছাঁকনিযন্ত্রে ছেঁকে পানের উপযোগী করতে হয়। আবার কখনো বাইরে থেকে পানি কিনেও খেতে হয়। এ বিষয়ে ঢাকা ওয়াসার মডস জোন-১-এ কয়েকবার অভিযোগ করেও কোনো সুফল পাননি বলে তিনি জানান।
গ্রিন রোডের বাসিন্দা নাজমুল ইসলাম নিয়মিত ফার্মগেট পানির পাম্পে আসেন খাবার পানি সংগ্রহের জন্য। তাঁর ভাষ্য, নগরে নতুন একটি সংস্কৃতি সৃষ্টি হয়েছে। এটি পাম্প সংস্কৃতি। বাড়ির শক্ত-সামর্থ্য লোকেরা ওয়াসার পাম্পে গিয়ে লাইন ধরে থাকে। কারণ, সেখানে গেলেই কেবল সুপেয় পানি মেলে। গেন্ডারিয়ার সত্যেন্দ্র কুমার দাস রোডে রয়েছে ঢাকা ওয়াসার একটি পানির ট্যাংক। এখান থেকে পানি সরবরাহ করা হতো আশপাশের এলাকাগুলোতে। এখানকার বাসিন্দা মোহাম্মদ সুমন জানান, ট্যাংকটি বন্ধ করে দেওয়া হয়েছে প্রায় তিন বছর আগে। তাঁদের এলাকায় এখন সরবরাহ করা হচ্ছে ফকিরেরপুল পানির ট্যাংকের পানি। এ পানির দুর্গন্ধ অসহনীয়। এর চেয়ে ব্রিটিশ আমলের ট্যাংকের পানিই ভালো ছিল।
এদিকে সায়েদাবাদ পানি পরিশোধনাগারের পানি যারা পাচ্ছে, তারাও পানিতে দুর্গন্ধ থাকার অভিযোগ করছে। এ বিষয়ে নাম প্রকাশ না করার শর্তে ঢাকা ওয়াসার একজন ঊর্ধ্বতন কর্মকর্তা জানান, শীতলক্ষ্যার পানি পরিশোধন করা হয় সায়েদাবাদ পরিশোধনাগারে। এ নদীর পানি যে পরিমাণে দূষিত, তাতে পানি পরিশোধন করতে বেশি পরিমাণে রাসায়নিক পদার্থ দিতে হয়। এতে পানিতে রাসায়নিকের কটু গন্ধ থাকতে পারে। এ ছাড়া নগরে ত্রুটিপূর্ণ সংযোগের পরিমাণও বেশি। সংযোগগুলো নেওয়ার সময় ওয়াসার সরবরাহ পাইপ ক্ষতিগ্রস্ত হয়। এসব ছিদ্র দিয়ে পানির পাইপে বাইরের ময়লা-আবর্জনা ঢুকে পড়ে।
এ প্রসঙ্গে ঢাকা ওয়াসার প্রধান প্রকৌশলী সৈয়দ কামরুল আহসান জানান, ত্রুটিপূর্ণ পাইপগুলো ধারাবাহিকভাবে প্রতিস্থাপনের কাজ চলছে। যেসব এলাকায় সংযোগের পাইপ প্রতিস্থাপিত হয়েছে, সেসব এলাকায় পানিতে দুর্গন্ধের মাত্রা কমে এসেছে বলে তিনি দাবি করেন।
ঢাকা ওয়াসা গ্রাহকদের জন্য যে পানি উত্তোলন ও পরিশোধন করে থাকে, তা সুপেয়। কিন্তু গ্রাহক দোরগোড়ায় আসতে গিয়ে পাইপ লাইনের ত্রুটির জন্য সেই পানি দূষিত হয়ে পড়ে বলে মনে করেন ঢাকা ওয়াসা বোর্ডের চেয়ারম্যান গোলাম মোস্তফা। তিনি বলেন, ‘ঢাকা শহরে ৩০-৩৫ বছরেরও বেশি পুরোনো পাইপ রয়েছে। এগুলো জরাজীর্ণ ও ত্রুটিপূর্ণ। এগুলোর জন্য বাইরের ময়লা ঢুকে পানি দূষিত হয়ে পড়ছে।’ পাইপের ত্রুটি দূর করতে ঢাকা ওয়াসা উদ্যোগ নিচ্ছে না কেন, জানতে চাইলে গোলাম মোস্তফা জানালেন, এশীয় উন্নয়ন ব্যাংকের উদ্যোগে একটি প্রকল্প হাতে নেওয়া হয়েছে। এর মাধ্যমে পর্যায়ক্রমে ঢাকা শহরের ত্রুটিপূর্ণ পাইপ বদলানো হবে। এ ছাড়া আগামী এক বছরের মধ্যে সায়েদাবাদ পানি পরিশোধনাগারে একটি প্রি-ট্রিটমেন্ট প্ল্যান্ট বসানো হবে। এটি চালু হলে ওখানকার পানিতে আর রাসায়নিক পদার্থের কটু গন্ধ থাকবে না বলে তিনি আশা করছেন।

অগ্নিপরীক্ষায় ওয়াসার পানি
এদিকে ঢাকা ওয়াসার সরবরাহ করা পানির গুণগত মান চ্যালেঞ্জ করে ২০১১ সালের মার্চে উচ্চ আদালতে একটি রিট মামলা করে মানবাধিকার ও পরিবেশবাদী সংগঠন ‘হিউম্যান রাইটস অ্যান্ড পিস ফর বাংলাদেশ’ (এইচআরপিবি)। উচ্চ আদালত সরকারকে পানি পরীক্ষা করানোর নির্দেশ দেন। নির্দেশনায় বলা হয়েছে, বিশ্ব স্বাস্থ্য সংস্থা থেকে পানি পরীক্ষা করে আদালতে প্রতিবেদন জমা দিতে হবে। সরকারের প্রতি আরও নির্দেশনা দেওয়া হয় যে ঢাকার আটটি এলাকা—মগবাজার, ধানমন্ডি, ইস্কাটন, এলিফ্যান্ট রোড, বনানী, খিলগাঁও, লালবাগ ও আজিমপুর এলাকার পানি বাংলাদেশ বিজ্ঞান ও শিল্প গবেষণা পরিষদ (বিসিএসআইআর) এবং বাংলাদেশ স্ট্যান্ডার্ড অ্যান্ড টেস্টিং ইনস্টিটিউশনে (বিএসটিআই) পরীক্ষা করে প্রতিবেদন জমা দিতে হবে। আদালতের এ নির্দেশনার বিষয়ে এইচআরপিবির আইনজীবী মনজিল মোরসেদ জানান, পানি পরীক্ষার প্রতিবেদন জমা হয়েছে। এ বিষয়ে আদালতে এ সপ্তাহেই শুনানি হওয়ার কথা।
</doc>
<doc>
﻿মিরপুরের আলব্দি এলাকায় নেই ঢাকা পানি সরবরাহ ও পয়োনিষ্কাশন কর্তৃপক্ষের (ওয়াসা) পানি সরবরাহের ব্যবস্থা। অথচ এই এলাকার পাশেই ইস্টার্ন হাউজিংয়ের আবাসন প্রকল্প এলাকায় ঢাকা ওয়াসার সেবা রয়েছে। এ বিষয়ে আলব্দির বাসিন্দা সেতারা খাতুন বলেন, আলব্দির মানুষ গভীর নলকূপের ওপর নির্ভরশীল। আবার অনেকের নলকূপও নেই। প্রতিবেশীর নলকূপের পানিতে মেটাতে হচ্ছে চাহিদা। পাশের এলাকা দুয়ারীপাড়ায় রয়েছে ওয়াসার মডস জোন-৪-এর একটি পানির পাম্প। সেখান থেকে আলব্দিতে পানি সরবরাহে ওয়াসার কার্পণ্য কেন? 
১৯৬৩ সালে একটি অধ্যাদেশের মাধ্যমে ‘পানি সরবরাহ ও পয়োনিষ্কাশন কর্তৃপক্ষ’ নামে ঢাকা ওয়াসা তার কার্যক্রম শুরু করে। নগরজুড়ে বিস্তৃত হতে থাকে তাদের পানি সরবরাহসেবা। ১৯৯০ সালে নারায়ণগঞ্জ শহরকে আনা হয় ঢাকা ওয়াসার সেবার আওতায়।
অথচ খোদ ঢাকা মহানগরের বেশ কিছু এলাকায় পৌঁছায়নি ঢাকা ওয়াসার পানি সরবরাহ নল। সেসব এলাকার মানুষ নিজেরাই গভীর নলকূপ বসিয়ে নিয়েছে। কোথাও ব্যবহূত হচ্ছে নদী কিংবা পুকুরের পানি। কোনো কোনো এলাকার বাসিন্দারা দূর-দূরান্ত পর্যন্ত নল দিয়ে অবৈধ সংযোগের মাধ্যমে ঢাকা ওয়াসার পানি সংগ্রহ করছেন। এতে ঢাকা ওয়াসা রাজস্ব থেকে বঞ্চিত হচ্ছে। আবার যে এলাকার লাইন সে এলাকার বাসিন্দারা পানি সংকটে ভুগছে।
মিরপুরের ইস্টার্ন হাউজিংয়ের বাসিন্দাদের অভিযোগ, আলব্দির বাসিন্দারা ইস্টার্ন হাউজিংয়ের পানির পাইপ থেকে অবৈধ সংযোগ নিচ্ছে। ইস্টার্ন হাউজিংয়ের বাসিন্দা সেকান্দার আলীর অভিযোগ, এতে হাউজিং এলাকায় পানির নল ক্ষতিগ্রস্ত হয়।
ঢাকায় পানি সরবরাহের শুরুটা হয়েছিল ব্রিটিশ আমলে। বুড়িগঙ্গাতীরের চাঁদনীঘাটে বসানো হয়েছিল পানি শোধন ও সরবরাহের একটি প্লান্ট। ঢাকার কিছু এলাকায় সীমিত আকারে পানি সরবরাহ করা হতো সে সময়। যেখানে ব্রিটিশ আমলে পানি সরবরাহ শুরু হয় সেই জায়গাটির নামই হয়ে যায় ওয়াটার ওয়ার্কস রোড। অথচ তার কাছেই রয়েছে কামরাঙ্গীরচর এলাকা। এখানে ঢাকা ওয়াসার সেবা এখনো পৌঁছায়নি। এ নিয়ে কামরাঙ্গীরচরবাসীর আক্ষেপের শেষ নেই। কামরাঙ্গীরচরের সুলতানগঞ্জ ইউনিয়ন পরিষদের চেয়ারম্যান (ভারপ্রাপ্ত) এম এ রশিদ সরকার বলেন, ‘সরকারের কাছে কামরাঙ্গীরচরবাসীর আবেদন, এখানে ওয়াসার সেবা চালু করা হোক। এখানকার বাসিন্দারা গভীর নলকূপ ব্যবহার করেন। আবার অনেকের তা-ও নেই। গভীর নলকূপ বসানোর জন্য যে অর্থ দরকার, সেটার অভাবে অনেকে বাড়ি বাড়ি গিয়ে পানি সংগ্রহ করেন। ওয়াসার সেবা এখানে চালু হলে এলাকাবাসী স্থায়ী সমাধান পাবে।’ 
কামরাঙ্গীরচরে এখন পানির উৎস দুটি। গভীর নলকূপ আর বুড়িগঙ্গার পানি। কিন্তু শুকনো মৌসুমে পানির স্তর নেমে যায়, গভীর নলকূপে পানি মেলে না। তখন বুড়িগঙ্গার পানি ব্যবহার করতে হয়। আবার শীতের সময় বুড়িগঙ্গার পানিতে দুর্গন্ধ বেড়ে যায়। ফলে বছরের বেশির ভাগ সময় পানির অভাবে ভোগে কামরাঙ্গীরচরের বাসিন্দারা। অনেকে ড্রামে করে পানি জমিয়ে রাখে। কিন্তু তাতেও বেশি একটা সুবিধা করা যায় না। গ্যাসের অভাবে পানি ফুটিয়েও খাওয়া যায় না। সুপেয় পানির অভাবে রয়েছে এখানকার বাসিন্দারা। এসব জানালেন কামরাঙ্গীরচরের রহমতবাগের বাসিন্দা ইলিয়াস বাবুল।
ঢাকা ওয়াসার সেবা না থাকায় কড়াইল বস্তির বাসিন্দারা মহাখালী এলাকার পানির নল থেকে অবৈধভাবে পানি নিয়ে থাকে। ফলে ক্ষতিগ্রস্ত হয় ওয়াসার মূল পাইপ। কড়াইল বস্তি ঘুরে দেখা গেছে, সেখানে ঘরে ঘরে রয়েছে অবৈধ পানির সংযোগ। কোথাও সরবরাহ নলে জুড়ে দেওয়া হয়েছে নলকূপ। আবার কোথাও বসানো হয়েছে ছোট আকারের মোটর। বসানো হয়েছে প্লাস্টিকের ট্যাংকি।
বস্তিবাসী অবৈধ পানি ব্যবহার করছে—এটি মেনে নিয়ে কড়াইল বাজার কমিটির সদস্য আলী হোসেন বলেন, ‘সংযোগের সবগুলোই অবৈধ। মাঝেমধ্যে ওয়াসার কর্মকর্তা-কর্মচারী এসে সংযোগ কেটেকুটে দিয়ে যান। আবার কখনো বা টাকাপয়সা নিয়ে সংযোগ না কেটেই চলে যান।’ বস্তির বাসিন্দা হাফিজ উদ্দিনের দাবি, কড়াইল বস্তিতে ঢাকা ওয়াসা পানি সংযোগ দেয় না। ফলে পানির চাহিদার জন্য বাধ্য হয়ে অবৈধ উপায়ে সংযোগ নিতে হয়েছে। ওয়াসা বৈধ সংযোগ দিলে সেটা নিতে রাজি আছেন বস্তিবাসী।
এদিকে ঢাকা ওয়াসা সূত্রে জানা গেছে, স্বল্প আয়ের মানুষকে সুপেয় পানি দিতে ঢাকা ওয়াসার বিশ্বব্যাংকের অর্থ সহায়তায় একটি প্রকল্প বাস্তবায়ন করার কথা রয়েছে। এর আওতায় কামরাঙ্গীরচর, কড়াইল বস্তি, আলব্দিতে পানি সরবরাহ করা যেতে পারে। অবশ্য প্রকল্পটির কাজ কবে নাগাদ শুরু হবে সে বিষয়ে ঢাকা ওয়াসা মুখ খোলেনি।
</doc>
<doc>
﻿গত কয়েক দশকে বাংলাদেশের উন্নয়ন-প্রক্রিয়ায় বেশ কিছু লক্ষণীয় অগ্রগতি অর্জিত হয়েছে। আমরা এখন অনেক কম বিদেশি সাহায্যনির্ভর। বিদেশে কর্মরত শ্রমিকদের উপার্জন এবং তৈরি পোশাক রপ্তানির ক্ষেত্রে আমাদের অগ্রগতি সব প্রত্যাশা অতিক্রম করে গেছে। স্বাস্থ্য ও শিক্ষাক্ষেত্রে একাধিক সূচকেও আমাদের অগ্রগতি নজরে পড়ার মতো। কিছু কিছু বাধা-বিপত্তি সত্ত্বেও গত দুই দশক ধরে আমরা নির্বাচনী গণতন্ত্র ধরে রেখেছি। প্রতিটি ক্ষেত্রেই আমরা প্রতিবেশী অনেক দেশের তুলনায় এগিয়ে। উদাহরণ হিসেবে পাকিস্তানের কথা বলা যায়। অনেক পাকিস্তানির কাছে বাংলাদেশ একটি ‘সাকসেস স্টোরি’। তাদের কাছে সবচেয়ে বেশি যা প্রশংসনীয় তা হলো নারীর ক্ষমতায়নে ও মৌলবাদ নিয়ন্ত্রণে আমাদের সাফল্য।
কৃষি ক্ষেত্রেও আমরা উল্লেখযোগ্য অগ্রগতি অর্জন করেছি। এই অগ্রগতি সম্ভব হয়েছে মূলত আমাদের ক্ষুদ্র কৃষকের হাড়ভাঙ্গা পরিশ্রমের ফলে। সঠিক সরকারি সিদ্ধান্ত গ্রহণ তাদের সাহায্য করেছে, তাতেও কোনো সন্দেহ নেই। এ ব্যাপারে আওয়ামী লীগ সরকারের কৃষিমন্ত্রী মতিয়া চৌধুরীর দক্ষতা ও নিষ্ঠার প্রশংসা না করে উপায় নেই। বৈদেশিক কর্মসংস্থানের ক্ষেত্রেও আসল প্রণোদনা এসেছে সাধারণ মানুষের কাছ থেকে। এ ব্যাপারে সরকারের বেশ কিছু করণীয় রয়েছে। যেমন, বিদেশে শ্রমিক প্রেরণের আগে চাই যথোপযুক্ত প্রশিক্ষণ। অসৎ শ্রমিক-রপ্তানিকারকদের হাত থেকে এসব শ্রমিকদের রক্ষার প্রয়োজনীয় ব্যবস্থা গ্রহণ করাও জরুরি। আরও যা দরকার তা হলো বিদেশে কর্মরত শ্রমিকদের পাঠানো অর্থের যথাযথ বিনিয়োগের সুযোগ সৃষ্টি করা।
নারী শিক্ষা, শিশুমৃত্যুর হার হ্রাস এবং ক্ষুদ্র ঋণ বিতরণের ক্ষেত্রেও আমাদের সাফল্য ঈর্ষণীয়। এই সাফল্য সম্ভব হয়েছে মুখ্যত বেসরকারি স্বেচ্ছাসেবী সংস্থাগুলোর চেষ্টার ফলেই। সরকারের অনুসৃত নীতি সে চেষ্টায় গুরুত্বপূর্ণ সহায়ক ভূমিকা রেখেছে। স্বেচ্ছাসেবী সংস্থাগুলো যদি একে অপরের প্রতিদ্বন্দ্বী না হয়ে সহযোগী হিসেবে একে অপরের সঙ্গে হাত মিলিয়ে কাজ করে, তাহলে এর প্রতিটি ক্ষেত্রে আরও অধিক অগ্রগতি অর্জন সম্ভব। শিক্ষার ক্ষেত্রেও আমাদের অনেক কিছু করার রয়েছে। শুধু ছাত্র ভর্তির ওপর জোর না দিয়ে আমাদের উচিত শিক্ষার গুণগত মান বৃদ্ধির ওপরও জোর দেওয়া। বিশেষভাবে দরকার গুণগতভাবে উন্নত কারিগরি শিক্ষার ওপর বর্ধিত মনোযোগ। এ ক্ষেত্রে সরকারকে আরও বেশি উদ্যোগী হতে হবে। স্বেচ্ছাসেবী সংস্থা বা বেসরকারি খাত এ ব্যাপারের সরকারের কার্যকর ভূমিকার বিকল্প হতে পারে না। ইতিমধ্যেই ব্যক্তিখাত ও সরকারি শিক্ষাখাতের মধ্যে বৈষম্য প্রকট হয়ে উঠছে। এই দুইয়ের মধ্যে ব্যবধান যদি ঘোচানো সম্ভব না হয়, আমাদের সমাজ শিক্ষার প্রশ্নেই এক চিরস্থায়ী বিভক্তি ও বৈষম্যের শিকার হবে।

২.
আমরা এগিয়েছি ঠিকই, কিন্তু এর চেয়েও অনেক ভালো আমরা করতে পারতাম। দক্ষিণ এশিয়ায় এক মালদ্বীপ ছাড়া আমাদের মতো এমন সমজাতীয় অর্থাৎ হোমোজিনিয়াস দেশ আর দুটি নেই। এই সমপ্রকৃতির কারণে দুই দলভিত্তিক একটি কার্যকর গণতান্ত্রিক ব্যবস্থা—যা কিনা এশিয়ায় আদর্শ বলে বিবেচিত হতে পারত তার নির্মাণ আমাদের অসাধ্য ছিল না। আমাদের কোনো প্রবল ক্ষমতাধর সামন্ততান্ত্রিক শ্রেণী নেই, এমনকি ক্ষমতার কেন্দ্রে কায়েমি স্বার্থভোগী বুর্জোয়া শ্রেণীও নেই। ফলে সামাজিকভাবে সমতাপূর্ণ একটি দেশ গঠন আমাদের অসাধ্য ছিল না। কিন্তু সে সুযোগের সদ্ব্যবহার করা আমাদের পক্ষে সম্ভব হয়নি। আমরা এখনো সামাজিকভাবে বিভক্ত ও অর্থনৈতিকভাবে বৈষম্যপীড়িত একটি দেশ রয়ে গেছি। বারবার সামরিক শক্তির হস্তক্ষেপ আমাদের রাজনৈতিক স্থিতিশীলতা বিনষ্ট করেছে। এ এক অনভিপ্রেত অভিজ্ঞতা। আমাদের আরেক সমস্যা ধর্মীয় প্রশ্নে ক্রমবর্ধমান অসহিষ্ণুতা। আমাদের বিচার বিভাগ ধর্ম-নিরপেক্ষতার মূলনীতির পক্ষে তাদের সমর্থন পুনর্ব্যক্ত করেছে, কিন্তু বাস্তব সত্য হলো, আমরা এখন আগের চেয়ে অনেক কম ধর্মসহিষ্ণু। এ কথা আমাদের দৃষ্টিভঙ্গির ক্ষেত্রে যেমন সত্য, তেমনি সত্য জীবনচারিতার ক্ষেত্রে। শাসনতন্ত্রে সামরিক শাসকদের দ্বারা সংযোজিত ধর্ম-নিরপেক্ষতাবিরোধী ধারাগুলো বাদ দিতে যে আমাদের প্রধানমন্ত্রী অপারগ, তা থেকেই সে কথার প্রমাণ মেলে।
আমাদের আরেক সমস্যা প্রধান দলগুলোর মধ্যে অসহযোগিতা। বাংলাদেশের গণতান্ত্রিক প্রক্রিয়া যে এমন সংঘর্ষমূলক চেহারা নেবে, তা আমরা কখনো ভাবিনি। তবে এরই মধ্যে একটা সুলক্ষণ হলো, অর্থনীতির প্রশ্নে আমাদের প্রধান রাজনৈতিক দলগুলোর এজেন্ডা বা তাদের দৃষ্টিভঙ্গি নীতিগতভাবে একে অপর থেকে খুব ভিন্ন নয়।
আমরা জানি বাংলাদেশের রাজনীতি নিয়ন্ত্রণ করে দুটি শক্তিশালী প্রতিদ্বন্দ্বী রাজনৈতিক দল। একে অপরকে নিশ্চিহ্ন করে, এমন সাধ্য তাদের নেই। সুশাসন ও নাগরিক সমৃদ্ধির জন্য এই দুই দলের ভেতর সংলাপ-প্রক্রিয়া অব্যাহত রাখা খুবই জরুরি। কিন্তু সমস্যা হলো, প্রধান বিরোধী দল বিএনপি এখনো সেই সত্তর দশকে পড়ে আছে। তাদের প্রধান রাজনৈতিক কৌশল ভারতবিরোধিতা, প্রতিদ্বন্দ্বী আওয়ামী লীগকে তারা দেখাতে চায় ‘ভারতের এজেন্ট’ হিসেবে। এই রাজনীতি অনুসরণ করে বেশি দূর যাওয়া সম্ভব নয়। রাজনীতি হওয়া উচিত ইস্যুভিত্তিক, অথচ তাদের অনুসৃত রাজনীতির ফলে একদিকে যেমন ইস্যুভিত্তিক রাজনীতির প্রসার ঘটছে না, তেমন আমাদের প্রতিবেশী ভারত, যে কিনা বিশ্বের তৃতীয় বৃহত্তম অর্থনীতি, তার সঙ্গে আমাদের সুসম্পর্ক নির্মাণ বাধাগ্রস্ত হচ্ছে। তারা কি জামায়াতের সঙ্গে অবিচ্ছেদ্য মৈত্রী সূত্রে আবদ্ধ থাকবে, না আওয়ামী লীগের বিকল্প হিসেবে নিজেদের একটি ভবিষ্যৎমুখী ও আধুনিক রাজনৈতিক দলে পরিণত করবে, বিএনপিকেই সে বিষয়ে সিদ্ধান্ত নিতে হবে। রাজনৈতিকভাবে প্রাসঙ্গিক হতে হলে, তাদের জন্য এর কোনো বিকল্প নেই।
অন্যদিকে ক্ষমতাসীন আওয়ামী লীগকে এ কথা বিবেচনায় রাখা উচিত যে চলতি পার্লামেন্টে তাদের নিরঙ্কুশ সংখ্যাগরিষ্ঠতা থাকলেও দেশের পুরো জনগোষ্ঠীর তারা প্রতিনিধিত্ব করে না। বস্তুত নির্বাচকদের প্রায় ৫০ শতাংশ তাদের নীতির প্রতি বৈরী মনোভাব পোষণ করে। এই বৈরী মনোভাবের কারণে সমসংখ্যক মানুষ হয় বিএনপি, নয়তো তাদের মিত্রদের ভোট দিয়ে সমর্থন জানালে তা বিচিত্র কিছু হবে না। এ অবস্থায় বিএনপির রাজনৈতিক অস্তিত্ব সম্পূর্ণ অস্বীকার করা বা জাতীয়ভাবে গুরুত্বপূর্ণ সিদ্ধান্ত গ্রহণ প্রক্রিয়ায় তাদের অংশগ্রহণ আদৌ বিবেচনায় না রাখা কেবল গণতান্ত্রিক রাজনীতির জন্যই ক্ষতিকর নয়, সুশাসনের জন্যও ক্ষতিকর। দুই দলকেই এ কথা মেনে নিতে হবে যে রাস্তায় সংঘর্ষের রাজনীতির বদলে পার্লামেন্টের ভেতর মুখোমুখি বিতর্ক অনেক বেশি কার্যকর ও তা দেশের জন্যও অধিক মঙ্গলজনক। অনির্দিষ্টকাল ধরে পার্লামেন্ট বয়কটের যে নীতি বিএনপি অনুসরণ করছে, তা শুধু ভ্রান্তই নয়, রাজনৈতিকভাবেও নিরর্থক।
আমাদের এই বড় দুই দল একে অপরের সঙ্গে কাজ করতে ব্যর্থ হলে তার ফল আমাদের গণতান্ত্রিক অগ্রগতির জন্য ভয়াবহ হতে বাধ্য। এর ফলে যে অচলাবস্থার সূচনা হয়, তার সুযোগে শাসনতন্ত্র বহির্ভূত শক্তিগুলো ক্ষমতার কেন্দ্রে হস্তক্ষেপের সুযোগ পায়। মেয়াদ অতিক্রমের আগেই আওয়ামী লীগকে ক্ষমতা থেকে নামানোর চেষ্টা বা রাজনৈতিক হস্তক্ষেপে সামরিক বাহিনীকে উসকে দেওয়ার রাজনীতি থেকে তাই বিএনপিকে সরে আসতে হবে।
গণতন্ত্র সংহতকরণে তথ্যমাধ্যমেরও গুরুত্বপূর্ণ ভূমিকা রয়েছে। আমার একটা কলামের নাম ছিল ‘সমালোচক আমার বন্ধু’। আমি সেখানে বলতে চেয়েছিলাম, আমাদের প্রধান শত্রু হলো অজ্ঞতা। সরকারের উচিত এ কথা বোঝা যে অজ্ঞতা তাদেরও প্রধান শত্রু। সরকারকে সবচেয়ে কার্যকরভাবে যারা সাহায্য করতে পারে তাদের অন্যতম হলো দেশের সংবাদ মাধ্যম ও নিরপেক্ষ পেশাদার গোষ্ঠী। এদের পর্যবেক্ষণ ও অভিমত গুরুত্বের সঙ্গে গ্রহণের মাধ্যম সরকার নিজের ভুলত্রুটি শুধরে নিতে পারে। আমরা সব সময়ই দেখেছি, সরকারি এজেন্সিগুলো তাদের নিজেদের অদক্ষতা ও ব্যর্থতা লুকাতে নির্বাচিত সরকারকে সত্য জানানোর বদলে সত্য ঢাকতেই অধিক সময় ব্যয় করে। এ অবস্থায় তথ্যমাধ্যম সরকারের চোখ ও কানের ভূমিকা পালন করতে পারে। তবে এ কথাও ঠিক যে তথ্যমাধ্যম সর্বদা সরকারের সমালোচনায় গঠনমূলক বা পুরোপুরি বস্তুনিষ্ঠ নয়। তারাও রাজনৈতিক উদ্দেশ্য দ্বারা প্রভাবিত হয়। কিন্তু কোনটা গঠনমূলক সমালোচনা, আর কোনটা রাজনৈতিক উদ্দেশ্যপ্রণোদিত, ধীমান রাজনীতিকের পক্ষে তা বোঝা খুব কঠিন হওয়ার কথা নয়।
গণতন্ত্র শক্তিশালী করতে হলে একদিকে চাই কার্যকর ও দক্ষ রাজনৈতিক দল, সঙ্গে সঙ্গে চাই সুদৃঢ় ভিত্তির ওপর প্রতিষ্ঠিত সুশীল সমাজ, যার কাজ হবে সরকার ও রাজনৈতিক দলগুলোর কাছ থেকে দায়বদ্ধতা আদায়ের লক্ষ্যে দেশের নাগরিক গোষ্ঠীকে সংগঠিত করা। বাংলাদেশে কোনো কোনো রাজনৈতিক দল সুশীল সমাজকে তাদের শত্রু বলে ধরে নেয়। এমন ধারণা কেবল অর্থহীনই নয়, ক্ষতিকরও বটে। আমাদের সব বিগত গণতান্ত্রিক আন্দোলনে সব সময় সুশীল সমাজকে সঙ্গে পেয়েছি। প্রতিবেশী ভারতে সুশীল সমাজ সে দেশের গণতন্ত্র সংহতকরণে অত্যন্ত গুরুত্বপূর্ণ ভূমিকা পালন করছে। বাংলাদেশেও সুশীল সমাজের ভূমিকা সম্প্রসারিত হওয়ার সুযোগ রয়েছে। সুশীল সমাজ তাদের আসল শক্তি সংগ্রহ করে দেশের মানুষের সঙ্গে তাদের সম্পর্কের সূত্র থেকে। রাজনৈতিক দলগুলোর সঙ্গেও তাদের গঠনমূলক সম্পর্ক থাকা দরকার। সবচেয়ে বেশি যা দরকার তা হলো দাতা দেশ ও প্রতিষ্ঠানের ভৃত্যে তারা যাতে পরিণত না হয়, সে ব্যাপারে সজাগ দৃষ্টি রাখা।

৩.
বর্তমান সরকার দিনবদলের ইশতেহার ঘোষণা করেছে। তাদের এই ইশতেহার একটি বাস্তবসম্মত কর্মসূচি। এখন যা দরকার তা হলো ঐকান্তিকভাবে সে কর্মসূচির বাস্তবায়ন। দিনবদলের অর্থ গুণগত পরিবর্তন। দেশের কর্মদক্ষ ও দেশপ্রেমিক নাগরিকেরা যাতে নিজেদের ভাগ্য পরিবর্তনে সক্ষম হয়, তার জন্য সুযোগ সৃষ্টির মাধ্যমেই দিন বদলানো সম্ভব। দিনবদলের জন্য আমাদের কৃষকদের চাই জমি ও চাষবাসের নিরাপত্তা। তাদের চাই উৎপাদিত পণ্যের সঠিক মূল্য ও সে পণ্য থেকে সৃষ্ট মূল্যমানে তাদের ন্যায্য হিস্যা। কুটিরশিল্প শ্রমিকের চাই একই রকম সাহায্য ও সমর্থন। শুধু ক্ষুদ্র ঋণ দিয়ে সে কাজ সম্ভব নয়। গার্মেন্টসশ্রমিক, যারা এখন নামমাত্র মজুরিতে অমানুষিক পরিশ্রম করে, তাদের চাই সেই শিল্পে মালিকানার হিস্যা। ভাসমান শ্রমিকদের জন্য চাই সংগঠিত হওয়ার সুযোগ ও নিজ নিজ কর্মক্ষেত্রে ক্ষুদ্র ব্যবসায় অংশগ্রহণের সুযোগ।
সোজা কথায়, দিনবদলের অর্থ দেশের আপামর মানুষ—যাদের অধিকাংশ খেটে খাওয়া শ্রমিক, কৃষিজীবী ও কর্মজীবী তাদের নিজেদের ও নিজেদের সন্তান-সন্ততির সুন্দর ভবিষ্যৎ নির্মাণে সম্ভাবনার পথ খুলে দেওয়া। যত বেশিসংখ্যক মানুষের দিন বদলাবে, তত বেশিসংখ্যক মানুষ সরকারের উন্নয়ন রাজনীতির অংশীদার হবে। এমন সরকারকে ক্ষমতা থেকে সরানোর যদি কোনো চক্রান্ত হয়, তার প্রতিরোধে নামবে এই সাধারণ মানুষ, যারা দিনবদলের সাক্ষী ও অংশীদার।
 রেহমান সোবহান: অর্থনীতিবিদ, চেয়ারম্যান, সেন্টার ফর পলিসি ডায়ালগ
</doc>
<doc>
﻿মিতা তাঁর স্বামীকে তালাক দিয়েছেন। কাবিননামার ১৮ নম্বর ঘরে তালাক প্রদানের ক্ষমতা দেওয়া ছিল। তাঁর স্বামীর সঙ্গে বনিবনা হচ্ছিল না দুই বছর ধরে। পরে বাধ্য হয়েই তালাক দেন তিনি। স্থানীয় কাজি অফিস থেকে তালাকের যাবতীয় প্রক্রিয়া শেষ করে তালাকনামা স্বামীর বরাবর পাঠান তাঁর বাবা। কিন্তু স্থানীয় চেয়ারম্যান অফিসে পাঠানো হয়নি তালাকের কপি। মিতা ও মিতার বাবার জানা ছিল না এ বিষয়টি। স্থানীয় কাজি অফিস থেকেও পাঠানো হয়নি কোনো কপি। তালাকনামায় যেদিন স্বাক্ষর করেন, সেদিন থেকে পার হয়ে যায় প্রায় দেড় মাস। এর মানে ৯০ দিন ইদ্দতকাল পালন হতে হলে আরও দেড় মাস অপেক্ষা করতে হবে। মিতার স্বামী এরই মধ্যে পারিবারিক আদালতে মামলা করেছেন দাম্পত্য অধিকার পুনরুদ্ধার চেয়ে। মূল মামলাটি করার এক সপ্তাহ পর মিতা যাতে অন্য কোথাও বিয়ে না করতে পারেন এ মর্মে অস্থায়ী নিষেধাজ্ঞার আবেদনও করা হয়েছে। এর পরিপ্রেক্ষিতে মিতা ও তাঁর বাবাকে আপত্তি দাখিলের জন্য ১০ দিনের সময় দিয়ে সমন পাঠানো হয় আদালত থেকে।
মিতা ও তাঁর বাবা আদালতের এ নোটিশ পেয়ে দেরি করেননি। যেদিন হাতে পেয়েছেন, সেদিনই তাঁর পরিচিত এক ভাইয়ের মাধ্যমে খোঁজ নিয়ে চলে আসেন চেম্বারে। মিতার চেহারায় দুশ্চিন্তা আর অস্থিরতার ছাপ স্পষ্ট হয়ে উঠেছে। তার বাবাও বিধ্বস্ত। আদালতের সমন এসেছে। কী করবে তাঁর মেয়ে। মেয়ে তো বাধ্য হয়েই তালাক দেন তাঁর স্বামীকে। কিন্তু আবার এ কোন ঝামেলা। এক মাসে দুটি সমন তাঁরা পান। একটি লিখিত জবাব দাখিলের জন্য মূল মামলায়, আরেকটি অস্থায়ী নিষেধাজ্ঞার আপত্তি দাখিলের জন্য।
মূল মামলার জবাব দাখিলের সময় দেওয়া হয় এক মাস। কিন্তু অস্থায়ী নিষেধাজ্ঞার বিপরীতে ১০ দিনের মধ্যে আপত্তি কী দেবেন তাঁরা। এ মামলায় নিষেধাজ্ঞা কিসের,এ প্রশ্নও করছেন তাঁরা বারবার। মূল মামলায় বিবাদী করা হয়েছে তিনজনকে। প্রথম বিবাদী মিতার বাবা, দ্বিতীয় বিবাদী তাঁর মা এবং তৃতীয় বিবাদী মিতা। মূল মামলার আরজিটি মনোযোগ দিয়ে পড়ি। সাধারণত এ ধরনের আরজিতে কিছু গৎবাঁধা কথাই লেখা থাকে।
স্বাভাবিক নিয়মে এই আরজিতে তাই লেখা। লেখা, তাঁর স্ত্রীকে জোর করে তালাক দিতে বাধ্য করেছেন তাঁর বাবা। এখন তিনি তাঁকে নিয়ে ঘর করতে চান। মিতাকে বললাম, ঘটনাটি খুলে বলুন। আপনি কি স্বেচ্ছায় আপনার স্বামীকে তালাক দিয়েছেন? 
‘হ্যাঁ। আমার স্বামী দুশ্চরিত্রের লোক। আমাকে নানাভাবে অত্যাচার করত। বাইরে মদ আর নারী নিয়ে ব্যস্ত থাকত। জুয়া খেলত। আমার প্রতি আর আমার মেয়ের প্রতি কোনো খেয়াল রাখত না। তাই তাঁকে তালাক দিই। এমন পাষণ্ড আর নির্দয় লোকের সঙ্গে ঘর করার চেয়ে একা থাকা ভালো।’
আপনার মেয়ের বয়স কত?
‘চার বছর।’ 
আপনার স্বামী তো আপনাকে নিয়ে সংসার করতে চান? ফিরে যেতে পারবেন আপনি?
‘জীবনেও যাব না। ও আমাকে হয়রানি করার জন্য এমন করছে। এ মামলা দিয়েছে। আমি চলে গেলে তো একটা স্থায়ী বউ হাত ছাড়া হয়ে যাবে, তাই আমাকে সে নিতে চায় এখন। আমি যে চলে এসেছি, এতে তার আসল রূপ সবার কাছে ধরা পড়েছে। তাই তারা ওঠেপড়ে লেগেছে আমাকে ফিরিয়ে নিতে। কিন্তু আমি আর যাব না ওর ঘরে।’
মিতার বাবাকে জিজ্ঞেস করি। আপনি তো জেনেশুনেই মেয়েকে বিয়ে দিয়েছিলেন?
‘না, ঘটকের মাধ্যমে বিয়ে হয়েছে। কেউ কি তাঁর মেয়েকে জেনেশুনে এমন লোকের কাছে বিয়ে দেয়?’
তালাকের কপি চেয়ারম্যানের অফিসে পাঠাননি কেন?
‘জানা ছিল না। না পাঠাইলে কী হবে?’
আমি উত্তর দিলাম, আইন অনুযায়ী পাঠানো উচিত। চেয়ারম্যান অফিসে সালিস হবে। সালিস-মীমাংসা ব্যর্থ হলে তারপর তালাক কার্যকর হবে।
মিতার বাবার সোজা উত্তর। ‘আমার মেয়ের জন্য সালিস-মীমাংসা করে লাভ নেই। এমন পাষণ্ড স্বামীর কাছে আর ফিরিয়ে দিমু না।’
কিন্তু আইন অনুযায়ী কপি চেয়ারম্যান অফিসে পাঠাতেই হবে। আমি বললাম।
অস্থায়ী নিষেধাজ্ঞার আবেদনটি পড়তে থাকি। ৪ নম্বর প্যারায় এক অংশে লেখা, ‘বিবাদীগণ পরস্পর যোগসাজশে অন্যায় ও বেআইনিভাবে ৩ নম্বর বিবাদীকে তাহার ইদ্দতকালীন সময়ের মধ্যেই অন্যত্র পুনঃবিবাহ দেওয়ার জোর অপতৎপরতায় লিপ্ত হইয়া জনৈক প্রবাস ফেরত পাত্র নির্বাচন করিয়া ফেলিয়াছেন এবং যেকোন সময় ৩ নম্বর বিবাদীকে উক্ত পাত্রের সহিত বেআইনীভাবে পুনঃবিবাহ সংঘটন করিতে পারেন।’
পারিবারিক আদালতে দাম্পত্য অধিকার পুনরুদ্ধার মামলায় অস্থায়ী নিষেধাজ্ঞার আবেদন চলে কি না, এ বিষয়ে দ্বিমত রয়েছে। যদি অস্থায়ী নিষেধাজ্ঞা না চলে, তাহলে খারিজের আবেদনের সুযোগ খুঁজছিলাম। কয়েকজন জ্যেষ্ঠ আইনজীবী এবং সহকারী জজের সঙ্গে কথা বলে দুই রকম উত্তর পেলাম। কেউ বলছেন, নিষেধাজ্ঞা চাওয়া যায়, কেউ এর দ্বিমত করছেন। 
বিষয়টি নিয়ে দ্বিধাদ্বন্দ্ব দূর করার জন্য আমি আগের কিছু নজির খুঁজতে থাকি। পারিবারিক আদালত অধ্যাদেশের ধারা ২০ অনুযায়ী দেওয়ানি কার্যবিধির ১০ এবং ১১ ধারা বাদে অন্য কোনো ধারা বা আদেশ প্রযোজ্য হবে না। উচ্চ আদালতের কয়েকটি রায়েও এ নিয়ে দ্বিমত এসেছে।
পারিবারিক আদালতের অধ্যাদেশে করা সর্বপ্রথম মামলাটিতে অস্থায়ী নিষেধাজ্ঞার বিষয়টি উত্থাপিত হয়। লক্ষ্মীপুরের রামগঞ্জের সহকারী জজ আদালতে ১৯৮৫ সালে মামলাটি হয়। এতে স্বামী তাঁর স্ত্রীর দ্বিতীয় বিয়ের ওপর অস্থায়ী নিষেধাজ্ঞা প্রার্থনা করে। আদালত নিষেধাজ্ঞার আবেদন অগ্রাহ্য করেন। পরে জেলা জজ আদালতে আপিল করা হলে আপিল নামঞ্জুর হয়। পরে হাইকোর্ট বিভাগে রিভিশন করা হয়। হাইকোর্ট বিভাগ তাঁর রায়ে বলেন, ‘পারিবারিক আদালত অধ্যাদেশে ২০ ধারা অনুযায়ী দেওয়ানি কার্যবিধির ধারা প্রয়োগযোগ্য নয়।’ [৪০ ডিএলআর ৩০৫ (এইচসিডি) মকবুল মাজেদ বনাম সুফিয়া খাতুন]
মামলাটির একটি উপযুক্ত নজির খুঁজে পেলাম। কিন্তু বিজ্ঞ আইনজীবীদের কথায় দ্বিধাদ্বন্দ্বে ছিলাম। 
অবশেষে নিষেধাজ্ঞার আপত্তি লিখলাম। হাইকোর্ট বিভাগের মামলায় নজির দেখালাম। 
মামলাটির শুনানি হলো। শুনানি করলেন সিনিয়র আইনজীবী। আদালত আদেশ দিলেন, ‘ইদ্দতকাল পর্যন্ত স্ত্রী অন্যত্র বিবাহ বন্ধনে আবদ্ধ হইতে পারিবে না এ মর্মে অস্থায়ী নিষেধাজ্ঞা মঞ্জুর।’ 
ভাবলাম, আদালত এখানে বিজ্ঞতার পরিচয়ই দিলেন। কারণ, সাধারণত আইন অনুযায়ী তালাকের নোটিশ প্রেরণের পর ইদ্দতকাল পর্যন্ত, অর্থাৎ ৯০ দিন অতিবাহিত না হওয়া পর্যন্ত তালাক কার্যকর হয় না। এ সময় অন্যত্র বিয়ে করার ক্ষেত্রে আইনে নিষেধ আছে। আদালত ইদ্দতকাল পর্যন্ত নিষেধাজ্ঞা দিয়ে এ আইনের কার্যকারিতা আরও পাকাপোক্ত করলেন।
মিতাকে বললাম, ইদ্দতকাল না হওয়া পর্যন্ত অন্যত্র বিয়ে করা আইনে নিষেধ।
মিতার বাবা বললেন, ‘তাহলে মূল মামলাটির কী হবে?’
বললাম, ‘মূল মামলার জবাব দিতে হবে। মামলায় লড়তে হবে। শুনানিতে যদি আপনার মেয়ে উপস্থিত হয়ে আদালতে বলেন, কাবিননামার ১৮ নম্বর ঘরে তাঁর তালাক প্রদানের ক্ষমতা দেওয়া আছে। তিনি স্বেচ্ছায় এবং স্বজ্ঞানে তাঁর স্বামীকে তালাক দিয়েছেন। আর তিনি তাঁর স্বামীর ঘর করতে চান না। তাহলে ওই দিনই ইচ্ছে করলে আদালত মামলাটি খারিজ করতে পারেন। যদি তা না করেন তাহলে সাক্ষী-প্রমাণের মাধ্যমে প্রমাণ করতে হবে।
মিতা জিজ্ঞেস করেন, ‘আমার মেয়েকে কি নিয়ে যেতে পারবে ওরা?’ 
বললাম, না। আইনত আপনার মেয়ে সাবালিকা হওয়া পর্যন্ত আপনার হেফাজতেই থাকবে। মিতা এবং মিতার বাবা চলে যান। চলে যাওয়ার সময় বলে দিই অতিদ্রুত তালাকের নোটিশটি মেয়র/চেয়ারম্যান অফিসে পাঠানোর ব্যবস্থা করুন।
tanzimlaw@yahoo.com
</doc>
<doc>
﻿২০১২ সালের জুলাইয়ে লন্ডনে শুরু হতে যাচ্ছে অলিম্পিক প্রতিযোগিতা। বিশ্বের সব খ্যাতনামা ক্রীড়াবিদেরা সেখানে দেখাবেন নিজ নিজ কসরত। বিভিন্ন প্রতিযোগিতায় তৈরি হবে নতুন নতুন বিশ্ব রেকর্ড। 
কিন্তু বিশ্বের তাবৎ প্রাণী নিয়ে যদি একটা অলিম্পিক প্রতিযোগিতার আয়োজন করা যায়, তাহলে কেমন হয়? এমনটি সত্যিই ঘটলে কিছু প্রাণী এমন রেকর্ড গড়বে, যা কারও পক্ষে কখনো ভাঙা সম্ভব হবে না। 
স্পিটল বাগ নামের একধরনের পোকার কথাই ধরো না। উচ্চলম্ফে ওদের রেকর্ড ছোঁয়া কারও পক্ষে সম্ভব নয়। এই পোকা লম্বায় বড়জোর পেনসিলের লেখা মোছার এক টুকরা রাবারের সমান হবে। কিন্তু উচ্চলম্ফে ওরা শরীরের দৈর্ঘ্যের ১১৫ গুণ উঁচুতে উঠতে পারে। স্বাভাবিক উচ্চতার মানুষের বেলায় যদি এই কৃতিত্বের কথা কল্পনা করা যায়, তাহলে তাঁকে ৭০ তলা ভবন অবধি পৌঁছাতে হবে। 
মুষ্টিযুদ্ধে বড় শিঙা ভেড়ার লড়াইয়ের ধারেকাছে যেতে পারবে না কেউ। এই জাতের দুটি পুরুষ ভেড়া যখন লড়াইয়ে নামে, একটা আরেকটার দিকে ঘণ্টায় ৮০ কিলোমিটার বেগে ধেয়ে যায়। মাথায় মাথায় ঢুস লাগলে যে বিকট শব্দ হয়, তা শোনা যায় মাইল খানেকেরও বেশি দূর থেকে। মাঝেমধ্যে এই লড়াই ২০ ঘণ্টা ধরেও চলে। 
ম্যারাথন দৌড়ে চিনক স্যামন বলে পরিচিত এক জাতের বড় স্যামনের মতো দূরত্ব পার হওয়া অন্য কোনো প্রাণীর পক্ষে সম্ভব নয়। ডিম পাড়ার সময় হলে এই মাছ সাগর থেকে নদীর দিকে ছোটে। এ সময় নদীর সঙ্গে যুক্ত অন্যান্য জলাশয়েও ভেড়ে তারা। এতে স্যামন মাছ গড়ে তিন হাজার ২০০ কিলোমিটার পথ পাড়ি দেয়। 
দীর্ঘ লাফে সেরা পুরস্কার পাবে কে? সাউদার্ন ক্রিকেট ফ্রগ বলে পরিচিত এক খুদে ব্যাঙ। আমেরিকায় ওদের বাস। মাত্র আড়াই সেন্টিমিটার লম্বা এই ব্যাঙ দীর্ঘ লাফে শরীরের দৈর্ঘ্যের ৬২ গুণের বেশি দূরত্ব পার হতে পারে। 
ডুবুরিদের প্রতিযোগিতায় পানির সবচেয়ে গভীরে যাওয়ার সেরা পুরস্কার অনায়াসে জিতে যাবে স্পার্ম তিমি। মহাসাগরে বিচরণকারী এই তিমি পানির দেড় কিলোমিটার গভীর পর্যন্ত যেতে পারে। অন্য সব প্রাণীর চেয়ে ওদের শরীরে অক্সিজেনের ধারণক্ষমতা বেশি থাকায় এই কাজটি সহজে করতে পারে ওরা। 
কিলার হোয়েল বা ওরকা বলে পরিচিত খুনে তিমির সঙ্গে সাঁতারে আর কোনো প্রাণীর পক্ষে পেরে ওঠা সম্ভব নয়। ওরা ঘণ্টায় ৪৮ থেকে ৬৪ কিলোমিটার বেগে ছুটতে সক্ষম। তবে সাধারণত ঘণ্টায় তিন থেকে ১০ কিলোমিটার বেগে বিচরণ করে থাকে এই তিমি। 
শরিফুল ইসলাম ভূঁইয়া
সূত্র: রেঞ্জার রিক
</doc>
<doc>
﻿বেড়িবাঁধের পাশে টিনশেডের আধাপাকা বাড়ি। ছোট ছোট পাঁচটি কক্ষ। নেই আলো-বাতাসের পর্যাপ্ত ব্যবস্থা, ঘরের জানালা বলতে টিনকাটা ফোকর। তার মধ্যেই রান্না ও থাকা-খাওয়ার ব্যবস্থা। চিকিত্সক নেই, নেই চিকিত্সা সরঞ্জাম, রোগীরা ঘুমায় মেঝেতে। অবিশ্বাস্য হলেও সত্য, এটি একটি মাদকাসক্তি নিরাময় কেন্দ্র। মোহাম্মদপুর বেড়িবাঁধসংলগ্ন ঢাকা উদ্যানে এ কেন্দ্রটির নাম ‘নিউ তরী’। এর পাশে ‘জীবনের আলো’ ও ‘ফিউচার’ নামের আরও দুটি কেন্দ্রেরও একই চিত্র।
খোঁজ নিয়ে জানা গেছে, ঢাকা মহানগরে এভাবে পাঁচ শতাধিক মাদকাসক্তি নিরাময় কেন্দ্র চলছে। এগুলোকে সেবামূলক প্রতিষ্ঠান হিসেবে দেখিয়ে কেউ কেউ সমাজসেবা অধিদপ্তর বা ঢাকা সিটি করপোরেশন ও স্থানীয় ওয়ার্ড কাউন্সিলরের কাছে সনদ নিয়ে কেন্দ্র পরিচালনা করছেন। এসব কেন্দ্রে চিকিত্সাসুবিধা বলতে কিছু নেই। আছে অভিযোগ আর অভিযোগ—চিকিত্সার নামে রোগীর ওপর শারীরিক নির্যাতন, মাদকের ব্যবসা পরিচালনা ও রোগীর স্বজনদের কাছ থেকে ইচ্ছামতো অর্থ আদায়।
মাদকদ্রব্য নিয়ন্ত্রণ অধিদপ্তরের সূত্র জানায়, ২০০৫ সালে প্রণীত হয় ‘মাদকাসক্ত নিরাময় কেন্দ্র ও মাদকাসক্ত পুনর্বাসন কেন্দ্র প্রতিষ্ঠা ও পরিচালনা বিধিমালা’। এটি অনুসারে কেন্দ্র পরিচালনার জন্য মাদকদ্রব্য নিয়ন্ত্রণ অধিদপ্তর থেকে নিবন্ধন নেওয়ার কথা। কিন্তু এ পর্যন্ত মাত্র ১০টি প্রতিষ্ঠান নিবন্ধন নিয়েছে। নিবন্ধন নেয়নি এমন প্রতিষ্ঠানের তালিকা তৈরি করেছে অধিদপ্তর।
মাদকদ্রব্য নিয়ন্ত্রণ অধিদপ্তর ঢাকা মেট্রো উপ-অঞ্চলের সহকারী পরিচালক রবিউল ইসলাম প্রথম আলোকে বলেন, তালিকা ধরে বারবার তাগাদা দেওয়া সত্ত্বেও প্রতিষ্ঠানের মালিকেরা কর্ণপাত করছেন না। প্রভাবশালী কেউ তাঁদের পেছনে রয়েছেন। আবার কিছু রোগী থাকার কারণে হঠাত্ করে এসব প্রতিষ্ঠানের বিরুদ্ধে কঠোর ব্যবস্থা নেওয়া যায় না। তবে শিগগির নিবন্ধন নেওয়ার জন্য প্রতিষ্ঠানগুলোকে সময় বেঁধে দেওয়া হবে। নিবন্ধন না নিলে বন্ধ করে দেওয়া হবে।
অধিদপ্তরের ঢাকা মেট্রো উপ-অঞ্চলের আরেক কর্মকর্তা জানান, রাজধানীতে বেসরকারিভাবে পাঁচ শতাধিক নিরাময় কেন্দ্র থাকলেও নিবন্ধন নিয়েছে মাত্র ১০টি। অন্যরা আবেদন পর্যন্ত করেনি।
ঢাকা মহানগর পুলিশ কমিশনার এ কে এম শহীদুল হক বলেন, এটা নিয়ন্ত্রণ করার ক্ষমতা শুধু মাদকদ্রব্য নিয়ন্ত্রণ অধিদপ্তরের। বিভিন্ন স্থানে অবৈধভাবে পরিচালিত হওয়া এসব কেন্দ্র বন্ধ করতে সংশ্লিষ্ট কর্তৃপক্ষ কোনো সহযোগিতা চাইলে পুলিশ তা করবে।
জানা যায়, পারিবারিক বিরোধকে কেন্দ্র করে গুলশানের ব্যবসায়ী জাকাউল্লাকে তাঁর পরিবারের সদস্যরা মাদকসেবী অপবাদ দিয়ে তিন মাস নিউ তরী নিরাময় কেন্দ্রে চিকিত্সার নামে আটকে রাখেন। গত বছরের ২ জুন জাকাউল্লার স্ত্রী ইশরাত জাহান আইনি লড়াইয়ে জিতে স্বামীকে মুক্ত করেন। ওই ব্যবসায়ীকে জোর করে আটক রাখার অভিযোগে মাদকদ্রব্য নিয়ন্ত্রণ অধিদপ্তর ওই নিরাময় কেন্দ্রের সব কার্যক্রম বন্ধ করে দেয়। ১৫ দিন বন্ধ থাকার পর অধিদপ্তরের এক কর্মকর্তার মৌখিক নির্দেশে নিউ তরীর কার্যক্রম আবার শুরু হয়। ওই কেন্দ্রে গিয়ে দেখা যায়, দুটি কক্ষের মেঝেতে ২৫ জন রোগীর থাকার ব্যবস্থা করা হয়েছে। এর মধ্যে একটি কক্ষ তুলনামূলক বড় হওয়ায় দিনে সেখানে রোগীদের মানসিক চিকিত্সা বিষয়ে পরামর্শ দেওয়া হয়। রাতে ওই কক্ষের মেঝেতে বিছানা পেতে রোগীরা ঘুমান বলে জানান প্রতিষ্ঠানের কর্মকর্তারা। এখানে জরুরি বিদ্যুতের জন্য নিজস্ব জেনারেটর নেই। রোগীদের চিত্তবিনোদনের জন্য লুডু ও দাবা কোর্ট রাখা হলেও কেউ তা খেলেন না।
পাশের ফিউচার কেন্দ্রে গিয়ে দেখা যায়, সেখানকার পরিবেশ ছিমছাম। তবে রোগীদের ঘুমানোর জন্য পর্যাপ্ত খাট নেই। একটি বিছানায় দুজনের থাকার ব্যবস্থা রয়েছে। মেঝেতে শুয়ে আছেন কেউ কেউ। এখানে একটি মাত্র ক্যারম বোর্ড রয়েছে।
জীবনের আলো কেন্দ্রে ২৫ জন রোগীকে পাওয়া যায়। টিনশেডের এই বাড়িতে মেঝেতে থাকার ব্যবস্থা করা হয়েছে। এখানেও রোগীরা মেঝেতে ঘুমান। ১০ শয্যার কেন্দ্রে যেসব সুবিধা থাকার কথা, তার কিছুই নেই এখানে।
নিউ তরী মাদকাসক্ত সেবা ও পুনর্বাসন কেন্দ্রের নির্বাহী পরিচালক মোহাম্মদ হেলাল জানান, এটি ১০ শয্যার। বাড়তি রোগী থাকলেও সবাই এখানে থাকেন না। অনেকেই বাইরে থেকে এসে চিকিত্সা নিয়ে বাসায় ফিরে যান। এখন ১৫ জন রোগী আছেন। জেনারেটর না থাকলেও জরুরি বিদ্যুতের জন্য জেনারেটর লাইন ভাড়া নেওয়া আছে। নিবন্ধন নিয়েছেন কি না জানতে চাইলে তিনি বলেন, ‘আমরা নিবন্ধনের জন্য প্রকল্প প্রস্তাবনা (প্রজেক্ট প্রোফাইল) জমা দিয়েছি। কর্মকর্তারা ফাইল জিম্মি করে ধান্দা করছেন।’
স্বরাষ্ট্র মন্ত্রণালয় সূত্রে জানা গেছে, বেসরকারি পর্যায়ে মাদকাসক্তি পরামর্শ কেন্দ্র, মাদকাসক্তি নিরাময় কেন্দ্র ও মাদকাসক্ত পুনর্বাসন কেন্দ্র প্রতিষ্ঠা বা সুষ্ঠু পরিচালনার জন্য ২০০৫ সালের জুনে মাদকদ্রব্য নিয়ন্ত্রণ আইনে একটি বিধিমালা প্রণয়ন করা হয়। এই বিধিমালার ৪ (খ) ধারায় বলা হয়েছে, ওই কেন্দ্র সুরক্ষিত পাকা বাড়িসহ আবাসিক এলাকায় হতে হবে এবং এতে পর্যাপ্ত আলো বাতাসের সুবিধাসহ নিরিবিলি সুন্দর পরিবেশ থাকতে হবে। খ ধারায় বলা আছে, ওই কেন্দ্রে একজন মাদকাসক্ত রোগীর জন্য গড়ে কমপক্ষে ৮০ বর্গফুট জায়গা থাকতে হবে এবং পর্যাপ্ত নিরাপত্তার জন্য সুরক্ষিত ব্যবস্থা থাকতে হবে। এ ছাড়া বহুতল ভবনের তৃতীয় তলা বা তার চেয়ে ওপরের তলায় অবস্থিত হলে ওঠানামার জন্য লিফটের ব্যবস্থা থাকতে হবে। গ ধারায় বলা আছে, প্রতি ১০ বিছানার জন্য পৃথক একটি টয়লেট ও পানীয়জলের সুব্যবস্থাসহ কমপক্ষে একজন মনোচিকিত্সক (খণ্ডকালীন বা সার্বক্ষণিক), একজন চিকিত্সক, দুজন প্রশিক্ষণপ্রাপ্ত নার্স বা বয়, একজন সুইপার বা আয়া এবং জীবনরক্ষাকারী উপকরণ ও অত্যাবশ্যক ওষুধপত্র থাকতে হবে।
এ ছাড়া প্রতি রোগীর জন্য একটি করে বিছানাসহ খাট, খাটের পাশে লকার বা টেবিল। জরুরি বিদ্যুত্ সরবরাহের জন্য জেনারেটরের ব্যবস্থা থাকার কথা থাকলেও অধিকাংশ কেন্দ্রে তা নেই।
ঢাকা উদ্যানে ফিউচার মাদকাসক্তি নিরাময় কেন্দ্রের কর্মসূচি সমন্বয়কারী সৈয়দ ইসকানদার আলী জানান, বিধিমালায় লাইসেন্স পাওয়ার জন্য যেসব শর্ত জুড়ে দেওয়া হয়েছে, তার অনেকটাই অপ্রয়োজনীয় এবং কঠিন। তাঁর মতে, মনোরোগ চিকিত্সক, একজন চিকিত্সক, দুজন প্রশিক্ষণপ্রাপ্ত নার্স বা বয়, একজন সুইপার বা আয়া, জেনারেল ইনস্ট্রুমেন্ট সেট, রোগী বহনের ট্রলি, স্ট্রেচার, বেডপ্যান, ফ্লোমিটার ও মাস্কসহ অক্সিজেন সিলিন্ডার, সার্জিক্যাল কাঁচি, ব্লেডের কোনো প্রয়োজন নেই। দীর্ঘদিনের অভিজ্ঞতার কথা উল্লেখ করে তিনি বলেন, অধিকাংশ মালামাল অব্যবহূত থাকবে। সারা দিন একজন চিকিত্সক কাজ না করে বসে থাকার পর তিনি এখানে চাকরি করতে চাইবেন না।
এ ছাড়া লাইসেন্সের শর্তে বলা আছে, আবেদনপত্রে যে ঠিকানা উল্লেখ করা হয়, সেখানেই কেন্দ্রের কাজ পরিচালনা করতে হবে। এই শর্তটিও ঠিক নয় বলে তিনি মনে করেন। তাঁর মতে, ঢাকা শহরের অধিকাংশ কেন্দ্র বাড়ি ভাড়া নিয়ে পরিচালনা করতে হয়। ফলে বাড়িওয়ালার সঙ্গে চুক্তির মেয়াদ শেষ হলেই কেন্দ্রটি অন্যত্র সরিয়ে নিতে হয়।
রোগীদের অভিযোগ: সম্প্রতি একটি নিরাময় কেন্দ্র থেকে বের হয়ে আসা নাম প্রকাশে অনিচ্ছুক এক যুবক অভিযোগ করেন, তিনি যেখানে ছিলেন, সেখানে খাবারের মান খুবই নিম্নমানের। বাইরে থেকে কোনো খাবার কিনে খাওয়ার সুযোগ না থাকায় বাধ্য হয়েই ওই খাবার খেতে হয়েছে। খাবারের মান নিয়ে কোনো কথা বলার সুযোগ নেই। কথা বললেই শারীরিক নির্যাতন চালানো হয়। অথচ থাকা-খাওয়ার জন্য একেকজন রোগীর পরিবারের কাছ থেকে প্রতি মাসে পাঁচ থেকে ১৫ হাজার টাকা পর্যন্ত আদায় করা হয়।
অপর এক ব্যক্তি জানান, তিনি যে কেন্দ্রে ছিলেন, ওই কেন্দ্রে রোগীদের চিকিত্সার জন্য কিছু মাদক ব্যবহারের অনুমতি ছিল। কর্তৃপক্ষ ওই মাদক বাইরের লোকজনের কাছে বিক্রি করে থাকে। এ ছাড়া পরিবারের কাছ থেকে যে পরিমাণ টাকা আদায় করা হয়, তার একাংশ রোগীর পেছনে ব্যয় করা হয় না।
নিবন্ধনকৃত প্রতিষ্ঠান: মাদকদ্রব্য নিয়ন্ত্রণ অধিদপ্তর ঢাকা মেট্রো উপ-অঞ্চলের তৈরি করা তালিকা অনুযায়ী যেসব প্রতিষ্ঠান নিবন্ধন নিয়েছে সেগুলো হলো—মধ্য বাড্ডার সেতু মাদকাসক্তি পুনর্বাসন কেন্দ্র, এলিফ্যান্ট রোডে সেবা মাদকাসক্তি ও মানসিক রোগ চিকিত্সা কেন্দ্র, উত্তর গোড়ানে প্রশান্তি মাদকাসক্তি চিকিত্সায় মনোবিকাশ ও পুনর্বাসন সহায়তা কেন্দ্র, মোহাম্মদপুরে ক্রিয়া মাদকাসক্তি পুনর্বাসন কেন্দ্র, মিরপুরে ফেরা মাদকাসক্তি পুনর্বাসন কেন্দ্র, উত্তরায় লাইট হাউস ক্লিনিক, নিকুঞ্জ-২-এ দিশা মাদকাসক্তি পুনর্বাসন কেন্দ্র, গুলশান-২-এ মুক্তি মানসিক অ্যান্ড মাদকাসক্তি নিরাময় কেন্দ্র লিমিটেড, ফার্মগেটে হাইটেক মডার্ন সাইকিয়াট্রিক হাসপাতাল প্রাইভেট লিমিটেড ও বারিধারা আবাসিক এলাকায় প্রত্যয় মেডিকেল ক্লিনিক লিমিটেড।
অবৈধ প্রতিষ্ঠান: মাদকদ্রব্য নিয়ন্ত্রণ অধিদপ্তর ঢাকা মেট্রো উপ-অঞ্চল রাজধানীতে পরিচালিত অবৈধ কেন্দ্রের তালিকা তৈরি করেছে। এ তালিকায় যেসব কেন্দ্রের নাম স্থান পেয়েছে তার মধ্যে উল্লেখযোগ্য হচ্ছে—মোহাম্মদপুরের স্যার সৈয়দ রোডে বারাক, মনোচিকিত্সালয়, বাংলাদেশ ইয়ুথ ফাস্ট কনসার্স, মোহাম্মদী হাউজিংয়ে জীবনের ঠিকানা, ঢাকা উদ্যানে ফিউচার, জীবনের আলো, নিউ তরী, রায়ের বাজারে আশার আলো, আজিজ মহল্লায় নতুন জীবনে ফিরে আসা, উত্তরা ১০ নম্বর সেক্টরে রি-লাইফ, ৭ নম্বর সেক্টরে ফেরা, ৯ নম্বর সেক্টরে সেবা, ৪ নম্বর সেক্টরে গ্রিন লাইফ, ৩ নম্বর সেক্টরে দীপ জ্বেলে যাই, এলিফ্যান্ট রোডে নিউ মুক্তি ক্লিনিক, পশ্চিম যাত্রাবাড়ীতে নতুন জীবন মাদকাসক্তি ও চিকিত্সা পুনর্বাসন কেন্দ্র, হাদী মাদকতা হ্রাস কমপ্লেক্স, উত্তর যাত্রাবাড়ীতে দিশারী মাদকসক্তি চিকিত্সা ও পুনর্বাসন কেন্দ্র, উত্তর শাহজাহানপুরে নির্বাণ মাদকাসক্তি নিরাময় ক্লিনিক, মতিঝিলে হলি লাইফ মাদকাসক্তি নিরাময় কেন্দ্র, বাড্ডার ছোলমাইদ পূর্ব পাড়ায় ক্লিন লাইফ, নবজন্ম, বাড্ডার এভারগ্রিন, পশ্চিম রামপুরায় সমর্পণ, রামপুরের ডিআইটি রোডে স্নেহ নীড়, খিলগাঁওয়ে আশার আলো, গ্রিন রোডে লাইফ অ্যান্ড লাইট হসপিটাল, ব্রেন অ্যান্ড লাইফ হসপিটাল, ব্রেন অ্যান্ড মাইন্ড হসপিটাল প্রাইভেট লিমিটেড, পশ্চিম পান্থপথে মনমিতা মানসিক হাসপাতাল, কাজীপাড়ায় রমজান ক্লিনিক, মিরপুর কাওলাপাড়ায় গোল্ডেন লাইফ, ফিউচার লাইফ, ফ্যায়িদ, নব স্বপ্ন পুনর্বাসন সমাজকল্যাণমূলক সংস্থা, পল্লবীতে ঢাকা মনোরোগ ক্লিনিক, লালবাগে মধুমিতা ক্রিয়া প্রকল্প ও ইস্কাটন গার্ডেন রোডে সারডা উল্লেখযোগ্য।
</doc>
<doc>
﻿এ পর্যন্ত ব্যাপার দেখে মনে হচ্ছে কেউ কম যান না। মিসরীয়রা যেমন তাঁর বিদায়ের দাবিতে অটল, তেমনি প্রেসিডেন্ট হোসনি মোবারকও শেষ পর্যন্ত দেখতে চান। ক্ষমতা আঁকড়ে থাকতে নানা কৌশল নিচ্ছেন মোবারক। দমন-পীড়ন আর সেনা নামিয়ে ভয় দেখানো তো চলছেই, সর্বশেষ ঠ্যাঙারে বাহিনী ছেড়ে দিয়েছেন রাজপথে। মন্ত্রিসভা ভেঙে দেওয়া বা আগামী নির্বাচনে আর প্রতিদ্বন্দ্বিতা না করার অঙ্গীকার, কোনোটাতেই চিড়ে ভিজছে না। জনগণ ‘এক দফা এক দাবিতে’ অনড়।
ক্ষমতায় থাকার জন্য হোসনি মোবারক দেশের শক্তিশালী সেনাবাহিনীকে কাজে লাগানোর চেষ্টা করছেন। তবে রাজপথে ট্যাংক ও সাঁজোয়া যান নিয়ে নামা সেনাসদস্যরা বিক্ষুব্ধ জনতার মুখোমুখি হয়ে এখনো কঠোর আচরণ করেনি। বরং উভয়ের শান্তিপূর্ণ সহাবস্থান চলছে। প্রায় ৩০ বছর ধরে ক্ষমতায় থাকতে এই সেনাবাহিনী মোবারককে দারুণ সমর্থন দিয়েছে। 
গণবিক্ষোভে সারা দেশ টালমাটাল হলেও আন্তর্জাতিক সম্প্রদায় বিশেষ করে পশ্চিমা বিশ্ব এখন পর্যন্ত হোসনি মোবারককে প্রেসিডেন্ট পদ ছেড়ে দেওয়ার জন্য সরাসরি কিছু বলেনি। তবে, বিক্ষোভকারীদের প্রতি বলপ্রয়োগ না করতে মিসরের প্রতি আহ্বান জানানো হয়েছে। সবচেয়ে বেশি আগ্রহ সৃষ্টি করেছে মিসরের সবচেয়ে বড় মিত্র যুক্তরাষ্ট্রের ভূমিকা নিয়ে। যুক্তরাষ্ট্রের জন্য মিসর এক বিরাট দোটানার সৃষ্টি করেছে। আরব বিশ্বের সবচেয়ে নির্ভরযোগ্য মিত্রগুলোর একটিতে স্থিতিশীলতা না উগ্রবাদ তথা অনিশ্চয়তার খাদে পড়ার ঝুঁকি—কোন পথে যাবে তাই নিয়ে ভাবনায় আঙ্কল স্যাম।
মোবারকের ৩০ বছর: আরব বিশ্বে সবচেয়ে বেশি দিন ক্ষমতায় থাকা শাসকদের অন্যতম হোসনি মোবারক। ২০০৫ সালের সেপ্টেম্বরে পঞ্চমবারের মতো প্রেসিডেন্ট নির্বাচিত হওয়ার সময় তাঁর বয়স ছিল ৭৭ বছর। আর সে বছরই মিসরে প্রথম বহুদলীয় প্রেসিডেন্ট নির্বাচন অনুষ্ঠিত হয়। এর আগের চারটি মেয়াদে নির্বাচন হয় নামকাওয়াস্তে। হ্যাঁ-না ভোটের মাধ্যমে জাতিকে মোবারকের ব্যাপারে মত দিতে হয়েছে। এসব নির্বাচনে পার্লামেন্ট অনুমোদিত একজন মাত্র প্রার্থী অংশ নিতেন, আর তিনি হচ্ছেন হোসনি মোবারক। নানা কারণে বিতর্কিত হলেও মিসরে ভালো জনসমর্থন আছে এবং সংগঠিত এ রকম একমাত্র রাজনৈতিক দল মুসলিম ব্রাদারহুড। তবে নিষিদ্ধ থাকায় দলটি গত নির্বাচনে কোনো প্রার্থী দিতে পারেনি।
১৯৮১ সালে মিসরের তৎকালীন প্রেসিডেন্ট আনোয়ার সাদাত আততায়ীর গুলিতে নিহত হন। এর পরই ক্ষমতায় আসেন মোবারক। ক্রমশ মিসরের রাজনীতিতে মহীরুহ হয়ে উঠলেও মোবারককে হত্যার জন্য ছয়টি চেষ্টা চালানো হয়। কিন্তু প্রতিবারই তিনি বেঁচে যান। বিরোধীদের ওপর চালান ব্যাপক দমন-পীড়ন। নিরঙ্কুশ ক্ষমতা ধরে রাখতে সব চেষ্টাই করেন তিনি।
বর্তমান পরিস্থিতির কারণ: মোবারক ক্ষমতায় এসে উদার অর্থনৈতিক নীতি গ্রহণ করেন। রাষ্ট্রের বড় বড় প্রতিষ্ঠান বেসরকারি খাতে ছেড়ে দেন। প্রায় সব সরকারি প্রতিষ্ঠানের সিংহভাগ শেয়ারও বাজারে ছেড়ে দেন তিনি। দেশের অর্থনীতি এগিয়েও যায় কিছু। কিন্তু এর পরও সর্বব্যাপী দুর্নীতির কারণে মিসরীয়দের ভাগ্যের কোনো পরিবর্তন হয়নি। বেড়ে যায় বেকারত্ব। দেশে জীবনযাত্রার মানও অন্যান্য আরব দেশের মতো এগিয়ে নিতে পারেননি মোবারক। তবে তিনি সশস্ত্র বাহিনীর যথেষ্ট আধুনিকায়ন করেন। বিশেষ করে বিমানবাহিনীকে বেশ শক্তিশালী করে গড়ে তোলেন।
আন্তর্জাতিক রাজনৈতিক বিশ্লেষকেরা অনেক দিন ধরেই বলছিলেন, বাইরে থেকে টেকসই মনে হলেও প্রেসিডেন্ট মোবারক ক্রমেই অজনপ্রিয় হয়ে উঠছেন। জনমনে তাঁর দীর্ঘ শাসনের বৈধতা নিয়েও প্রশ্ন ওঠে। কিন্তু রাজনৈতিক ব্যাপারে মিসরের জনগণের বরাবরের নিস্পৃহতা সুবিদিত। তবে সাম্প্রতিক সময়ে সেই ছবিটি বদলে যেতে শুরু করে। অবনতিশীল অর্থনৈতিক ও রাজনৈতিক পরিস্থিতির কারণে জনগণ কয়েক মাস আগে থেকে রাজপথে নেমে আসা শুরু করে। একসময় তা ছিল অকল্পনীয়। বিশেষ করে গত পার্লামেন্ট নির্বাচনে ব্যাপক জালিয়াতির অভিযোগ বেকায়দায় ফেলে মোবারককে।
বয়সের ভারে ন্যুব্জ মোবারকের (৮২) উত্তরাধিকার নিয়ে নানা কথাবার্তা শোনা যায়। ছোট ছেলে গামাল মোবারকের হাতে তিনি ক্ষমতা ছেড়ে দিতে চেয়েছিলেন, এমন গুজব লোকমুখে ছড়িয়ে পড়ে। তবে সরকারের ভেতরের বড় অংশের প্রবল বিরোধিতার কারণে সে উদ্যোগ সফল হয়নি। গত বছরের মার্চে জার্মানিতে হোসনি মোবারকের গলব্লাডারে অস্ত্রোপচার করা হয়। আর সে সময়ই খবর আসে, ২০১১ সালের প্রেসিডেন্ট নির্বাচনেও নাকি অংশ নেবেন তিনি। তখন থেকে নতুন করে ফুঁসে উঠতে থাকে দেশটির তরুণ প্রজন্মসহ সাধারণ জনগণ। 
বিক্ষোভের নেতৃত্ব : এখন পর্যন্ত ‘এপ্রিল ৬ মুভমেন্ট’ নামের একটি যুব সংগঠন এই বিক্ষোভে নেতৃত্ব দিয়ে যাচ্ছে। গোঁড়া ইসলামপন্থী মুসলিম ব্রাদারহুড প্রথম দিকে বিক্ষোভ থেকে নিজেদের সরিয়ে রাখলেও পরে সামনে আসার চেষ্টা করতে থাকে। তবে সরকারবিরোধী আন্দোলনের মূল চাবি কোনো একক নেতার হাতে নেই এটা বলাই যায়। তবে শান্তিতে নোবেল পুরস্কার জয়ী ও আন্তর্জাতিক আণবিক শক্তি সংস্থার (আইএইএ) সাবেক প্রধান মোহাম্মদ এল বারাদি গণবিক্ষোভে নতুন মাত্রা যোগ করেছেন। গত ফেব্রুয়ারিতে পরিবর্তনের ডাক দিয়ে তিনি দ্য ন্যাশনাল অ্যাসোসিয়েশন ফর চেঞ্জ (এনএসি) নামে একটি দলও গঠন করেছেন। ইতিমধ্যে বিক্ষোভে যোগ দিয়ে প্রয়োজনে অন্তর্বর্তীকালীন সরকারের দায়িত্ব নেওয়ার জন্য তিনি প্রস্তুত বলে ঘোষণা দিয়েছেন এল বারাদি। তাঁর প্রতি পশ্চিমাদের সমর্থন আছে বলেও ধারণা করা হয়। তবে রাজনীতিতে নবাগত বারাদির প্রতি শিক্ষিত মধ্যবিত্তের সমর্থন থাকলেও দেশব্যাপী জনপ্রিয়তা অর্জনে অনেক সময় লাগবে এটা সবাই মানেন। 

পশ্চিমা বিশ্বের ভূমিকা: আরব বিশ্বে যুক্তরাষ্ট্র ও ইসরায়েলের অন্যতম প্রধান—কোনো কোনো ক্ষেত্রে একমাত্র মিত্র মিসর। দেশটিতে বিক্ষোভ শুরু হলে জাতীয় নিরাপত্তা কর্মকর্তাদের সঙ্গে বৈঠক করেন মার্কিন প্রেসিডেন্ট বারাক ওবামা। পরে হোয়াইট হাউসের এক বিবৃতিতে ‘মানবাধিকার নিশ্চিত করা ও রাজনৈতিক সংস্কার এগিয়ে নিতে’ মিসরের কর্তৃপক্ষের প্রতি আহ্বান জানানো হয়। বোঝাই যায়, দীর্ঘদিনের মিত্রের ব্যাপারে একটু রয়েসয়েই এগোতে চাইছে ওয়াশিংটন। এদিকে যুক্তরাষ্ট্র বরাবর ঢাকঢোল পিটিয়ে মিসরকে নিজের মিত্র জানান দিলেও উইকিলিকসের বরাত দিয়ে লন্ডনের ডেইলি টেলিগ্রাফ পত্রিকার এক প্রতিবেদনে বলা হয়, মোবারকবিরোধী বিক্ষোভে যুক্তরাষ্ট্রই ইন্ধন দিচ্ছে! ফাঁস হওয়া নথিপত্র থেকে জানা গেছে ‘এপ্রিল ৬ মুভমেন্ট’ নাকি মার্কিন প্রশাসনের সর্বাত্মক সহযোগিতা পেয়েছিল। অন্যদিকে ব্রিটেন, জার্মানি ও ফ্রান্স নিরস্ত্র জনগণের প্রতি বলপ্রয়োগ না করতে ও শান্তিপূর্ণ বিক্ষোভের অধিকার নিশ্চিত করতে মোবারকের প্রতি আহ্বান জানিয়েছে। এ আহ্বান হয়তো প্রকারান্তরে তাঁর পায়ের তলা থেকে মাটি সরিয়ে নেওয়ারই নামান্তর। কারণ, গায়ের জোরে দমন ছাড়া চলতি বিক্ষোভ অবসানের লক্ষণ নেই।

আরবে পরিবর্তনের হাওয়া: জেগে উঠেছে আরবের তরুণ প্রজন্ম। গণতন্ত্রের জন্য দলে দলে রাস্তায় নেমে এসেছে তারা। রাজপথে নেমে তারা ইতিমধ্যেই পতন ঘটিয়েছে তিউনিসিয়ার শাসক জয়নুল আবেদিন বেন আলীর, যিনি দীর্ঘ ২৩ বছর সে দেশের ক্ষমতায় ছিলেন। গণতন্ত্রের জন্য তিউনিসিয়ার তরুণেরা যে বিক্ষোভ শুরু করেছিল, তা এখন ছড়িয়ে পড়েছে মিসর, ইয়েমেন, জর্ডান, আলজেরিয়া, ওমান, সুদান ও মৌরিতানিয়ায়। তারুণ্যের এ আগুন মধ্যপ্রাচ্যসহ পুরো আরব বিশ্বে পরিবর্তন আনারই ইঙ্গিত দিচ্ছে। 
কী করবেন মোবারক: পশ্চিমা বিশ্ব বিশেষ করে যুক্তরাষ্ট্রের অকুণ্ঠ সমর্থন ছাড়া হোসনি মোবারকের এ যাত্রায় ক্ষমতায় টিকে থাকা কঠিন। একই সঙ্গে সেনাবাহিনীরও সমর্থন প্রয়োজন হবে তাঁর। কিন্তু এ দুই পক্ষের কারও সমর্থনই তিনি পাবেন কি না সন্দেহ। মোবারকের অবশ্যম্ভাবী পতনের মুখে সম্ভাব্য নতুন নেতৃত্বের চক্ষুশূল হতে চাইবে না কেউই। 
সেনাবাহিনী কায়রোর রাজপথে নামার পর প্রথম দিকে বিক্ষোভকারীদের বিরুদ্ধে ব্যবস্থা নিলেও দুদিন পর সহাবস্থান গ্রহণ করে। ওই সময় রাজপথ থেকে পুলিশ প্রত্যাহার করে নেওয়া হয়। ঊর্ধ্বতন সেনা কর্মকর্তাদের সঙ্গে বিশেষ বৈঠকের পর বিক্ষোভ দমনে আবারও পুলিশ মোতায়েনের নির্দেশ দেন মোবারক। কারফিউয়ের সময়ও বাড়িয়ে দেওয়া হয়। এভাবেই কৌশল পরিবর্তন করে ক্ষমতায় আঁকড়ে থাকার চেষ্টা চালিয়ে যাচ্ছেন মোবারক।
পশ্চিমা বিশ্ব, সেনাবাহিনী এবং দেশটির ক্ষমতাধর ও সম্পদশালী ব্যক্তিরা নিজেদের স্বার্থে হোসনি মোবারককে প্রেসিডেন্ট হিসেবে বহাল দেখতে চাইতে পারেন। তবে বিশ্লেষকরা বলছেন, স্বার্থরক্ষা করতে সক্ষম হবেন এমন কোনো নির্ভরযোগ্য ব্যক্তি পেলে শান্তিপূর্ণ ক্ষমতা হস্তান্তরের পক্ষেও অবস্থান নিতে পারেন তাঁরা। তবে, এখন আরব বিশ্ব ও মধ্যপ্রাচ্যের যা পরিস্থিতি, তাতে যেকোনো কিছুই ঘটা সম্ভব। তাই মিসরে সম্ভাব্য সব ধরনের ঘটনাই ঘটতে পারে। এখন সেটা দেখার অপেক্ষায়ই থাকতে হবে।
</doc>
<doc>
﻿‘আমি ভিক্ষা নেই না’
দুপুরের ব্যস্ত নগর। সেগুনবাগিচার মৎস্য ভবন মোড় থেকে শাহবাগ মোড়ের দিকে আসা যানবাহনগুলোকে থামতে হচ্ছে লাল সংকেতে। ফলে শিশুপার্কের দিকে যানবাহনের দীর্ঘ সারি পড়ে যাচ্ছে। থেমে থাকা বাসগুলোয় উঠে এটা-সেটা বিক্রি করছেন হকাররা। এক শিশু হকার উঠল ফার্মগেটগামী একটি বাসে। উঠেই একটা হাত বের করে দেখাল যাত্রীদের। তাতে চারটি আঙুল নেই। যাত্রীদের দৃষ্টি সেদিকে পড়তেই শিশুটি জোরে বলতে থাকল, ‘দেখেন ভাই, আমার হাতে চারটি আঙুল নাই। তাই আমার কাছ থেইকা টেস্টি হজমি কিন্না নেন।’ এক যাত্রী দুই টাকা ধরিয়ে দিতেই ছেলেটি তাঁকে দুটি টেস্টি হজমি দিল। যাত্রী তা ফিরিয়ে দিয়ে বললেন, ‘আমার টেস্টি হজমি লাগবে না, তুমি টাকাটা রেখে দাও।’ এ কথা শুনে খেপে গেল শিশুটি। সে সজোরে বলল, ‘আমি ভিক্ষা নেই না।’ দ্রুত সেই যাত্রীকে টাকাটা ফিরিয়ে দিয়ে বাস থেকে নেমে গেল সে। প্রায় সব যাত্রী তার আচরণে অনেকটা স্তম্ভিত। তবে সংবিৎ ফিরে পেয়ে শিশুটিকে সবাই সাধুবাদই দিলেন। কারণ, এ শহরে অনেক সুস্থ-সবল লোকও ভিক্ষা করে খেতে চায়। অথচ সে কাজ করেই জীবিকা নির্বাহ করতে চায়।—তায়েব মিল্লাত

হারিয়ে গেছে বাঘ!
বাঘ হারিয়ে গেছে। সুন্দরবন থেকে নয়, বাঘ চলে গেছে বাংলাদেশ ক্রিকেট বোর্ডের (বিসিবি) লোগো থেকে। মহিলা বিশ্বকাপ ক্রিকেটের বাছাই পর্বের খেলা দেখতে ২২ নভেম্বর গিয়েছিলাম মিরপুর শেরেবাংলা ক্রিকেট স্টেডিয়ামে। ফেরার সময় স্টেডিয়ামের একটি দেয়ালের দিকে তাকিয়ে হঠাৎ দেখি, বিসিবির লোগো থেকে বাঘের ছবি উধাও। খুবই মর্মাহত হলাম। লোগোর সামনে দাঁড়িয়ে অনেক দর্শক বলাবলি করছিল, ‘তবে কি এখন আমরা বাংলাদেশ ক্রিকেট দলকে বাঘের বাচ্চা বলে ডাকতে পারব না?’—জুবায়ের কবির

সফল অভিযান!
বাংলাবাজার সরকারি বালিকা বিদ্যালয়ের সামনে ফুটপাত ও রাস্তা দখল করে সিডি-ডিভিডি নিয়ে বসেন কয়েকজন হকার। দিন কয়েক আগের ঘটনা। এক ভদ্রলোক সেই দোকানগুলোয় থাকা সিডি-ডিভিডি দেখছিলেন। তিনি হঠাৎ পকেট থেকে মুঠোফোন বের করে কাকে যেন ফোন করলেন। এর মিনিট খানেকের মধ্যেই এসে দাঁড়াল র‌্যাবের একটি গাড়ি। গাড়ি থেকে র‌্যাবের কয়েকজন সদস্য নেমে এলেন। তাঁরা এক সিডি-ডিভিডি বিক্রেতার হাতে হাতকড়া পরিয়ে দিলেন। তারপর সব দোকানেই চলল তল্লাশি। এগুলো থেকে বেরিয়ে এল অনেক পর্নো সিডি ও ডিভিডি। শেষে বিক্রেতা ও তাঁর সিডি-ডিভিডি তুলে আনা হলো র‌্যাবের গাড়িতে। ততক্ষণে ভিড় জমেছে বাংলাবাজার সরকারি বালিকা বিদ্যালয়ের সামনে। এক অভিভাবক জানালেন, এই পর্নো সিডি-ডিভিডির কারণে যাওয়া-আসার সময় তাঁদের আপত্তিকর পরিস্থিতিতে পড়তে হতো। আবার হকাররা মেয়েদের উত্ত্যক্ত করারও চেষ্টা করত। তাই র‌্যাবের অভিযান চালানোয় ভালো হয়েছে। এ ধরনের দোকান যাতে আর কোনো দিন বসতে না পারে, প্রশাসনের সেই ব্যবস্থা নেওয়া উচিত।—ঢাকায় থাকি প্রতিবেদক

‘মায়া-দয়া নাই’
তখন দুপুরবেলা। মতিঝিল থেকে ফার্মগেট যাব বলে বাসের জন্য দাঁড়িয়ে আছি। হঠাৎ এক বয়স্ক লোক রাস্তার মধ্যে পড়ে গেলেন। তাঁর সামনে অনেক লোক দাঁড়িয়ে আছে, অথচ তাঁকে কেউ ধরছে না। তড়িঘড়ি করে তাঁকে একাই ধরে রাস্তার একটু ফাঁকা স্থানে বসালাম। একটু পরই দেখি, লোকটি তাকাচ্ছেন। জিজ্ঞেস করলাম, ‘চাচা, আপনি কোথায় যাবেন? আপনার সঙ্গে কেউ নেই?’ উত্তরে তিনি বললেন, ‘বাবা, আমি আইছি বগুড়ার তন, গেছিলাম ব্যাংকে। ওইহান তন আমার এক হাজার ট্যাকা আরাইয়া গেছে। আমি অহন বাইত যামু কেমনে?’ লোকটির কথা শুনে খুব মায়া হলো। পাশে দাঁড়িয়ে থাকা লোকগুলো ঘটনা দেখছে, কিন্তু তাঁকে কেউ সহায়তা করছে না। একটু পরই রাস্তার অপর পাশ থেকে এক লোক এসে আমাকে বললেন, ‘ভাই, হ্যাগোর কোনো মায়া-দয়া নাই, হ্যারা মানুষ না।’ এরপর ভিড় করা লোকজন সরে পড়তে লাগল।—শক্তি সাহা

ভারসাম্য খেলা
বস্তিবাসী শিশুরা নানা দিক দিয়েই বঞ্চনার শিকার। অভিজাত এলাকার শিশুরা বড় বড় বিনোদনকেন্দ্রের বিভিন্ন রাইডে চড়ে আনন্দ উপভোগ করে। তাই বলে সুবিধাবঞ্চিত শিশুরা কি বিনোদিত হওয়ার মতো কিছুই পাবে না? তারা নিজেরাই নিজেদের বিনোদনের ব্যবস্থা করে নেয় প্রতিনিয়ত। কয়েক দিন আগে গেন্ডারিয়ার ঘুণ্টিঘরের রেলবস্তিতে এমনি একটা দৃশ্য চোখে পড়ল। রেললাইনের ওপর আড়াআড়িভাবে একটা কাঠ রেখে কাঠের এক পাশে একটা ছেলে এবং অন্য পাশে একটা মেয়ে দাঁড়িয়ে ভারসাম্য রাখার খেলা খেলছিল। কাঠে দাঁড়ানো ছেলেটির পাশ যখন নিচের দিকে যায়, মেয়েটির পাশ তখন ওপরের দিকে ওঠে। আবার মেয়েটির পাশ যখন নিচের দিকে যায়, তখন ছেলেটার পাশ ওপরের দিকে ওঠে। ভালোই চলছিল তাদের খেলা। কিন্তু ট্রেন আসার সিগন্যাল পড়তেই তাদের খেলা পণ্ড হলো।—ইমরান উজ-জামান
</doc>
<doc>
﻿আবার নির্বাচনী দ্বৈরথের দামামা বেজে উঠেছে ভারতে। ২৪ ডিসেম্বর ভারতের মুখ্য নির্বাচন কমিশনার এস ওয়াই কুরেশি দিয়েছেন সেই ঘোষণা। গত এপ্রিল-মে মাসের ৫ রাজ্যের বিধানসভা নির্বাচনের পর এবার ভোটযুদ্ধ হতে যাচ্ছে আরও ৫ রাজ্যে। রাজ্যগুলো হচ্ছে: উত্তর প্রদেশ, পাঞ্জাব, উত্তরাখণ্ড, মণিপুর ও গোয়া। নির্বাচন ২৮ জানুয়ারি শুরু হয়ে শেষ হবে ৩ মার্চ। এর মধ্যে জনসংখ্যায় বৃহৎ ও রাজনৈতিকভাবে অতি গুরুত্বপূর্ণ রাজ্য উত্তর প্রদেশে নির্বাচন হবে সাত দফায়। সবার দৃষ্টি জনসংখ্যায়সর্ববৃহৎ রাজ্য উত্তর প্রদেশের দিকে। একসময় এই উত্তর প্রদেশ ও বিহার ছিল কংগ্রেসের মূল ঘাঁটি। এই দুই রাজ্যই একসময় নিয়ন্ত্রণ করত ভারতের কেন্দ্রীয় সরকার। 
উত্তর প্রদেশে আজ দেশের প্রাচীনতম দল কংগ্রেসের সেই রমরমা আর নেই। তারা অবশ্য চার-পাঁচ বছর ধরে সংগ্রাম করে উত্তর প্রদেশে হূতশক্তি বেশ কিছুটা উদ্ধার করেছে। 
কংগ্রেসের অন্যতম সাধারণ সম্পাদক হিসেবে রাহুল এখন চষে বেড়াচ্ছেন উত্তর প্রদেশ। লক্ষ্য একটাই—ক্ষমতা থেকে সরাতে হবে বহুজন সমাজপার্টির নেত্রী মায়াবতীকে। জনমত জরিপে ইঙ্গিত পাওয়া গেছে, কংগ্রেসের অবস্থান আগের চেয়ে ভালো। পর্যবেক্ষকেরা মনে করছেন, এবার উত্তর প্রদেশে প্রচণ্ড চ্যালেঞ্জের মুখে পড়বেন মুখ্যমন্ত্রী মায়াবতী। এই রাজ্যে কংগ্রেস তার অবস্থান আগের তুলনায় অনেক শক্তিশালী করায় আসন কমে যেতে পারে মায়াবতীর দলের। অন্যদিকে মুলায়ম সিং যাদবের অবস্থাও আগের তুলনায় ভালো। তবে সেভাবে শক্তি বাড়েনি বিজেপির। কংগ্রেস মুলায়ম সিংয়ের সঙ্গে জোট বাঁধলে উত্তর প্রদেশে ক্ষমতার পালাবদল ঘটে যেতে পারে বলে মনে করছেন অনেকেই। অন্যদিকে পাঞ্জাবেও চাপে রয়েছে ক্ষমতাসীন আকালি-বিজেপি জোট। সেখানে গত নির্বাচনে পরাজয়ের শোধ নিতে আদাজল খেয়ে মাঠে নেমেছে কংগ্রেস। উত্তরাখণ্ডে বিজেপি এখনো শক্তিশালী। কিন্তু বসে নেই কংগ্রেস। মণিপুরে কংগ্রেসের ক্ষমতায় থেকে যাওয়ার সম্ভাবনাই বেশি। আর গোয়ায় কংগ্রেস এবং বিজেপির মধ্যে তীব্র লড়াইয়ের সম্ভাবনা। সব হিসাব-নিকাশের পর পাঁচ রাজ্যের মানুষ এবার কোন দিকে ঝুঁকবে, তা জানা যাবে আগামী ৪ মার্চেই। 
 অমর সাহা, কলকাতা
</doc>
<doc>
﻿উত্তর কম্বোডিয়ার সরং রুকাভর্ন বন স্থানীয়দের কাছে ‘ভিক্ষুদের জঙ্গল’ নামে পরিচিত। শত বছর আগে এক প্রবীণ বৌদ্ধ ভিক্ষু ধ্যান করতে এ বনে আশ্রয় নেন। নির্জনতার আশায় ‘বনবাসে’ এলেও কাঠচোরসহ নানা উপদ্রব মোকাবিলা করতে হতো তাঁদের। তবে ধর্মীয় কাজে যুক্ত বলে কম্বোডীয় সমাজে ভিক্ষুদের সম্মান ও প্রভাব আলাদা। এত দিন এর জোরেই বনদস্যু চক্রের বিরুদ্ধে লড়েছেন ভিক্ষুরা। কিন্তু সরকারি কর্মকর্তারাও গাছচোরদের সঙ্গে হাত মেলানোয় এখন বাইরের সাহায্য জরুরি হয়ে পড়েছে শান্তিকামী মানুষগুলোর জন্য।
কম্বোডিয়ার ওডার মিনচে প্রদেশের যে ১৩টি সামাজিক বন কার্বন ক্রেডিট অর্জনের জন্য তালিকাভুক্ত হয়েছে তার অন্যতম সরং রুকাভর্ন। ৬৮ হাজার হেক্টরেরও বেশি এলাকাজুড়ে এটি বিস্তৃত। জাতিসংঘের একটি উদীয়মান প্রকল্পের আওতায় শিল্পায়িত দেশগুলোর সরকার ও বাণিজ্যিক প্রতিষ্ঠানগুলো তাদের পক্ষে কার্বন নিঃসরণ হ্রাসের জন্য দরিদ্র দেশগুলোকে টাকা দিয়ে থাকে। বিনিময়ে দেশগুলো তাদের গাছ কাটা বন্ধ রাখে। সহজ ভাষায় এটিই কার্বন ক্রেডিট কার্যক্রম।
কম্বোডিয়ার এই ভিক্ষুদের জন্য বৈশ্বিক উষ্ণায়ন নতুন বিষয় হলেও প্রকৃতি রক্ষার প্রশ্নটি নতুন নয়। বৌদ্ধধর্মে সব সময়ই বন বা বন্যপ্রাণীর মতো প্রকৃতির উপাদানগুলো গুরুত্বপূর্ণ ভূমিকা পালন করেছে। সরং রুকাভর্নে বাস করা ভিক্ষু থা সুন বলেন, একাধিকবার এ বনে বৃক্ষনিধনকারীদের মুখোমুখি হয়েছেন তিনি। ভিক্ষু বলেই এত দিন তাঁদের বিরুদ্ধে লড়াই চালিয়ে যেতে পেরেছেন বলে মনে করেন থা সুন। 
তবে কম্বোডিয়ার অধিকাংশ বন সরং রুকাভর্নের মতো সৌভাগ্যের অধিকারী নয়। জাতিসংঘের হিসাব অনুযায়ী দেশটির অর্ধেকেরও বেশি বনভূমি ১৯৯০ সালের মধ্যে ধ্বংস হয়ে গেছে। সরকার যদি এক দশক আগে গাছ কাটার বেশির ভাগ লাইসেন্স বাতিল না করত তাহলে অবস্থা হতো আরও খারাপ। লন্ডনভিত্তিক এনজিও গ্লোবাল উইটনেসের তথ্য অনুযায়ী, নব্বইয়ের দশকে কোনো একপর্যায়ে কম্বোডিয়ার মোট আয়তনের প্রায় ৪০ শতাংশ কাঠ ব্যবসায়ীদের বরাদ্দ দেয় সরকার। 
কম্বোডিয়া ডেইলি সংবাদপত্রের এক সাম্প্রতিক খবরে বলা হয়েছে, সরকার দৃশ্যত নীতি পাল্টে ফেলে দেশের ১০টি সংরক্ষিত বন এলাকায় ১৭টি কৃষিভিত্তিক ব্যবসাপ্রতিষ্ঠানকে এক হাজার ১১০ বর্গকিলোমিটার ভূমি বরাদ্দ দিয়েছে।
রাষ্ট্রীয় সম্পদ বনভূমিকে ব্যবসায়ীদের হাতে তুলে দেওয়ায় ওডার মিনচে প্রদেশে মানুষের জীবিকার উৎস হারিয়ে যেতে থাকে। চারণভূমি কমে যাওয়ায় গবাদিপশু পালন কঠিন হয়ে পড়েছে। বনের ফলমূল, মধু ও ঐতিহ্যবাহী ভেষজ ওষুধের ওপর নির্ভরশীল ছিল অনেক মানুষ। তারা এসব থেকে বঞ্চিত হতে থাকে। 
ওডার মিনচে প্রদেশ এরই মধ্যে বহু ধ্বংস দেখেছে। ভিয়েতনামের অভিযানে কট্টরপন্থী খেমাররুজেরা ১৯৭৯ সালে উৎখাত হলে তারা পালিয়ে এখানকার বনে ঘাঁটি গাড়ে। খেমাররুজেরা তাদের ব্যয় মেটাতে বন উজাড় করে কাঠের রমরমা ব্যবসা চালায়। নব্বইয়ের দশকের শেষ দিকে ক্রমে অঞ্চলটিতে শান্তি ফিরে আসে। কিন্তু এলাকার তেমন উন্নয়ন হয়নি। ওডার মিনচের বনভূমির জন্য কার্বন ক্রেডিটের আবেদনে সহায়তাকারী ওয়াশিংটনভিত্তিক বেসরকারি সংস্থা প্যাক্ট বলেছে, এ থেকে পাওয়া অর্থে প্রদেশটিতে রাস্তাঘাট, শিক্ষাপ্রতিষ্ঠান ও হাসপাতাল নির্মাণ করা যাবে।
এখানকার বনভূমি ৩০ বছরে যে পরিমাণ কার্বন শোষণ করবে তার মূল্যমান পাঁচ কোটি মার্কিন ডলার পর্যন্ত হতে পারে। জাতিসংঘের আরইডিডি (REDD) নামের প্রকল্পটির অধীনে চুক্তি সাধারণত এ মেয়াদেরই হয়ে থাকে। এখন সরকারের শক্তিশালীপৃষ্ঠপোষকতা থাকায় আরইডিডি চুক্তি বৃক্ষনিধনকারীদের বিরুদ্ধে লড়াইয়ে স্থানীয়দের ক্ষমতা অনেক বাড়িয়ে দেবে বলেই মনে করা হচ্ছে। তবে সরকারের ভূমিকাই অনেকের জন্য উদ্বেগের কারণ। ৫৮ বছর বয়সি গ্রামপ্রধান কুয়ে থুর্ন বলেন, ‘কার্বন ক্রেডিটের অর্থ জনসাধারণের কাছেও পৌঁছাতে পারে আবার দুর্নীতিবাজ কর্মকর্তাদের পকেটেও চলে যেতে পারে। আমরা দেখব শেষ পর্যন্ত কী হয়।’
 ইসরাত জাহান 
সূত্র: টাইম সাময়িকী
</doc>
<doc>
﻿শীতের সকালে ঢাকার এলিফ্যান্ট রোডের পাশ দিয়ে যেতেই মাল্টিপ্ল্যান সেন্টারের সামনে চোখে পড়ে উৎসবের আমেজ। এ যে বিজয়ের মাস তা বোঝা যায় মার্কেটে প্রবেশ করতেই। পুরো মার্কেট সাজানো হয়েছে লাল-সবুজ বেলুনে। ১৯ ডিসেম্বর থেকে এই কম্পিউটার ও প্রযুক্তিপণ্য বিক্রয়কেন্দ্রে শুরু হয়েছে কম্পিউটার মেলা। আর তাই তো এত বর্ণিল আয়োজন।
এবারের মেলার স্লোগান ‘গো গ্রিন উইথ আইসিটি’। ডিজিটাল আইসিটি ফেয়ার নামে আট দিনের এ মেলা চলবে আগামী ২৬ ডিসেম্বর পর্যন্ত। মেলার আহ্বায়ক তৌফিক এহসান বলেন, শুরু থেকেই এবার মেলাপ্রাঙ্গণে প্রচুর লোকের সমাগম হচ্ছে। বছরের শেষে নতুন একটি বছর আসার আগে নিজের পছন্দের প্রযুক্তিপণ্যটি কিনতেই হাজার হাজার লোক প্রতিদিনই মেলায় ভিড় করছেন।
মার্কেটের তৃতীয় থেকে দশমতলা পর্যন্ত ৯৬ হাজার বর্গফুট এলাকায় আয়োজিত এই মেলায় ৪৫০টির বেশি প্রযুক্তিপণ্য বিক্রেতা প্রতিষ্ঠান অংশগ্রহণ করেছে। প্রতিটি প্রতিষ্ঠান তাদের সর্বশেষ প্রযুক্তিপণ্য প্রদর্শন করছে। 
মেলা উপলক্ষে প্রতিটি প্রতিষ্ঠান তাদের পণ্যগুলোয় বিশেষ ছাড় ও আকর্ষণীয় উপহার দিচ্ছে। মেলায় যেকোনো ধরনের কম্পিউটার বা ল্যাপটপ কিনলে ৭৫০ টাকা বাড়তি দিয়ে পাওয়া যাচ্ছে সিটিসেল জুম মডেম। এইচপি ফুজিৎসু, ডেল, সনি ভায়ো, আসুস, স্যামসাং তসিবাসহ সব ধরনের নেটবুক ও ল্যাপটপে এক থেকে দুই হাজার টাকা ছাড় দেওয়া হচ্ছে আর সঙ্গে দেওয়া হচ্ছে ইন্টারনেটের মডেমসহ আরও অনেক পুরস্কার ও স্ক্র্যাচ কার্ড। বিভিন্ন প্রতিষ্ঠানের এন্টিভাইরাস মিলছে বিশেষ ছাড়ে। নানা সুবিধার প্রিন্টারগুলোয় দেওয়া হচ্ছে বিশেষ ছাড়। এ ছাড়া শৌখিন পেনড্রাইভ, মাউস, সাউন্ডবক্স, কিবোর্ডে দেওয়া হচ্ছে বিশেষ ছাড়। মেলার বিশেষ আয়োজন হিসেবে প্রতিদিনই অনুষ্ঠিত হচ্ছে তথ্যপ্রযুক্তি নিয়ে সেমিনার, বিতর্ক প্রতিযোগিতা, শিশুদের চিত্রাঙ্কন প্রতিযোগিতা, রক্তদান কর্মসূচি ও সাংস্কৃতিক অনুষ্ঠান। এ ছাড়া পাঁচ ঘণ্টা পরপর প্রবেশ টিকিটের ওপর র‌্যাফল ড্র অনুষ্ঠিত হচ্ছে। মেলায় ল্যাপটপ কিনতে এসে ঢাকা মেডিকেল কলেজের শিক্ষার্থী সুমাইয়া বলেন, ‘নতুন বছর শুরু হওয়ার আগে একটি ল্যাপটপ কেনার জন্য মেলায় এসেছি। একসঙ্গে অনেক ল্যাপটপ থাকায় বেছে নিতে সুবিধা হচ্ছে আর দামও কিছুটা কম এখানে।’
মেলায় শিক্ষার্থীদের অংশগ্রহণ নিশ্চিত করতে আয়োজক কমিটির নিজস্ব ব্যবস্থাপনায় বিভিন্ন শিক্ষাপ্রতিষ্ঠান থেকে শিক্ষার্থীদের যাতায়াতের ব্যবস্থা করা হচ্ছে। পাশাপাশি পরিচয়পত্র দেখিয়ে শিক্ষার্থীরা বিনামূল্যে মেলায় প্রবেশ করতে পারছে। বিভিন্ন ব্র্যান্ডের ক্যামেরায় যেমন মূল্যছাড় দেওয়া হচ্ছে তেমনি সঙ্গে মেমোরি কার্ডও দেওয়া হচ্ছে বিনামূল্যে।
মেলার প্লাটিনাম পৃষ্ঠপোষক সিটিসেল, সহপৃষ্ঠপোষক আভিরা, এসার, এসপি সিলিকন পাওয়ার, ম্যাকগ্রিন, ফুজিৎসু, হাই-টেক ও ভ্যারিকো। মেলায় প্রবেশমূল্য ১০ টাকা। চলবে প্রতিদিন সকাল ১০টা থেকে রাত আটটা পর্যন্ত। মেলার বিভিন্ন তথ্য সবাইকে জানানোর জন্য আলাদাভাবে এ কটি ওয়েবসাইট চালু করা হয়েছে: www.digitalictfair.com।
</doc>
<doc>
﻿ঢাকায় বাংলাদেশের ৫৮ দেখেছেন, দেখলেন চট্টগ্রামে ওয়েস্ট ইন্ডিজের ৬১-ও। ইয়ান বিশপ হেসে বললেন, ‘৫৮ মনে করতে গেলে এখন ৬১-ও মনে হবে।’ 
৫৮ ও ৬১ নিয়ে এই কথাবার্তা আনুষ্ঠানিক সাক্ষাৎকার শুরুর আগে। টেপ রেকর্ডার তখনো অন করা হয়নি। ২০০৯ সালে বাংলাদেশের ওয়েস্ট ইন্ডিজ সফরের সময় ইয়ান বিশপের দীর্ঘ একটা সাক্ষাৎকার নিয়েছিলাম। ঢাকায় বাংলাদেশ-ওয়েস্ট ইন্ডিজ টেস্টের তৃতীয় দিন বিকেলে ইন্টারভিউ চাইতে গিয়ে দেখলাম, বিশপ সেটি মনে রেখেছেন। শুরুর আগেই তাই বলে নিতে হলো, ‘সেই সাক্ষাৎকারটি ছিল আপনার ক্যারিয়ার ও ওয়েস্ট ইন্ডিজের ক্রিকেট নিয়ে। এবারের বিষয় শুধুই ফাস্ট বোলিং।’
ফাস্ট বোলার ইয়ান বিশপ সম্পর্কেও কি একটু বলে নেব! বিশপের ক্যারিয়ার নিয়ে যেকোনো আলোচনাতেই ‘কী করেছেন’-এর চেয়ে বড় হয়ে ওঠে ‘কী করতে পারতেন!’ ওয়েস্ট ইন্ডিয়ান ফাস্ট বোলারদের মিছিলে আরেকজন গ্রেটের নিশ্চিত সংযোজন বলেই মনে হয়েছিল তাঁর আবির্ভাবকে। বিশ্বের দ্রুততম বোলারের তকমাটা গায়ে লাগিয়েই শুরু। কিন্তু পিঠের চোট আর পূর্ণতা পেতে দেয়নি তাঁর অমিত সম্ভাবনাকে। ৪৩ টেস্টে ২৪.২৭ গড়ে ১৬১ উইকেট তাই প্রাপ্তির আনন্দের চেয়ে অপ্রাপ্তির হাহাকারই বেশি জাগায়। 
ওই ৫৮ ও ৬১ বিষয়ক কথাবার্তা দাঁড়িয়ে দাঁড়িয়ে। বসার জন্য যুৎসই জায়গা খুঁজছিলাম। তাড়াতাড়ি বসাটা খুব জরুরি ছিল। কারণ বিশপের সঙ্গে দাঁড়িয়ে কিছুক্ষণ কথা বললেই ঘাড় ব্যথা হয়ে যায়! ৬ ফুট ৫ ইঞ্চি লম্বা, সারাক্ষণ যে ঘাড় উঁচিয়েই থাকতে হয়। এই উচ্চতার কারণেই শুরুতে ‘বিগ বার্ড’ জোয়েল গার্নারের সঙ্গে তুলনা হতো। কথাবার্তায় অবশ্য মাটির মানুষ। চোখের দিকে তাকিয়ে পর্যন্ত কথা বলেন না। ‘জেন্টল জায়ান্ট’ বলতে যা বোঝায়, ঠিক তা-ই। খেলোয়াড়ি জীবনেও তা-ই ছিলেন। বলে আগুন ঝরাতেন, তাঁর বাউন্সারে রক্তাক্ত হয়ে মাঠও ছেড়েছেন অনেক ব্যাটসম্যান। কিন্তু ব্যাটসম্যানকে আঘাত করে কখনোই ‘এখন কেমন লাগছে বাছা’ ভঙ্গি করেননি, উল্টো যেন একটু বিব্রতই মনে হতো তাঁকে। ‘ব্যাটসম্যানকে ভয় পাইয়ে দেওয়া ফাস্ট বোলিংয়ে খুব গুরুত্বপূর্ণ। দ্রুত গতির দু-একটা শর্ট বলে ব্যাটসম্যানকে নড়বড়ে করে দিলে পরের কাজটা খুব সহজ হয়ে যায়। তবে ব্যাটসম্যানকে মারাটা আমি কখনোই উপভোগ করিনি। ব্যথায় কাতর ব্যাটসম্যানের চেয়ে বাতাসে উড়ন্ত স্টাম্পই বেশি পছন্দ ছিল আমার’—নিজের বোলিং দর্শনের কথাও জানিয়ে দিলেন বিশপ।
এটা আসলে সব ওয়েস্ট ইন্ডিয়ান ফাস্ট বোলারেরই দর্শন। ফাস্ট বোলাররা নিজেদের আক্রমণাত্মক প্রমাণ করতে যখন ব্যাটসম্যানকে গালাগালি করেন, সুনীল গাভাস্কার মনে করিয়ে দেন, ওয়েস্ট ইন্ডিজের ওই বিখ্যাত ফাস্ট বোলাররা কখনোই মুখে কথা বলতেন না। বিশপও সেই আদর্শেই বড় হয়েছেন, ‘ওয়েস্ট ইন্ডিয়ান ফাস্ট বোলাররা কখনোই স্লেজিংয়ে বিশ্বাস করে না। মার্শাল-হোল্ডিংরা বড়জোর শীতল একটা চাউনি দিতেন। ফাস্ট বোলারদের স্লেজিং ব্যাপারটা আসলে অস্ট্রেলিয়ানদের সংস্কৃতি। অস্ট্রেলিয়া যখন সাফল্য পাচ্ছে, তখন ওদের সব কিছুই ভালো ভেবে অন্যরাও সেটি অনুকরণ করেছে।’
গতির একটা আলাদা মাদকতা আছে। বিশেষ করে ফাস্ট বোলারের তোলা গতির ঝড়ে ব্যাটসম্যানের চোখে যখন পরিষ্কার ভয়ের চিহ্ন ফুটে ওঠে, সেই অনুভূতির কোনো তুলনা খুঁজে পান না বিশপ। ‘দুটি ব্যাপার ফাস্ট বোলারকে আরও তাতিয়ে তোলে। এক. উইকেট পেলে। ইমরান খান বলেছিলেন না, উইকেট পেলে ওয়াকার ইউনিসের আরও দুই গজ গতি বেড়ে যায়। সব ফাস্ট বোলারেরই তা-ই। আর দুই নম্বর হলো, ব্যাটসম্যানকে ভয় পেতে দেখলে। ব্যাটসম্যানের শরীরী ভাষা, তাঁর ব্যাট নামানোর ভঙ্গি, ফলো থ্রু—এসব দেখে এটি বোঝা যায়। ফাস্ট বোলারের তখন অদ্ভুত একটা অনুভূতি হয়, ‘আই অ্যাম দ্য বস। আজ আমার দিন।’ 
সত্যিকার একজন ফাস্ট বোলার দৌড়ে এসে গতির ঝড় তুলছেন, ব্যাটসম্যান তাঁর বাউন্সারের জবাব দিচ্ছেন হুক শটে—টেস্ট ক্রিকেটে এর চেয়ে রোমাঞ্চকর দৃশ্য আর হয় না। অথচ সেই দৃশ্যই এখন হারিয়ে যেতে বসেছে। ফাস্ট বোলার পরিণত হয়েছে প্রায় ডুমুরের ফুলে। অনেকে টি-টোয়েন্টির আবির্ভাবকে এর কারণ হিসেবে দেখেন। বিশপ এই দলে নেই, ‘লাসিথ মালিঙ্গা তো টি-টোয়েন্টিতেও একই রকম ঝড় তুলছে। শন টেইটও তো শুধু টি-টোয়েন্টি খেলবে বলে টেস্ট ক্রিকেট ছেড়ে দিল। টি-টোয়েন্টির চেয়ে আমার বরং বিশ্বজুড়ে উইকেট বেশি ব্যাটিংবান্ধব হয়ে যাওয়াটাকে ফাস্ট বোলারের আকালের কারণ বলে মনে হয়।’
কমেন্ট্রি করতে আজ এ দেশ, কাল ও দেশ করে দিন কাটে। কেমন লাগে এই জীবন? ‘ভালোই তো! যে খেলাটাকে এত ভালোবাসি, সেটির সঙ্গে থাকতে পারছি।’ পছন্দের খেলা হিসেবে ইদানিং অবশ্য গলফ প্রায় ধরে ফেলেছে ক্রিকেটকে! বাংলাদেশে এসে কী দেখলেন—এই প্রশ্নের উত্তরে তাই গলফ-ই এলো। ‘সেভাবে কিছু দেখা হয়নি। তবে ফাঁকা দিনগুলোতে গলফ খেলেছি। গলফ কোর্সের সময়টা বড় ভালো লাগে। খুব রিল্যাক্সিং।’
</doc>
<doc>
﻿বর্তমান সময়ের একটি আলোচিত বিষয় ফেসবুক হ্যাকিং। তিল তিল করে গড়ে ওঠা ফেসবুক পরিবার নিমেষেই ভেঙে যাচ্ছে হ্যাকিংয়ের কবলে পড়ে। কিন্তু অনেকেরই জানা নেই, সামান্য কিছু সাবধানতা অবলম্বন করলেই এসব হ্যাকিং অর্থাৎ আপনার ফেসবুক অ্যাকাউন্টে অন্যের অনুপ্রবেশ থামানো সম্ভব। 
ফেসবুক হ্যাকিং থেকে বাঁচার প্রথম উপায় হলো ফেসবুক-সংশ্লিষ্ট ই-মেইল এবং মূল ফেসবুকের পাসওয়ার্ড ভিন্ন রাখা। হ্যাকাররা হ্যাকের পরই প্রথম লক্ষ্য থাকে ই-মেইল ঠিকানাটা বদলে ফেলা। আর কোনোক্রমে ই-মেইল ঠিকানাটি বদলে ফেলতে পারলে আর হ্যাকিং হওয়া ফেসবুক অ্যাকাউন্টটি পুনরুদ্ধার করা খুবই কঠিন হয়ে যায়। কারণ, হ্যাকিং হওয়ার পর অ্যাকাউন্টটি পুনরুদ্ধার করার একমাত্র উপায় হলো ই-মেইল ঠিকানা।
ফেসবুকের কোথাও পাসওয়ার্ড দেওয়ার প্রয়োজন হলে প্রথমেই দেখে নিতে হবে ওয়েব ঠিকানাটি মূল ফেসবুকের ঠিকানা কি না। অনেক সময় কাছাকাছি ঠিকানার এবং দেখতে সম্পূর্ণ ফেসবুকের ওয়েবসাইটের মতো সাইটগুলোয় পাসওয়ার্ড দিলেই সাইটটি হ্যাক হয়ে যায়। facebook.com এর পরিবর্তে যদি facebookie.com, facabook.com ইত্যাদি রকম দেখা যায়, তবে কখনই ইউজার নেম এবং পাসওয়ার্ড দেওয়া যাবে না। বারোয়ারি কম্পিউটারে বসলে কাজের শেষে অবশ্যই লগ-আউট করতে হবে। এসব কম্পিউটারে কখনোই পাসওয়ার্ড রিমেম্বার দেওয়া যাবে না।
যেকোনো ধরনের ই-মেইল পাসওয়ার্ড দেওয়ার আগে দেখে নিতে হবে ওয়েব ঠিকানাটি মূল ফেসবুকের কি না।
কম্পিউটারকে সব সময় ম্যালওয়ার ভাইরাস থেকে মুক্ত রাখতে হবে। এগুলো অনেক সময় পাসওয়ার্ড চুরি করে নিয়ে যায়। কখনো কোথা থেকে আসা Facebook Password Reset Confirmation-এ রকম মেইলে পাসওয়ার্ড রিসেটে ক্লিক করা যাবে না।
পাবলিক কম্পিউটারে বসলে কাজ শেষে অবশ্যই cache এবং cookies ডিলেট করতে হবে। ফেসবুক প্রোফাইলে কোনো রকম অস্বাভাবিক কিছু দেখলেই সঙ্গে সঙ্গে পাসওয়ার্ড পরিবর্তন করে ফেলতে হবে।
মেইলে আসা সফটওয়্যার না বুঝে সেটআপ দেওয়া যাবে না। অনেক সময় দেখা যায়, ফাইলটি দেখতে ভিডিও বা অডিও ফাইল মনে হচ্ছে, কিন্তু আসলে এটি একটি সেটআপ ফাইল, যেটি সেটআপ দিলেই কম্পিউটারের পাসওয়ার্ড চলে যাবে দুর্বৃত্তদের কাছে।
এ ছাড়া মঝেমধ্যেই ফেসবুকের পাসওয়ার্ড পরিবর্তন করা উচিত। হ্যাক হওয়ার পরও অ্যাকাউন্টটি ডিলেট করা যাবে না। কারণ হ্যাকিং হওয়ার পরও অ্যাকাউন্টটি পুনরুদ্ধার করার কোনো না কোনো উপায় থাকে। ফেসবুক অ্যাকাউন্ট হ্যাক হওয়ার পর এটি পুনরুদ্ধার করতে যা যা করণীয় তা হলো—
যদি শুধু ফেসবুক অ্যাকাউন্টের পাসওয়ার্ড হ্যাক হয় এবং মেইল অ্যাকাউন্টটি ঠিক থাকে, তবে এই লিঙ্ক থেকে রিকোয়েস্ট পাঠালে পাসওয়ার্ড সমাধান পাওয়া যাবে। 
https://ssl.facebook.com/reset.php
যদি ওপরের লিনেকে কাজ না হয়, তবে পাসওয়ার্ডটি পাওয়ার জন্য নিম্নলিখিত লিনেকে ক্লিক করতে হবে। পরবর্তী নির্দেশনা অনুযায়ী কাজ করতে হবে।
http://www.facebook.com/help/identify.php?show_form=hack_login_changed
যদি ই-মেইল ঠিকানা পরিবর্তন হয়ে যায়, তবে নিম্নলিখিত লিনেকে ক্লিক করতে হবে। ফরমটি পূরণ করে পাঠালে ফেসবুকের কর্মকর্তারা যোগাযোগ করবেন।
https://ssl.facebook.com/help/contact.php?show_form=hacked_self_recovery
লেখক: ফেসবুকের জন্য প্রোগ্রাম নির্মাতা
</doc>
<doc>
﻿সে লম্বা পথ পাড়ি দিচ্ছিল। পা ফেলা মাত্র ধুলো লাফিয়ে উঠে তার পিছনে ছুটছিল, তারপর পুনরায় থিতিয়ে আসছিলো। তাসত্ত্বেও পাতলা পর্দার মত ধুলো বাতাসে ঝুলে ছিল এবং ধোয়ার মত নড়ছিল। ধুলো এবং পায়ের নিচের মাটির দিকে খেয়াল না করে সে তার হাঁটা অব্যাহত রাখে। তবে প্রতি পদক্ষেপে সে তার পায়ের তলার মাটির কাঠিন্য এবং আপাত বিদ্বেষের
—————————————————————–
মূল: এনগুগি ওয়া থিওংগ্’ও

অনুবাদ: শহীদুল জহির
—————————————————————–
বিষয়ে ক্রমাগত ভাবে সচেতন হয়। অবশ্য তার মানে এই নয় যে, সে রাস্তার দিকে তাকিয়ে হাঁটে, বরং সে তার দৃষ্টি সামনের দিকে সোজা প্রসারিত করে রাখে যেন সহসাই সে এমন কোন বস্তু দেখতে পাবে যা তাকে বন্ধু বলে স্বাগত জানাবে এবং বলবে যে, সে বাড়ির কাছে এসে গেছে। কিন্তু রাস্তা শেষ হয় না।

সে দ্রুত এবং আলতো পায়ে হাঁটে, বাঁ হাতটা তার দেহের কোটের পাশে দোল খায়, যে কোটটা একদা সাদা ছিল, বর্তমানে ছিঁড়ে ক্ষয়ে গেছে। তার ডান হাত কনুইয়ের কাছে বাঁকা হয়ে ঈষৎ কুঁজো পিঠের ওপর রাখা একটি বোচকার দড়ির প্রান্ত ধরে রাখে। বোচকাটা একটি সুতি কাপড় দিয়ে ভালভাবে জড়ানো, বিবর্ণ হয়ে যাওয়া যে-কাপড়ে একদা ছাপানো লাল ফুল ছিল; বোচকাটা তার চলার ছন্দের সঙ্গে তাল মিলিয়ে একদিক থেকে অন্যদিকে দোল খায়। এই বোচকা বন্দি শিবিরে কাটানো তার বছরগুলোর তিক্ততা আর কষ্টের স্মৃতি বহন করে। বাড়ির পথে সে মাঝে মাঝে সূর্যের দিকে মুখ তুলে দেখে। কখনো কখনো সে দ্রুত বাঁকা চোখে নিচু ঝোপঝাড়ে পূর্ণ লম্বা চিলতে জমির দিকে তাকায়, এই জমি, জমির রুগ্ন দেখতে ফসল, ভুট্টা, শিম এবং মটরশুটিসহ অন্য সবকিছুর মতই লাগে — অবন্ধুসুলভ।

সমগ্র দেশটাকেই বিবর্ণ এবং ক্লান্ত দেখায়। অবশ্য কামাউ-এর কাছে এটা নতুন কিছু ছিল না। তার মনে পড়ে যে, এমনকি মাও মাও জরুরি অবস্থার আগেও বসতিপূর্ণ এলাকার বিস্তীর্ণ সবুজ মাঠের তুলনায় অতিকর্ষিত গিকুয়ু জমিগুলো দেখতে ছিল বিধ্বস্ত চেহারার।

রাস্তাটা দুভাগ হয়ে একটি শাখা বাঁ দিকে চলে গিয়েছিল। সে একমুহূর্ত ইতস্তত করে চিনতে পারে। প্রথমবারের মত তার চোখ দুটো কিঞ্চিত উজ্জ্বল হয়ে ওঠে যখন সে এই পথ ধরে, যে-পথ উপত্যকার ভেতর দিয়ে তাকে গ্রামে নিয়ে যাবে। অবশেষে বাড়ি নিকটবর্তী, এই বোধের ফলে তার চেহারা থেকে ক্লান্ত পথিকের আনমনাভাব কিছুক্ষণের জন্য দূর হয়। চতুর্পার্শ্বের জনপদের সঙ্গে দুই ধারে গাছপালাসহ উপত্যকাটির খুব বেশি পার্থক্য ছিল। এখানে সবুজ ঝোপঝাড় এবং গাছপালা সতেজভাবে বেড়ে উঠেছিল। এর একটিই অর্থ ছিল : হোনিয়া নদী এখনো প্রবহমান। সে তার পদচালনা দ্রুততর করে, মনে হয় যেন নদীর ওপর দৃষ্টি স্থাপনের আগে সে বিষয়টি একদম বিশ্বাস করতে পারছিল না। এটা এখনো রয়েছে; এটা এখনো প্রবাহিত হয়, যেখানে সে সম্পূর্ণ ন্যাংটো হয়ে এর জীবন্ত ঠাণ্ডা পানির ভেতর ডুব দিয়ে প্রায়ই গোসল করেছে, শিলার পাশ দিয়ে এর সর্পিল ভঙ্গিতে বয়ে চলা দেখে এবং মৃদু মর্মর ধ্বনি শুনে হৃদয় উষ্ণতায় ভরিয়ে নিয়েছে। তার অস্তিত্বের ওপর দিয়ে এক বেদনার শিহরণ খেলে যায়, এবং একমুহূর্তের জন্য সেসব দিন ফিরে পাওয়ার জন্য তার মন কেঁদে ওঠে। সে দীর্ঘশ্বাস ফেলে। হয়তো নদী তার রুক্ষ হয়ে ওঠা চেহারার ভেতর থেকে সেই বালককে চিনে নিতে পারবে না, নদীপাড়ের পৃথিবী যার কাছে সবকিছু ছিল। তবু সে যখন হোনিয়ার নিকটবর্তী হয়, সে এর প্রতি এমন একাত্মতা বোধ করে যা সে মুক্তির পর থেকে অন্য কোন কিছুর প্রতি করে নাই।

একদল মহিলা পানি ভরছিল। সে উত্তেজিত বোধ করে, কারণ সে দূর থেকে এদের দুই/একজনকে চিনতে পারে। এদের ভেতর ছিল মাঝ বয়স্ক ওয়ানয়িকু, যার বধির ছেলেকে সে নিজে গ্রেফতার হওয়ার পূর্বে নিরাপত্তা বাহিনী হত্যা করে। এই মহিলা সবসময়ই ছিল গ্রামের সকলের প্রিয়, কারণ সকলের জন্য তার মুখে ছিল হাসি এবং আতিথেয়তার মন। তারা কি তাকে গ্রহণ করবে? তারা কি তাকে “বীরের অভ্যর্থনা” প্রদান করবে? সে এরকম চিন্তা করে। সে কি সবসময়ই এই উপত্যকার আশেপাশে সর্বত্র জনপ্রিয় ছিল না? এবং সে কি জমির জন্য লড়াই করে নাই? তার ইচ্ছা হয় দৌড়ে গিয়ে চিৎকার করে: “এই যে আমি, আমি এসে গেছি” কিন্তু সে নিজেকে নিবৃত্ত করে। কারণ সে পুরুষ মানুষ।

“তুমি ভাল আছ?” কেউ কেউ সাড়া দেয়। অন্যরা, তাদের ক্লান্ত এবং বিবর্ণ চেহারা নিয়ে তার দিকে বোবার মত তাকায়, যেন তার সম্ভাষণের কোন প্রভাব তাদের ওপর পড়ে না। কেন! সে কি ক্যাম্পে এত লম্বা সময় ধরে ছিল? তার উৎসাহ স্তিমিত হয়ে আসে এবং সে নিচু কণ্ঠে জিজ্ঞেস করে: “আমারে তোমরা চিনতে পারতাছ না?” তারা পুনরায় তার দিকে তাকায়। তাদের দৃষ্টি শীতল এবং কঠিন, সবকিছুর মত, মনে হয় যেন তারা ইচ্ছাকৃতভাবে চিনতে পারে না এবং গ্রহণ করতে অস্বীকার করে। ওয়ানয়িকু অবশেষে তাকে চিনতে পারে। কিন্তু তার কণ্ঠে কোন উৎসাহ অথবা উষ্ণতা দেখা যায় না যখন সে বলে “আরে তুমি, কামাউ? আমরা ভাবছিলাম যে তুমি — ” সে শেষ করে না। কেবল তখন সে কিছু একটা লক্ষ করে - এটা কি অবাক হওয়া? অথবা ভয়? সে বলতে পারে না। সে তাদের দ্রুত দৃষ্টি বিনিময় লক্ষ্য করে এবং নিশ্চিতভাবে বুঝতে পারে যে, তারা এমন গোপন কিছু জানে, যা সে জানে না।

“হয়তোবা আমি আর ওদের একজন নই!” সে তিক্ততার সঙ্গে ভাবে। কিন্তু তারা তাকে নতুন গ্রামের খবর দেয়। উপত্যকা বরাবর হালকাভাবে ছড়িয়ে ছিটিয়ে থাকা বাড়িঘরসহ পুরনো গ্রাম বিলীন হয়ে গেছে।

সে তিক্ত এবং প্রতারিত বোধ করে এবং ওদের রেখে এগিয়ে যায়। পুরনো সেই গ্রাম তার জন্য অপেক্ষা করে নাই। তখন হঠাৎ সে তার পুরনো বাড়ি, বন্ধুবান্ধব এবং চতুর্পাশের জন্য স্মৃতির আকুলতা অনুভব করে। সে ভাবে তার বাবার কথা, মার কথা এবং — এবং — তার কথা চিন্তা করার সাহস তার হয় না। তাসত্ত্বেও, তার মনে পড়ে, পুরনো দিনের মুথোহনিকে। তার হৃদপিণ্ডের চলাচল দ্রুততর হয়। তার ভেতর কামনা জেগে ওঠে এবং একটি উষ্ণতার অনুভূতি তার ভিতর দিয়ে তরঙ্গায়িত হয়। সে তার হাঁটার গতি বৃদ্ধি করে। স্ত্রীর কথা মনে হওয়ার পর সে গ্রামের মহিলাদের সঙ্গে তার দেখা হওয়ার বিষয়টি ভুলে যায়। সে তার সঙ্গে মাত্র দুসপ্তাহ ছিল; তখন ঔপনিবেশিক শক্তি তাকে ছিনিয়ে নিয়ে যায়। অন্য আরও অনেকের মত দ্রুত জিজ্ঞাসাবাদের পর তাকে বিনা বিচারে আটক রাখার জন্য নিয়ে যাওয়া হয়। এবং এই পুরোটা সময় সে কেবল তার গ্রাম এবং তার সুন্দরী নারীর বিষয়ে ভেবে কাটায়।

অন্য বন্দিরাও তার মতই ছিল। তারাও কেবল তাদের গ্রামের কথা বলতো। একদিন সে মুরাঙ্গার এক বন্দির পাশে কাজ করছিল। হঠাৎ এই বন্দি লোকটি, এনইয়োরোগে, তার পাথর ভাঙার কাজ থামায় এবং সে দীর্ঘশ্বাস ফেলে। তার বিবর্ণ চোখে বিমর্ষতা লেগে থাকে।

“সমস্যা কী হে? কী হইছে তোমার?” কামাউ জিজ্ঞেস করে।

“আমার বউ। আমি তারে পোয়াতি রাইখা আসছি। তার কী হইল কিছুই বুঝতে পারতাছি না।”

অন্য একজন বন্দি বলে: “আমার কথা ধর, আমার মেয়েলোকটারে আমি রাইখা আসছি একটা বাচ্চাসহ। বাচ্চাটা কেবলই হইছিল। আমরা সুখেই ছিলাম। কিন্তু সেই একই দিনে আমারে গ্রেপ্তার কইরা… ”

এবং এভাবে তাদের আলাপ অব্যাহত থাকে। তাদের সকলের প্রত্যাশা থাকে একটি দিনের — তাদের গৃহে প্রত্যাবর্তনের দিনের। তখন জীবন আবার শুরু হবে নতুন করে।

কামাউ তার স্ত্রীকে যখন ছেড়ে যায় তখন তাদের কোন বাচ্চা ছিল না। সে এমনকি তার কনে পণ পরিশোধ করাও শেষ করে নাই। তবে সে এখন যাবে, নাইরোবিতে কাজ খুঁজবে, এবং কনে পণের অবশিষ্টাংশ মুথহোনির পিতাকে পরিশোধ করবে। বস্তুত জীবন নতুন করে শুরু হবে। তাদের একটি ছেলে হবে এবং তাকে তারা তাদের নিজের বাড়িতে বড় করে তুলবে। এইসব সম্ভাবনার বিষয় নিয়ে ভাবতে ভাবতে সে তার পথ চলা দ্রুততর করে। তার দৌড়াতে ইচ্ছা করে — না, প্রত্যাবর্তন ত্বরান্বিত করার জন্য তার উড়ে যেতে ইচ্ছা করে। সে তখন পাহাড়ের চূড়ার কাছে পৌঁছে যায়। তার মনে হয় যে, সে হঠাৎ করে তার ভাই অথবা বোনের দেখা পেয়ে যেতে পারে। তারা কি তাকে প্রশ্ন করতে থাকবে? সে অবশ্য তাদেরকে সবকিছু বলবে না : মারধোর, জিজ্ঞাসাবাদ, সঙ্গে একজন আসকারি নিয়ে রাস্তা অথবা খনিতে কাজ করা, যে আসকারি কাজে ঢিলে দিলেই লাথি মারার জন্য সর্বদা মুখিয়ে থাকতো। হ্যাঁ। সে অনেক অপমান সহ্য করেছে, প্রতিরোধ করে নাই। তার কি কোন প্রয়োজন ছিল? কিন্তু তার অন্তরাত্মা এবং পৌরুষ প্রবল ক্রোধ এবং তিক্ততায় উন্মত্ত এবং রক্তাক্ত হয়ে উঠতো।

একদিন এই ওয়াজুংগুদের চলে যেতে হবে!

একদিন তার লোকেরা মুক্ত হবে! তখন — সে জানে না কী করবে। তবে, সে তিক্তভাবে নিজেকে এভাবে আশ্বাস দেয় যে, আর কখনো কেউ তার জীবনকে বিপন্ন করবে না।

সে পাহাড়ের ওপর ওঠে এবং তারপর থামে। সমগ্র সমতলভূমি নিচে শুয়ে ছিল। তার সামনে ছিল নতুন গ্রাম — সারির পর সারি শক্ত মাটির কুঁড়েঘর, যেন দ্রুত বিলীয়মান সূর্যের নিচে ঘাপটি মেরে বসে রয়েছে। বিভিন্ন কুঁড়েঘর থেকে ঘননীল ধোঁয়া পাক খেয়ে উপর দিকে উঠে ঘন কুয়াশা তৈরি করে গ্রামের ওপর ভেসে ছিল। দূরে, গভীর রক্ত-লাল অস্তগামী সূর্য আঙুলের মত আলোর রশ্মি ছড়িয়ে দিচ্ছিল, যা প্রান্তের দিকে পাতলা হয়ে দূরবর্তী পাহাড় ঢেকে রাখা ধূসর কুয়াশার সঙ্গে মিশে যাচ্ছিল। গ্রামের ভেতর সে রাস্তায় রাস্তায় ঘুরে বেড়ায়, অনেক নতুন মুখের সঙ্গে তার দেখা হয়। সে তাদের কাছে বিভিন্ন বিষয় জানতে চায়। অবশেষে সে তার বাড়িতে পৌছয়। সে উঠোনের প্রবেশমুখে দাড়িয়ে লম্বা এবং গভীর করে শ্বাস নেয়। তার গৃহে প্রত্যাবর্তনের সেই সময়টি শেষ পর্যন্ত আসে। তার পিতা একটি তেপায়া টুলের ওপর পা তুলে জড়সড় হয়ে বসে ছিল। সে অনেক বুড়ো হয়ে গিয়েছিল, এবং বুড়ো লোকটির জন্য কামাউ-এর করুণা হয়। তবে তার তখন বোধশক্তি ছিল না — হ্যাঁ, তার ছেলের প্রত্যাবর্তনের বিষয়টি সম্পর্কে বুঝতে পারার মত বোধশক্তি ছিল না তার।

“আব্বা — ”

বুড়ো লোকটা উত্তর দেয় না। সে অদ্ভুত ফাঁকা চোখে কামাউ-এর দিকে তাকিয়ে থাকে। কামাউ-এর অস্থির লাগে। সে বিরক্ত এবং রুষ্ট বোধ করে। সে কি তাকে দেখে নাই? সে কি সেই সব মেয়েলোকদের মত আচরণ করবে যাদের সঙ্গে কামাউ-এর নদীর পাড়ে দেখা হয়েছিল?

রাস্তায় পরস্পরের দিকে ধুলো ছুঁড়ে ন্যাংটো এবং আধ-ন্যাংটো ছেলেমেয়েরা খেলা করছিল। সূর্য ইতিমধ্যে অস্ত গিয়েছিল এবং মনে হচ্ছিল যেন চাঁদের আলো বেরুবে।

“আব্বা, আমারে চিনতে পারতাছেন না?” তার আশা নিভে আসছিল। সে ক্লান্ত বোধ করে। তখন সে দেখে তার পিতা হঠাৎ চমকে উঠে পাতার মত কাঁপতে থাকে। সে তাকে দেখে, অবিশ্বাসের দৃষ্টিতে তাকাতে। সে চোখে ভয় পরিষ্কার দেখা যায়। তখন তার মা আসে, এবং তার ভাইয়েরাও। তারা তাকে ঘিরে ধরে। তার বৃদ্ধা মা জড়িয়ে ধরে জোরে জোরে ফোঁপায়।

“মুথহোনি চইলা গেছে।”

কামাউ অনুভব করে যে তার পেটের ভেতরটা কেমন ঠাণ্ডা হয়ে আসে। সে গ্রামের বাড়িঘর এবং জমির ধূসরতার দিকে তাকায়। আর অনেক কথা জিজ্ঞেস করতে ইচ্ছে করে কিন্তু সাহস হয় না। তার বিশ্বাস হতে চায় না যে, মুথহোনি চলে গেছে। কিন্তু নদীপাড়ের মেয়েলোকদের দৃষ্টি, তার বাপ-মার দৃষ্টি তাকে বলে দেয় যে, সে নাই।

“হ্যায় আছিল আমাগো মাইয়ার মত”, তার মা ব্যাখ্যা করে বলে। “হ্যায় তর লাইগা অপেক্ষা করতাছিল আর দেশগেরামের সব অপমান সইহ্য করতাছিল। তখুন একদিন কারানিয়া আইলো, আর কইলো যে, তুই মইরা গেছস। তর বাপে অরে বিশ্বাস করলো। মুথহোনিও অরে বিশ্বাস কইরা একমাস ধইরা শোক করল। তখন কারানিয়া আমাগো বাইতে সবসুময় আইতে লাগল। হ্যায় আছিল তর মতই, তুই জানস। তখন মুথহোনির একটা বাচ্চা হইল। আমরা অরে রাখতে পারতাম। কিন্তু জমি কই? খাওন কই? ছুটো ছুটো জমি একখানে করনের পরথন আমাগো শেষ সম্বল গেছে গা। আমরা মুথহোনিরে অর লগে যাইতে দেই। অন্য মায়ালোকেরা আরও খারাপ কাম করছে — শহরে গেছে। শুদু বুড়া আর লুলারা এইখানে পইড়া রইছে।”

সে এসব শুনছিল না; তার পেটের ঠাণ্ডা অনুভূতি ক্রমান্বয়ে তিক্ততায় রূপান্তরিত হয়। সে তিক্ত অনুভব করে সকলের প্রতি। তারা তার সঙ্গে বিশ্বাসঘাতকতা করেছে। তারা সকলে তার বিরুদ্ধে জোট বেঁধেছে, এবং কারানিয়া সবসময় ছিল তার প্রতিদ্বন্দ্বী। স্বীকার করতে হয় যে, পাঁচ বছর অল্প সময় ছিল না। কিন্তু সে চলে গেল কেন? এরা ওকে চলে যেতে দিল কেন? তার এসব কথা বলতে ইচ্ছে করে, হ্যাঁ, বলতে এবং নিন্দা করতে ইচ্ছে করে সব কিছুর — নদীপাড়ের মেয়েদের, গ্রাম এবং গ্রামে যারা বাস করে তাদের। কিন্তু সে পারে না। এই তিক্ততা তার বাকরুদ্ধ করে।

“তোমরা — তোমরা আমার নিজেরটা দিয়া দিলা?” সে বিড়বিড় করে বলে।

“শোন, বাবা, বাবা…।”

একটা বড় হলুদ চাঁদ দিগন্তের ওপর প্রবল হয়ে উঠেছিল। সে তিক্ত এবং অন্ধ হয়ে দ্রুত বের হয়ে যায়, এবং কেবলমাত্র হোনিয়া নদীর পাড়ে এসে থামে।

পাড়ে দাঁড়িয়ে সে নদী দেখে না, বরং তার চোখে পড়ে মাটির ওপর পড়ে থাকা তার বিচূর্ণ বাসনা। নদী দ্রুত প্রবাহিত হয়, এবং ক্রমাগত একঘেয়ে মর্মর ধ্বনি ওঠে। বনের ভেতর ঝিঁঝিপোকা এবং অন্যান্য পতঙ্গ একটানা শব্দ করে চলে। এবং মাথার ওপর চাঁদ উজ্জ্বল হয়ে জ্বলে। সে তার কোট খুলে ফেলার চেষ্টা করে, এবং তখন শক্ত করে ধরে রাখা তার পোটলাটা পড়ে যায়। এটা নদীর পাড় ধরে গড়িয়ে নামে এবং কী ঘটছে কামাউ তা বুঝে ওঠার আগেই, নদীর স্রোতে দ্রুত ভেসে যেতে থাকে। সে এক মুহূর্তের জন্য ধাক্কা খায় এবং এটা উদ্ধার করতে চায়। সে কি দেখাবে তার — আহ্, সে কি এত তাড়াতাড়ি ভুলে গেল? তার স্ত্রীতো চলে গেছে। এবং টুকিটাকি জিনিসগুলোও গেল, যেসব জিনিস অদ্ভুতভাবে তার কথা তাকে মনে করিয়ে দিয়েছে এবং এতগুলো বছর সে যেসব সংরক্ষণ করেছে। সে বুঝতে পারে না কেন, তবে কোন কারনে তার নির্ভার লাগে। তার ডুবে মরার ইচ্ছে দূর হয়। সে নিজের সঙ্গে বিড়বিড় করে কথা বলতে বলতে কোট পড়তে শুরু করে, “আমার জন্য হ্যায় অপেক্ষা করব ক্যান? এইসব পরিবর্তন আমার ফিরা আসার জন্য বইসা থাকব ক্যান?”
</doc>
<doc>
﻿ফ্রি কান্ট্রি আমেরিকা
কাজী জহিরুল ইসলাম
১২ বছর ধরে দেশে যাযাবরের মতো ঘুরছি। যেহেতু একটি বড়সড় আন্তর্জাতিক সংস্থায় কাজ করি, নানান দেশের নানান বর্ণের সহকর্মীদের সঙ্গে আন্তঃক্রিয়া হয়েছে। এর মধ্যে, বলাই বাহুল্য, বহু আমেরিকানও ছিল। অনেক আমেরিকান সহকর্মীকে দেখেছি, ভুল-ভাল কাজ করে রেখেছে। কিন্তু কিছু বলতে গেলেই মুখের ওপর চটাং চটাং কথা বলে দেয়। ওরা যখন কথা বলে তখন মনে হয় ভুলটা ধরিয়ে দিয়ে আমি মহা অন্যায় করে ফেলেছি। সেই অন্যায়ের জন্য এখন আমার করজোরে ক্ষমা চাওয়া উচিত। জেসমিনকে একদিন জিজ্ঞেস করি, ভুল করেছো তুমি, আর কথা শোনাচ্ছো আমাকে, বিষয় কী? বিষয় হলো ও আমেরিকান, ফ্রি কান্ট্রিতে ওর জন্ম, সেই কান্ট্রি ওকে যা খুশি তাই বলতে এবং করতে শিখিয়েছে। যা খুশি তাই-এর মধ্যে ভুল কাজ করাও বোধ হয় আছে। 
আমেরিকা কেমন ফ্রি কান্ট্রি তার দু-একটা নমুনা দিই। ৭ নভেম্বর রাত আটটায় প্লেন থেকে নামি জন এফ কেনেডি বিমানবন্দরে। না, রূপকথার গল্পের মতো ইমিগ্রেশন জটিলতা নিয়ে যত কথা বাজারে প্রচলিত আছে, সেরকম কোনো ঝামেলা আমার হয়নি। গোপন অঙ্গ-প্রত্যঙ্গ দেখিয়ে ওদের অতি আধুনিক এক্সরে মেশিনের ভেতর দিয়েও যেতে হয়নি। এক মিনিটেই ইমিগ্রেশন পার। কনভেয়ার বেল্ট থেকে লাগেজ তুলে ট্রলি আনতে গিয়েই ঝামেলার শুরু। ট্রলি ধরে টানাটানি করছি কিন্তু ট্রলি আমার ডাকে মোটেও সাড়া দিচ্ছে না। ইউনিফর্ম পরা এয়ারপোর্টকর্মী সদয় হয়ে জানাল, ৫ ডলার না দিলে ট্রলি বের হবে না। উন্নত দেশগুলোতে এ ব্যবস্থা আছে, পাউন্ড/ইউরোর কয়েন দিয়ে ট্রলি নিতে হয়। আবার ট্রলিটি জায়গামত ফেরত দিলেই কয়েন ফেরত চলে আসে। যাতে লোকজন ট্রলিগুলো এখানে- সেখানে ফেলে না রাখে সেজন্য এ ব্যবস্থা। কিন্তু জেএফকের ট্রলির মধ্যে কয়েন ঢোকানোর কোনো ফুটো দেখছি না। 
৫ ডলারের একটি নোট দিতে হবে সারিবদ্ধ ট্রলির মুখে স্থাপিত একটি মেশিনে। সাদা চামড়ার লোকটিকে জিজ্ঞেস করি, তাহলে আমি টাকাটা ফেরত পাব কীভাবে? ও বলে, টাকা ফেরত পাওয়ার কোনো ব্যবস্থা নেই। একটা ট্রলির ভাড়া ৫ ডলার। ইচ্ছ হলে নাও, ইচ্ছা না হলে লাগেজ টানতে টানতে বাড়ি যাও। খুবই বাজে ব্যবস্থা। নানান দেশ থেকে হাজার হাজার ট্যুরিস্ট আসছে, ওদের কাছে ডলার নাও থাকতে পারে। আমার কাছে ডলার আছে। তবে সবচেয়ে ছোট নোটটি হলো ২০ ডলার। লোকটিকে জিজ্ঞেস করি, ২০ ডলারের নোট ঢোকালে কি ১৫ ডলার ফেলত পাব? ও বলল, অবশ্যই ফেরত পাবে, আমেরিকানারা চোর নয়। আমি ২০ ডলার ঢোকালাম, ১৫ ডলার আর ফেরত এলো না। লোকটি কাঁধ ঝাঁকিয়ে অন্যদিকে হাঁটতে শুরু করল। ফ্রি কান্ট্রি বলে কথা।
পরদিন দোকানে যাই শ্যাম্পু কিনতে। হেড অ্যান্ড শোল্ডারের একটি শ্যাম্পুর দাম ৮ ডলার। বলে কি? মগের মুলুক নাকি? আমি এই দোকান থেকে বেরিয়ে যাই। পাশের দোকানের রেকে দেখি একই শ্যাম্পু, নিচে লেখা ৫.৯৯ ডলার। কী আশ্চর্য, এক দোকান পরেই দুই ডলার কম? এরপর আমি আরও কয়েকটি দোকানে ঢুঁ মারি। এক দোকানে দেখি, একই শ্যাম্পুর দাম ৩.৯৯ ডলার। এই দোকান থেকে শ্যাম্পু কিনে পয়সা দেয়ার সময় ভয়ে ভয়ে ক্যাশিয়ারকে জিজ্ঞেস করি, তিন দোকানে তিন রকমের দাম, বিষয় কী? লোকটি আমার দিকে অদ্ভুতভাবে তাকিয়ে বলে, ‘ইটস অ্যা ফ্রি কান্ট্রি।’
খ্রিস্টানদের সেমেট্রিগুলো আমার খুব ভালো লাগে। লন্ডনে বাড়ি কিনতে গিয়ে একবার সেমেট্রির পাশে একটি বাড়ি প্রায় ঠিক করে ফেলেছিলাম। বাড়ির পেছনের জানালা খুললেই বিশাল কবরস্থান। সারি সারি কবর। কেমন একটা শান্তি শান্তি ভাব। টুপটাপ ম্যাপল লিফের হলুদ পাতা ঝরে পড়ছে। শেষমেশ আমার স্ত্রী রাজি হলেন না। স্ত্রীকে অবশ্য রাজি করানো যেত। কিন্তু ছেলের কঠিন আপত্তি। মাঝরাতে ভ্যাম্পায়ারদের সঙ্গে দেন-দরবার করার কোনো ইচ্ছা নাকি ওর নেই।
এখন আমি নিউইয়র্কের এলমহার্স্ট সেমেট্রির পাশ দিয়ে হাঁটছি। সুবিশাল সেমেট্রি। রাস্তার পাশে সারিবদ্ধ বিশাল বিশাল একেকটা ম্যাপল লিফ গাছ। ওদের গা ভরা লালচে পাতা। এখন শরত্কাল। শরত্কালে গাছের পাতারা লাল হয়ে যায়। বসন্তে হয় হলুদ। লালচে পাতারা মাঝে-মধ্যেই আমার জ্যাকেটের হুডির ওপর ঝরে পড়ছে। সেমেট্রির ভেতর থেকে হু হু করে ঠাণ্ডা হাওয়া এসে লাগছে গায়ে। শুধু যে সেমেট্রিটাই ফাঁকা তা-ই নয়, এর চারপাশেও অনেকখানি জায়গায় কোনো বাড়িঘর নেই। হয়তো এই শূন্যতাটাই আমার ভালো লাগে। আমাকে কাছে টানে। আমি সেমেট্রির ভেতর ঢুকে পড়ি। কোনো এক রিচার্ড জনসনের কবরের এপিটাফ পড়তে শুরু করি। ‘Death is the golden key that opens the palace of Eternity’—জন মিল্টনের কবিতার লাইন। জনসন সাহেবের উত্তরসূরিরা তাদের পিতার অনন্ত প্রাসাদের দরজা খুলে দিয়ে মনে শান্তি পাচ্ছেন। আমি শান্তি পাচ্ছি গোরস্তানের নিস্তব্ধতার ভেতর নিজেকে ডুবিয়ে দিতে পেরে। শরতের মৌন প্রকৃতি যেন আমাকে চারপাশ থেকে জড়িয়ে ধরে আছে। আবেগি কথাবার্তা থেকে বেরিয়ে আসি। সেমেট্রির চৌহদ্দির ভেতর মুসলমানরা মসজিদ বানায়, খ্রিস্টানরা বানায় গির্জা। এলমহার্স্ট সেমেট্রির ভেতরেও একটি বড়সড় দালান দেখা যাচ্ছে। নিশ্চয় গির্জা হবে। কিন্তু প্রচলিত গির্জার কোনো গম্বুজ দেখতে পাচ্ছি না। হবে হয়তো, আমেরিকানদের নতুন ধরনের কোনো ধর্মশালা নির্মাণের আর্কিটেকচার। আমি সেমেট্রিটা ঘুরে ধর্মশালার সম্মুখভাগে গিয়ে হাজির হই। কী আশ্চর্য, এটা তো কোনো ধর্মশালা নয়। একটা নগ্ন নারীমূর্তির প্রতিকৃতি আঁকা সাইনবোর্ড, নিচে লেখা স্ট্রিপক্লাব। 
লেখক : কবি, কলাম লেখক
</doc>
<doc>
﻿তখন সকাল ১০টা। কমলাপুর রেলস্টেশনের ৫ নম্বর প্ল্যাটফর্মে এসে থামল একটি আন্তনগর ট্রেন। যাত্রীরা তখন হুড়মুড় করে ট্রেন থেকে নামতে ব্যস্ত। ট্রেন থেকে নেমে সবাই যেন এদিক-সেদিক ইতিউতি করে কিছু একটা খুঁজছিলেন। দীর্ঘক্ষণ ট্রেনভ্রমণ শেষে সবাই যেন তৃষ্ণার্ত। অনেকের এখন দরকার খাওয়ার পানি। প্ল্যাটফর্ম থেকে খানিকটা হেঁটে স্টেশনের মূল ভবনে প্রবেশ করতেই তাঁদের চোখেমুখে আশার আলো ফুটে ওঠে। কারণ, এখানে রয়েছে বিশুদ্ধ খাওয়ার পানির ব্যবস্থা। সেখানে পানি পান শেষে সবাই তৃপ্তির ঢেঁকুর তুলে যে যাঁর গন্তব্যের দিকে পা বাড়ান।
কমলাপুর রেলস্টেশনের যাত্রীদের জন্য জীবনের অত্যাবশ্যকীয় উপাদান খাওয়ার পানির ব্যবস্থা করেছে বেসরকারি মুঠোফোন সেবাদাতা প্রতিষ্ঠান রবি। তাদের কারিগরি সহযোগিতা করেছে আন্তর্জাতিক সাহায্য সংস্থা ওয়াটার এইড।
রবির তত্ত্বাবধানে যাত্রীদের বিনা মূল্যে বিশুদ্ধ পানি পানের সুবিধা প্রদান করা এবং এই প্রকল্পের দেখাশোনার জন্য এখানে দুজন তদারককারী (কেয়ারটেকার) রয়েছেন। এখানকার তদারককারী আলমগীর হোসেন জানান, অক্টোবরের ২৭ তারিখ থেকে যাত্রীদের জন্য পানি পানের ব্যবস্থা করা হয়েছে। পাঁচ হাজার লিটার ধারণক্ষম একটি ট্যাংকিতে তিনটি ওয়াটার ফিল্টার দিয়ে পানি বিশুদ্ধ করা হয়। তাঁর দাবি, এখানকার পানি শতভাগ বিশুদ্ধ। যাত্রীদের পানি পানের সুবিধার্থে এখানে রয়েছে পুরুষ, মহিলা ও প্রতিবন্ধীদের আলাদা পানির কল। কমলাপুর স্টেশনের প্ল্যাটফর্ম যেমন সারাক্ষণ যাত্রীদের পদচারণে মুখর থাকে, তেমনি পানির কলগুলো থেকেও সারাক্ষণ তৃষ্ণার্ত যাত্রীদের হাতের স্পর্শে ঝরঝর করে গ্লাসে, বোতলে পানি অবিরাম ধারায় পড়তে থাকে।
নারায়ণগঞ্জগামী ট্রেনের যাত্রী তাজুল ইসলাম অনেকক্ষণ ধরে ট্রেনের জন্য অপেক্ষা করছেন। ট্রেন আসতে ঢের দেরি। প্ল্যাটফর্মে খানিক সময় পায়চারি করা আর প্ল্যাটফর্মের কংক্রিটের বেঞ্চিতে বসে থাকতে থাকতে তাঁর পানির তিয়াস লাগে। তখন তিনি ছুটে আসেন পানির কলের কাছে। আঁজলাভরে পান করেন পানি। তিনি জানান, এই তো কয়েক দিন আগেও স্টেশনে এসে তৃষ্ণা পেলে গাঁটের পয়সা খরচ করে পানি কিনে খেতে হতো। বিনা মূল্যে পানি পানের ব্যবস্থা করায় ভালোই হয়েছে।
স্টেশনে আসা সব যাত্রীর জন্যই এখানকার বিশুদ্ধ পানির সরবরাহ পরম স্বস্তি এনে দিয়েছে। এখানকার কেয়ারটেকার আলমগীর হোসেন জানান, অনেক যাত্রী শুধু পানি পান করেই সন্তুষ্ট থাকতে চান না, তাঁরা চান পানি পানের আগে পানির ঝাপটায় চোখ-মুখ থেকে ক্লান্তির রেশটুকু বিদায় দিতে। কিন্তু এটা তো বিশুদ্ধ পানি। এটা শুধু খাওয়ার জন্য, হাত-মুখ ধোয়ার জন্য নয়। যাত্রীরা তাঁর কথার তোয়াক্কা করেন না। আলমগীরের কথার সত্যতা মিলল খানিক বাদেই। অনেককেই দেখা গেল, পানি পানের আগে হাত-মুখ ধুয়ে নিচ্ছেন। আবার অক্ষরজ্ঞানহীন কেউ কেউ পুরুষ, মহিলা ও প্রতিবন্ধী লেখা পানির কলের যেটা খুশি, সেটায় এসে পানি পান করে চলে যাচ্ছেন। এ নিয়ে সারা দিনই পানি পানরত যাত্রীদের সঙ্গে কেয়ারটেকারের বচসা লেগেই থাকে। এতে অবশ্য যাত্রীরাই বিজিত হয়ে বীরদর্পে পানি পান করে যান। নব্য স্থাপিত পানির কলের সুবিধা ও অসুবিধা নিয়ে কথা হয় কমলাপুর রেলস্টেশনের স্টেশন ম্যানেজার নৃপেন্দ্র সাহার সঙ্গে। তিনি জানান, তাঁর কাছেও অনেক যাত্রী অভিযোগ করেছেন যে এখানে যেন হাত-মুখ ধোয়া ও অজু করার ব্যবস্থা রাখা হয়। এ ব্যাপারে অচিরেই রবি ও ওয়াটার-এইডকে জানানো হবে বলে তিনি আশ্বস্ত করেন।
</doc>
<doc>
﻿গীতাঞ্জলির অনুবাদে চার্লস এন্ড্রুজের কোনো ভূমিকা ছিল না, এ কথা সত্যি। তবে এ কথাও ঠিক, শান্তিনিকেতনে আনুষ্ঠানিকভাবে যোগ দেওয়ার পর রবীন্দ্রনাথের ইংরেজি অনুবাদ সম্পাদনায় তিনি ক্রমেই গুরুত্বপূর্ণ হয়ে ওঠেন। কবির অনেক ইংরেজ বন্ধু, যাঁরা এন্ড্রুজের সাহিত্যবোধের ওপর মোটেই আস্থাবান ছিলেন না, তাঁরা এই প্রভাব মোটেই ভালো চোখে দেখেননি।
ব্রিটিশ ধর্মযাজক চার্লস এন্ড্রুজ প্রথম ভারতে আসেন ১৯০৪ সালে দিল্লির সেন্ট স্টিফেন্স কলেজের শিক্ষক হিসেবে। রবীন্দ্রনাথ ও তাঁর সাহিত্যকর্মের সঙ্গে পরিচিত হলেও কবির সঙ্গে তাঁর প্রথম মুখোমুখি সাক্ষাৎ হয় ১৯১২ সালে, কবির ইংল্যান্ড ভ্রমণের সময়। ৩ জুলাই রটেনস্টাইনের হ্যাম্পস্টেডের বাসায় যে সাহিত্য আসর বসে, যেখানে কবি ইয়েটস রবীন্দ্রনাথের গীতাঞ্জলি থেকে গোটাকয় কবিতা পাঠ করে শোনান; এন্ড্রুজও সেখানে উপস্থিত ছিলেন। সেই সাক্ষাতের বিবরণ এন্ড্রুজ নিজেই দিয়েছেন মডার্ন রিভিউ পত্রিকায় প্রকাশিত এক প্রবন্ধে:
‘একজন লম্বা-পাতলা মানুষ আমার দিকে দ্রুত এগিয়ে আসছেন, তা আমি টের পেয়েছিলাম। ইনি যে রবীন্দ্র বাবু, যার ছবির সঙ্গে আমি আগে থেকেই পরিচিত ছিলাম, তাঁর কান্তিমান চেহারা দেখেই আমি বুঝেছিলাম। আমি তাঁকে প্রণাম জানাতে যাবার আগেই তিনি আমার হাত দুখানি নিজের হাতে নিয়ে বললেন, “মি. এন্ড্রুজ, আপনার সঙ্গে সাক্ষাতের জন্য আমি দীর্ঘদিন থেকে প্রতীক্ষা করছি। আপনাকে বুঝিয়ে বলতে পারব না, আপনাকে দেখার জন্য আমি কী রকম ব্যাকুল ছিলাম”।’
সেই আসরে ইয়েটসের কণ্ঠে গীতাঞ্জলি থেকে আবৃত্তি শুনে এন্ড্রুজ প্রবল রকম আলোড়িত হয়েছিলেন। সেই অভিজ্ঞতার কথা বিবৃত করতে গিয়ে তিনি লেখেন:
‘জানালার ধারে আমি বসে ছিলাম। সেই দীর্ঘ গ্রীষ্ম সন্ধ্যার ম্লান আলোয় ইয়েটস রবীন্দ্রনাথের কবিতা একের পর এক পড়ে গেলেন। বাইরে ব্যস্ত-সমস্ত মানুষের ভিড়। আর এ ঘরের ভেতরে আমরা শুনছিলাম (বাঙালি কবির) হূদয়-মথিত একটি সহজিয়া বাণী। গভীর প্রত্যয়ের সঙ্গে উচ্চারিত সেই বাণী ছিল বিপন্ন এই পৃথিবীর জন্য শান্তির প্রলেপ।’
(হিউ টিঙ্কার, দি অরডিল অব লাভ: সি এফ এন্ড্রুজ অ্যান্ড ইন্ডিয়া, অক্সফোর্ড ইউনিভার্সিটি প্রেস, ১৯৭৯, পৃ. ৫৬-৫৭-এ উদ্ধৃত)
আজীবন স্থায়ী এক বন্ধুত্বের সেই শুরু। গীতাঞ্জলির অনুবাদে যে এন্ড্রুজের কোনো ভূমিকা ছিল না, এই ঘটনা থেকে তা নিঃসন্দেহে প্রমাণিত। তবে এ কথাও ঠিক, প্রথম পরিচয়ের সময় থেকেই এন্ড্রুজ রবীন্দ্রনাথের কবিতা অনুবাদের সম্পাদনায় সক্রিয়ভাবে জড়িয়ে পড়েন। রবীন্দ্রনাথ বরাবর বলে এসেছেন, ভালো ইংরেজ কবির হাত দিয়ে সম্পাদনার কাজ তিনি সারতে চান। এটা কিছুটা বিস্ময়কর যে এন্ড্রুজের কাব্যবিষয়ক কোনো প্রমাণিত জ্ঞান না থাকা সত্ত্বেও তিনি এই স্বল্প পরিচিত ইংরেজের ওপর এত সহজে এতটা নির্ভরশীল হয়ে ওঠেন। এর একটা কারণ সম্ভবত এই যে এন্ড্রুজের ভারত-প্রীতি ও তাঁর প্রতি নিঃস্বার্থ মনোভাব বিষয়ে রবীন্দ্রনাথ নিঃসন্দেহ ছিলেন। যে কথা ইয়েটস বা পাউন্ড কারও সম্বন্ধেই বলা যায় না। এন্ড্রুজ যে খ্রিষ্ট ধর্মতত্ত্বে বিশ্বাস করতেন, যা প্রথাগত খ্রিষ্টধর্ম থেকে কিছুটা হলেও আলাদা ছিল, তাও হয়তো কবিগুরুকে আকৃষ্ট করেছিল। এন্ড্রুজ ভারতে এবং আফ্রিকায় ব্রিটিশ ঔপনিবেশিক শাসনের তীব্র বিরোধিতা করেন। এন্ড্রুজ যার সদস্য ছিলেন, ঔপনিবেশিকতার প্রশ্নে সেই অ্যাংলিকান চার্চের অবস্থান অনেক বেশি আপসমূলক থাকায় তিনি পরে এই চার্চ থেকে বেরিয়ে আসেন।
রটেনস্টাইনের বাসায় প্রথম সাক্ষাতের অব্যবহিত পরে রবীন্দ্রনাথের সাউথ কেনসিংটনের ভাড়াটে বাসায় এন্ড্রুজ ইয়েটস সম্পাদিত গীতাঞ্জলি ও তাঁর লেখা এক দীর্ঘ ভূমিকা পড়ার সুযোগ পান। ইন্ডিয়া সোসাইটি গীতাঞ্জলির প্রুফ কপি পাঠিয়েছিলেন কবির কাছে তাঁর চূড়ান্ত অনুমোদনের জন্য। কবি সেই সময় এন্ড্রুজকে তার প্রুফ পড়ে দেখার অনুরোধ করেন। ইয়েটস সে বইয়ের জন্য যে সুপরিচিত ভূমিকাটি লেখেন, এন্ড্রুজ তার কোনো কোনো বাক্যের বিষয়ে তীব্র আপত্তি জানান। এ নিয়ে রটেনস্টাইনের কাছে এক পত্রে তিনি এই বলে অনুযোগ করেন, ভূমিকাটি রবীন্দ্রনাথের কবিতার জন্য যথাযোগ্য হয়নি। শেষ পর্যন্ত এন্ড্রুজের দাবি মেনে গীতাঞ্জলির ভূমিকা থেকে আপত্তিকর একটি লাইন বাদ দেওয়া হয়। এন্ড্রুজ গীতাঞ্জলির ৫২ সংখ্যক কবিতার কিছু কিছু শব্দেও আপত্তি তোলেন। রবীন্দ্রনাথ কিছুটা নিরুপায় হয়েই সেই পরিবর্তনে সায় দেন, কিন্তু পরে এ নিয়ে ইয়েটস তাঁর ঘোর আপত্তি জানালে তিনি কার্যত ক্ষমা প্রার্থনা করেন এবং ম্যাকমিলান সংস্করণে প্রয়োজনমতো পুনঃসংশোধনের জন্য ইয়েটসের কাছে সানুনয় অনুরোধ জানান। ১৯১৩ সালের ২৬ জানুয়ারি ক্রুদ্ধ ইয়েটসের কাছে এক চিঠিতে রবীন্দ্রনাথ লেখেন:
‘আপনাদের ভাষার গুণাগুণ বিচারে আমি সম্পূর্ণ অক্ষম। মি. এন্ড্রুজ এই পরিবর্তনের জন্য যেভাবে চাপাচাপি করেন তার ফলে স্নায়বিক দুর্বলতার কারণে আমি তাতে সম্মত হই। আমার আশা, গ্রন্থটির দ্বিতীয় সংস্করণের সময় আপনি কষ্ট করে ফের প্রুফ দেখে প্রয়োজনীয় সংশোধন করে যা গ্রহণ-বর্জন করা দরকার, তা নিশ্চিত করবেন।’
(দ্য জার্নাল অব দ্য হিউম্যানিটিজ, ভলিউম ৪, সংখ্যা ৯, পৃ. ২২৮-এ উদ্ধৃত)
সে বছর শেষ না হতেই এন্ড্রুজ শান্তিনিকেতনে যোগ দেন, প্রথমে একজন মান্যবর অতিথি, পরে রবীন্দ্রনাথের ঘনিষ্ঠ সহকর্মী হিসেবে। গোড়া থেকেই তাঁর অনুবাদের চূড়ান্ত সম্পাদনার কাজে এন্ড্রুজের পরামর্শ মেনে চলতেন রবীন্দ্রনাথ। ম্যাকমিলানের সঙ্গে বই প্রকাশনা নিয়ে দেনদরবারের দায়িত্বও অনেকটা বর্তায় এন্ড্রুজের ওপর। তাঁর বাংলা জ্ঞান ছিল নামমাত্র। কিন্তু রবীন্দ্রনাথের কাছে তাঁর অনুবাদের সম্পাদনায় এটাই ছিল সর্বোত্তম পথ—ইংরেজি ভাষান্তর করবেন তিনি নিজে আর এন্ড্রুজ সেই ভাষান্তরের গঠনগত কোনো পরিবর্তন না করে শুধু ব্যাকরণ ও ভাষাতাত্ত্বিক শুদ্ধতা নিশ্চিত করবেন। রবীন্দ্রনাথ মনে করতেন, সম্পাদক মূল ভাষা (অর্থাৎ, এই ক্ষেত্রে বাংলা) যত কম জানবেন, অনূদিত কবিতা তত বেশি অক্ষত থাকবে। এন্ড্রুজের ওপর তাঁর এই নির্ভরতা নিয়ে পরবর্তীকালে অনেকের সঙ্গে রবীন্দ্রনাথের মতান্তর ঘটে। তিনি এই পরোপকারী ইংরেজ বন্ধুটির ওপর কতটা নির্ভরশীল হয়ে পড়ছেন, তা স্পষ্টভাবে ধরা পড়ে গীতাঞ্জলির ৬৭ সংখ্যক কবিতার পুনঃসম্পাদনা নিয়ে ইংরেজ রাজকবি রবার্ট ব্রিজেসের সঙ্গে বাগিবতণ্ডায়।
শান্তিনিকেতন বিদ্যালয়ের ব্যবস্থাপনায় এন্ড্রুজের বর্ধিত ভূমিকাও প্রশ্নবিদ্ধ হয়। তা সত্ত্বেও রবীন্দ্রনাথ এই ইংরেজ যাজকের প্রতি তাঁর শ্রদ্ধা ও ভালোবাসা হারাননি। এন্ড্রুজের রাজনৈতিক অবস্থানও তাঁকে রবীন্দ্রনাথের নিকটবর্তী করে। ভারত, দক্ষিণ আফ্রিকা ও ফিজিতে ব্রিটিশবিরোধী রাজনীতির সঙ্গে তিনি প্রত্যক্ষভাবে জড়িত ছিলেন। মহাত্মা গান্ধী ও জওহরলাল নেহরুর সঙ্গে তাঁর ব্যক্তিগত সখ্য ছিল। এন্ড্রুজ ভারতের একাধিক বড়লাটের সঙ্গেও ঘনিষ্ঠভাবে পরিচিত ছিলেন এবং কখনো কখনো ভারতীয় রাজনীতিক ও ঔপনিবেশিক অধিকর্তাদের মধ্যে যোগ্যসূত্র হিসেবে কাজ করেন। ১৯৪০ সালের ৫ এপ্রিল আকস্মিকভাবে দেহ ত্যাগ করেন এন্ড্রুজ। একই দিন শান্তিনিকেতনের মন্দিরে এক প্রার্থনা তথা শোকসভায় রবীন্দ্রনাথ বললেন, ‘খ্রিষ্টধর্মের এমন উজ্জীবন (ট্রায়াম্ফ) আমি অন্য কারো মধ্যে দেখিনি। তাঁর আত্মত্যাগ, নিজেকে সম্পূর্ণ নিঃস্বার্থভাবে সমর্পণের ক্ষমতা, আমাদের মনে চিরজাগরূক হয়ে থাকবে।’
নিজের ৮০তম জন্মদিনে রবীন্দ্রনাথ পুনরায় ফিরে যান তাঁর বন্ধু চার্লি এন্ড্রুজের স্মৃতিতে: 
‘এন্ড্রুজের কাছে আমি ব্যক্তিগতভাবে ঋণী। আমার পরিণত বয়সে ইংরেজ জাতির জন্য শ্রদ্ধাবোধ রক্ষায় তিনি আমাকে সাহায্য করেন—যে শ্রদ্ধাবোধ থেকে আমি একসময় তাঁদের সাহিত্য দ্বারা অনুপ্রাণিত হয়েছিলাম, কিন্তু (শেষ বয়সে) তা আমি হারাতে বসেছিলাম। এন্ড্রুজের স্মৃতির মাধ্যমে তাঁর স্বজাতির অন্তর্গত মহত্ত্বের স্মৃতি আমার মনে জাগরূক থাকবে। এন্ড্রুজ এবং তাঁর মতো (গুটিকয়) ইংরেজ শুধু আমার ব্যক্তিগত অন্তরঙ্গতম বন্ধুই ছিলেন না, তাঁরা সমগ্র বিশ্ববাসীরই বন্ধু ছিলেন। তাঁদের সঙ্গে পরিচিত হতে পারা আমার জন্য এক গভীর পাথেয়। তাঁরা আমাকে এই বিশ্বাসবোধে উজ্জীবিত করেছেন যে এই রকম ইংরেজ আরও থেকে থাকলে তাঁরাই ইংরেজ জাতিকে তাদের জাহাজডুবি থেকে উদ্ধার করবেন, তাদের সম্মান পুনরুদ্ধারে সক্ষম হবেন। তাদের সঙ্গে পরিচিত না হলে পশ্চিমাসমূহের জাতির প্রতি আমার গভীর শঙ্কা কোনোভাবেই দূর হতো না।’
(ই জে টমসন, রবীন্দ্রনাথ টেগোর, হিজ লাইফ অ্যান্ড ওয়ার্ক, অ্যাসোসিয়েশন প্রেস, কলকাতা, ১৯২২, পৃ. ২৮১)
[একটি অধ্যায়]
</doc>
<doc>
﻿প্রত্যেক পরিবারেই আদর-স্নেহ ছাড়াও বাবার একটি বিশেষ ভূমিকা থাকে। প্রাণিকুলে পশুপাখিসহ অন্যান্য জীবের মধ্যেও বাবার ভূমিকা লক্ষণীয়। তবে সব বাবাই সমান নয়। কোনো বাবা ভালো, কোনো বাবা মন্দ। তাদের কথা এখানে সংক্ষেপে তুলে ধরা হলো।
‘রেড ফক্স’ বলে পরিচিত একজাতের খ্যাঁকশিয়াল রয়েছে। ওদের মধ্যে বাবা খুব দায়িত্বশীল হয়ে থাকে। ছানা জন্ম দেওয়ার পর মা শিয়াল পুরো এক মাস গর্তে পড়ে থাকে। শত্রুর নজর এড়াতে ছানাগুলোকে আগলে রাখে বুকের ভেতর। ওদের ওম দেয়। একই সঙ্গে হরদম দিতে হয় দুধ। এ সময় প্রচুর খাবারের দরকার হয় মা শিয়ালের। দফায় দফায় খাবার জোগাড়ের পুরো দায়িত্ব পালন করে বাবা শিয়াল। ছানাগুলো একটু বড় হলে তখন ওদের সঙ্গে সারাক্ষণ খেলে বেড়ায় বাবা। শিকার করা শেখায়। তিন মাস পর বাবা ওদের বোঝায়, মুখে মুখে খাবার তুলে দেওয়ার দিন শেষ। এবার নিজেরাই শিকার করে খাও। 
ইউরোপের ফ্যালারোপ পাখি বাবা হিসেবে অতুলনীয়। বাসা তৈরি থেকে শুরু করে ডিমে তা দেওয়া, ছানাকে খাইয়ে বড় করা—সবই করে থাকে বাবা ফ্যালারোপ। এদিক থেকে সি-হর্স বা ঘোড়ামাছের বাবা এককাঠি ওপরে। স্ত্রী ঘোড়ামাছ এসে পুরুষ ঘোড়ামাছের বিশেষ থলেতে ডিম পেড়ে যায়। প্রজাতিভেদে এসব থলেতে ১০ থেকে ৩০০টি পর্যন্ত ডিম থাকে। থলের ভেতরই ডিম ফুটে পোনা বের হয়। প্রজাতিভেদে ১০ থেকে ৩০ দিন পর্যন্ত সময় লাগে ডিম ফুটতে। 
যুক্তরাষ্ট্রের ফ্লোরিডার দক্ষিণাঞ্চলীয় উপকূল ও মেক্সিকো উপসাগরের উত্তরাঞ্চলে এক জাতের মাগুর মাছ পাওয়া যায়। এই মাগুরের মধ্যে মা মাছটি ডিম পাড়লে বাবা তা মুখে পুরে নেয়। ডিম মুখে থাকায় বাবা মাগুরের খাওয়া বন্ধ হয়ে যায়। এ সময় তার শরীরে জমে থাকা চর্বি হজম হয়ে পুষ্টি জোগায়। মাসখানেক পর ডিম থেকে পোনা বের হয়। পোনাগুলো স্বাধীনভাবে বিচরণের ক্ষমতা অর্জনে আরও দুই-তিন সপ্তাহ সময় লেগে যায়। এতে বাবা মাছটির ওপর দিয়ে যে কত বড় ধকল যায়, তা পরিষ্কার। 
বিড়ালজাতীয় প্রাণীর মধ্যে বেশির ভাগ বাবাই মন্দ। যেমন বাঘ। বাবা বাঘ বাগে ফেলে নিজের ছানা খেয়ে ফেলে। বন্য জন্তুর মধ্যে বাবা হিসেবে গ্রিজলি ভালুক নাকি সবচেয়ে মন্দ। মা ভালুক ছানাগুলোকে লুকিয়ে রাখতে অনেক কৌশল করে। এর পরও একপর্যায়ে বাচ্চার খোঁজ পায় বাবা ভালুক। তবে বেশির ভাগ ক্ষেত্রে মা ভালুক মরণপণ লড়ে তার বাচ্চাগুলোকে রক্ষা করে। 
 শরিফুল ইসলাম ভূঁইয়া
সূত্র: ন্যাশনাল ওয়াইল্ডলাইফ
</doc>
<doc>
﻿১৬ নভেম্বর যুক্তরাষ্ট্রের ক্যালিফোর্নিয়ায় গুগলের একটি বিশেষ সম্মেলন দিজ গো টু ১১-এ গুগলের নতুন সেবা ‘গুগল মিউজিক’ বাণিজ্যিকভাবে চালু করা হয়েছে।গত মে মাসে সানফ্রানসিসকোতে অনুষ্ঠিত গুগল প্রোগ্রামারদের সম্মেলন গুগল আইওতে গুগল মিউজিক উন্মোচন করলেও এত দিন তা পরীক্ষামূলক ছিল। গুগল মিউজিকের ব্লগসাইটের তথ্যমতে, গুগল মিউজিকে আপনি প্রায় ২০ হাজার গান জমা করে রাখতে পারবেন সম্পূর্ণ বিনা মূল্যে। এতে সর্বাধুনিক ক্লাউড প্রযুক্তি ব্যবহার করা হয়েছে, যার ফলে আপনি যেকোনো জায়গা থেকে যেকোনো সময়ে গান শুনতে পারবেন। শুধু শোনা নয়, গান আদান-প্রদান, অন্যের সঙ্গে বিনিময়, গান অনলাইনে রাখা ও কেনাবেচাও করা যাবে।গুগল মিউজিক স্বয়ংক্রিয়ভাবে আপনার কেনা ও আপলোড করা মিউজিক সিনক্রোনাইজ করে রাখবে। ফলে গান শোনার জন্য যে যন্ত্রই ব্যবহার করুন না কেন আপনার তৈরি করা প্লে লিস্ট অটুট থাকবে। 
গুগলের দেওয়া তথ্যমতে, গুগলের নিজস্ব অ্যান্ড্রয়েড বাজারকে আরও বিকশিত করতে এই পদক্ষেপ নেওয়া হয়েছে।এ কারণে শুধু অ্যান্ড্রয়েড স্টোর থেকে গান কেনাবেচা ও ডাউনলোডের ব্যবস্থা রাখা হয়েছে। অ্যান্ড্রয়েড ফ্রয়ো (অ্যান্ড্রোয়েড ২.২) এবং এর পরবর্তী যেকোনো সংস্করণ আছে এমন মোবাইল ফোনে গুগল মিউজিক সরাসরি ব্যবহার করা যাবে। অ্যান্ড্রয়েড অপারেটিং সিস্টেমে চলা ২০ কোটির বেশি স্মার্টফোনের জন্য নিজস্ব মিউজিক স্টোর করা না হলে অ্যান্ড্রয়েডের ভবিষ্য ৎ হুমকির মুখে পরতে পারে বলে মন্তব্য করেছিলেন টেক বিশেষজ্ঞরা। অ্যাপল কম্পিউটার ইনকরপোরেটেডের মালিকানাধীন আই টিউনস ও অনলাইনে কেনবেচার সবচেয়ে বড় ওয়েবসাইট আমাজন ডট কমের শক্ত প্রতিদ্বন্দ্বী হিসেবে আবির্ভূত হয়েছে গুগল মিউজিক।মূলত অনলাইন গানের ব্যবসায় শক্ত অবস্থান তৈরি করতে দীর্ঘমেয়াদি পদক্ষেপের অংশ হিসেবে গুগল মিউজিক সেবা চালু করল।
গানের বিশালভান্ডার নিয়ে গুগল মিউজিক যে তার প্রতিদ্বন্দ্বীদের শক্ত প্রতিযোগিতার মুখোমুখি করবে সেটা নিয়ে সন্দেহ নেই। অনলাইন মিউজিকের বাজার দখলের জন্য ‘গুগল মিউজিক’ বিশ্বের তিনটি বড় মিউজিক প্রতিষ্ঠান ইউনিভারসেল মিউজিক গ্রুপ, সনি মিউজিক এন্টারটেইনমেন্ট এবং ইএমআই গ্রুপের সঙ্গে চুক্তি করেছে।এ ছাড়া আরও ২৩টি প্রতিষ্ঠানের সঙ্গে চুক্তি হয়েছে গুগলের।শিল্পী ও ব্যান্ডদলে সঙ্গেও গুগুল চুক্তি করা শুরু করেছে।ভবিষ্যতে লাইভ কনসার্ট দেখার ব্যবস্থা রাখা হবে গুগল মিউজিকে। বর্তমানে শুধু যুক্তরাষ্ট্রে বসবাসকারীরা গুগল মিউজিক ব্যবহার করতে পারেন।
বাকি বিশ্বের জন্য কিছুদিনের মধ্যে উন্মুক্ত করে দেওয়া হবে গুগল মিউজিক। 
তবে অনলাইনে গান কেনাবেচার অগ্রদূত আমাজন ক্লাউড প্লেয়ার, এক হাজার কোটিবারের বেশি ডাউনলোড করার রেকর্ডধারী আইটিউনসের বিপরীতে গুগল মিউজিক কতটা শক্ত অবস্থান গড়বে, সেটা সময়ই বলে দেবে। গুগল মিউজিক নিয়ে গুগলের ভিডিও পাওয়ার ঠিকানা: www.youtube.com/watch?feature=player^embedded&v=NI8rQEHoE24
</doc>
<doc>
﻿একসময় নিয়মিত ‘হিল ওয়াক’ অর্থাৎ পাহাড়ে হাঁটার চর্চা করতেন সাবেক সেনা কেরি ফুলার। সৈনিক ছিলেন বলে দৌড়-ঝাঁপ কোনো ব্যাপার ছিল না তাঁর জন্য। কিন্তু আজ সেই মানুষটি অসহায়। পশ্চিম মিডল্যান্ডসের ডাডলির বাড়ি থেকে বেরিয়ে গজকয়েক হাঁটলেই এখন তাঁর হাঁপ ধরে যায়। নিয়মিত কয়েক পদের ওষুধ খেতে হয় তাঁকে। ঠিকমতো ওষুধ না খেলেই শরীরে শুরু হয় তীব্র ব্যথা। বিশেষ করে যেদিন বেশি শীত পড়ে, সেদিন আর তিনি ঘর থেকে বেরুতেই পারেন না। 
আজ থেকে ২০ বছর আগে কুয়েত দখলকারী ইরাকি সেনাবাহিনীকে হটাতে মার্কিন নেতৃত্বাধীন জোটবাহিনী বিমান-হামলা শুরু করেছিল। পারস্য উপসাগরীয় এলাকায় জোটবাহিনীর ওই অভিযানের নাম ছিল অপারেশন ডেজার্ট স্টর্ম। এতে যোগ দেওয়া ব্রিটিশ বিমান সেনাদের একজন ছিলেন কেরি ফুলার। সৌদি আরবের আল-জুবায়েলে মোতায়েন আরএএফ হেলিকপ্টার ফোর্সে জ্যেষ্ঠ এয়ারক্র্যাফটম্যান ছিলেন তিনি। 
সাদ্দামের সম্ভাব্য রাসায়নিক অথবা জীবাণু অস্ত্রের হামলা থেকে বাঁচাতে ডেজার্ট স্টর্মের আন্তর্জাতিক সেনাদের শরীরে অভিযানে যাওয়ার আগে বিভিন্ন টিকা ও ইনজেকশন দেওয়া হয়। ওই ইনজেকশন প্রয়োগ করার এক সপ্তাহের মধ্যেই ফুলারকে স্থায়ী অবসন্নতায় পেয়ে বসে। হাসপাতালে ভর্তি করতে হয় তাঁকে। কিছুদিনের মধ্যে ফুলার হাসপাতাল ছেড়ে কাজে যোগ দিলেন। কিন্তু স্বাস্থ্য আর আগের মতো ভালো হলো না। মধ্যপ্রাচ্য ছেড়ে দেশে ফেরার পর এক বছরের মধ্যে তাঁকে আবার হাসপাতালে ভর্তি হতে হলো। স্থায়ী দুর্বলতা ও অবসন্নতাসহ বিভিন্ন ব্যাধি ধরা পড়ল শরীরে। মাত্র ৪০ বছর বয়সে একবার স্ট্রোকও হয়েছে তাঁর, যে কারণে একটু তোতলাতে হয়। এ পর্যন্ত সুস্থ হয়ে উঠতে পারেননি ফুলার।
কেরি ফুলারের মতো উপসাগরীয় যুদ্ধে অংশ নেওয়া বহু পশ্চিমা সেনা এখনো নানা অসুখে ভুগছেন। তাঁদের এই অসুস্থতা পরিচিতি লাভ করেছে ‘গালফ ওয়ার সিনড্রোম’ হিসেবে। কথিত গালফ ওয়ার সিনড্রোমের প্রধান লক্ষণগুলো হচ্ছে দীর্ঘমেয়াদি অবসন্নতা, মাথাব্যথা, অস্থির সংযোগস্থলে তীব্র ব্যথা, নিদ্রাহীনতা, পেটের সমস্যা, পাকস্থলী ও শ্বাস-প্রশ্বাস প্রক্রিয়ার জটিলতা এবং মানসিক সমস্যা। 
বিশেষজ্ঞদের মনে এ নিয়ে কোনো সন্দেহ নেই, উপসাগরীয় যুদ্ধে অংশ নেওয়া সেনাদের অনেকে বিভিন্ন অসুখে আক্রান্ত হয়েছেন, যার ব্যাখ্যা পাওয়া যায়নি। তবে দুই দশক পরেও চিকিৎসকেরা এর কারণ নিয়ে একমত হতে পারেননি। গালফ ওয়ার সিনড্রোম শুধুমাত্র ডেজার্ট স্টর্মে অংশ নেওয়া সেনাদের মধ্যে সীমিত একটি বিশেষ রোগ কি না, তা নিয়েও মানবাধিকারকর্মী ও চিকিৎসকেরা একমত নন। 
কেরি ফুলারের বিশ্বাস, উপসাগরীয় যুদ্ধে অংশ নেওয়ার কারণেই তিনি অসুস্থ হয়েছেন। ফুলার বলেন, ‘সজ্ঞানে হোক আর অজ্ঞানে হোক, আমাদের গবেষণার গিনিপিগ হিসেবে ব্যবহার করা হয়েছে। যুদ্ধে যেতে আমার কোনো অসুবিধা ছিল না। কিন্তু নিজের পক্ষের মানুষেরাই আমার দেহে বিষপ্রয়োগ করবে, সেটা ভাবতে পারিনি। আমার মতো ওই যুদ্ধে যোগ দেওয়া অনেক সেনাই মনে করেন, এ অবস্থার মধ্যে পড়ার চেয়ে যুদ্ধে মরাই অনেক ভালো ছিল।’
শুধু রোগের কারণ বা ধরন নয়, এ ধরনের সমস্যায় আক্রান্ত সেনার সংখ্যা নিয়েও মতভেদ রয়েছে। দাপ্তরিক হিসাব অনুযায়ী যুক্তরাজ্যে উপসাগরীয় যুদ্ধে অংশ নেওয়া সেনাদের মধ্য থেকে এ পর্যন্ত এক হাজার ৫০০ জন গালফ ওয়ার সিনড্রোমে ভোগার কথা উল্লেখ করে যুদ্ধভাতা দাবি করেছেন। তবে মানবাধিকারকর্মীরা বলেছেন, প্রকৃতপক্ষে আক্রান্ত সেনাদের সংখ্যা এর চেয়ে কয়েক গুণ বেশি।
সেনাদের অসুস্থতার কারণ নিয়ে নানা তত্ত্ব রয়েছে। এর মধ্যে রয়েছে টিকা, বর্মভেদী অস্ত্রে ব্যবহূত ইউরেনিয়াম, অরগানোফসফেট কীটনাশক, নার্ভ এজেন্ট ও জ্বলন্ত তেলকূপ থেকে ছড়িয়ে পড়া বিষাক্ত ধোঁয়া—এ সবকিছুই। পাশাপাশি মানসিক চাপ এবং যুদ্ধক্ষেত্রের উত্তেজনারও ভূমিকা থাকতে পারে বলে মনে করা হয়।
লন্ডনের কিংস সেন্টার ফর মিলিটারি হেলথ রিসার্চের পরিচালক এবং ব্রিটিশ প্রতিরক্ষা মন্ত্রণালয়ের উপদেষ্টা প্রফেসর সাইমন ওয়েসেলি বলেছেন, গালফ ওয়ার সিনড্রোম বলে আলাদা কোনো রোগের অস্তিত্ব আছে বলে তিনি বিশ্বাস করেন না। তবে এই প্রফেসরও মনে করেন উপসাগরীয় যুদ্ধে যোগ দেওয়া সেনাদের ওই সব অসুস্থতার সঙ্গে যুদ্ধের একটা সম্পর্ক আছে। বিবিসিকে ওয়েসেলি বলেন, ‘এটা নিয়ে বিতর্কের অবকাশ নেই যে উপসাগরীয় যুদ্ধফেরত সেনাদের মধ্যে একটা স্বাস্থ্যসমস্যা আছে। ...কোনো সমস্যা আছে কি? হ্যাঁ, সমস্যা একটা আছে। তা, এটা কী গালফ ওয়ার সিনড্রোম নাকি অন্য কিছু? আমি মনে করি, এটা একটা পরিসংখ্যানগত ও কারিগরি বিষয়, যার তেমন গুরুত্ব নেই।’
ব্রিটিশ প্রতিরক্ষা মন্ত্রণালয়ের মতও প্রফেসর ওয়েসেলির অনুরূপ। একজন মুখপাত্র বলেছেন, উপসাগরীয় যুদ্ধ ফেরত সেনাদের মধ্যে অনেকে অসুস্থ হয়েছেন এবং তাঁর সঙ্গে যুদ্ধের সম্পর্ক থাকতে পারে। তবে যুক্তরাষ্ট্র ও যুক্তরাজ্য এ বিষয়ে বিস্তর গবেষণা করেছে এবং তাতে দেখা গেছে, বিশেষ করে শুধু উপসাগরীয় যুদ্ধফেরত সেনাদেরই হয়েছে, এমন কোনো অসুখ নেই।
তবে সাবেক সেনাদের অনেকেই ব্রিটিশ প্রতিরক্ষা মন্ত্রণালয়ের বক্তব্য মেনে নিতে নারাজ। তাঁদের দাবি, মন্ত্রণালয় বিষয়টি অস্বীকার করার মাধ্যমে কাপুরুষতার পরিচয় দিচ্ছে। ন্যাশনাল গালফ ভেটেরানস অ্যান্ড ফ্যামিলিজ অ্যাসোসিয়েশনের শ্যন রাসলিং বলেন, ‘মন্ত্রণালয় জবাবদিহি করার ভয়ে ভীত। গালফ ওয়ার সিনড্রোম বলে কিছু আছে, স্বীকার করলে তাদের অনেক টাকা ক্ষতিপূরণ গুণতে হতে পারে।’
প্রফেসর ওয়েসেলি বললেন, হতভাগ্য ওই সেনারা তাঁদের অসুস্থতার কারণ সম্পর্কে কোনো দিনই হয়তো নিশ্চিত করে কিছু জানবেন না। তিনি বললেন, এখন নতুন গবেষণার জন্য বস্তা বস্তা টাকা দিলেও কাজ হবে না। কারণ, ইতিমধ্যেই এ নিয়ে যথেষ্ট গবেষণা হয়েছে। বিবিসি অনলাইন অবলম্বনে।
</doc>
<doc>
﻿মিসেস এরমোসিয়া দেল ফ্রেসনো একাধারে বিধবা ও গুরুত্বপূর্ণ মহিলা। অসংখ্য গুরুত্বপূর্ণ বিধবা অধ্যুষিত এই বিশাল শহরে মিসেস এরমোসিয়া দেল ফ্রেসনো-র মত এতটা গুরুত্বপূর্ণ আর কেউই নন। তার গুরুত্বের সঙ্গে মানানসই এক বিশাল প্রাসাদে তিনি গুরুত্বপূর্ণ আসবাবপত্র ও এক পাল পরিচারক পরিবেষ্টিত হয়ে বাস করেন এবং গুরুত্বপূর্ণ অনুষ্ঠান আয়োজনে সদাব্যস্ত, গুরুত্বপূর্ণ সভাসমিতির পৌরোহিত্য করেন। ভাগ্যের এক আজব কারসাজিতে এই চমৎকার প্রেক্ষাপটে একটা বিষয়েই কেবল গুরুত্বের অভাব, সেটা তার পরিবার : তার সন্দেহজনক বংশপরিচয়, সে ব্যাপারে কারো কোনো সংশয় নেই, বিশেষত সমাজের অন্যান্য গুরুত্বপূর্ণ মহিলাদের। তার বংশপরিচয়ের (যা কিনা তার রাজসিক বিবাহ অনুষ্ঠানের চটকেও চাপা পড়েনি) সাক্ষী কতিপয় যারপরনাই দীনহীন দূরসম্পর্কের আত্মীয়স্বজন, যাদের তিনি কালেভদ্রে দেখে থাকবেন। কখনো তাদের পরিচয় দিতে বাধ্য হলে - যা তিনি কৌশলে এড়িয়ে চলেন সচরাচর - তিনি তাদের নামধাম এবং সম্পর্কসূত্র আধহাসি আর আনমনা চাহনির মোড়কে ঢেকে দিতে সক্ষম হন, যদিও তার ভেতরের ছাইচাপা দেমাগ তখন ওঁৎ পাতা বাঘের মত আড়মোড়া ভেঙে অগ্নিথুতু ছিটাতে থাকে।

মিসেস এরমোসিয়া দেল ফ্রেসনো ঈশ্বর ও স্বর্গ-নরকে বিশ্বাস করেন। তার বিশ্বাস (যে বিষয়ে গীর্জার পুরোহিত ও তার সেবা সংগঠনের চেলাচামুণ্ডারা তাকে প্রায়শই নিশ্চয়তা দিয়ে থাকে) স্বর্গে তার জন্য একটা বড়সড় স্থান বাঁধা রয়েছে। তিনি অবশ্য, স্বাভাবিকভাবেই, এই পৃথিবীতেই বাকি জীবনটা কাটিয়ে দিতে পছন্দ করতেন কেননা এই জীবনটার সঙ্গে তার চমৎকার বনিবনা হয়ে গেছে ইতোমধ্যে - একমাত্র বংশপরিচয় বিষয়ক আজগুবী অভিযোগটুকু ছাড়া - , কিন্তু কোন এক সকালে হঠাৎ তার গুরুত্বপূর্ণ শয্যায় ঘুম থেকে জেগে (কিংবা না জেগে), মিসেস এরমোসিয়া দেল ফ্রেসনো তার গুরুত্বপূর্ণ চাকরবাকরদের চীৎকার আর আহাজারিতে হৃদয়ঙ্গম করেন যে তিনি মারা গেছেন। তিনি কিছুটা বিস্মিত এবং ভীত হয়ে পড়েন, কেননা তিনি বাইরে অতটা প্রকাশ না করলেও, ভেতরে ভেতরে বিশ্বাস করতেন যে তিনি অমর। সময় গড়িয়ে যায়, মিসেস এরমোসিয়া দেল ফ্রেসনো বৃথাই প্রতীক্ষা করে চলেন ফেরেশ্তাদের, যাদের তাকে বেহেশ্তের এক বিশাল প্রাসাদের কোনো এক নির্বাচিত কক্ষে নিয়ে যাওয়ার কথা। পরিবর্তে তার আত্মীয়স্বজনেরা (সেই অসহ্য আধভগ্নিটাসহ) এসে হাজির হয় সদলবলে এবং এই ভাবে অবশেষে তার বংশপরিচয় ফাঁস হয়ে যায় জপমালা হাতে সমাগত এবং তাকে পরিবেষ্টন করে রাখা গুরুত্বপূর্ণ মহিলাদের কাছে।

মিসেস এরমোসিয়া দেল ফ্রেসনো কথা বলতে চান কিন্তু একটা শব্দও উচ্চারণ করতে পারেন না । তিনি ব্যাখ্যা করে বলতে চান যে এই আত্মীয়রা গুরুত্বপূর্ণ কেউ নয়, যে তারা আসলে তার আত্মীয়ই নয়, তারা তাদের সম্পর্ক বাড়িয়ে বলছে, তাদের সঙ্গে হাত মেলাবার, আলিঙ্গন করার কিংবা সান্ত্বনা দেয়ার দরকার নেই, প্রয়োজন নেই তাদেরকে নিয়ে এত বাড়াবাড়ি করার, বোকা বোকা প্রশ্ন করার, কেননা তাদের কোনো গুরুত্ব নেই…কিন্তু ততক্ষণেও কেউ আসে না তাকে বেহেশ্তে নিয়ে যাওয়ার জন্য। যখন-তখন যাকে-তাকে যত্র-তত্র হুকুম দেয়ায় অভ্যস্ত মিসেস এরমোসিয়া দেল ফ্রেসনো ক্রমশ অধৈর্য হয়ে ওঠেন। ছয়টি অস্বস্তিকর দিন পার হয় এবং মিসেস এরমোসিয়া দেল ফ্রেসনো, অসহায় ভীতি আর ক্ষোভের সঙ্গে উপলব্ধি করেন যে তার উকিল, যাকে তিনি তার মূল্যবান ওয়ারিশপত্র (যেখানে তিনি তার সমস্ত সম্পত্তি দান করে যান বৃহদাকার সেবা সংগঠন সমূহকে যারা তার গুরুত্বের কথা প্রচার করবে জীবনভর) রচনার দায়িত্ব দিয়েছিলেন, তাকে বলছে যে এরকম কোনো ওয়ারিশপত্রর অস্তিত্ব নেই, কেননা মিসেস এরমোসিয়া দেল ফ্রেসনো শেষ মুহূর্ত পর্যন্ত - ঈশ্বর জানেন কেন! সংকোচ নাকি সংস্কার নাকি তার চরিত্রের দৃঢ়তা - তা তৈরি ও স্বাক্ষর করতে অস্বীকার করেছিলেন ।

সেবা সংগঠন এর চেলাচামুণ্ডাদের একটাই মন্তব্য ‘এমনটা কে ভাবতে পেরেছিল!’ বৈধ ওয়ারিশপত্রর অনুপস্থিতিতে তাহলে এটাই ধরে নিতে হয় যে তার সমূহ সম্পত্তির মালিক হবে তার বিষণœ আত্মীয় পরিজন। মিসেস এরমোসিয়া দেল ফ্রেসনো কথা বলতে চান, এই অসম্ভব অবিচারের বিরুদ্ধে প্রতিবাদ করতে চান, কিন্তু এখন তিনি এক ভূতুড়ে রাজ্যের বন্দি বাসিন্দা, কণ্ঠস্বর যাকে পরিত্যাগ করেছে। তিনি স্বর্গের দিকে তার হাত তুলতে চান, সেই স্বর্গ যা তার জন্য অদ্ভুতভাবে স্থগিত হয়ে গেছে, এবং সবাইকে জানাতে চান যে তার মহৎ অভিপ্রায়ের সঙ্গে প্রতারণা করেছে তার উকিল, সম্ভবত ঘৃণিত আত্মীয়স্বজনদের সঙ্গে যোগসাযশেই। কিন্তু তিনি তা পারেন না। তিনি কিছূই করতে পারেন না।



সপ্তাহের পর সপ্তাহ তিনি সেখানে পড়ে থাকেন, তার চমৎকার প্রাসাদে অনাকাক্সিক্ষত আত্মীয়স্বজনদের (সেই ঘৃণ্য আধভগ্নিটাসহ) অনুপ্রবেশের সাক্ষী হয়ে। তিনি তাদের দেরাজ খুলে তার চিঠিসমূহ পড়তে দেখেন, তার গয়না ও পশুচামড়ার পোশাক পরতে দেখেন, দেখেন তার চাকরদের হুকুম দিতে, মদের ভাণ্ডার শূন্য করে দিতে, শহরের গণ্যমান্য মহিলাদের আপ্যায়ন করতে দেখেন, যারা তাদের মরিয়াভাবে তোষামোদ করে নিজেদের সেবামূলক সংগঠনে যোগ দিতে। তিনি সেই মহিলাদের অনুনয় করতে শোনেন, এবং তার আত্মীয়দের অবশেষে সম্মত হতে ও চেক লিখে দিতে দেখেন। তিনি দেখেন তারা কীরকম ঠিক তার মত করে হাসতে শিখে গেছে, এবং যখন তার নাম উচ্চারিত হয় তখন ঠিক একই রকম আলগা ও উদাসীন মুখভঙ্গী করে থাকতেও।

তখন পর্যন্ত কেউ আসে না তাকে স্বর্গে তুলে নিয়ে যেতে। তিনি নিঃসাড়ে অদৃশ্য দেহে শুয়ে থাকেন তার বিছানায় অন্যদের মাঝখানে, যারা সেখানে তার গায়েবী শরীরের ওপরেই বিশদভাবে যৌনকর্ম করে, তার পবিত্র স্মৃতিকে অপবিত্র করে স্থূল, মোটা দাগের রসিকতায়, যারা তার দেমাগ নিয়ে খোলাখুলি মশকরা করে, যেনবা আর সব মানুষের মধ্যে তিনিই একমাত্র এই পাপে পাপী। যারা মূলত অসুখী তারাই দেমাগী হয়, তিনি তো কখনো অসুখী ছিলেন না - তিনি ছিলেন গুরুত্বপূর্ণ, অতীব গুরুত্বপূর্ণ।

অবশেষে একদিন, তিনি, মিসেস এরমোসিয়া দেল ফ্রেসনো, ধীরে ধীরে (যিনি কী না উন্মাদের জগতেও পালিয়ে বাঁচতে পারেন না) উপলব্ধি করেন, বিস্ময় ও হতাশার সঙ্গে, যে তাকে কখনোই এই ধরাধাম থেকে তুলে নেয়া হবে না, অপ্রত্যাশিতভাবে কোনো নরকেও নয়। কেন না, এটাই আসলে নরক, তা যত অদ্ভুত, অসম্ভব, অপ্রথাগত ও অধার্মিকই শোনাক না কেন।
</doc>
<doc>
﻿হাঙর নদী গ্রেনেড
সেলিনা হোসেন
প্রকাশক: অনন্যা
সময়ের প্রয়োজনে বদলে যাওয়া মানুষের প্রকৃতি। কখনো কখনো সাধারণ মানুষও পালন করে অনন্য-অসাধারণ ভূমিকা। হয়ে ওঠে অয়োময়। সেলিনা হোসেনের উপন্যাস হাঙর নদী গ্রেনেড-এর বুড়ি যেমন। মাতৃত্বে আপসহীন, দেশপ্রেমে তারও ঊর্ধ্বে। গ্রামবাংলার একজন আটপৌরে নারীর অয়োময় হয়ে ওঠার, মুক্তিযুদ্ধে অপরিসীম ভূমিকা পালনের সারা ৎ সার আলোচ্য উপন্যাস।
হলদিগাঁর মেয়ে বুড়ি। কৈশোর থেকে একটু নয়, অনেকখানি অন্য রকম। চঞ্চলতায় উচ্ছল, কৌতূহলপ্রবণ, উ ৎ সুক দৃষ্টি, নিবিড়ভাবে দেখা, চম ৎ কারভাবে মেশা, উচ্ছলতায় ভরপুর। নিতান্ত কম বয়সেই বিয়ে হয় বিপত্নীক গফুরের সঙ্গে। সলীম ও কলীম নামে দুটো ছেলে আছে ওই ঘরে। সংসারজীবন মন্দ নয়। যদিও গফুর বুঝে ওঠে না বুড়িকে, আগের বউয়ের মতো নয়। কখন কী বলে, কী করে বসে তার অঙ্ক মেলানো ভার। মেঘ-বৃষ্টি-রোদের মতো। অবশ্য কারও সঙ্গে কোনো কিছু নিয়ে লাগে না, কাউকে মন্দ বলে না, কেউ বললে ভ্রুক্ষেপ করে না। 
এরই মধ্যে মাতৃত্বের আকাঙ্ক্ষা প্রবল হয়ে ওঠে বুড়ির। সলীম-কলীম থাকলেও নাড়িছেঁড়া সন্তান চায়। যার জন্য শীনাইল ধামেও যায়। অবশেষে জন্ম নেয় বাক ও শ্রবণপ্রতিবন্ধী সন্তান রইস। তাতেও ভালোবাসা উপচে পড়ে। মারা যায় গফুর। বিয়ে হয় সলীমের। রামিজার কোলজুড়ে আসে ছোট্ট একটা বাবু। কলীমের বিয়ের কথার সময় শুরু হয় মুক্তিযুদ্ধ। বন্ধ হয়ে যায় সব আলোচনা। 
যুদ্ধের ঢেউ আসে হলদিগাঁয়ে। সেই ঢেউয়ে উথালপাথাল হয়ে যায় বুড়ির সাজানো সংসার।
সলীম যায় যুদ্ধে। কলীমকে পাকিস্তানি আর্মি ও তার দোসররা বুড়ির চোখের সামনে নির্মমভাবে খুন করে। যা দেখে বুড়ি বলে: ‘কলীম, তোর ঘাড়টা ঝুলে পড়েছে কেন? তুই একবার আমার দিকে চোখ তুলে তাকা। সাহসী বারুদ জ্বালা, দৃষ্টি ছড়িয়ে দে হলদীগাঁয়ের বুকে। মুছে যাক মহামারী, বন্যা, খরা, দুর্ভিক্ষ। হলদীগাঁয়ের মাটি নতুন পলিমাটিতে ভরে উঠুক।’
পলি ভরার আগে হলদিগাঁয়ের মাটিতে রচিত হয় মর্মন্তুদ এক দৃশ্য। যে দৃশ্যের রচনাকার একজন মা। বুড়ি যার নাম। হাফেজ ও কাদের দুই মুক্তিযোদ্ধা যুদ্ধ করতে করতে শত্রুপক্ষের চোখ ফাঁকি দিয়ে আশ্রয় নেয় বুড়ির ঘরে। পিছু পিছু ওরাও বাড়িতে আসে। এ সময়ই সংঘটিত হয় ইতিহাসের ভিন্ন এক মাহেন্দ্রক্ষণ। দেশপ্রেমের অগ্নিপরীক্ষায় একজন মা, মুক্তিযোদ্ধাদের বাঁচাতে নাড়িছেঁড়া সন্তানকে তুলে দেয় বন্দুকের নলের মুখে। সন্তানের নাম রইস। মায়ের নাম বুড়ি। যে মুহূর্তে হয়ে ওঠে রুমীর কিংবা আজাদের মায়ের মতো অয়োময়। যে ম্যাক্সিম গোর্কির পাভেলের মতোই সাহসী। যার প্রতীতি এ রকম: ‘ওরা এখন হাজার হাজার কলীমের মৃত্যুর প্রতিশোধ নিচ্ছে। ওরা হলদীগাঁর স্বাধীনতার জন্য নিজের জীবনকে উপেক্ষা করে লড়ছে। ওরা আচমকা ফেটে যাওয়া শিমুলের উজ্জ্বল ধবধবে তুলো। বুড়ি এখন ইচ্ছে করলেই শুধু রইসের মা হতে পারে না। বুড়ি এখন শুধু রইসের একলার মা নয়।’ 
হাঙর নদী গ্রেনেড তখন মহাকাব্যের আখ্যান হয়ে ওঠে। বুড়ি হয়ে যায় ইতিহাস-কন্যা। হলদি গাঁ, বাংলাদেশের প্রতিচ্ছবি হয় আমাদের সামনে।
</doc>
<doc>
﻿পুরান ঢাকার ৩৮ নম্বর টিপু সুলতান রোডে রয়েছে শঙ্খনিধি হাউস নামের পুরোনো একটি ভবন। এটি প্রত্নতত্ত্ব অধিদপ্তরের তালিকাভুক্ত জাতীয় ঐতিহ্যবাহী ৩২টি ভবনের একটি। 
ঢাকা সিটি করপোরেশন ও রাজধানী উন্নয়ন কর্তৃপক্ষের তালিকায় থাকা ৯৩টি ঐতিহাসিক ও নান্দনিক ভবনের তালিকায়ও এটি রয়েছে।
ভবনের উত্তর দিকে গিয়ে দেখা মেলে শঙ্খনিধি মন্দিরের। দেখে বোঝার উপায় নেই, এটি একটি মন্দির। ভবনের ভেতর থেকে মন্দিরটি তালাবদ্ধ করে রাখা হয়েছে। ভবনের বাইরে থেকে ভিন্নপথে মন্দিরে পৌঁছাতে হয়। সেটিও তালাবদ্ধ করে রাখা হয়েছে। মন্দিরের ভগ্নাবস্থার দেখা মেলে পাশের একটি উঁচু ভবনে গিয়ে। মন্দিরের দোতলার ছাদ পুরোটাই ভেঙে ফেলা হয়েছে।
এলাকার বাসিন্দা তাইজুল ইসলাম জানান, দখলদারেরা ১৫ ডিসেম্বর রাত থেকে মন্দিরটি ভাঙা শুরু করে। খবরটি ছড়িয়ে পড়ে এলাকায়। পরে রাজউকের সংশ্লিষ্ট কর্মকর্তা মো. আমজাদ হোসেন ভবনটি রক্ষার আবেদন জানিয়ে সূত্রাপুর থানায় একটি সাধারণ ডায়েরি করেন। 
এতে কোনো ফল মেলেনি। ভবনটি ভাঙা অব্যাহত রাখে দখলদারেরা। অথচ অনুমোদন ছাড়া আংশিক বা সম্পূর্ণ অপসারণ, পুনর্নির্মাণ, পরিবর্তন, পরিবর্ধন, পরিমার্জন, সংযোজনের ক্ষেত্রে ভবনটিতে রাজউকের নিষেধাজ্ঞা রয়েছে।
শঙ্খনিধি ভবনটির পুরোটাই দখলদারের কবলে। ভেতরে রয়েছে লেদ মেশিনের কারখানা, গাড়ি মেরামত কারখানা আর গাড়ি রাখার গ্যারেজ। ভবনের মূল ফটকে বাংলাদেশ ইঞ্জিনিয়ারিং মালিক সমিতির একটি সাইনবোর্ড টানানো। 
এ ছাড়া ভবনের একটি অংশ সাংবাদিক পরিচয়ে দখলে রেখেছেন সুজন সাত্তার, কাঞ্চন কুমার দে ও আজাদ হোসেন সুমন। তিনজনই সরকার থেকে ভবনটি লিজ নিয়ে নিয়মিতভাবে বসবাস করছেন।
টিপু সুলতান রোডের বাসিন্দা গোলাম মোস্তফা বলেন, সরকারিভাবে সংরক্ষিত একটি ভবন কীভাবে লিজ দেওয়া হয়?
বেসরকারি নগর গবেষণা সংস্থা আরবান স্টাডি গ্রুপ সূত্রে জানা গেছে, বিশ শতকের গোড়ার দিকে লালমোহন শাহ বণিক, ভজহরি শাহ বণিক ও গৌর নিতাই শাহ বণিকের পরিবারের বেশ নামডাক ছিল। তখন থেকে এই পরিবার শাহ বণিক উপাধি ফেলে শঙ্খনিধি (শঙ্খের বাহক) উপাধি গ্রহণ করে। তাদের ব্যবসার চিহ্ন হিসেবেও ব্যবহার হতে থাকে শঙ্খ। ১৯২০ থেকে ১৯২৬ সালের মধ্যে এই পরিবার ঢাকা ও ঢাকার আশপাশের বেশ কিছু ভূসম্পত্তির মালিক হয়। আর এসব জমিতে গড়ে ওঠে বেশ কিছু শঙ্খনিধি বৈশিষ্ট্যের ইমারত। সবগুলো ভবনই ছিল নান্দনিক। ঢাকা বিশেষজ্ঞরা এই ভবনগুলোকে শঙ্খনিধি পরিবারের নামেই নামকরণ করেন। কারণ এগুলোর গঠনবৈচিত্র্য ও বৈশিষ্ট্য, ভবনগুলোতে গোথিক-ইন্ডিয়ান ও ইন্দো-সারাসিন রীতির প্রভাব ছিল। 
শঙ্খনিধি বৈশিষ্ট্যের অনেকগুলো স্থাপনা রয়েছে। ঢাকার টিপু সুলতান রোড থেকে শুরু করে ওয়ারীর র‌্যাংকিন স্ট্রিট পর্যন্ত এগুলো বিস্তৃত। এগুলোর মধ্যে এখনো আগেকার আভিজাত্য নিয়ে কোনোমতে টিকে আছে শঙ্খনিধি হাউসটি। লালমোহন শাহ বণিক এটি নির্মাণ করেন। দোতলা এই ভবনের সামনের দিকে রয়েছে একটি কারুকাজ করা ফটক। কেন্দ্রে রয়েছে ষড়ভুজাকৃতি স্তম্ভ। যা এই ভবনের জৌলুশ আরও বাড়িয়ে দিয়েছে। ভবনের দুই পাশে তিনটি করে ঢোকার পথ। ভবনটির দেয়ালের পলেস্তারায় রয়েছে লতাপাতা আর ফুলের নকশা।
সম্প্রতি ভেঙে ফেলা শঙ্খনিধি মন্দির প্রসঙ্গে আরবান স্টাডি গ্রুপের প্রধান নির্বাহী তাইমুল ইসলাম জানান, দখলদারেরা মন্দিরটি ভেঙে অপূরণীয় ক্ষতি করেছে। এ জন্য অবশ্যই তাঁদের শাস্তির মুখোমুখি আনতে হবে। দৃষ্টান্তমূলক শাস্তি না দেওয়া হলে এমন ঘটনার পুনরাবৃত্তি হতে থাকবে।
এ বিষয়ে প্রত্নতত্ত্ব অধিদপ্তরের পরিচালক (ঢাকা অঞ্চল) আবদুল খালেক বলেন, যারা শঙ্খনিধি মন্দির ভাঙার সঙ্গে জড়িত তাদের বিরুদ্ধে আইনানুগ ব্যবস্থা নেওয়া হবে।
</doc>
<doc>
﻿ফেরা হয় না!
আবদুল কাদেরের বয়স সত্তরের কোঠায়। বাড়ি জামালপুর জেলার ইসলামপুর থানায়। নিজের জমি নেই। সরকারি জায়গায় ঘর তুলে থাকেন। তাঁর চার ছেলে আর চার মেয়ে। সবার বিয়ে হয়ে গেছে। এখন যে যার মতো থাকে। আবদুল কাদের আর তাঁর স্ত্রীর দিন চলে যায় কোনো রকমে। ছোট মেয়ের বিয়ের সময় যৌতুক দেওয়ার কথা ছিল ১৬ হাজার টাকা। সাত হাজার টাকা বিয়ের সময় দেওয়া হয়েছে। কথা ছিল বাকি টাকা এক মাসের মধ্যে দিয়ে দেবেন। এর মধ্যে ছয় মাস গত হয়েছে কিন্তু পাওনা সেই যৌতুকের টাকা আর দেওয়া হয়নি। শ্বশুরবাড়ির লোকজন মেয়েকে কথা শোনায়, জামাই মারধর করে। আবদুল কাদেরের নিজেরই তো চলে না। যৌতুকের বাকি টাকা কোত্থেকে পরিশোধ করবেন! ছেলেদের বলেছিলেন, তারা টাকা দিতে রাজি হয়নি।
শেষে তাঁর পরিচিত এক লোকের বুদ্ধিতে গত রমজানে তিনি ঢাকায় এসেছেন। থাকেন পুরান ঢাকার সুরিটোলা স্কুলের বারান্দায়। খাওয়াদাওয়া মসজিদে করেন। আমার সঙ্গে আবদুল কাদেরের দেখা রায়সাহেব বাজার মোড়ে। গত রমজান মাসে ইফতারের একটু আগে রায়সাহেব বাজার বড় মসজিদে প্রবেশের প্রস্তুতি নিচ্ছিলেন কিন্তু মাথা ঘুরে পড়ে যান মাটিতে। আশপাশের লোকজন তাঁকে ধরে বসান। একটু সুস্থ হয়ে তিনি বলেন, ‘বাবারে, খুব আশা নিয়া ঢাকা শহরে আইছিলাম। ভাবছিলাম মাইয়াডার যৌতুকের ট্যাকা এইবারই পরিশোধ কইরা দিমু। কিন্তু খুব কঠিন কাজ। রোজা রাইখা পাও চলে না। আমি হাঁটতে পারি না। সারা দিন ঘুইরা ট্যাকা পাই ৯০-৮০ ট্যাকা। এই ভাবে যৌতুকের ট্যাকা তোলা সম্ভব না, কী করমু আমি?’ ১৫ ডিসেম্বর মালিটোলার কাছে আবার আবদুল কাদেরের সঙ্গে দেখা হয়। শীতে কাহিল, তবু দোকানে দোকানে হাত পেতে চলেছেন আর বলছেন, ‘আল্লারওয়াস্তে কিছু দিবেন?’ যৌতুকের টাকা জোগাড় হয়নি, তাই তাঁর বাড়িও যাওয়া হয়নি! এবার তাঁর কণ্ঠে আরও হতাশা, ‘আমি কি আর কোনো দিন বাড়ি যাইতে পারুম না?’—ফারুখ আহমেদ

না জানলে ভাড়া বেশি
ফার্মগেট থেকে গাবতলী যাওয়ার জন্য আট নম্বর রুটের বাসে উঠেছেন চারজন বয়স্ক লোক। কথা শুনে বোঝা যাচ্ছে, ঢাকায় তাঁরা নতুন এসেছেন। ঢাকায় নতুন আসা লোকদের এমনিতেই থাকে নানাভাবে ঠকার আশঙ্কা। তাতে আবার একটু বয়স্ক! তাই হয়তো এই সুযোগটা নিতে চাইল বাস কন্ডাক্টর। চারজনের ভাড়ার জন্য ১০০ টাকার একটি নোট কন্ডাক্টরকে দিলে কন্ডাক্টর ৬০ টাকা রেখে ৪০ টাকা ফেরত দেয়। অথচ ওই দূরত্বের ভাড়া ১০ টাকা করে চারজনের ৪০ টাকা। ‘বাবা, ভাড়া কত নিলা?’ এমন নরম প্রশ্নে কন্ডাক্টরের উত্তর কিন্তু তত নরম ছিল না। 
বরং সে একটু রূঢ় কণ্ঠে ওই বয়স্ক লোকটিকে বলল, ‘ক্যান, জানেন না, ১৫ টাকা করে ৬০ টাকা।’ ‘জানে না জন্যই তো ৬০ টাকা নিয়ে নিলা।’ একজন যুবকের এই কথায় যোগ দেয় আরও কিছু যাত্রী। ইতিমধ্যে ২০ টাকা বেশি নেওয়ার গল্পটা জেনে যায় অনেকেই। এবার কন্ডাক্টরকে টাকা ফেরত দিতে বলা হলো। একজন তো কন্ডাক্টরকে মারার জন্য উদ্যত হলো, ‘এমনিতে ছয় টাকার ভাড়া ১০ টাকা নিচ্ছ, তাতে আবার ভাড়া জানে না বলে পাঁচ টাকা বেশি নিচ্ছ? দাও, বাকি টাকা ফেরত দাও।’ এবার আমতা আমতা করে একটি ২০ টাকার নোট ফেরত দিল কন্ডাক্টর।—আল-আমিন হক

পরার্থের ফুল!
‘এক্সকিউজ মি, একটা ফুল নিবেন?’ যুবকের এমন কথায় তাঁর দিকে তাকিয়ে প্রথমে সবাই একটু ভ্রু কুঞ্চিত করছিলেন। ‘প্লিজ, নেন একটা ফুল।’ যুবকের সঙ্গে থাকা আরেক তরুণীর এমন কথায় প্রশ্নবোধক চিহ্ন জেগে ওঠে সবার মনে। এই তরুণ-তরুণীর দল ফুল বিক্রি করছে কেন? তবে বিষয়টি বুঝিয়ে বলছিলেন একজন। এই ফুলগুলো পথশিশুদের আর এই দলটি তাদের হয়ে ফুল বিক্রি করে দিচ্ছে। এমন দৃশ্যের দেখা মিলেছিল কয়েক দিন আগে নগরের সোহ্রাওয়ার্দী উদ্যানে। দলটির একজন সদস্য জানান, তাঁদের একটি ‘পরার্থ’ নামের সংগঠন আছে, তাঁরা সবাই পরার্থের সদস্য। তাঁরা মূলত পথশিশুদের নিয়ে কাজ করেন। তাঁরা পথশিশুদের আঁকাআঁকি শেখান। সেই সঙ্গে দেন সাধারণ শিক্ষাও। এই সংগঠনের এক সদস্য রিয়াল জান্নাত জানান, তাঁরা এই শীতে পথশিশুদের জন্য শীতবস্ত্র সংগ্রহ করছেন। শীত নিবারণের জন্যা পুরোনো কিংবা নতুন কাপড় তাঁদের দেওয়ার জন্য আহ্বান জানান রিয়াল। আর তাঁর সঙ্গে যোগাযোগ করে আপনিও আপনার পুরোনো কাপড় দিয়ে দিতে পারেন পথশিশুদের জন্য।—ঢাকায় থাকি প্রতিবেদক

শখ থেকে পেশা
যা কিছু অচল, তা কি কেউ কেনে? হ্যাঁ, কেনে। তাও আবার চড়া দাম দিয়ে। কী সেটা? অচল পয়সা। শখ মেটাতে মানুষ কত কিছুই না করে। এদের মধ্যে একদল পয়সা সংগ্রহ করে। অচল-সচল, দেশি-বিদেশি সব ধরনের পয়সাই শখের পয়সা সংগ্রহকারীদের সংগ্রহশালায় সংরক্ষিত হয়। এঁদের কেউ কেউ আবার শখ থেকে পেশায় নেমে পড়েন। এমনই একজনের দেখা মিলল মহাখালীর স্বাস্থ্য অধিদপ্তরের সামনের ফুটপাতে। কাঠের চৌকির ওপর নানা দেশের পয়সার পসরা সাজিয়ে বসে থাকেন তিনি। নাম তাঁর আফজাল। তাঁর কাছে জানা যায়, ছোটবেলা থেকে তিনি পয়সা সংগ্রহ করতেন। তার পর যখন শখের বায়না ফুরাল, তখন জীবনের চাকা ঘোরাতে পয়সা কেনাবেচার পেশায় নেমে পড়েছেন।—ঢাকায় থাকি প্রতিবেদক
</doc>
<doc>
﻿নগরের ৩ নম্বর রুটে (নিউমার্কেট থেকে নন্দীরহাট পর্যন্ত) যাত্রীদের প্রতিদিন মাঝপথে নামিয়ে দিতেন চালকেরা। এ রকম হয়রানির শিকার হয়েও অসহায়ভাবে সহ্য করতে হতো যাত্রীদের। শেষ পর্যন্ত অতিষ্ঠ যাত্রীরা প্রতিরোধ করলেন শুক্রবার। ৩৬টি গাড়ি আটকে রেখে চালকদের কাছ থেকে হয়রানি বন্ধের প্রতিশ্রুতি আদায় করলেন। তাঁরা জানালেন, এবার থেকে যাত্রীদের প্রতিদিন নির্দিষ্ট গন্তব্য পর্যন্ত পৌঁছে দেওয়া হবে। 
যাত্রীদের অভিযোগ, নিউমার্কেট থেকে নন্দীরহাট পর্যন্ত রুটের হিউম্যান হলারগুলো নির্দিষ্ট গন্তব্যে না গিয়ে যাত্রীদের নামিয়ে দিচ্ছে মাঝপথে। নিত্য ঘটছে এই ঘটনা। আর এ নিয়ে প্রতিদিন বাগবিতণ্ডায় লিপ্ত হচ্ছেন যাত্রী-হিউম্যান হলারের চালক-শ্রমিক। 
৮ ডিসেম্বর রাতে বড়দীঘির পার এলাকায় চালক-শ্রমিক ও যাত্রীদের মধ্যে হাতাহাতির ঘটনা ঘটেছে। এর প্রতিবাদে ৯ ডিসেম্বর ফতেয়াবাদে বিক্ষুব্ধ যাত্রীরা সকাল নয়টা থেকে বিকেল চারটা পর্যন্ত সাত ঘণ্টা ৩৬টি হিউম্যান হলার আটকে রাখেন। এ সময় বেশকিছু যাত্রী দুর্ভোগে পড়েন। একই দিন বিকেলে সংশ্লিষ্ট হিউম্যান হলারের মালিক এবং পরিবহন নেতারা যাত্রীদের গন্তব্যে পৌঁঁছে দেওয়ার অঙ্গীকার করে গাড়িগুলো ছাড়িয়ে নেন।
রুট পারমিটের শর্ত অনুযায়ী, এসব গাড়ি নিউমার্কেট থেকে হাটহাজারীর নন্দীরহাট পর্যন্ত যাওয়ার কথা রয়েছে। কিন্তু দীর্ঘদিন থেকে হিউম্যান হলারের চালক-শ্রমিকেরা তা মানছেন না। চৌধুরীরহাটের বাসিন্দা দীপিকা রায় চাকরি করেন নগরের মেহেদীবাগ এলাকার একটি বেসরকারি সংস্থায়। তিনি বলেন, ‘হিউম্যান হলারে যাতায়াত করতে গিয়ে প্রতিদিন কষ্টের মুখোমুখি হচ্ছি। তারা গন্তব্যে পৌঁছে দেওয়ার কথা বলে গাড়িতে তুলে যাত্রীদের নামিয়ে দেয় মাঝপথে।’
জানা যায়, ৮ ডিসেম্বর রাতে চৌধুরীরহাট এলাকায় হাতাহাতির ঘটনায় চালক-শ্রমিকেরা ফতেয়াবাদ এলাকার মোহাম্মদ মাসুদ, মো. ইসমাইল, মো. ফারুক নামের কয়েকজন বিশ্ববিদ্যালয়ে পড়ুয়া শিক্ষার্থীকে লাঞ্ছিত করে। এর প্রতিবাদে পরদিন সকালে গাড়ি আটকের ঘটনাটি ঘটে।
গন্তব্যে না যাওয়া প্রসঙ্গে চালক মফিজ মিয়া বলেন, ‘যাত্রী না থাকলে গন্তব্যে যাওয়ার প্রয়োজন মনে করি না। তাই যাই না।’ যাত্রী হয়রানির কথা স্বীকার করে বলেন, ‘এখন থেকে গাড়ি নিয়ে নিয়মিত নন্দীরহাট যাব। ভুল হবে না।’
বাংলাদেশ সড়ক পরিবহন কর্তৃপক্ষের (বিআরটিএ) কর্মকর্তা মোহাম্মদ হারুন বলেন, ৩ নম্বর রুটে চলাচলের জন্য ৬০টি হিউম্যান হলারকে রুট পারমিট দেওয়া হয়েছে। পারমিট ছাড়াই চলছে আরও ৬০টি। চট্টলা পরিবহন মালিক সমিতি ও মেট্রো সার্ভিস মালিক সমিতি নামে দুটি সংগঠন এসব গাড়ির চলাচল নিয়ন্ত্রণ করে।
হিউম্যান হলার আটকের বিষয়টি স্বীকার করে চট্টলা পরিবহন মালিক সমিতির সভাপতি গোলাম রসুল বলেন, ‘গন্তব্যে না গেলে ভুক্তভোগী ব্যক্তিরা পুলিশের কাছে সংশ্লিষ্ট হিউম্যান হলারের চালক-মালিকের বিরুদ্ধে অভিযোগ করতে পারেন। এতে আমাদের আপত্তি নেই।’ 
একইভাবে মেট্রো সার্ভিস মালিক সমিতির সভাপতি আমজাদ হাজারি বলেন, ‘গন্তব্যে পৌঁছে না দেওয়ার কারণে এই রুটে যাত্রী হয়রানির বিষয়টি সম্পর্কে আমি জেনেছি। যাত্রী থাকুক আর না থাকুক, গন্তব্যে যাওয়ার জন্য চালক-শ্রমিকদের নির্দেশ দিয়েছি।’
জেলা ট্রাফিক পুলিশ পরিদর্শক মীর গোলাম ফারুক বলেন, ‘যাত্রীদের কাছ থেকে সুনির্দিষ্ট অভিযোগ পেলে ব্যবস্থা নেব।’
</doc>
<doc>
﻿হুমায়ূন আহমেদের সঙ্গে আমার যখনই দেখা হয়, কথাবার্তা শুরু হয় আগের দেখায় যেখানে শেষ হয়েছিল, সেখান থেকে। দুঃখের বিষয়, তাঁর দেখা পাওয়াটাই সংখ্যাতত্ত্বের ‘সম্ভাব্যতা’ অধ্যায়ের একটি খ্যাপা অঙ্ক। ওই অঙ্ক মেলাতে না পেরে তাঁর মায়ের স্বপ্ন ‘শহীদ স্মৃতি বিদ্যায়তন’ বীজতলায় ফেলেই আমি আমেরিকায় স্বনির্বাসনে এসেছি এক যুগ আগে। কয়েক বছর আগে নিউইয়র্কে শেষবার যখন দেখা হয়েছিল, কুশলাদির পর জানতে চাইলেন কী করছি। বললাম, নাতি-নাতনির বেবি-সিটিং করছি। উত্তরে খুশি হলেন না। সদাবিনয়ী মানুষটি অনেকটা ধমকের সুরে বললেন, ‘ওটা আপনার কাজ নয়, আপনি ফিরে চলুন, স্কুলটা চালু করুন। আমি গিয়ে সব ব্যবস্থা করব, আপনাকে চিঠি পাঠাব।’
স্কুলটার জন্য বিশেষ করে হুমায়ূনের মায়ের ইচ্ছাটা পূরণের জন্য সব সময় মন কাঁদত। হুমায়ূন জমি কিনলেন, স্কুলের ভিত্তিপ্রস্তর স্থাপন উপলক্ষে ঢাকা থেকে যাওয়া একঝাঁক সাহিত্য-সংস্কৃতিকর্মী, গায়ক-বাদক, অভিনেতা-অভিনেত্রী নেত্রকোনার ছোট্ট গ্রাম কুতুবপুরে এলে আশপাশের গ্রাম থেকে লোক ভেঙে পড়ে। উৎসবের আনন্দ হঠাৎ শুরু হওয়া ঝড়-বৃষ্টিকেও উড়িয়ে নিয়ে গেল। হুমায়ূন আহমেদের গ্রাম কুতুবপুরে স্কুল হবে—এই সংবাদে গোটা এলাকা জেগে উঠল। গ্রামে যাওয়ার রাস্তা ছিল না। রাতারাতি রাস্তা হলো। বহু যুগের অন্ধকার তাড়িয়ে বিদ্যুতের আলো এল ঝলমলিয়ে। কাছাকাছি বসে যায় বিরাট বিপণিকেন্দ্র। সর্বস্তরের মানুষের সহযোগিতা হাত বাড়াতেই পাওয়া গেছে। কারণ কী? শত সমস্যায় জর্জরিত, শত বছরের শোষণ-বঞ্চনায় নিষ্পেষিত সাধারণ বাঙালির ভেতরে যে অদম্য ও আনন্দপ্রিয় বাঙালিটি লুকিয়ে আছেন, তাঁকে প্রকাশ্য আলোকে মেলে ধরে মহিমান্বিত করেছেন যে মানুষটি, তাঁর জন্ম হয়েছিল ওই গ্রামে। সেবার যতক্ষণ হুমায়ূন আহমেদের সঙ্গে ছিলাম, ততক্ষণ দেশে ফিরে গিয়ে আবারও স্কুলটার দায়িত্ব নিতে ইচ্ছা করছিল। হুমায়ূনের মনের গভীরতম দেশে তুচ্ছ কিংবা অতিমূল্যবান যেকোনো ইচ্ছা-অনিচ্ছার জন্ম-মৃত্যু ফুটন্ত জলের মতো নাচে। মনে মনে ভাবলাম ডাক এলে যাব, না এলে খুশি হব; এ জন্য যে ‘পুরোনো মনটাতে আর সয় না কোনো নতুন জ্বালাতন’।
দিন যায়। একদিন পত্রিকায় পড়লাম হুমায়ূন অসুস্থ, তাঁর হার্ট অ্যাটাক হয়েছে, তাঁকে সিঙ্গাপুরে নেওয়া হয়েছে। সদাপ্রফুল্ল, সদাজাগ্রত, কৌতুকপ্রিয়, গভীর আনন্দপিয়াসী, সব মুহূর্তে অনুসন্ধিৎসু এই মানুষটির হার্ট অ্যাটাক হতে পারে না। কিন্তু হয়েছিল। পত্রিকার ছবিতে হার্ট অ্যাটাকে বাঁকা তাঁর মুখ যমুনাতটে তাজমহল হেলে পড়ার মতো মর্মান্তিক মনে হয়েছিল। তার পরের খবর হুমায়ূনের যেকোনো নাটকের চেয়ে নাটকীয় এবং অকল্পনীয় মর্মন্তুদ—হুমায়ূন আহমেদ সপরিবারে নিউইয়র্কে আছেন, তাঁর ক্যানসার হয়েছে। শুনলাম, হুমায়ূন এখন কারও সঙ্গে দেখা করবেন না। মনে হলো, আমি মুষড়ে পড়ব। যে হুমায়ূন শিক্ষক বেলাল বেগকে নিজের একটি গল্পের বই উৎসর্গ করেছেন, রাতে আড্ডা শেষে যিনি আমাকে একা বাসায় ফিরতে দিতেন না, নিজহাতে টেবিলে খাবার সাজাতেন, নিজহাতে আমার বিছানা করেছেন, মশারি টানিয়েছেন, জগভর্তি পানি ও গ্লাস এনে শিয়রে রেখেছেন, যে হুমায়ূনের সঙ্গে আমার জীবনের সবচেয়ে আনন্দের কটা দিন কেটেছে, হাতের এত কাছে পেয়েও তাঁকে যদি দেখতে না পাই।
পত্রিকায় তাঁর স্বাস্থ্য বুলেটিন একটাও বাদ দিই না। দ্বিতীয় কেমো নেওয়ার পর একদিন হঠাৎ করেই আমার টেলিফোন রিসিভার আমাকেই হতবাক করে দিল। ওই দিনই সন্ধ্যা ছয়টায় আমি হুমায়ূন আহমেদের সঙ্গে দেখা করতে পারব। সাপ্তাহিক ছুটির দিনগুলোতে সাবওয়ের ট্রেনগুলোর সংখ্যা কম থাকে, আসে-যায়ও আয়েশিভাবে। তিনটি ট্রেন বদলিয়ে যেতে হবে নিউইয়র্কে হুমায়ূন আহমেদের বর্তমান নিবাসে। ট্রেন থেকে নেমে কয়েক মিনিটের পথ। পথে নামতেই হার্ট অ্যাটাকে বিপর্যস্থ, ভগ্নস্বাস্থ্য; কেমোথেরাপি নেওয়া, চুল পড়া, কঙ্কালসার হুমায়ূনের মুখের অস্থি-কোঠরের ভেতর থেকে বেরিয়ে পড়া রক্তাক্ত দুটি চোখ ভূতের মতো আমার ওপর আছর করে বসল। এখনো অদেখা ওই ভয়ংকর দৃশ্য আমি কিছুতেই মাথা থেকে নামাতে পারি না। একসময় বাড়ি খুঁজে পেয়ে সিঁড়ি বেয়ে দোতলায় উঠে গেলাম। ঢুকতেই রান্নাঘর, হুমায়ূনের নিকট আত্মীয়া জলি রান্না করছিল। ওই সময় চুলো ছেড়ে যাওয়া সম্ভব ছিল না। বললাম, আমি যে খালি হাতে এলাম। ছুটির দিন, আমাদের ওদিকে বড় দোকানগুলো বন্ধ। এদিকে এসে দেখলাম, কোথাও বড় দোকান নেই। কোনো কিছু চাইবা মাত্র ১০টা এসে পড়ে। বললাম, অন্তত ফুল তো আনতে পারতাম। ‘ওটা আপনি সবচেয়ে ভালো করেছেন, ডাক্তারের হুকুম, ফুল তাঁর ত্রিসীমানায় ঘেঁষতে পারবে না।’ ওদিকে বুকের ভেতর টিপটিপ করছে, একটু পরেই তো বাংলাদেশের সবচেয়ে বিখ্যাত ক্যানসার রোগী বেরিয়ে আসবেন—একটা জীবন্ত কঙ্কাল, ভাঙা স্বরে, ক্যানক্যানে গলা, বিস্মিত চোখে মৃত্যুভয়—ভাবতে চাইলাম না। জলিকে জিজ্ঞাসা করতেও জোর পাচ্ছিলাম না। হঠাৎ জলির গলার স্বরের কথা মনে এল, তার গলায় তো আতঙ্ক নেই। মনে একটু জোর পেলাম। হুমায়ূনের বড় ছেলে তিন পেরোনো নিষাদ জলির কাছে এসে আমাকে শান্ত মনে দেখে গেল। ছোট ভাই বছর পেরোনো নিনাতও বেডরুম থেকে বেরিয়ে এল তার গাড়ি হাতে নিয়ে। বড় শান্ত দুটি ছেলে। নিজেদের নিয়ে তারা ব্যস্ত হয়ে পড়ল। জলির রান্না শেষ হয়ে এসেছিল। একেবারেই তাজা আমেরিকান রুইয়ের দেশি রান্না। স্বাদ না হলে ভাই খাবেন না, জলি বলল। তাজা নয় বলে দেশি মাছ খান না। একেক দিন একেক জিনিস খেতে চান—ভুনা গরুর গোশত, কালিজিরা ভর্তা, কচুর লতি, চিংড়ি মাছ। কম খান কিন্তু খাওয়া উপভোগ করেন। মনের আনন্দে ভাইকে নিজের হাতে রেঁধে খাওয়াতে জলির রয়েছে মহা সুবিধা। তার সংগীতশিল্পী স্বামী আবেদিন স্বল্প নোটিশে বাঘের চোখও জোগাড় করে ফেলতে পারে। একসময় জলি সন্তর্পণে বেডরুমে যায়। ফিরে এসে বলল, ভাই, এখনই আসবেন। হুমায়ূনের দর্শন-ধাক্কা সামাল দিতে চোয়াল শক্ত করে বসলাম। কয়েক মুহূর্ত পর হুমায়ূন এলেন। এ কি হুমায়ূন! না কোনো অভিনেতা প্যান্ট-শার্ট পরা, ছোট কালো চুল, বয়স না বাড়া, আত্মসম্মানে আত্মস্থিত চিরকালের হুমায়ূন। শরীরে বা চেহারায় হার্ট অ্যাটাক বা ক্যানসারের যাতনার কোনো চিহ্ন নেই। সেই অতি পরিচিত সংযত হাসি, একাগ্র সম্বোধন। মুহূর্তে ফিরে গেলাম এক যুগ আগে তাঁর ধানমন্ডির বাসায় কিংবা অন্য কোনো বন্ধুর বাসার আড্ডায়। হুমায়ূনও ক্লিক করে তাঁর স্মৃতিতে আমার ফাইল খুললেন। কেমন আছি, কী করছি-জাতীয় কথার ফাঁকেই জলিকে নির্দেশ দিলেন শাওনকে যেন টেলিফোনে জানায় বেলাল ভাই এসেছেন, সে যেন এখনই চলে আসে। বললাম, আপনি আসার পর থেকেই আপনাকে একনজর দেখার জন্য খুব অধীর ছিলাম কিন্তু আপনার নিষেধ থাকায় ওই চেষ্টা থেকে বিরত থাকি। হুমায়ূন বললেন, শুরুর দিকে শরীরটা তেমন ভালো যাচ্ছিল না। শরীরে জুড়ে দেওয়া বিতিকিচ্ছি ব্যবস্থার মধ্য দিয়ে দিনরাত ওষুধ ঢুকছে, তার ওপর লোকজনের ভিড় বিরক্তিকরই লাগছিল। লোকজনে আমার কখনো আপত্তি নেই। কিন্তু ওরা এসে এমন আচরণ ও কথাবার্তা বলতে থাকে, যেন এটাই আমাকে তাদের শেষ দেখা। রোজ রোজ মৃত্যুর কথা শুনতে কি ভালো লাগে? দৃপ্ত কণ্ঠে বললেন হুমায়ূন। মৃত্যুর প্রসঙ্গ আমি বহু আগেই ভেবে শেষ করে রেখেছি। মৃত্যুচিন্তা আমার মাথায়ই আসে না, অথচ প্রতিদিন কেউ না কেউ এসে আমাকে মরার কথা একবার মনে করিয়ে দিচ্ছে। আমাদের চা খাওয়ার সময় আরও একবার শাওন আসতে দেরি কেন করছে জানতে চাইলেন। আমি ভেবে বের করার চেষ্টা করছিলাম, আমার সঙ্গে শাওনের দেখা হওয়াটাকে এত গুরুত্ব দিচ্ছিলেন কেন হুমায়ূন। তবে কি শাওনের সঙ্গে ঘনিষ্ঠ হওয়ার দিনগুলোর কোনো ঘটনার কোনো তথ্যের শূন্যস্থান পূরণ? চা তখনো শেষ হয়নি, একজন সম্পূর্ণ অপরিচিত মহিলা দক্ষিণের কোনো স্টেটে পড়ুয়া তাঁর বেশ সপ্রতিভ ও সুন্দর মেয়েটিকে নিয়ে সরাসরি ঘরে ঢুকে গেলেন। মা বললেন, মেয়েটি কালই চলে যাবে, তার আকুল আগ্রহের কারণেই এই হুট করে আসা। স্বভাবসিদ্ধ বিনয়ের সঙ্গে হুমায়ূন মেয়েটির সঙ্গে আলাপ শুরু করেন। কিছুক্ষণের মধ্যেই জানা গেল, মেয়েটির সংগ্রহে হুমায়ূন আহমেদের সব বই আছে। সে তাঁর সঙ্গে একটি ছবি না তুলে নিউইয়র্ক থেকে যাবে না। ছবি তুলতে তুলতেই শাওন এসে গেল। সঙ্গে সঙ্গেই হুমায়ূন বললেন, বেলাল ভাইকে স্কুলের ছবিগুলো দেখাও। এবার আমার বিস্ময়ের পালা। স্কুল কখন তৈরি হয়েছে, কখন চালু হয়েছে আমি কিছুই জানি না। হুমায়ূন স্কুলের একটা নাতিদীর্ঘ ইতিহাস তুলে ধরলেন। কেমন করে এটি তিলে তিলে তৈরি হয়েছে, কেমন করে একটি একটি করে ক্লাস বেড়ে দশম শ্রেণী পর্যন্ত হয়েছে। সবচেয়ে আনন্দ লাগল পড়াশোনার ক্ষেত্রে স্কুলটির সঠিক দৃষ্টিভঙ্গি গড়ে উঠেছে দেখে। হুমায়ূন নিজেই বললেন, ওই স্কুলটি ইতিমধ্যেই শিক্ষামোদীদের দৃষ্টি আকর্ষণ করেছে। শাওন ল্যাপটপে অনেক খোঁজাখুঁজি করে স্কুলের বিল্ডিং থেকে আরম্ভ করে ক্লাসরুম, মাঠে ছাত্রছাত্রীদের অ্যাসেম্বলি ইত্যাদি বহু ছবি দেখাল আমার ছানাবড়া চোখ ও হাঁ করা মুখের ওপর। স্কুল ভবনটি দেখে আমি মুগ্ধ ও যারপরনাই বিস্মিত হলাম। জিজ্ঞেস করলাম, এটার স্থপতি কে? শাওন একগাল হেসে বলল, আপনি কি জানতেন না আমি একজন স্থপতি?
নিজে ব্যর্থ হওয়ায় আমি স্কুলটিকে মন থেকে মুছেই ফেলেছিলাম। কিন্তু হুমায়ূন মোছেননি। স্কুলটি একটি অসাধারণ প্রেমের গল্প, এটা মোছা যায় না। একাত্তরে শহীদ স্বামীর স্মৃতি চিরজাগরুক রাখার জন্য একজন নারী তাঁর সন্তানকে অনুরোধ করেন। ওই সন্তান একাত্তরকে আরও অনেক তীব্রভাবে দেখেছেন। মাকে মুখের ওপর বলেছিলেন, ‘একাত্তরে আমার বাবা একা শহীদ হননি। দেশের বহু মানুষ শহীদ হয়েছেন। একজনের নয়, সব শহীদের স্মৃতি রাখতে হবে।’ শহীদ স্মৃতি বিদ্যায়তনের কৃতিত্ব ও গৌরবের মধ্য দিয়ে বাংলার একজন নারী তাঁর স্বামীকে এবং সেই সঙ্গে ৩০ লাখ শহীদকে মৃত্যুঞ্জয়ী করতে চান। শহীদ স্মৃতি বিদ্যায়তন বাঙালি জাতির গৌরব ও অহংকারের একটি মহীরুহ হোক।
আমি একজন ক্যানসার রোগী দেখতে এসেছিলাম। তাঁর দেখা পেলাম না। তবে সৌভাগ্যবশত দেখা হয়ে গেল আমাদের কালে অবিরাম সৃষ্টিশীল, জীবনে জীবন যোগ করার মহান কারিগর হুমায়ূন আহমেদের সঙ্গে। বিদায়ের সময় শেষ চমকও দিলেন হুমায়ূন। বললেন, স্কুল যাঁরা গড়ে তুলেছেন, তাঁদের নাম খচিত করা হয়েছে একটি স্মরণ বোর্ডে। সবার ওপরের নামটি বেলাল বেগ। মানুষকে এত সম্মান যিনি দিতে পারেন, পৃথিবীর রোগ-শোক-জরা-মৃত্যু তাঁকে স্পর্শ করতে পারে না। হুমায়ূন আছেন এবং থাকবেন।
</doc>
<doc>
﻿বিশ্বের সবচেয়ে সম্মানজনক প্রোগ্রামিং প্রতিযোগিতা হিসেবে গণ্য হয় এসিএম আন্তর্জাতিক কলেজিয়েট প্রোগ্রামিং প্রতিযোগিতা।এ প্রতিযোগিতার চূড়ান্ত পর্বের জন্য যাঁরা নির্বাচিত হন, তাঁদের জন্য খুলে যায় গুগল, ইয়াহু, আইবিএম, মাইক্রোসফট, ফেসবুকের মতো সেরা সব প্রতিষ্ঠানের দুয়ার। এমন উদাহরণ বাংলাদেশি কয়েকজন প্রোগ্রামারের ক্ষেত্রেও আছে। তাই এ প্রতিযোগিতার যেকোনো পর্বে সেরা হওয়াটা অনেক বড় প্রাপ্তি।
টানা পাঁচ ঘণ্টার স্নায়ুক্ষয়ী এক পরীক্ষা শেষে যখন প্রতিযোগীদের অপেক্ষার পালা শেষে বিচারকেরা একে একে নাম ঘোষণা শুরু করলেন সেরাদের, তখন অন্য প্রতিযোগীদের করতালিতে কান পাতা দায়।
১৯ নভেম্বর নর্থ সাউথ বিশ্ববিদ্যালয়ে (এনএসইউ) অনুষ্ঠিত আইসিপিসি-২০১২-এর ঢাকা পর্বে এবার চ্যাম্পিয়ন হয়েছে বাংলাদেশ প্রকৌশল বিশ্ববিদ্যালয়ের (বুয়েট) বুদবুদ দল। রাতে যখন ফলাফল ঘোষণা হলো তখন এই দলের এফ এ রেজাউর রহমান, মো. এনজাম হোসাইন ও মির ওয়াসি আহমেদ তখন আনন্দে ভাসছেন। কারণ, আগামী বছরের মে মাসে পোল্যান্ডের রাজধানী ওয়ার’সতে চূড়ান্ত পর্বে বাংলাদেশের প্রতিনিধিত্ব করার সুযোগ পেয়েছেন তাঁরা। তবে মঞ্চ থেকে নেমে কিছুক্ষণ পরই বেশ গম্ভীর হয়ে গেলেন এই তিন তরুণ। জানতে চাইলেই উত্তর, ‘এখন ঢাকা অঞ্চলের চ্যাম্পিয়ন হয়েছি, তাই দায়িত্ব বাড়ল আমাদের। এখন বাংলাদেশের পতাকা নিয়ে পোল্যান্ডে যেতে হবে। ওখানে ভালো করার জন্য এখন থেকেই আরও কঠিন অনুশীলন শুরু করতে হবে।’
রানারআপ দল পেলিনড্রোম দলের মাকসুদ হোসেন, ফরহাদ আহমেদ ও বাকের আনাস এসেছিলেন শাহজালাল বিজ্ঞান ও প্রযুক্তি বিশ্ববিদ্যালয় থেকে। তাঁদের মুখেও হাসি লেগে ছিল। তবে তাতে কিছুটা হতাশার ছাপও দেখা গেল। ‘ইশ্, মাত্র ১৮ মিনিটের জন্য হেরে গেলাম!’ হতাশা মাকসুদের কণ্ঠে। পাশ থেকে বুয়েটের ইটারনিটাস দলের হাফিজ, নাজমুল আর প্রসেনজিৎ বলে ওঠেন, ‘আমরা হেরেছি ২৯ মিনিটের জন্য! ইশ্, আরেকটু আগে যদি শেষ করতে পারতাম।’ ‘মিনিটের’ এই ব্যাপারটা খোলসা করলেন এসিএম আইসিপিসি ঢাকা পর্বের আবুল এল হক। জানালেন, এবার প্রতিযোগীদের জন্য ১০টি প্রোগ্রামিং সমস্যা ছিল। এর মধ্যে মাত্র ছয়টি দল পাঁচটি করে সমস্যার সমাধান করেছে। আর সেই ছয়টি দলের মধ্যে যারা সবচেয়ে কম সময় নিয়েছে, তারাই হয়েছে চ্যাম্পিয়ন। এভাবেই যে যত কম সময় নিয়েছে, তার স্থান এগিয়ে গেছে তত।
আবুল এল হক আরও জানালেন, পুরো এশিয়া মহাদেশে ১৫টি সাইট (বা পর্ব) রয়েছে, এই ১৫টি সাইটের ১৫টি চ্যাম্পিয়ন দল পোল্যান্ডে চূড়ান্ত প্রতিযোগিতায় অংশ নেবে। এ ছাড়া ‘ওয়াইল্ড কার্ড’ নিয়মে আরও ২০টি দল চূড়ান্ত পর্বে অংশ নেওয়ার সুযোগ পাবে। তাই ঢাকা সাইটের রানারআপ দলের এখনো সম্ভাবনা আছে চূড়ান্ত পর্বে অংশ নেওয়ার।
এবার বাংলাদেশের ৪৭টি বিশ্ববিদ্যালয়ের রেকর্ডসংখ্যক ১১৫টি দল অংশ নিয়েছিল এ প্রতিযোগিতায়। ১৮ নভেম্বর আনুষ্ঠানিক উদ্বোধনের পর ছিল মহড়া। ১৯ নভেম্বর সকাল আটটা ৩০ মিনিট থেকে শুরু হয় পাঁচ ঘণ্টার চূড়ান্ত প্রতিযোগিতা। এরপর ছিল সাংস্কৃতিক প্রতিযোগিতা। সবশেষে বিজয়ীদের মধ্যে পুরস্কার তুলে দেন বিজ্ঞান এবং তথ্য ও যোগাযোগপ্রযুক্তি প্রতিমন্ত্রী ইয়াফেস ওসমান। এ সময় এসিএম আইসিপিসির এশিয়া অঞ্চলের পরিচালক সি জি হুয়াং বলেন, ‘আমি আশা রাখছি, সামনের দিনগুলোয় এই ঢাকা সাইটের প্রতিযোগীর সংখ্যা আরও বাড়বে। বিজয়ীদের এখন থেকেই চূড়ান্ত পর্বে অংশগ্রহণের প্রস্তুতি নিতে হবে।’ সি জি হুয়াং নর্থ সাউথ বিশ্ববিদ্যালয়ের উপাচার্য ও প্রতিযোগিতার স্টিয়ারিং কমিটির প্রধান হাফিজ জি এ সিদ্দিকীকে অভিনন্দন জানান সুষ্ঠুভাবে প্রতিযোগিতা আয়োজনের জন্য। প্রতিযোগিতার প্রধান বিচারক হিসেবে দায়িত্ব পালনের কথা ছিল মুহম্মদ জাফর ইকবালের। কিন্তু তিনি অসুস্থ থাকায় এ দায়িত্ব পালন করেন এসিএম আইসিপিসির কানপুর পরিচালক ড. ফাল্গুনী গুপ্তা। তাঁর মতে, ‘১১৫টি দলের মধ্যে ১১৩টি দলই কমপক্ষে একটি সমস্যার সমাধান করেছে, তাই সামগ্রিক ফলাফল বেশ ভালো বলতে হবে।’

ঢাকা সাইট নিয়ে
১৯৯৬ সাল পর্যন্ত এশিয়া মহাদেশে এ প্রতিযোগিতার মাত্র দুটি সাইট ছিল সাংহাই ও তাইপে। এরপর ১৯৯৭ সালে নর্থ সাউথ বিশ্ববিদ্যালয় আঞ্চলিক আয়োজক হওয়ার সুযোগ পেলে এ তালিকা বেড়ে তিনে দাঁড়ায়। তাইপে, সাংহাইয়ের পর ঢাকা হয় এসিএম আইসিপিসির এশিয়া মহাদেশের তৃতীয় ভেনু। এরপর ২০০০ সাল ছাড়া প্রতিবছর ঢাকা সাইট ছিল। এর মধ্যে নর্থ সাউথ বিশ্ববিদ্যালয় নয়বার, বুয়েট তিনবার এবং ইস্ট ওয়েস্ট বিশ্ববিদ্যালয় একবার করে ঢাকা সাইটের আয়োজক ছিল। আগামী বছর ড্যাফোডিল বিশ্ববিদ্যালয়ে ঢাকা সাইটের প্রতিযোগিতা অনুষ্ঠিত হবে। ঢাকা সাইটের মান উন্নয়নের লক্ষ্যে ড. আবুল এল হককে প্রধান করে ‘এসিএম আইসিপিসি কনটেস্ট কাউন্সিল ফর বাংলাদেশ’-এর কার্যক্রম শুরু করার নির্দেশনা দিয়ে গিয়েছেন সি জি হুয়াং। এ কাউন্সিলের কাজ হবে বাংলাদেশে বিভিন্ন পর্যায়ে আইসিপিসির আদলে প্রোগ্রামিং প্রতিযোগিতা আয়োজন করা এবং এর বিস্তার ঘটানো।

এসিএম আইসিপিসি ঢাকা পর্বের সেরা ১০ দল
চ্যাম্পিয়ন	:	বুয়েট বুদবুদ (৫ সমাধান ৫০৫ মিনিট)।
রানারআপ	:	শাহজালাল বিজ্ঞান ও প্রযুক্তি বিশ্ববিদ্যালয় পেলিনড্রোম (৫ সমাধান ৫২৩ মিনিট)।
তৃতীয়	:	ঢাকা বিশ্ববিদ্যালয় যা ইচ্ছে তাই (৫ সমাধান ৫৩৬ মিনিট)।
চতুর্থ	:	বুয়েট ইটারনিটাস (৫ সমাধান ৫৪১ মিনিট)।
পঞ্চম	:	ঢাকা বিশ্ববিদ্যালয় রেজোনেন্স (৫ সমাধান ৫৬৮ মিনিট)।
ষষ্ঠ	:	ঢাকা বিশ্ববিদ্যালয় হাউ মাউ খাউ (৫ সমাধান ৫৯০ মিনিট)।
সপ্তম	:	বুয়েট এসিমটোটাস (৪ সমাধান ৩০৮ মিনিট)।
অষ্টম	:	ঢাকা বিশ্ববিদ্যালয় প্রক্সিকা সেঞ্চুরিয়া (৪ সমাধান ৩৫৮ মিনিট)।
নবম	:	বুয়েট ইলুমিনেটি (৪ সমাধান ৩৬৫ মিনিট)।
দশম	:	বুয়েট ডাইনামাইট (৪ সমাধান ৪৬৬ মিনিট)।
</doc>
<doc>
﻿আখতারুজ্জামান ইলিয়াস চূর্ণ ভাবনা ও চূর্ণ কথা সংগ্রহ \ সংকলন ও সম্পাদনা: আলাউদ্দিন মণ্ডল \ প্রকাশক: পার্থশঙ্কর বসু \ নয়া উদ্যোগ \ মূল্য: ১৮০ টাকা

আখতারুজ্জামান ইলিয়াস নিঃসন্দেহে বাংলা ভাষার শ্রেষ্ঠ কথাসাহিত্যিকদের অন্যতম। দুই বাংলাতেই তাঁর মতো কথাসাহিত্যিক দুর্লভ। ইলিয়াসের জীবনবোধ, রাজনৈতিক দৃষ্টিভঙ্গি, যেকোনো কিছু নিয়ে ঠাট্টা করবার ক্ষমতা, রসবোধ, প্রতীক নির্মাণের কৌশল ও তার ভেতরকার নিগূঢ় নন্দন এবং সর্বোপরি তার অন্তর্দৃষ্টি তাঁকে পৃথক ও স্বতন্ত্র করে তুলেছে অন্যান্য সমকালীন আর পূর্বজ লেখকদের থেকে। ব্যক্তির মনস্তত্ত্বের ভেতরে চলমান দ্বন্দ্ব-সংঘাত, চরিত্রের স্ববিরোধী কার্যকলাপ, ‘মানুষ’ অভিধাটির অনন্ত সম্ভাবনা তাঁর মতো করে আর কেউ দেখেননি। তথাকথিত ভালো ও মন্দের ধারণা তাঁর কাছে অন্য রকম, যা সাধারণের আর প্রতিষ্ঠানের সঙ্গে সংঘাতপূর্ণ। জগৎ সম্পর্কে নিজস্ব এক হিসাব-নিকাশ অন্যদের সঙ্গে তাঁর সুস্পষ্ট পার্থক্য গড়ে দিয়েছে। ফলে, পরিমাণে কম লিখেও ইলিয়াস অপরিহার্য। আমাদের দুর্ভাগ্য, আমরা তাঁর ট্রিলজির শেষ উপন্যাসটি পাইনি। পরিবর্তমান সময়ে তাঁর উপন্যাসটি হয়তো মুক্তিযুদ্ধ সম্পর্কে আরও দরকারি দৃশ্যপট ও বাস্তবতাকে হাজির করতে পারত। আখতারুজ্জামান ইলিয়াসকে বোঝার জন্য তাঁর সাহিত্যিক টেক্সটই একমাত্র হয়ে উঠতে পারত, যদি তাঁর প্রতীক আর চিত্রকল্পময় ভাষাটি আরেকটু কম্যুনিকেটিভ হতো। ফলে বেশির ভাগ পাঠকের কাছে এই সাহিত্যিক ব্যক্তিত্বটি ও তাঁর সাহিত্যকর্ম বোঝার জন্য তাঁর সাক্ষাৎকার, চিঠিপত্র, বিভিন্ন বিষয় নিয়ে বয়ান ও বিতর্ক, ডায়েরি ইত্যাদি জরুরি হয়ে উঠতে পারে।
আলাউদ্দিন মণ্ডল তাঁর আখতারুজ্জামান ইলিয়াস চূর্ণ ভাবনা ও চূর্ণ কথা সংগ্রহ বইটিতে এসবই সংকলিত করেছেন। প্রথমেই এখানে স্থান পেয়েছে সাক্ষাৎকার। বিভিন্ন সময়ে নেওয়া এ সাক্ষাৎকারগুলোতে ইলিয়াসের শৈশব, সাহিত্যিক জীবন, ব্যক্তিজীবন, পেশা ইত্যাদি বেশ সাবলীলভাবেই উঠে এসেছে। জীবনের নানা অজানা বিষয় নিয়ে প্রগলভ হয়ে উঠেছেন তিনি। ইলিয়াসের যত বলবার ছিল সে তুলনায় তার সাহিত্যকর্ম নিতান্তই কম, ফলে সাক্ষাৎকারগুলোতে বারবার প্রগলভ হয়ে উঠতে দেখা যায় তাঁকে। এই বইয়ে সংকলিত সাক্ষাৎকারগুলোর মধ্যে ‘লিরিক’ পত্রিকার জন্য কথাসাহিত্যিক শাহাদুজ্জামানের নেওয়া সাক্ষাৎকারটি সবচেয়ে দীর্ঘ। প্রচুর প্রসঙ্গ নিয়ে ইলিয়াস কথা বলেছেন এখানে। সারা দিন ধরে নেওয়া এ সাক্ষাৎকারটিতে ইলিয়াস অনেক বেশি স্বতঃস্ফূর্ত। ছোটদের পত্রিকা শিশুতে প্রকাশিত সাক্ষাৎকারটিও বেশ মজার। মুক্তিযুদ্ধ ও তার ফলাফল সম্পর্কে উচ্ছ্বাস ও হতাশা প্রকাশিত হয়েছে কয়েকটি সাক্ষাৎকারে। 
বাবা সক্রিয় রাজনীতিবিদ হওয়ায় এবং শৈশবেই বিভিন্ন ধরনের বইয়ের সংস্পর্শে আসায় প্রথম থেকেই একটি রাজনৈতিক দৃষ্টিভঙ্গি গড়ে উঠেছিল ইলিয়াসের। লোকজ সংস্কৃতি, তার ভেতরকার মিথ, বৃহৎ ঘটনায় তৃণমূল মানুষের অন্তর্ভুক্তির ধরন তিনি চিহ্নিত করেন গভীরভাবে। গ্রামকে যেমন তিনি গ্রামের লোক হয়ে দেখতে পারেন, তেমনি স্বাধীনতার সময়কালে গড়ে উঠতে থাকা নব্য ঢাকাকে দেখেন সেখানকারই একজন হয়ে। ফলে তাঁর লেখায় গ্রামের লোক যেমন তার স্বাভাবিক আর খাঁটি রূপ নিয়ে হাজির, একইভাবে শহরের মানুষও তার দ্বন্দ্ব-সংকট নিয়ে উপস্থিত।
ইলিয়াসের উপন্যাস দুটির প্রেক্ষাপট ‘পরিবর্তমান’ দুটি সময়। একটি হলো ১৯৬৯ এর গণ-আন্দোলন, অপরটি ১৯৪৭ সালের দেশভাগ। দুটি সময়ই প্রচণ্ড রকমের অস্থির। সাধারণ মানুষ এ রকম বৃহত্তর ঘটনার সঙ্গে কীভাবে জড়িত হয়ে পড়ে অথবা বিপ্লব ও পরিবর্তনে তার ভূমিকাটা কিরূপ হয়, তা-ই দেখাতে চেয়েছেন ইলিয়াস। তিনি ঘটনা ও বিষয়কে দেখেন আবহমান ইতিহাসের অংশ হিসেবে। ফলে ঘটনার গতি-প্রকৃতি ও কার্যকারণ বোঝার জন্য তাঁকে পাঠ করা জরুরি। ভারতবর্ষের ইতিহাসে নিম্নবর্গের মানুষ চিরকালই শোষিত। অথচ যেকোনো লড়াইয়ে তার অংশগ্রহণই সবচেয়ে বেশি। নিম্নবিত্ত চিরকাল ফসল ফলায় ও ফসল পাহারা দেয়। আর উচ্চবিত্ত ও মধ্যবিত্ত তা দখল আর ভোগ করে। মধ্যবিত্ত সমাজের মানুষ বলেই মধ্যবিত্তের বেহায়া চরিত্র তিনি নিখুঁতভাবে আঁকতে পেরেছেন। সুযোগসন্ধানী মধ্যবিত্তকে ইলিয়াস কখনোই মহৎ করে তুলতে চাননি। সে যা, তা-ই দেখাতে চেয়েছেন। তাঁর মধ্যবিত্ত বিপ্লবের ভাষণ দেয় আবার যুদ্ধক্ষেত্র থেকে পেছন দিক দিয়ে পলায়ন করে। তাঁর মধ্যবিত্ত ধার্মিক অথচ হস্তমৈথুনের পর অনুশোচনায় বিদ্ধ হয়।
এই বইয়ে সংকলিত ইলিয়াসের চিঠিপত্রে আমরা তাঁর আরও একটি রূপ আবিষ্কার করতে পারি। বেশ বড়সড় পরিসরে এখানে অনেক চিঠিপত্র সংকলিত হয়েছে। এর মধ্যে যেমন সাহিত্যিক চিঠিপত্র আছে, তেমনি একান্ত ব্যক্তিগত চিঠিও এখানে স্থান পেয়েছে। ফলে এর মাধ্যমে নানামাত্রিক ইলিয়াসকে আবিষ্কার করা সহজতর হয়ে ওঠে। জীবন সম্পর্কে সর্বদা আশাবাদী এই লেখকের ব্যক্তিত্বের বিষণ্ন রূপটি তাঁর চিঠিপত্র থেকে ধরা পড়ে। চিঠিগুলো ব্যক্তি ইলিয়াসকে আমাদের আরও নিকটবর্তী করে তোলে। চিঠিপত্র ছাড়াও এখানে স্থান পেয়েছে শাহাদুজ্জামান সম্পাদিত তাঁর ব্যক্তিগত ডায়েরি। নিত্যনৈমিত্তিক ঘটনা ছাড়াও বহুবিচিত্র সাহিত্যিক টেক্সট এখানে প্রকাশিত।
পেশা হিসেবে ইলিয়াস বেছে নিয়েছিলেন শিক্ষকতাকে। তিনি মনে করতেন, এই পেশা তাঁর লেখালেখির সঙ্গে সাংঘর্ষিক নয়, সহায়ক। শিক্ষকতার খাতিরে এবং একজন গুরুত্বপূর্ণ সাহিত্যিক হিসেবে তাঁকে পাঠ্যসূচির জন্যও কিছু লেখা লিখতে হয়েছে। এই লেখাগুলোর বিষয়ও বিচিত্র। হয়তো ফরমায়েশি লেখা, তবু এখানেও ইলিয়াসের নিজস্বতা বিদ্যমান।
ফলে, বইটি নানামাত্রিক ইলিয়াসকে পাঠকের সঙ্গে পরিচয় করিয়ে দেয়। তাঁর সাহিত্যের পৃথক পাঠের জন্যও বইটি জরুরি। ব্যক্তি ইলিয়াস, সাহিত্যিক ইলিয়াস, তাঁর জীবন, বেড়ে ওঠা, রাজনৈতিক মতাদর্শ, দৃষ্টিভঙ্গি, সমসাময়িক ও অতীত প্রেক্ষাপট ইত্যাদি বোঝার জন্য বইটির গুরুত্ব রয়েছে। তবে বইটিতে সম্পাদকের বক্তব্য খুবই সামান্য। নেহাতই দায়সারা। যেটি তাঁর এই বৃহৎ কাজের সঙ্গে সংগতিপূর্ণ নয়। ইলিয়াস সম্পর্কে আগ্রহী পাঠকদের কাছে বইটি খুবই গুরুত্বপূর্ণ ও অবশ্যপাঠ্য বলে বিবেচিত হবে।
</doc>
<doc>
﻿সাম্রাজ্যবাদ, বিশেষ করে বর্তমানের চলতি মার্কিনি সাম্রাজ্যবাদের বিরুদ্ধে সোচ্চার কণ্ঠস্বরের একজন অরুন্ধতী রায়। গড অব স্মল থিংস লেখার পর, দীর্ঘ বিরতি দিয়ে হালে আবার উপন্যাস লেখা শুরু করছেন তিনি। কিন্তু মাঝের উপন্যাস-বিরতি পর্বে চুপচাপ কলম তুলে না রেখে তিনি বরাবরই ব্যস্ত ছিলেন পরিবেশবাদী আন্দোলন, মানবাধিকার আন্দোলন এবং সবচে বেশি মার্কিনী যুদ্ধ, আগ্রাসন আর নয়া গণতন্ত্রের ফতোয়া আর তার প্রয়োগের বিরুদ্ধে। লিখেছেন যেমন, বক্তৃতাও দিয়ে গেছেন, সমান ধারে। এ লেখাটি সেরকম একটি বক্তৃতার অনুবাদ, যেটি তিনি মার্কিন যুক্তরাষ্ট্রের নিউইয়র্ক সিটির দি রিভারসাইড চার্চে দিয়েছিলেন, ২০০৩ সালের ১৩ মে। পরবর্তীতে, ২০০৫ সালে তার আরো বেশ কিছু লেখা ও বক্তৃতার সঙ্কলন হিসেবে লেখাটি অ্যান অর্ডিনারি পারসন’স গাইড টু এমপায়ার বইতে সংযুক্ত হয়। সেখান থেকেই এ লেখাটি নির্বাচন এবং অনুবাদ। বছর কয়েক পুরনো হলেও মার্কিনী সাম্রাজ্যবাদ, একে টিকিয়ে রাখা ব্যক্তি, প্রতিষ্ঠান ও গণমাধ্যমের চেহারা উন্মোচনে লেখাটি এ বিষয়ক আগ্রহীকে রসদ দেবে। একই সঙ্গে মার্কিনী সাম্রাজ্যবাদের বিরুদ্ধে লড়াইয়ে ব্যক্তির অবস্থান ও অনুপ্রেরণার উচ্চারণ তার বক্তৃতার আরো একটি দিক। লেখাটির ইংরেজি নাম, ‘ Instant-Mix Imperial Democracy (Buy One, Get One Free)’।



আমাদের স্বাধীনতা কেড়ে নেয়ার এই সময়ে যখন আমরা গতির সাথে তাল মেলাতে গিয়ে হিমশিম খাচ্ছি, এবং যখন অল্প কয়েকজনই কেবল পারছে ফুটনোট ও রেফারেন্সসজ্জিত একটি পূর্ণাঙ্গ রাজনৈতিক থিসিস নিয়ে 
……..
অরুন্ধতী রায় (Suzanna Arundhati Roy, জন্ম. শিলং, ভারত, ২৪/১১/১৯৬১);ছবি: Sari Goodfriend
……..
পুনরাবির্ভূত হতে অথবা থিসিস নিয়ে ফিরে আসতে, কিছু সময়ের জন্য রাস্তা থেকে ঘরে ফিরে যাওয়ার বিলাসিতা দেখাতে, তখন এই রাতে কী প্রাচুর্যময় উপহার আমি দিতে পারি আপনাদের!

এক সঙ্কট থেকে আরেক সঙ্কটের মধ্যে প্রতিনিয়তই খাবি-খাচ্ছি দশা যখন আমাদের, স্যাটেলাইট টিভির মাধ্যমে সেসব যখন সরাসরি ঢুকে পড়ছে মগজের ভেতর, তখন আমাদের ঠাণ্ডা মাথায় ভাবতে হবে। এগিয়ে যেতে হবে সামনে। যুদ্ধের ধ্বংসস্তূপের মধ্য দিয়ে আমরা প্রবেশ করি ইতিহাসে। ধ্বংসপ্রাপ্ত শহর, পোড়া খটখটে শস্যমাঠ, ছোট হয়ে আসা বনভূমি, আর মরা নদী এসব এখন আমাদের আর্কাইভ। ‘ডেইজি-কাটার’ বোমায় বিধ্বস্ত জ্বালামুখ এখন আমাদের লাইব্রেরি।

তো আজ রাতে আমি আর কী শোনাতে পারি? অর্থ, যুদ্ধ, সাম্রাজ্যবাদ, বর্ণবাদ আর গণতন্ত্র নিয়ে কিছু অস্বস্তিকর ভাবনা আর কিছু দুর্ভাবনা; যা এক দঙ্গল পোকার মতো মগজের ভেতর কুরে কুরে আমাকে জাগিয়ে রাখে রাত। সেসবই তো!

আমার এসব কথাবার্তা আপনাদের কারো কারো কাছে অসৌজন্যমূলক মনে হতে পারে, যে কি-না একজন ভারতীয় নাগরিক হওয়া সত্ত্বেও আনুষ্ঠানিকভাবে একটি ‘আধুনিক জাতিসমূহ’স্বীকৃত বইয়ের লেখক, অথচ এখানে দাঁড়িয়ে মার্কিন সরকারের সমালোচনা করছে। নিজের কথা বলতে গিয়ে বলতে হচ্ছে, আমি কোনো ধ্বজাধারী বা কোনো দেশপ্রেমিক নই। আর আমি খুব ভালো করে জানি, প্রতিটি রাষ্ট্রের ধাতব আত্মায় খোদাই করা আছে অর্থলিপ্সা, নিষ্ঠুরতা আর ভণ্ডামি। কিন্তু যখন একটি রাষ্ট্র নিছক রাষ্ট্র না থেকে সাম্রাজ্যে রূপান্তরিত হয়, তখন তার কর্মপরিধির মাত্রাও নাটকীয়ভাবে বদলে যায়। কাজেই, আমি কি পরিষ্কার করে বলতে পারি যে, আজ রাতে আমি কথা বলছি মার্কিন সাম্রাজ্যের একজন প্রজা হিসেবে? আমি কথা বলছি সেই দাস হিসেবে, যে তার রাজার সমালোচনা করতে প্রস্তুত।

যেহেতু যে কোনো বক্তৃতার একটি শিরোনাম থাকতে হয়, তাই আজ রাতের আমার এ বক্তৃতার শিরোনাম, ‘ইনস্ট্যান্ট-মিক্স ইমপেরিয়াল ডেমোক্রেসি (বাই ওয়ান, গেট ওয়ান ফ্রি)’।

আমরা ফিরে যাই ১৯৮৮ সালের ৩ জুলাইয়ে, পারস্য উপসাগরে মোতায়েন মার্কিন যুদ্ধজাহাজ ইউএসএস ভিনসিনেস থেকে দুর্ঘটনাক্রমে ছোঁড়া ক্ষেপণাস্ত্র আঘাত হানে ইরানি বিমানে আর তাতে মারা যায় ২৯০ জন সাধারণ যাত্রী।১ ওই ঘটনার পর নির্বাচনী প্রচারণায় ব্যস্ত প্রথম জর্জ বুশের কাছে এ ব্যাপারে মন্তব্য চাওয়া হয়েছিল। নির্বিকারভাবে তিনি জবাব দিয়েছিলেন, ‘মার্কিন যুক্তরাষ্ট্রের তরফ থেকে আমি কখনোই ক্ষমা চাইবো না। ঘটনা যাই-ই হোক না কেন, আমার কিছু যায় আসে না।২

ঘটনা যাই-ই হোক না কেন, আমার কিছু যায় আসে না। নয়া মার্কিন সাম্রাজ্যের যথাযথ বাণীই বটে। কথাটাকে সম্ভবত একটু ঘুরিয়ে বললেই লাগসই হয়; আমরা যা চাই, ঘটনা তাই-ই।

যুক্তরাষ্ট্র ইরাকে হামলা চালানোর ঠিক আগে আগে নিউইয়র্ক টাইমস/সিবিএস নিউজের এক জরিপে জানা যায়, শতকরা ৪২ জন মার্কিন নাগরিক বিশ্বাস করে, বিশ্ব বাণিজ্য কেন্দ্র ও পেন্টাগনে ১১ সেপ্টেম্বরের হামলার সঙ্গে সাদ্দাম হোসেন সরাসরি জড়িত ছিল।৩ আবার এবিসি নিউজের একটি মতামত জরিপে জানা যায়, শতকরা ৫৫ জন আমেরিকান মনে করে, সাদ্দাম হোসেন আল-কায়দাকে সরাসরি সহযোগিতা দিতো।৪ এ মতামতের কোনোটিই তথ্য প্রমাণ ভিত্তিক ছিল না (কারণ, কোনো প্রামাণ্য তথ্যই উপস্থাপন করা হয় নি এগুলিতে)। সব জরিপের ভিত্তিই ছিল ঠেস দিয়ে বলা কথা/কটাক্ষ, ভাসা-ভাসা ধারণা এবং ডাহা মিথ্যা তথ্য। আর তা প্রচারিত হয়েছিল মার্কিন কর্পোরেট গণমাধ্যমের দ্বারা — যা আমাদের কাছে ‘মুক্ত সাংবাদিকতা’ হিসেবে পরিচিত — এই সেই ফাঁপা খিলান, যার ওপর দাঁড়িয়ে আছে সমসাময়িক মার্কিন গণতন্ত্র।

ইরাকের বিরুদ্ধে যুদ্ধে মার্কিন জনসমর্থন ছিল মিথ্যা আর প্রতারণার বহুমুখী প্ল্যাটফরমের ওপর প্রতিষ্ঠিত, যা মার্কিন সরকারের সমন্বয়েই ঘটেছিল আর কর্পোরেট মিডিয়া তা বহুগুণ বাড়িয়ে প্রচার করেছিল। ইরাক এবং আল-কায়েদার মধ্যকার বানানো যোগসূত্রতা ছাড়াও ছিল ইরাকের গণবিধ্বংসী অস্ত্র সম্পর্কে পরকল্পিত উন্মাদনা। ছোট জর্জ বুশ এমনকি এ-ও বলেছিল, ইরাক আক্রমণ না করা যুক্তরাষ্ট্রের জন্য হবে ‘আত্মঘাতী’ সিদ্ধান্ত।৫ আমরা আবার এমন মানসিক বিকারগ্রস্ত কথাও শুনতে পেলাম যে, খাদ্য সংকটে ক্ষুধায় কাতর, বোমা বিধ্বস্ত, অবরুদ্ধ একটি দেশ সর্বশক্তিমান আমেরিকাকে ধ্বংস করতে পরান্মুখ (কিউবা, নিকারাগুয়া, লিবিয়া, গ্রানাডা, পানামা — এ ধারাবাহিকতায় ইরাক ছিল আসলে সর্বশেষ সংযোজন) কিন্তু এবার? কিন্তু এবার ঘটনাটি শুধুমাত্র প্রতিবেশীসুলভ বন্ধুত্বের মোড়কাবৃত স্বল্পমাত্রার উন্মাদনা ছিল না। এবারের পাগলামি ছিল একেবারেই উদ্দেশ্যমূলক। নতুন বোতলে পুরনো মদের মতাদর্শ: পূর্ব নিরাপত্তামূলক আক্রমণের মতবাদ। সাদা কথায়, মার্কিন যুক্তরাষ্ট্র যখন যা খুশী, তাই-ই করতে পারে, আর সেটাই চূড়ান্ত।

ইরাকের বিরুদ্ধে যুদ্ধ হয়েছে, জয় লাভও হয়েছে, কিন্তু কথিত গণবিধ্বংসী কোনো অস্ত্রই সেখানে পাওয়া যায় নি। এমনকি তার ক্ষুদ্র কণাও না। সম্ভবতঃ খুঁজে পাওয়ার আগে ওগুলিকে সেখানে রেখে আসতে হতো। তখন আবার, আমাদের মধ্যে যারা বেশি ঝামেলাবাজ, তারা প্রশ্ন করতো, নিজের দেশ যখন আক্রান্ত, সাদ্দাম হোসেন কেন সেগুলি ব্যবহার করে নি।

অবশ্যই এর কোনো জবাব নেই। খাঁটি বিশ্বাসী মার্কিনীদের কাছে একটি পুরনো ছাউনিতে পাওয়া কয়েকটি নিষিদ্ধ রাসায়নিক দ্রব্যের ব্যারেল পাওয়া সম্পর্কিত ঝাঁপসা টিভি রিপোর্টগুলিই যথেষ্ঠ। এখন পর্যন্ত ব্যাপারটা তলিয়ে দেখা হয় নি যে, ওগুলি আসলেই রাসায়নিক দ্রব্য ছিল কি-না, আসলেই নিষিদ্ধ ছিল কি-না, যে পাত্রে ওসব পাওয়া গেছে, বাস্তবিকই ওগুলি ব্যারেল কি-না। (একটি অসমর্থিত সূত্র থেকে জানা গেছে, ওখানে এক চা চামচ পটাশিয়াম পার ম্যাঙ্গানেট আর একটি পুরনো হারমোনিয়ামও পাওয়া গেছে।)

ইতিমধ্যে একটি নাবালক, নৃশংস জাতির হাতে নির্বিকারভাবে ধ্বংস হয়ে গেছে একটি সুপ্রাচীন সভ্যতা।

অন্যদিকে আরো এক দল আছে যারা বলে, ইরাকে রাসায়নিক ও পারমাণবিক অস্ত্র না থাকলে কী হয়েছে? আল কায়েদার সাথে ইরাকের সম্পৃক্ততা না থাকলে কী হয়েছে? ওসামা বিন লাদেন যদি সাদ্দাম হোসেনকে মার্কিন যুক্তরাষ্ট্রের মতো ঘৃণা করে, তাতেই বা কী? ছোট বুশ তো বলেছেই সাদ্দাম হোসেন একজন খুনী স্বৈরশাসক।৬ আর এভাবেই যুক্তি দেখানো হয়, ইরাকে ‘সরকার পরিবর্তন’ দরকার ছিল।

কিছু মনে করবেন না, ৪০ বছর আগের ইতিহাসে একটু চোখ ফেরাই। তখন প্রেসিডেন্ট জন এফ কেনেডির অধীনস্থ সিআইএ বাগদাদে সরকার পাল্টিয়েছিল। ১৯৬৩ সালে ইরাকে একটি সফল অভ্যুত্থানের মাধ্যমে ক্ষমতা নেয় বাথ পার্টি। সিআইএ-র সরবরাহকৃত তালিকা অনুসরণ করে নয়া বাথ সরকার নিয়মতান্ত্রিকভাবে গুম করেছিল বামপন্থী হিসেবে পরিচিত শত শত চিকিৎসক, আইনজীবী, শিক্ষক এবং রাজনীতিকদের।৭ এবং পুরো বুদ্ধিজীবী সম্প্রদায়কেও হত্যা করেছিল। (একই কৌশল অনুসরণ করা হয়েছিল ইন্দোনেশিয়া এবং পূর্ব তিমুরে। জনসংখ্যার শতকরা ১০ ভাগকে এই ভাবে হত্যা করা হয়েছিল।৮ ওই গণহত্যায় তরুণ সাদ্দাম হোসেনের হাত ছিল বলে শোনা গিয়েছিল তখন। ১৯৭৯ সালে বাথ পার্টির মধ্যকার আভ্যন্তরীন রক্তক্ষয়ী সংঘাতের মধ্য দিয়ে সাদ্দাম হোসেন হয়ে ওঠেন ইরাকের প্রেসিডেন্ট। ১৯৮০-র এপ্রিলে সাদ্দাম যখন শিয়াদের নির্বিচারে মারছিল, তখন মার্কিন যুক্তরাষ্ট্রের জাতীয় নিরাপত্তা উপদেষ্টা জিগন্যু ব্রেজিনস্কি ঘোষণা করেন, ‘মার্কিন যুক্তরাষ্ট্র এবং ইরাকের স্বার্থের ক্ষেত্রে আমরা মৌলিক কোনো পার্থক্য দেখি না।’৯ সেই সময় ওয়াশিংটন এবং লন্ডন পর্দার আড়ালে আর পর্দার বাইরে এসে সরাসরি সমর্থন দিয়েছিল সাদ্দাম হোসেনকে। তারা তাকে অর্থ, প্রযুক্তি, অস্ত্র এবং দুবার ব্যবহারযোগ্য গণবিধ্বংসী অস্ত্র তৈরির উপকরণ সরবরাহ করেছিল।১০ সাদ্দামের বাড়াবাড়ি রকমের জঘন্য কাজগুলিতেও আর্থিক, বস্তুগত ও নৈতিক সমর্থন দিয়ে গিয়েছিল তারা। তারা সমর্থন দিয়েছিল ইরানের বিরুদ্ধে ৮ বছর মেয়াদী যুদ্ধে, সমর্থন দিয়েছিল ফালুজায় কুর্দী সম্প্রদায়ের ওপর রাসায়নিক গ্যাস ব্যবহারের। ওয়াশিংটন-লন্ডনের সমর্থনে সাদ্দাম হোসেনের এসব অপরাধই ১৪ বছর পর দাঁড় করানো হয়েছে ইরাক আক্রমণের যৌক্তিকতা প্রতিষ্ঠায়।১১ এই মিত্র বাহিনী প্রথম উপসাগরীয় যুদ্ধের পর বসরার শিয়া বিদ্রোহে উস্কানী যোগায়, আবার সাদ্দাম যখন প্রতিশোধের নেশায় উন্মত্ত হয়ে হাজার হাজার মানুষ খুন করে সেই বিদ্রোহ দমন করছিল, মিত্র বাহিনী তখন আক্রান্ত শিয়াদের কাছ থেকে মুখ ফিরিয়ে রেখেছিল।১২

বিষয় হলো, যদি সাদ্দাম হোসেন সবচে শয়তান বুদ্ধিসম্পন্ন ব্যক্তি হয়ে থাকেন, ইতিহাসের নৃশংসতম গণহত্যার জন্য সরাসরি স্বীকৃত ব্যক্তি হয়ে থাকেন (অপারেশন শক এন্ড অ্য’র প্রথম পদক্ষেপকারী), তাহলে তাকে যারা সমর্থন দিয়েছিল, তাদের কি যুদ্ধাপরাধের দায়ে বিচারের মুখোমুখি করা উচিত নয়? আন্তর্জাতিক আদালত স্বীকৃত ঘৃণ্য যুদ্ধপরাধীদের তালিকায় তবে যুক্তরাষ্ট্র ও যুক্তরাজ্যের সরকারি কর্মকর্তাদের চেহারা কেন যুক্ত হচ্ছে না?

কারণ, যখন সাম্রাজ্যই বিষয় হয়ে দাঁড়ায়, বাস্তবতা সেখানে কোনো আমলে আনার বিষয়ই না।

হ্যাঁ! কিন্তু আমাদের যা বলা হয়েছিল, সবই অতীতের কথা। সাদ্দাম হোসেন হচ্ছে সব অসৎ গুণে গুণান্বিত সেই অসাধারণ ব্যক্তি, যাকে এক্ষুনি থামানো উচিৎ। এবং কেবলমাত্র যুক্তরাষ্ট্রের পক্ষেই তা করা সম্ভব। অতীতের নিষ্ঠুর পাপ ঢাকতে এবং ভবিষ্যতের বিদ্বেষমূলক পরিকল্পনার বাস্তবায়নে, যুক্তরাষ্ট্রের এখনকার জরুরী নৈতিকতার ব্যবহার; একটি কার্যকর পদ্ধতি। ইন্দোনেশিয়া, পানামা, নিকারাগুয়া, ইরাক, আফগানিস্তান — এ তালিকা দীর্ঘ থেকে দীর্ঘতর হচ্ছে। আবার ওই পদ্ধতি প্রয়োগে মিশর, সৌদি আরব, তুরস্ক, পাকিস্তান, মধ্য এশীয় প্রজাতন্ত্রগুলিতে ভবিষ্যতের জন্য বেড়ে উঠছে নৃশংস শাসক গোষ্ঠী।

ইউএস এটর্নি জেনারেল জন অ্যাশক্রফট্ সম্প্রতি ঘোষণা করেন যে, যুক্তরাষ্ট্রের স্বাধীনতা ‘কোনো সরকার বা কোনো প্রামাণ্য দলিল থেকে পাওয়া অনুদান নয়, বরং এটা ঈশ্বর প্রদত্ত উপহার।’১৩ (জাতিসংঘের কথা তুলে আর কী লাভ তবে, স্বয়ং ঈশ্বরই যখন পাশে?)

সুতরাং বলা যায়, ঐশী অধিকারে সজ্জিত এক সাম্রাজ্যের মুখোমুখি দাঁড়িয়ে এখন, আমরা (আর, বাড়তি পাওনা হিসেবে সঙ্গে আছে সবচে’ ভয়ঙ্কর গণবিধ্বংসী অস্ত্রের সংগ্রহ।) আমরা এখন দাঁড়িয়ে সেই সাম্রাজ্যের মুখোমুখি। এই সাম্রাজ্যের আছে যখন খুশী যুদ্ধ করার স্বআরোপিত এখতিয়ার এবং দুর্নীতিগ্রস্ত মতাদর্শ, ধর্মীয় মৌলবাদ, স্বৈরাচার, যৌন বৈষম্য এবং দারিদ্র থেকে জনগণকে মুক্ত করার অধিকার; আর এ অধিকার অর্জিত হচ্ছে বহুল পরীক্ষিত, বহুল ব্যবহৃত গণহত্যার চর্চার মাধ্যমে। সাম্রাজ্যটি এগিয়ে যাচ্ছে। আর গণতন্ত্র হচ্ছে এই এগিয়ে যাবার মিশনের নয়া রণ-হুংকার। এই সেই গণতন্ত্র — যা আপনার বাড়ির দোরগোড়ায় পৌঁছে দেয়া হচ্ছে ‘ডেইজি-কাটার’ বোমার মাধ্যমে। নতুন এ পণ্যের সুবিধা পাবার জন্য জণগণকে যে মৃত্যু-মূল্য দিতে হচ্ছে, তার দর যৎসামান্যই। নয়া এ পণ্যটি: দ্রুত মিশ্রণযোগ্য সাম্রাজ্যবাদী গণতন্ত্র (সেদ্ধ করুন, তেল যোগ করুন, এরপর বিস্ফোরণ)।

চিংকস্ (চীনারা), নিগ্রোজ, ডিংকস (সমকামীরা), গুক্স (ভিয়েতনামীরা), এবং ওগস্ ( ব্রিটিশ সাম্রাজ্যকালীন সময়ের সাধারণ মানুষ) নয়া সাম্রাজ্যবাদীর চোখে এরা এখনও মানুষ নামের যোগ্য না। সম্ভবতঃ আমাদের মৃত্যুও সত্যিকারের মৃত্যু না। আমাদের ইতিহাস কোনো ইতিহাস না। কখনো ছিলও না।

গত ক’ মাসের ইতিহাসের কথা যদি বলি, সারা বিশ্ব স্যাটেলাইট টিভি’র মাধ্যমে সরাসরি দেখল ইরাকে আমেরিকার আগ্রাসন ও দখল। আফগানিস্তানে ওসামা বিন লাদেন এবং তালেবান সরকারের মতো ইরাকে সাদ্দাম হোসেনের সরকারও হঠাৎ উধাও হয়ে যায়। বিশ্লেষকরা যাকে অভিহিত করলেন, ‘ক্ষমতার শূন্যতা’।১৪ এক দশকেরও বেশি সময় ধরে জাতিসংঘের নিষেধাজ্ঞার মাধ্যমে যে জনগণকে নিয়মতান্ত্রিকভাবে দরিদ্র থেকে দরিদ্রতর করা হয়েছিল, অভুক্ত রাখা হয়েছিল, দিনের পর দিন খাদ্য, পানি ও বিদ্যুৎ সরবরাহ বিচ্ছিন্ন করে শহরগুলিকে রাখা হয়েছিল অবরুদ্ধ; বিরামহীন বোমা বর্ষণে আবার সেই শহরগুলিকেই ধ্বংস করা ফেলা হলো, হঠাৎ প্রশাসনহীন এমন অরাজক পরিস্থিতির তুলনা নগর প্রশাসনের ইতিহাসে নেই। সাত হাজার বছরের পুরোনো সভ্যতা পতিত হলো এক নৈরাজ্যকর পরিস্থিতিতে। সেটাও দেখলাম টেলিভিশনে, সরাসরি।

দোকান-পাট, অফিস-আদালত, হোটেল-রেস্তোঁরা এবং হাসপাতালগুলিতে চললো লুটেরাদের তাণ্ডব।১৫ মার্কিন ও ব্রিটিশ সৈন্যরা তা দাঁড়িয়ে দাঁড়িয়ে দেখল। তাদের ভাষ্য ছিল, তাদের প্রতি কোনো আদেশ ছিল না পদক্ষেপ নেবার। কার্যতঃ তাদের প্রতি আদেশ ছিল মানুষ হত্যার, রক্ষা করার নয়। তাদের মূল উদ্দেশ্য ছিল পরিষ্কার। ইরাকি জনগণের নিরাপত্তার বিষয়টি তাদের দেখার বিষয় ছিল না, ছিল না অল্প-বিস্তর টিকে থাকা অবকাঠামোগুলি রক্ষা করা, কিন্তু ইরাকি তেলক্ষেত্রগুলি নিরাপদ রাখা ছিল তাদের প্রধান উদ্দেশ্য। অবশ্যই তাই করেছিল তারা। আগ্রাসন শুরুর প্রায় আগে থেকেই তেলক্ষেত্রগুলির নিরাপত্তা নিশ্চিত করা হয়েছিল।১৬

সিএনএন এবং বিবিসিতে সেই ধ্বংসাবশেষের চিত্র বারবার প্রচারিত হয়েছিল। টেলিভিশন ভাষ্যকাররা, সামরিক এবং সরকারি মুখপাত্ররা একে বর্ণনা করেছিল স্বৈরশাসকের বিরুদ্ধে ‘মুক্ত মানুষের’ ক্রোধের প্রকাশ হিসেবে। মার্কিন প্রতিরক্ষা মন্ত্রী বলেছিলেন, ‘এটা বাঁধ ভাঙা। স্বাধীনতা বাঁধ ভাঙা এবং মুক্ত মানুষেরা যে কোনো অপরাধ ও ভুল ও খারাপ কাজ করতেই পারে।’১৭ কেউ কি আগে জানতো যে ডোনাল্ড রামসফেল্ড নিজেও একজন নৈরাজ্যবাদী? আমি ভাবছি রডনি কিংকে প্রহার করার পর লস এনজেল্সে এ যে দাঙ্গা সংঘটিত হয়েছিল, তখনও কি তিনি এমন মতই ধারণ করতেন? মার্কিন জেলখানার ২০ লাখ বন্দির ক্ষেত্রেও কি তিনি এই বন্ধনহীন স্বাধীনতার তত্ত্ব প্রয়োগ করতে রাজি?১৮ (পৃথিবীর ‘সবচে মুক্ত’ দেশের জেলখানায় আছে সবচে’ বেশি সংখ্যক বন্দি।১৯ উনি কি তার এই তত্ত্বের গুরুত্ব নিয়ে তরুণ আমেরিকান-আফ্রিকানদের সঙ্গে আলোচনা করবেন, যাদের শতকরা ২৮ ভাগ প্রাপ্তবয়স্ক জীবনের কোনো না কোনো সময় কাটাবে জেলখানায়?২০ তিনি কি অনুগ্রহ করে ব্যাখ্যা করবেন, কেন তিনি এমন একজন প্রেসিডেন্টের অধীনে কাজ করছেন, যিনি টেক্সাসের গভর্নর থাকাকালীন সময়ে ১৫২ জনের মৃত্যুদণ্ডে সম্মতি দিয়েছিলেন!২১

ইরাকে যুদ্ধ শুরু হবার আগে রিকনস্ট্রাকশন এন্ড হিউম্যানিটেরিয়ান অ্যাসিসটেন্স কার্যালয় থেকে পেন্টাগনের কাছে নিরাপত্তার নিশ্চয়তা চেয়ে ১৬টি গুরুত্বপূর্ণ স্থানের তালিকা পাঠানো হয়েছিল। জাতীয় জাদুঘর সে তালিকায় ছিল দ্বিতীয় স্থানে।২২ তারপরও জাদুঘরটি শুধু লুট করাই হয় নি, অপবিত্রও করা হয়েছিল। এটা ছিল প্রাচীন সাংস্কৃতিক ঐতিহ্যের সংগ্রহশালা। বর্তমানের ইরাক ছিল নদী তীরবর্তী মেসপটেমীয় উপত্যকার অংশ। টাইগ্রিস ও ইউফ্রেটিস নদীর তীরে গড়ে ওঠা এই সভ্যতাটি বিশ্বকে দিয়েছিল প্রথম লিপি, প্রথম ক্যালেন্ডার, প্রথম গ্রন্থাগার, প্রথম শহর এবং হ্যাঁ, বিশ্বের প্রথম গণতন্ত্রও। ব্যাবিলনের রাজা হাম্বুরাবি প্রথম প্রণয়ন করেছিলেন নাগরিকদের সামাজিক জীবনাচরণের আইন।২৩ এটা ছিল এমন একটি আইন, যেখানে পরিত্যক্ত নারী, বেশ্যা, দাস এবং এমনকি প্রাণীদেরও অধিকার সংরক্ষিত ছিল। এ আইন শুধুমাত্র প্রথম প্রণীত আইনই নয়, এটা ছিল সামাজিক ন্যায় বিচারের ধারণাকে বোঝার প্রথম প্রচেষ্টা। মার্কিন সরকারের অন্যায় যুদ্ধ পরিচালনা ও ন্যায় বিচারের প্রতি বৃদ্ধাঙ্গুলি প্রদর্শনের জন্য এর চেয়ে অধিকতর যোগ্য রাষ্ট্র আর হতে পারে না।

ইরাকে লুটপাট চলাকালীন সময়ে অন্ধকারের রাজপুত্র রামসফেল্ড পেন্টাগনে এক সংবাদ সম্মেলনে, যুদ্ধের পুরোটা সময় তাকে অনুগতভাবে সমর্থন দিয়েছিল এমন সাংবাদিকদের বলেছিলেন, ‘টেলিভিশনে আপনারা যে দৃশ্যগুলি দেখছেন, বারবার অসংখ্যবার। তা আসলে একই দৃশ্য। আপনারা দেখছিলেন কিছু লোক একটি ফুলদানি নিয়ে কিছু ভবনে দৌড়াদৌড়ি করছিল। এবং এ দৃশ্যটি ২০ বার দেখানো হয়েছে এবং কেউ বলতে পারেন, ‘ওরে বাবা! এত ফুলদানী সেখানে ছিল? এটা কি সম্ভব যে পুরো দেশ জুড়ে এত ফুলদানী থাকতে পারে?’২৪

পুরো সংবাদ কক্ষ জুড়ে হাসির রোল বয়ে গেল। যদি হারলেমের দরিদ্র নিগ্রো জনগোষ্ঠী নিউইয়র্কের মেট্রোপলিটন জাদুঘর লুট করে, তবে তা-ও কি সমর্থনযোগ্য? সেই ঘটনাটিকেও কি একই উচ্ছ্বাস নিয়ে স্বাগত জানানো হবে? রিকনস্ট্রাকশন অ্যান্ড হিউম্যানিটেরিয়ান অ্যাসিসটেন্স কার্যালয়ের ঝুঁকিপূর্ণ ভবনের তালিকায় সর্বশেষ নাম ছিল তেল মন্ত্রণালয়ের নাম।২৫ তালিকায় থাকা সব ভবনের মধ্যে কেবল এ ভবনটির নিরাপত্তাই নিশ্চিত করা হয়েছিল।২৬ দখলদার সেনারা কি ভেবেছিল, সম্ভবতঃ মুসলিম রাষ্ট্রের জন্য প্রস্তুতকৃত তালিকা নিচের দিক থেকে পড়া শুরু করতে হয়?

টেলিভিশনগুলি আমাদের জানাচ্ছে, ইরাককে ‘মুক্ত’ করা হয়েছে এবং নারীদের জন্য আফগানিস্তান প্রায় একটি স্বর্গরাজ্য হওয়ার পথে — একবিংশ শতাব্দীর সামনের সারির নারীবাদী বুশ ও ব্লেয়ারকে ধন্যবাদ। বাস্তব হলো, ইরাকের অবকাঠামোকে সম্পূর্ণ ধ্বংস করে ফেলা হয়েছে। এর জনগণকে দাঁড় করানো হয়েছে দুর্ভিক্ষের দরজার সামনে। খাদ্য মজুদ নিঃশেষ করে ফেলা হয়েছে। এবং পুরোপুরি বিধ্বস্ত করা হয়েছে এর শহরগুলির প্রশাসনিক কাঠামো। শিয়া ও সুন্নীর বিরোধ ব্যবহার করে ইরাককে ঠেলে দেয়া হচ্ছে গৃহযুদ্ধের দিকে। ইতোমধ্যে আফগানিস্তান আবার তালেবান পূর্ববর্তী নৈরাজ্যে ফিরে গেছে, আর এর এলাকাগুলি ভাগ হয়ে গেছে পরস্পর শত্রুভাবাপন্ন কয়েকজন যুদ্ধবাজ সামন্তপ্রভুর মধ্যে।২৭

এত সব কিছুকে উপেক্ষা করেও, মের ২ তারিখে জর্জ বুশ শেষবারের মতো প্রেসিডেন্ট হবার আশায় তার ২০০৪ সালের নির্বাচনী প্রচারাভিযান শুরু করেছেন। টেলিভিশনে ভাষণ সম্প্রচারের জন্য জর্জ বুশ একটি সামরিক জেট বিমানে চড়ে উপকূলের কাছাকাছি অবস্থানে থাকা বিমানবাহী রণতরী ইউএসএস আব্রাহাম লিংকনে এসে নামলেন; সম্ভবতঃ এটাই ইতিহাসে বুশের সংক্ষিপ্ততম বিমান যাত্রা। অ্যাসোসিয়েট প্রেসের বরাতে প্রশাসনিক কর্মকর্তারা স্বীকার করেছেন, ‘রণতরীটি উপকূলের খুব কাছে এমন অবস্থানে রাখা হয়েছিল যেন সান দিয়াগো উপকূল রেখার পরিবর্তে পেছনে ব্যাকগ্রাউন্ড হিসেবে থাকে বিশাল সমুদ্র, যাতে করে ভাষণ দানরত বুশের ক্যামেরা অ্যাঙ্গেল সবচে ভালো দেখা যায় টিভিতে।’২৮ যিনি জীবনে কখনো সামরিক পেশায় ছিলেন না,২৯ সেই প্রেসিডেন্ট বুশ — একটি সামরিক বোম্বার জ্যাকেট, সামরিক বুট, সামরিক গগল্‌স ও হেলমেট পরে একটা উদ্ভট পোশাকে ককপিট থেকে উদিত হলেন। উৎফুল্ল সৈন্যদলের দিকে হাত নেড়ে-নেড়ে তিনি আনুষ্ঠানিকভাবে ইরাক বিজয়ের ঘোষণা দিলেন। তিনি সতর্কতার সঙ্গে বললেন, সন্ত্রাসের বিরুদ্ধে চলমান ধারাবাহিক যুদ্ধে এটি মাত্র একটি বিজয়।৩০

বিজয়ের সরাসরি ঘোষণা দেয়ার ক্ষেত্রে কিছু সমস্যা বা অসুবিধা আছে, কারণ জেনেভা কনভেনশন অনুযায়ি বিজয়ী সৈন্যদল হিসেবে দখলদার বাহিনীর ওপর কিছু আইনগত দায়িত্ব বর্তায়, বুশ প্রশাসন যা পালনে আদৌ আগ্রহী না।৩১ ২০০৪ সালের নির্বাচন ঘনিয়ে আসছে আর একটি ‘সন্ত্রাসের বিরুদ্ধে যুদ্ধ’ জয়ের প্রয়োজন, ভাসমান ভোট নিজের পক্ষে টানার জন্য। বলির পাঁঠা হিসেবে সিরিয়া দিন দিন তরতাজা হয়ে উঠছে।

বৃদ্ধ নাৎসী নেতা হারমান গোয়েরিং বলেছিলেন, ‘নেতার সমর্থনের পেছনে জনগণকে সব সময়ই পাওয়া যায়…। আপনাকে শুধু বলতে হবে যে তারা আক্রান্ত হবার মুখে; দেশপ্রেমের ঘাটতি এবং দেশকে বিপদের মুখে ঠেলে দেয়ার অজুহাতে শান্তিবাদীদের নিষিদ্ধ করতে হবে। যে কোনো দেশের ক্ষেত্রেই এ তত্ত্ব কার্যকর।৩২

তিনি ঠিকই বলেছিলেন। ব্যাপরটা জলবৎ তরলং। এটাই বুশ শাসনের মূল পূঁজি। নির্বাচনী প্রচারাভিযান এবং যুদ্ধ, গণতন্ত্র এবং সর্বময় ক্ষমতার অধিকারী ক্ষুদ্র গোষ্ঠীর শাসন — এসবের মধ্যকার পার্থক্য ক্রমশঃ কমে আসছে।

নির্বাচনী যুদ্ধে একমাত্র সতর্কতা ছিল মার্কিন জনগণের জীবন যেন বিপন্ন না হয়। এতে ভোটারদের আস্থা ধাক্কা খায়। কিন্তু সমস্যা হলো, যুদ্ধে মার্কিন সৈন্যদের নিহত হবার খবর কম-বেশি প্রকাশিত হয়ে পড়ে।

‘অপারেশন শক এন্ড অ্য’ শুরু হবার আগে এক সংবাদ সম্মেলনে জেনারেল টমি ফ্র্যাংকস ঘোষণা করেছিলেন, ‘এই ধরনের অভিযানের নজির ইতিহাসে আর নেই।’৩৩ সম্ভবতঃ তিনিই ঠিক ছিলেন।

আমি কোনো সামরিক ইতিহাসবিদ নই, কিন্তু শেষ কবে এরকম একটা যুদ্ধ সংঘটিত হয়েছিল, কেউ বলবেন কি?

জাতিসংঘীয় কূটনীতির ‘ভালো মানুষী চেহারা’ (অর্থনৈতিক নিষেধাজ্ঞা, অস্ত্র পরিদর্শন) ব্যবহার করা হলো ইরাকের মেরুদণ্ড নিশ্চিতভাবে ভেঙে ফেলার জন্য, এর জনগণকে না খাইয়ে রাখার জন্য, পাঁচ লাখ শিশুকে মেরে ফেলার জন্য এবং দেশটির অবকাঠামোকে মারাত্মকভাবে ধ্বংস করার জন্য। যখন এটা নিশ্চিত করা গেলো যে ইরাকের বেশিরভাগ অস্ত্র ধ্বংস হয়ে গেছে, তখন স্বেচ্ছাপ্রণোদিতদের জোট (সঠিক করে বললে বলা যায়, ভীত সন্ত্রস্ত এবং আত্মবিক্রীতদের জোট) একটি দখলদার বাহিনী পাঠায়, ইতিহাসে এমন কাপুরুষোচিত কার্যক্রম সত্যিই বিরল!

ইরাক মুক্তির অভিযান? আমি অবশ্যই তা মনে করি না। বরং এটা ছিল অনেকটা এমন অপারেশন ‘চলো-দৌড়াই-তবে-তার-আগে-তোমার-ঠ্যাংটা-ভাঙতে-দাও।’

যুদ্ধ শুরু হবার সঙ্গে সঙ্গে, ফ্রান্স, জার্মান ও রাশান সরকার — যারা জাতিসংঘের নিরাপত্তা পরিষদে এ যুদ্ধকে বৈধতা দানের প্রস্তাবকে প্রত্যাখান করেছিল; তারাই আবার মনে-প্রাণে চাইতে থাকে, যেন মার্কিন যুক্তরাষ্ট্র যুদ্ধে জেতে। প্রেসিডেন্ট জ্যাক শিরাক তখন ইঙ্গ-মার্কিন বাহিনীকে ফ্রান্সের আকাশ সীমা ব্যবহারের অনুমতি দিয়েছিল। ৩৪ জার্মানিতে অবস্থিত মার্কিন ঘাঁটিগুলিকে যুদ্ধে ব্যবহারের অনুমতি দেয়া হয়েছিল।৩৫ জার্মান পররাষ্ট্রমন্ত্রী জশ্চকা ফিশার জনসম্মুখে সাদ্দাম হোসেন সরকারের ‘দ্রুত পতন’-এর ব্যাপারে আশা ব্যক্ত করেছিলেন।৩৬ ভ্লাদিমির পুতিনও প্রকাশ্যে একই আশা জানিয়েছিলেন।৩৭

আক্রমণকারী পক্ষকে কাপুরুষোচিতভাবে সমর্থন দেয়ার আগে, এই সরকারগুলিই যুদ্ধ-পূর্ব ইরাকের বাধ্যতামূলক নিরস্ত্রীকরণে সক্রিয়ভাবে অংশ নিয়েছিল। গণিমতের মালে ভাগ বসানোর বাসনা ছাড়াও, এই সরকারগুলি আশা করেছিল যুদ্ধপূর্ব সময়ে ইরাকের সাথে করা তাদের তেল চুক্তিগুলিকে মার্কিন সাম্রাজ্য যথাযথ সম্মান দেখাবে। পুরনো সাম্রাজ্যবাদীদের কাছ থেকে, অতি সাদা-মাটা না হলে এর চেয়ে বেশি কিছু আশা করা যায় না।

ইরাক আগ্রাসন-প্রস্তুতি পর্বের সস্তা উত্তেজনা এবং জাতিসংঘে দেয়া অতি নৈতিক ভাষণকে পাশ কাটিয়ে, যখন আসল যুদ্ধ শুরু হলো, পশ্চিমা সরকারগুলি অপ্রতিরোধ্যভাবে, তাদের নিজ দেশের বেশিরভাগ জনগণের বিরোধিতা উপেক্ষা করে জোট বেঁধেছিল। যখন তুর্কী সরকার, যুদ্ধে তুর্কী ভূখণ্ড ব্যবহারের মার্কিন সরকারের বিলিয়ন ডলারের প্রস্তাব দেশের শতকরা ৯০ভাগ জনগণের মতামতের প্রতি শ্রদ্ধা জানিয়ে উপেক্ষা করে, তখন মার্কিন সরকার দেশটিতে ‘গণতান্ত্রিক চর্চার ঘাটতি’র অভিযোগ তোলে।৩৮ ‘গালাপ ইন্টারন্যাশনাল’ নামে একটি সংগঠনের জরিপ মতে, এককভাবে আমেরিকা ও তার মিত্রদের মাধ্যমে পরিচালিত কোনো যুদ্ধের প্রতি, ইউরোপের কোনো রাষ্ট্রেই শতকরা ১১ ভাগের বেশি সমর্থন দেখা যায় নি।৩৯ কিন্তু ইংল্যান্ড, ইটালি, স্পেন, হাঙ্গেরী এবং অন্যান্য পূর্ব ইউরোপীয় রাষ্ট্রসমূহকে বরং প্রশংসা করা হলো, যারা কিনা তাদের নিজেদের জনমতকে পাত্তা না দিয়ে এই অবৈধ আগ্রাসনকে সমর্থন করেছিল। সব ধরনের সম্ভাবনায় এটিই গণতান্ত্রিক রীতি-নীতির সঙ্গে পুরোপুরি সামঞ্জস্যপূর্ণ। আসলেই এটা কি? নয়া গণতন্ত্র? (ব্রিটেনের ‘নয়া শ্রমিকদের’ মতো?)

অর্থলিপ্সু, যুদ্ধবাজ সরকারের প্রতি বৃদ্ধাঙ্গুলি দেখিয়ে, ১৫ ফেব্রুয়ারি, আগ্রাসনের সপ্তাহ কয়েক আগে, ৫টি মহাদেশের প্রায় ১ কোটি লোক রাস্তায় নেমে আসে যুদ্ধের বিরুদ্ধে। গণনৈতিকতার এমন অসাধারণ প্রকাশ বিশ্ব এর আগে প্রত্যক্ষ করে নি।৪০ আমি নিশ্চিত, আপনাদের মধ্যে অনেকেই সেই প্রতিবাদ মিছিলে ছিলেন। তাদেরকে — অর্থাৎ আমাদেরকে — চরম বিতৃষ্ণার সাথে উপেক্ষা করা হয়েছিল। যুদ্ধবিরোধী গণ মিছিল প্রসঙ্গে প্রশ্নের মুখোমুখি হলে প্রেসিডেন্ট বুশ বলে, ‘এটা আসলে সিদ্ধান্ত নেবার ব্যাপার, মানে আমি বলতে চাচ্ছি যে নীতিটি নির্ধারিত হবে ফোকাস গ্রুপ আলোচনার ওপর। একজন নেতার ভূমিকা হওয়া উচিৎ নিরাপত্তার প্রশ্ন সামনে রেখে নীতি নির্ধারণ করা, এক্ষেত্রে নিরাপত্তা মানে জনগণের নিরাপত্তা।’৪১

গণতন্ত্র, আধুনিক বিশ্বের এক পবিত্র গরু, যা এখন সংকটাপন্ন। এবং সংকটটা বিশাল সংকট। গণতন্ত্রের নামে করা হচ্ছে ক্রুদ্ধ সব কার্যকলাপ। এটা ক্রমশই একটা সারশূন্য শব্দে পরিণত হচ্ছে, একটা সুন্দর খোলস। কোনো বিচারেই এটা কোনো অর্থ ধারণ করে না। আপনি এর যে অর্থই দাঁড় করাতে চান, এটা তাই-ই বোঝাতে পারে। এই গণতন্ত্র হলো মুক্ত বিশ্বের এক বেশ্যা, খুশীমতো কাপড় খুলতে বা পরতে রাজি, যে কোনো ধরনের আবদার মেটাতে আপত্তিহীন, ইচ্ছেমতো ব্যবহার এবং অপব্যবহারের জন্য হাতের নাগালেই থাকে।

কিছু দিন আগেও, এই আশির দশক পর্যন্ত, মনে হচ্ছিল যে গণতন্ত্র বুঝি সত্যি সত্যিই সামাজিক ন্যায় বিচারের একটা মাত্রা অর্জনে সফল হবে।

কী ভাবে আধুনিক গণতন্ত্রকে মোকাবেলা ও দুর্বল করতে হয়, নব্য উদার পূঁজিবাদীরা দীর্ঘ সময় ধরে আধুনিক গণতন্ত্রের সংস্পর্শে থাকার ফলে তা জেনে গেছে। গণতান্ত্রিক প্রতিষ্ঠানগুলির ভেতরে ঢুকে — ‘স্বাধীন’ বিচার ব্যবস্থা, ‘মুক্ত’ গণমাধ্যম, জাতীয় সংসদ — নিজেদের উদ্দেশ্য মতো ব্যবহার করার কৌশল দক্ষতার সাথে রপ্ত করেছে তারা। কর্পোরেট বিশ্বায়নের প্রকল্প ভেঙে ফেলেছে দক্ষতাগুলিকে। অবাধ নির্বাচন, মুক্ত গণমাধ্যম এবং স্বাধীন বিচার ব্যবস্থার কোনো অর্থই থাকে না, যখন মুক্ত বাজার তাদের পণ্যে পরিণত করে সর্বোচ্চ দরদাতার জন্য দর হাঁকে।

গণতন্ত্র যে কতখানি অবরুদ্ধ অবস্থায় পড়েছে, সমকালীন গতন্ত্রগুলির ভেতরে কী হচ্ছে, তা পর্যবেক্ষণ করে এ ব্যাপারে আমরা বেশ স্বচ্ছ ধারণা পেতে পারি। পৃথিবীর বৃহত্তম গণতন্ত্র: ভারত (যার সম্পর্কে আমি পূর্বেই বিস্তারিত লিখেছি, তাই আজ রাতে এ বিষয়ে কিছু বলবো না)। পৃথিবীর সবচে’ আকর্ষণীয় গণতন্ত্র: দক্ষিণ আফ্রিকা। পৃথিবীর সবচে’ ক্ষমতাশালী গণতন্ত্র : মার্কিন যুক্তরাষ্ট্র। এবং সবচে শিক্ষণীয়, যার জন্য পরিকল্পনা করা হচ্ছে, বিশ্বের সেই নব্য গণতন্ত্র: ইরাক।

দক্ষিণ আফ্রিকায় ৩০০ বছর ধরে সংখ্যালঘু সাদা চামড়ার শাসকগোষ্ঠী ঔপনিবেশিক ও বর্ণবাদী শাসন দ্বারা সংখ্যাগরিষ্ঠ কালো চামড়াদের যে নিষ্ঠুরভাবে দমিয়ে রেখেছিল, তার অবসান ঘটেছিল ১৯৯৪ সালে বর্ণ বৈষম্যহীন বহুদলীয় গণতন্ত্র ক্ষমতায় আসার মাধ্যমে। এটা ছিল একটা বৈশিষ্ট্যপূর্ণ উল্লেখযোগ্য অর্জন। তারপরও ক্ষমতায় আসার ২ বছরের মাথাতেই আফ্রিকান ন্যাশনাল কংগ্রেস শর্তহীনভাবে নতজানু হয়েছিল মুক্তবাজার নামক ঈশ্বরের কাছে। ব্যাপক কাঠামোগত সংস্কার, বেসরকারিকরণ এবং উদারীকরণ কার্যক্রম কেবলমাত্র ধনী-গরীবের মধ্যকার বিদ্যমান বিশাল বৈষম্যই বাড়িয়েছে। প্রায় ১০ লাখেরও বেশি লোক চাকরি হারিয়েছে। মৌলিক সেবা খাত, যেমন: বিদ্যুৎ, পানি ও আবাসন ব্যবস্থার কর্পোরেটাইজেশন করার মাধ্যমে প্রায় ১ কোটি দক্ষিণ আফ্রিকান, যা কিনা দেশটির মোট জনসংখ্যার প্রায় এক-চতুর্থাংশ, এসব সুবিধা থেকে বঞ্চিত হয়ে পড়লো।৪২ ২০ লাখ মানুষকে ঘর-বাড়ি থেকে উচ্ছেদ হতে হয়েছে।

ইতোমধ্যে সংখ্যালঘু সাদা চামড়া গোষ্ঠী, যারা এর আগে শত শত বছর ধরে অবৈধ ভাবে সুযোগ-সুবিধা ভোগ করে এসেছে, এখন তারা আগের চেয়েও বেশি নিরাপদ। আগের মতোই তারা দেশটির জমি, কৃষি খামার, কারখানা এবং পরিত্যক্ত প্রাকৃতিক সম্পদের ওপর নিয়ন্ত্রণ বজায় রেখেছে। বর্ণবাদ থেকে নয়া উদারবাদী শাসনে স্থানান্তর তাদের অবস্থানে কোনো পরিবর্তন আনে নি। সোজাসুজি বললে, এটা হচ্ছে বুঝে-শুনে করা এক ধরনের সচেতন বর্ণবাদ। এবং এসবই করা হচ্ছে গণতন্ত্রের নামে।

গণতন্ত্র শব্দটির ব্যবহার ধীরে ধীরে রূপ নিচ্ছে সাম্রাজ্যবাদীদের ‘নব্য উদার পুঁজিবাদ’ বোঝাতে।

উন্নত বিশ্বের দেশগুলিতেও গণতান্ত্রিক চর্চাকে কার্যকরভাবে খর্ব করা হয়েছে। সংবিধান, আইন বিভাগ, সংসদ, প্রশাসন এবং, সম্ভবতঃ সবচে’ গুরুত্বপূর্ণ যেটি, স্বাধীন গণমাধ্যম যা কিনা সংসদীয় গণতন্ত্রের কাঠামোগত ভিত্তি প্রস্তুত করে; এসবের মধ্যকার ভারসাম্যকে খুবই গোপনীয়তা ও চাতুর্যের সাথে খর্ব করার প্রক্রিয়ায় অঙ্গাঙ্গিভাবে জড়িত থাকছে রাজনীতিবিদ, গণমাধ্যমের হর্তা-কর্তা, বিচারপতি, শক্তিশালী কর্পোরেট তদবিরকারী এবং সরকারি আমলারা। এই জড়িত থাকার প্রক্রিয়া যদিও ক্রমশঃই বাড়ছে, তবে তা পুরোপুরি খোলামেলাও না আবার গোপনীয়ও না। উদাহরণস্বরূপ, ইতালীর প্রধান মন্ত্রী সিলভিও বার্লুসকোনি নিজের স্বার্থে প্রধান প্রধান সংবাদপত্র, সাময়িকপত্র, টেলিভিশন চ্যানেল এবং প্রকাশনা প্রতিষ্ঠানগুলি নিয়ন্ত্রণ করে। দি ফিনান্সিয়াল টাইমসের প্রতিবেদন থেকে জানা যায়, তিনি শতকরা ৯০ ভাগ ইতালীয় টিভি দর্শকদের নিয়ন্ত্রণ করেন।৪৩ সম্প্রতি ঘুষ গ্রহণের দায়ে বিচারের মুখোমুখি হয়ে তিনি বার বার জোর দিয়ে বলছিলেন যে, ইতালিকে বামপন্থীদের হাত থেকে রক্ষা করার একমাত্র যোগ্য ব্যক্তি তিনিই। তিনি বলেছিলেন, ‘আর কত দিন আমি এভাবে ত্যাগ স্বীকার করে যাব?’৪৪ ইতালির বাকি ১০ ভাগ টিভি দর্শকদের জন্য প্রধানমন্ত্রীর এ জাতীয় উক্তি খুব একটা সুখপ্রদ ছিল না। বাক স্বাধীনতার মূল্য কত? কার জন্য এই বাক স্বাধীনতা?

মার্কিন যুক্তরাষ্ট্রে গণমাধ্যমের দিকটা আরো জটিল। ক্লিয়ার চ্যানেল ওয়ার্ল্ডওয়াইড ইনকরপোরেটেড দেশের বৃহত্তম রেডিও স্টেশন। এটা ১২ শ’রও বেশি চ্যানেল পরিচালনা করে, হিসাবে, একত্রে এগুলি বাজারের শতকরা ৯ ভাগ।৪৫ এর প্রধান নির্বাহী কর্মকর্তা বুশের নির্বাচনী প্রচারণার শতকরা ১০ ভাগ খরচ বহন করে। যখন হাজার হাজার মার্কিন নাগরিক ইরাক যুদ্ধের বিরুদ্ধে বিক্ষোভ জানাতে রাস্তায় নেমে এসেছিল, তখন ক্লিয়ার চ্যানেল সারা দেশ জুড়ে দেশপ্রেমের প্রকাশ হিসেবে যুদ্ধের পক্ষে আয়োজন করে ‘আমেরিকার জন্য র‌্যালি’।৪৬ তারা তাদের রেডিও স্টেশনগুলিকে ব্যবহার করছিল যুদ্ধের পক্ষের ঘটনাগুলির অব্যাহত প্রচারণার মাধ্যম হিসেবে, আবার ঘটনাস্থলে তাদের প্রতিনিধি পাঠাচ্ছিল, যেন ওগুলি সব ব্রেকিং নিউজ। সমর্থন আদায়ের যুগ পেরিয়ে এখন আমরা আছি খবর উৎপাদনের যুগে। শীঘ্রই, গণমাধ্যমের নিউজ রুমগুলি তাদের ভান ছেড়ে দিয়ে সাংবাদিকের বদলে থিয়েটার পরিচালকদের নিয়োগ দেয়া শুরু করবে।

যেহেতু আমেরিকার বিনোদন ব্যবসা দিনে-দিনে অনেক বেশি হিংস্র ও যুদ্ধপ্রিয় হয়ে উঠছে, এবং আমেরিকার যুদ্ধগুলিও ক্রমশঃ বিনোদন ব্যবসায় রূপ নিচ্ছে; এর মধ্যে বেশ আকর্ষণীয় কিছু অদল-বদলও ঘটে যাচ্ছে।

আড়াই লক্ষ ডলার ব্যয়ে কাতারে নির্মিত যে মঞ্চ থেকে জেনারেল টমি ফ্রাঙ্কস অপারেশন শক এন্ড অ্য সম্পর্কে নিয়মিত সংবাদ ব্রিফিং দিতেন, সেই মঞ্চের নকশাকারীই আবার ছিলেন ডিজনী, এমজিএম এবং ‘সুপ্রভাত আমেরিকা’র মঞ্চের নির্মাতা।৪৭

কী নিষ্ঠুর পরিহাস, আমেরিকা, যে হচ্ছে বাকস্বাধীনতা মতবাদের পক্ষে নিষ্ঠাবান সোচ্চার রক্ষক, এবং (এখন পর্যন্ত) যার আছে একে রক্ষা করার ব্যাপক আইনী ভিত্তি; সেই-ই আবার স্বাধীন মতামত ব্যক্ত করার পরিধিকে সীমিত করছে। অদ্ভুত ও জটিল এক পদ্ধতিতে দেশটি বাকস্বাধীনতা রক্ষার আইনী ও তাত্ত্বিক বাদ-প্রতিবাদের মুখোশের আড়ালে ঢেকে রাখছে বাকস্বাধীনতার প্রকৃত চর্চার সম্ভাবনা।

মার্কিন যুক্তরাষ্ট্রের সংবাদ ও বিনোদন শিল্পের বেশিরভাগই হাতে গোনা কয়েকটা কর্পোরেট সংস্থা, যেমন: এওএল-টাইম ওয়ার্নার, ডিজনী, ভায়াকম, নিউজ কর্পোরেশন।৪৮ এ কর্পোরেট সংস্থাগুলির মালিকানা ও নিয়ন্ত্রণের অধীনে আছে টিভি স্টেশন, ফিল্ম স্টুডিও, রেকর্ড কোম্পানি এবং প্রকাশনা সংস্থা। প্রকৃত অর্থে, মত প্রকাশের মুক্তির পথগুলি রুদ্ধ।

একটি ক্ষুদ্র গোষ্ঠী দ্বারা নিয়ন্ত্রিত আমেরিকার মিডিয়া সাম্রাজ্য। স্বরাষ্ট্র মন্ত্রী কলিন পাওয়েলের পুত্র ফেডারেল কমিউনিকেশনস কমিশনের চেয়ারম্যান মাইকেল পাওয়েল যোগাযোগ শিল্পকে আরো বেশি উদারীকরণের প্রস্তাব করেছিলেন, যা কার্যতঃ আরো বেশি নিয়ন্ত্রণের দিকে নিয়ে যাবে।৪৯

কাজেই এ হচ্ছে অবস্থা — বিশ্বের গণতন্ত্রের নেতৃত্ব দিচ্ছেন এমন এক ব্যক্তি যিনি আইনের চোখে আদৌ নির্বাচিত নন। আমেরিকার সুপ্রীম কোর্ট তাকে এ দায়িত্ব উপহার দিয়েছে। এই ভুয়া প্রেসিডেন্সির জন্য আমেরিকার জনগণকে কতখানি মূল্য দিতে হয়েছে?

জর্জ বুশের তিন বছরের শাসন সময়ে আমেরিকান অর্থনীতির চিত্র এমন যে ২০ লাখেরও বেশি লোককে চাকরি হারা হতে হয়েছে।৫০ ব্যাপক সামরিক খরচ, কর্পোরেট সংস্থাগুলির প্রতি পক্ষপাতিত্ব ও ধনীদের রাজস্ব মওকুফ মার্কিন শিক্ষাব্যবস্থায় অর্থনৈতিক সঙ্কট ডেকে এনেছে। প্রাদেশিক সরকারগুলির জাতীয় কাউন্সিলের একটি জরিপে দেখা যায়, ২০০২ সালে জনসেবা, স্বাস্থ্য, জনকল্যাণ ও শিক্ষা খাতের মোট বরাদ্দ থেকে প্রদেশগুলি ৪৯ বিলিয়ন মার্কিন ডলার কাট-ছাট করেছে। এ বছরও তারা মোট বরাদ্দ থেকে আরো ২৫ দশমিক ৭ বিলিয়ন মার্কিন ডলার কমানোর পরিকল্পনা করেছে।৫১ অর্থাৎ সেবা খাতে মোট ব্যয় সংকোচনের পরিমাণ দাঁড়াচ্ছে ৭৫ বিলিয়ন মার্কিন ডলার। প্রস্তাবিত বাজেটে বুশ ইরাক যুদ্ধে ব্যয়ের জন্য ৮০ বিলিয়ন মার্কিন ডলার দেবার জন্য কংগ্রেসের কাছে প্রস্তাব করেছিল।৫২

তাহলে যুদ্ধের খরচ যোগাচ্ছে আসলে কারা? আমেরিকার দরিদ্ররা। এর শিক্ষার্থীরা, এর বেকাররা, সন্তানের ব্যয়ভারের দায়িত্ব একাই পালন করে এমন মায়েরা, হাসপাতাল ও বাড়িতে চিকিৎসা গ্রহণকারী রোগিরা, এর শিক্ষক এবং স্বাস্থ্যকর্মীরা।


সিডনি শান্তি পুরস্কার পাওয়ার পরে অস্ট্রেলিয়ার নিউ সাউথ ওয়েলস আর্ট গ্যালারিতে নিজের বইয়ে সই করছেন অরুন্ধতী, ছবি: Deborah Ruiz Wall

এবং যুদ্ধে অংশ নিচ্ছে আসলে কারা? এক্ষেত্রেও জবাব, আমেরিকার গরিবেরাই। ইরাকের তপ্ত মরুভূমিতে যেই সৈন্যরা যুদ্ধ চালিয়ে যাচ্ছে, তারা আমেরিকার উচ্চবিত্ত, প্রভাবশালী পরিবারের সন্তান না। কংগ্রেস ও সিনেটের সকল প্রতিনিধিদের মধ্যে মাত্র একজনের সন্তান ইরাকে যুদ্ধরত।৫৩ আমেরিকার ‘স্বেচ্ছাসেবী’ সেনাবাহিনী প্রকৃত অর্থে নির্ভর করেছে জীবিকা ও শিক্ষা অর্জনের উপায় খুঁজছে এমন ভাসমান গরীব শ্বেতাঙ্গ, কৃষ্ণাঙ্গ, ল্যাটিন এবং এশীয় জনগোষ্ঠীর ওপর। জাতীয় এক পরিসংখ্যানে দেখা যায় যে, পুরো সশস্ত্র বাহিনীর শতকরা ২১ ভাগ এবং সেনাবাহিনীর শতকরা ২৯ ভাগই হলো আফ্রো-আমেরিকান বংশোদ্ভূত। অথচ এরা মোট জনগোষ্ঠীর মাত্র ১২ শতাংশ।৫৪ জনগোষ্ঠীর অনুপাতে আমেরিকার সেনাবাহিনী ও জেলখানায় আফ্রো-আমিরানকানদের এই ব্যাপক প্রতিনিধিত্ব; ব্যাপারটা কি পরিহাসমূলক না? সর্বোচ্চ কার্যকারিতার দিকটিকে বিবেচনায় এনে বিষয়টিকে সম্ভবতঃ ইতিবাচক চোখে দেখা উচিৎ। প্রায় ৪০ লাখ আমেরিকান (মোট জনসংখ্যার শতকরা ২ ভাগ) অপরাধমূলক কার্যক্রমের সঙ্গে জড়িত থাকার দায়ে তাদের ভোটাধিকার হারিয়েছে।৫৫ এর মধ্যে ১৪ লাখই হলো আফ্রো-আমেরিকান, অর্থাৎ ভোটাধিকারসম্পন্ন শতকরা ১৩ ভাগ কালো জনগোষ্ঠীকে ভোট দেয়ার অধিকার থেকে বঞ্চিত করা হয়েছে।৫৬

মৃত্যুর ক্ষেত্রেও আফ্রো-আমেরিকানদের ভূমিকা ইতিবাচক। অর্থনীতিবিদ অমর্ত্য সেনের এক গবেষণায় দেখানো হয়েছে সম্প্রদায় হিসেবে আফ্রো-আমেরিকানদের আয়ুষ্কাল চীনা, ভারতের কেরালা প্রদেশ (যেখান থেকে আমি এসেছি), শ্রীলঙ্কা অথবা কোস্টারিকার জনগণদের থেকেও কম।৫৭ বাংলাদেশীদের গড় আয়ু ৪০ বছর, যা হারলেমে বসবাসকারী আফ্রো-আমেরিকানদের চেয়েও বেশি।৫৮

মার্টিন লুথার কিং জুনিয়রের ৭৪ তম জন্মবার্ষিকীর বছরটিতে প্রেসিডেন্ট জর্জ বুশ মিশিগান ইউনিভার্সিটি পরিচালিত আফ্রো-আমেরিকান ও ল্যাটিন জনগোষ্ঠীর জীবনযাত্রার মানোন্নয়নে ইতিবাচক কর্মসূচির তিরস্কার করেন। তিনি এটাকে ‘বিভেদ সৃষ্টিকারী’, ‘অন্যায্য’ ও ‘অসাংবিধানিক’ বলে অভিহিত করেন।৫৯ ফ্লোরিডা রাজ্যে জর্জ বুশকে নির্বাচনে জেতানোর উদ্দেশ্যে কালোদেরকে ভোটাধিকার প্রয়োগ থেকে সরিয়ে রাখার সফল প্রচেষ্টা অবশ্যই অনায্যও ছিল না, অসাংবিধানিকও ছিল না। আমার মনে হয় না ইয়েল-এর শ্বেতাঙ্গদের জন্য নেয়া মানোন্নয়ন মূলক পদক্ষেপ ন্যায্য ও সাংবিধানিক।

কাজেই আমরা জেনে গেছি, যুদ্ধের জন্য মূল্য দিচ্ছে কারা। কারা এতে অংশ নিচ্ছে। কিন্তু লাভের গুড় খাবে কে? শত বিলিয়ন মার্কিন ডলারের পুনর্গঠনের কাজগুলি বাগিয়ে নিচ্ছে কারা?৬০ এরা কি হতে পারে আমেরিকার গরিব, বেকার আর চিকিৎসা সেবা বঞ্চিত রোগী? হতে পারে আমেরিকার অবিবাহিত মা? অথবা আমেরিকার কালো ও ল্যাটিন সংখ্যালঘু?

জর্জ বুশ আমাদের নিশ্চিত করেছিলেন, ইরাকি তেলের মালিকানা ইরাকের জনগণের হাতে ফিরিয়ে দেয়াই ‘অপারেশন ইরাকি ফ্রিডমে’র উদ্দেশ্য। এর মানে হচ্ছে ইরাকের তেল বহুজাতিক কোম্পানীর মধ্যস্থতায় ফেরত যাবে ইরাকের জনগণের কাছে। বেকটেল, শেভরন, হ্যালিবার্টনের মতো প্রতিষ্ঠানগুলির মধ্যস্থতায়।

আরো একবার জানা গেল, এটা আসলে কর্পোরেট সংস্থা, সামরিক বাহিনী এবং সরকারি নেতৃবৃন্দের মধ্যে যোগাযোগ সৃষ্টিকারী একটি ছোট কিন্তু প্রতিপত্তিশালী গোষ্ঠী। এই অনৈতিকতা, পারস্পরিক স্বার্থ সিদ্ধির প্রক্রিয়া চরমভাবে নীতি বহির্ভূত।

খেয়াল করুন: ‘প্রতিরক্ষা নীতি বিভাগ’ হচ্ছে সরকার কর্তৃক নিয়োগ দেয়া এক দল কর্মকর্তাদের কার্যালয়, যারা পেন্টাগনের প্রতিরক্ষা নীতি প্রণয়নে পরামর্শ দিয়ে থাকে। প্রতিরক্ষা মন্ত্রী রামসফেল্ডের অনুমোদন সাপেক্ষে উপ প্রতিরক্ষামন্ত্রী এসকল কর্মকর্তার নিয়োগ দিয়ে থাকেন। এর সকল সভাই অনুষ্ঠিত হয় রুদ্ধদ্বার কক্ষে, যার কোনো তথ্যই জানার সুযোগ পায় না সাধারণ জনগণ।

ওয়াশিংটন ভিত্তিক প্রতিষ্ঠান সেন্টার ফর পাবলিক ইন্টিগ্রিটি’র অনুসন্ধানে জানা যায়, প্রতিরক্ষা নীতি বিভাগের ৩০ জন সদস্যের মধ্যে ৯ জনই সে ধরনের প্রতিষ্ঠানের সঙ্গে যুক্ত, যাদেরকে ২০০১ থেকে ২০০২ সালের মধ্যে ৭৬ বিলিয়ন ডলার সম মূল্যের প্রতিরক্ষা ঠিকাদারি দিয়ে পুরস্কৃত করা হয়েছে।৬১ এদের মধ্যে একজন হলেন নামি-দামি, আন্তর্জাতিক প্রকৌশল প্রতিষ্ঠান বেকটেলের সিনিয়র ভাইস প্রেসিডেন্ট জ্যাক শিহান (অবসরপ্রাপ্ত মেরিন কর্পস জেনারেল)।৬২ প্রেসিডেন্ট বুশের রপ্তানী কাউন্সিলে আছেন প্রতিষ্ঠানটির চেয়ারম্যান রিলি বেকটেল।৬৩ সাবেক প্রাদেশিক মন্ত্রী জর্জ শুলজ যিনি বেকটেলের পরিচালনা পরিষদেরও একজন সদস্য, তিনিই আবার ইরাক মুক্ত করার জন্য গঠিত কমিটির উপদেষ্টা পরিষদের চেয়ারম্যান।৬৪ যখন নিউইয়র্ক টাইমস তাকে জিজ্ঞেস করেছিল, তার এ অবস্থান কোনো প্রাতিষ্ঠানিক স্বার্থগত দ্বন্দ্ব তৈরি করবে কি-না, জবাবে তিনি বলেছিলেন, ‘এতে বেকটেলের কতটুকু লাভ হবে, জানি না। কিন্তু এ কাজের জন্য বেকটেলই উপযুক্ত কোম্পানি।’৬৫

পুরস্কার হিসেবে বেকটেল ইরাক পুনর্গঠনের কাজে ৬৮ কোটি মার্কিন ডলারের ঠিকাদারি কাজ পেয়েছে।৬৬ সেন্টার ফর রেসপন্সিভ পলিটিক্সের সূত্রমতে, ১৯৯৯-২০০০ এর নির্বাচনী প্রচারাভিযানে বেকটেল রিপাবলিকান পার্টিকে ১৩ লাখ মার্কিন ডলার অনুদান দিয়েছিল।৬৭

আমেরিকার সন্ত্রাস বিরোধী কার্যক্রম পরিচালিত হচ্ছে এমন নির্লজ্জ চালাকি আর প্রতারণামূলক কৌশল ব্যবহার করেই। ২০০১ সালের ১৩ অক্টোবরে ‘ইউএসএ প্যাট্রিয়ট অ্যাক্ট’ নামে যে আইন অনুমোদিত হয়েছিল, তা বিশ্ব জুড়ে ব্যবহৃত হচ্ছে একই ধরনের সন্ত্রাস বিরোধী আইন প্রণয়নের নীল নকশা হিসেবে। প্রতিনিধি পরিষদে বিলটি পাস হওয়ার সময় এর পক্ষে ভোট পড়ে ৩৩৭ আর বিপক্ষে মাত্র ৭৯। নিউইয়র্ক টাইমসের তথ্যানুযায়ী,‘ বহু জনপ্রতিনিধি বলেছিলেন বিলটি নিয়ে আলোচনার, এমনকি পড়ে দেখার মতো কোনো পরিস্থিতিও সংসদ কক্ষে ছিল না।’৬৮

প্যট্রিয়ট অ্যাক্ট প্রণয়ণের মাধ্যমেই নিয়মতান্ত্রিকভাবে স্বয়ংক্রিয় নজরদারী যুগের সূচনা ঘটল। এই আইন সরকারকে টেলিফোন ও কম্পিউটারে আঁড়ি পাতা, নাগরিকদের ওপর গোয়েন্দাগিরি করার সাংবিধানিক কর্তৃত্ব দেয়। কয়েক বছর আগেও ব্যক্তি স্বাধীনতার ওপর এ ধরনের রাষ্ট্রীয় খবরদারির ভাবনাই ছিল পুরো অগ্রহণযোগ্য একটা ব্যাপার।৬৯ আইনটি আমেরিকান গোয়েন্দা সংস্থা এফবিআইকে এমনই ক্ষমতা দিল যে, সন্ত্রাসী নেটওয়ার্কের সঙ্গে জড়িত সন্দেহে তারা গ্রন্থাগার ব্যবহারকারীর কাছে থাকা এবং বইয়ের দোকানের ক্রেতাদের কেনা যে কোনো ধরনের প্রচারপত্র, বই বা নথিপত্র জব্দ করার অধিকার পেল।৭০ স্বাধীন মতামত এবং অপরাধমূলক কার্যক্রমের মধ্যকার বিভেদরেখা ভেঙে দিল এবং অহিংস প্রতিরোধ কার্যক্রমকে আইন ভঙ্গকারী ঘটনা হিসেবে ব্যাখ্যা করার সুযোগ তৈরি করে দিল।

এর মধ্যে ‘বেআইনি কার্যক্রমে অংশগ্রহণকারী’ শত শত নাগরিককে অনির্দিষ্টকালের জন্য আটক করা হয়েছে।৭১ (ভারতের ক্ষেত্রে এ সংখ্যা হাজার-হাজার।৭২ ইসরাইলে ৫ হাজার ফিলিস্তিনিকে একই দায়ে জেলবন্দি রাখা হয়েছে।৭৩) আর যারা নাগরিক নয়, তাদের তো কোনো অধিকারই নাই। ওয়াশিংটনের পুরোনো মিত্র চিলির সাবেক প্রেসিডেন্ট জেনারেল পিনোশেটের শাসনামলে চিলির নাগরিকদের মতো তাদেরকেও যখন-তখন ‘উধাও’ করা হতে পারে। হাজারের বেশি মানুষ — যাদের বেশির ভাগ মুসলমান বা মধ্যপ্রাচ্যের দেশগুলির বংশোদ্ভূত — আটক আছে; এমনকি আইনজীবীর কাছে যাবার অধিকারও তাদের কেউ কেউ পায় না।৭৪

প্রকৃত অর্থনৈতিক ব্যয় বহন করা ছাড়াও আমেরিকার জনগণকে এই ‘মুক্তিযুদ্ধ’গুলির জন্য বিসর্জন দিতে হচ্ছে তাদের নিজস্ব স্বাধীনতা। অন্য দেশগুলিতে ‘নয়া গণতন্ত্র’ প্রতিষ্ঠার জন্য, সাধারণ আমেরিকানদের যে মূল্য দিতে হচ্ছে, তা হচ্ছে নিজ দেশের প্রকৃত গণতন্ত্রের মৃত্যু।

ইতোমধ্যে ইরাককে ‘স্বাধীনতা’র উপযোগী করে তোলা হচ্ছে। (অথবা তারা কি আগে-পরে সব সময় ‘উদারীকরণ’কে বোঝাচ্ছিল?) ওয়াল স্ট্রিট জার্নালের এক প্রতিবেদন জানায়, ‘বুশ প্রশাসন ইরাকের অর্থনীতিকে মার্কিন আদলে গড়ে তোলার বিস্তারিত পরিকল্পনা তৈরি করে রেখেছে।’৭৫

পুনর্গঠিত হচ্ছে ইরাকের সংবিধান। আমেরিকার পূঁজিবাদী অর্থনীতির ছাঁচে গড়ে তোলার জন্য পুনর্লিখিত হচ্ছে ইরাকের বাণিজ্য নীতি, কর নীতি এবং মেধাস্বত্ব আইন।৭৬

দ্য ইউনাইটেড স্টেটস এজেন্সি ফর ইন্টারন্যাশনাল ডেভেলপমেন্ট ইরাকের রাস্তা নির্মাণ, পানি সরবরাহ ব্যবস্থা থেকে শুরু করে পাঠ্য পুস্তক বিতরণ এবং মোবাইল ফোন নেটওয়ার্ক কার্যক্রমের জন্য মার্কিন কোম্পানিগুলির কাছে দরপত্র আহবান করেছে।৭৭

আমেরিকার কৃষকরা সারা পৃথিবীর খাদ্য চাহিদার যোগান দেবে — ছোট জর্জ বুশের এমন খায়েশ প্রকাশের পর পরই ইরাকের কৃষি ব্যবস্থা পুনর্গঠনের দায়িত্ব দেয়া হয় ডেম অ্যামস্টুজ নামের এমন এক ব্যক্তিকে, যিনি পৃথিবীর বৃহত্তম শস্য রপ্তানীকারী প্রতিষ্ঠান ‘কারগিল’-এর সাবেক উচ্চপদস্থ কর্মকর্তা। এ নিয়োগের পর অক্সফামের নীতি নির্ধারণী পরিচালক কেভিন ওয়াটকিন বলেছিলেন, ‘ডেম অ্যামস্টুজকে ইরাকের কৃষি পুণর্গঠনের দায়িত্ব দেয়া আর সাদ্দাম হোসেনকে কোনো মানবাধিকার কমশিনের চেয়ারম্যান করা একই কথা।’৭৮

ইরাকি তেল ব্যবস্থাপনায় নিয়োগ দেয়ার জন্য যে দুজনকে মনোনয়নের সংক্ষিপ্ত তালিকায় রাখা হয়েছিল, তাদের উভয়েরই অভিজ্ঞতা রয়েছে শেল, ব্রিটিশ পেট্রোলিয়াম এবং ফ্লুয়ের-এর সঙ্গে কাজ করার। বর্ণ বৈষম্যের যুগে কর্মীদের ওপর নিষ্ঠুর ও অমানবিক আচরণ করার দায়ে ফ্লুয়ের প্রতিষ্ঠানটির বিরুদ্ধে দক্ষিণ আফ্রিকার কালো শ্রমিকদের দায়ের করা মামলাটি এখনো আদালতে বিচারাধীন।৭৯ নাইজেরিয়ার ওগোনি আদিবাসিদের এলাকায় শেল প্রতিষ্ঠানটির ভয়াবহ ধ্বংসলীলা তো প্রায় সর্বজনবিদিতই।৮০

টম ব্রোকাউ (আমেরিকার বহুল পরিচিত টিভি উপস্থাপকদের একজন) প্রক্রিয়াটি সম্পর্কে বেশ সাবলীল ও সুনির্দিষ্ট অবস্থানের। তিনি বলেছিলেন, যে কাজগুলি আমরা করতে চাই না, তার মধ্যে একটা হচ্ছে ইরাকের অবকাঠামো ধ্বংস করা। কেননা, কয়েকদিনের মধ্যে দেশটি আমাদের হতে যাচ্ছে।’৮১

এখন যেহেতু মালিকানার প্রক্রিয়াধীন কাজগুলি সুনিশ্চিত হবার পথে, ইরাক তাই ‘নয়া গণতন্ত্রে’র জন্য প্রস্তুত।

সুতরাং, লেনিন যেভাবে স্বভাবসুলভ ভঙ্গীতে জিজ্ঞেস করতেন: এখন আমাদের করণীয় কী?

আসল কথায় আসা যাক…

আমাদের এ সত্য মেনে নিতে হচ্ছে যে, আমেরিকার যুদ্ধ কলা-কৌশলকে সফলভাবে মোকাবেলা করার মতো কোনো প্রাতিষ্ঠানিক সামরিক শক্তি নেই। মার্কিন সরকার তার সামরিক শক্তি আরো কঠোরভাবে প্রয়োগ করার জন্য যে সুযোগের অপেক্ষায় অধীর আগ্রহে বসেছিল, সন্ত্রাসী হামলা তাকে সেই সুযোগ এনে দিয়েছে। আর একটি সন্ত্রাসী হামলা হলে, আপনি নিশ্চিত থাকতে পারেন দিন দুয়েকের মধ্যেই দ্বিতীয় ‘প্যাট্রিয়ট’ আইন পাশ হয়ে যাবে। মার্কিন সামরিক আগ্রাসনের বিরুদ্ধে এটা বলে যদি তর্ক তোলা হয় যে, সামরিক হামলা সন্ত্রাসী হামলার সম্ভাবনাকে আরো বাড়িয়ে তুলবে, তবে তা হবে অর্থহীন। এটা অনেকটা ব্রার রেবিটকে (আফ্রো-আমেরিকান রূপকথার একটি সাহসী চরিত্র, যে তার নিজ বুদ্ধি বলে দুষ্টচক্রকে ভেদ করে) কাঁটা ঝোপের ভেতর ছুঁড়ে ফেলার হুমকি দেয়ার মতো। দ্য প্রজেক্ট ফর দ্য নিউ আমেরিকান সেঞ্চুরি নামের ডক্যুমেন্ট প্রস্তুস্তিতে দেখা গেছে, ১১ সেপ্টেম্বরের হামলা সম্পর্কে গঠিত সংসদীয় কমিটি যে রিপোর্ট দিয়েছিল এবং যা সরকার প্রকাশ করতে দেয় নি, তাতে ওই দিনের হামলা সম্পর্কে গোয়েন্দা সংস্থার সতর্কতার উল্লেখ ছিল, যেটা আবার সরকার উপেক্ষা করে গিয়েছিল৮২ — এই তথ্য সামরিক আগ্রাসন কঠোর করলেই যে সন্ত্রাসী হামলা বাড়বে না, এ ধারণাকে অসত্য প্রমাণ করে। সব রকম বৈপরিত্য সত্ত্বেও বুশ প্রশাসন এবং সন্ত্রাসীরা হয়তো দলগতভাবেই কাজ করে যাচ্ছে। তারা উভয়েই সরকারের দোষ জনগণের ঘাড়ে চাপায়। তারা উভয়েই যৌথ অপরাধ এবং যৌথ শাস্তিতত্ত্বে বিশ্বাসী। তারা উভয়ই পরস্পরের কর্মকাণ্ডে উপকৃত হয়।

মার্কিন সরকার ইতোমধ্যেই কোনো প্রকার রাখ-ঢাক না রেখেই সরাসরি প্রকাশ করেছে তাদের আগ্রাসন চালানোর উন্মাদীয় মানসিকতার। মনস্তাত্ত্বিক বিশ্লেষণে আগ্রাসনবাদী মানসিকতা নিরাপত্তাহীনতায় ভোগা স্নায়বিক বৈকল্যের নির্দেশক। যুক্তি খাটিয়ে এমন কথাও বলা যায় যে, জাতীয় মানসিকতার ক্ষেত্রেও এর কোনো হের-ফের ঘটে না। সাম্রাজ্য সন্দেহবাতিকগ্রস্ত কারণ এর অবস্থানটাই নাজুক।

সীমানা রক্ষাকারী বাহিনী ও পারমাণবিক অস্ত্র দিয়ে ভৌগলিক সীমানা হয়তো রক্ষা করা যেতে পারে, কিন্তু এর অর্থনীতি দুনিয়া জোড়া বিস্তৃত। অর্থনীতির ক্ষেত্রগুলি দৃশ্যমান ও ঝুঁকিপূর্ণ। ইতিমধ্যে বর্জন করার আহবান জানিয়ে মার্কিন ও ব্রিটিশ পণ্য ও কোম্পানীর নামের তালিকায় ভরে গেছে ইন্টারনেট এবং অবশ্যই বর্জন করা উচিৎ এ আহবানও সোচ্চারভাবে প্রচারিত হচ্ছে ইন্টারনেটে। কোক, পেপসি, ম্যাগডোনাল্ডস ইত্যাদি প্রথাগত টার্গেটের বাইরেও ইউএস এইড, ব্রিটিশ ডিএফআইডি, ব্রিটিশ ও আমেরিকান ব্যাংকসমূহ, আর্থার এন্ডারসন, মেরিল লিঞ্চ, আমেরিকান এক্সপ্রেস ইত্যাদি সংস্থাগুলিও নিজেদেরকে অবরুদ্ধ অবস্থায় আবিষ্কার করতে পারে। সারা দুনিয়া জুড়ে অ্যাক্টিভিস্টরা এ তালিকা বানাচ্ছে, আবার প্রয়োজনমতো সংযোজন, কর্তনের কাজও করছে। এ তালিকাগুলি ক্রমেই পৃথিবীব্যাপী চাপা কিন্তু বাড়তে থাকা একটি জ্বলজ্যান্ত নির্দেশিকা হয়ে উঠতে পারে। হঠাৎ করেই কর্পোরেট বিশ্বায়নের ধারণাকে আর অবশ্যম্ভাবী বলে মনে হচ্ছে না, বরং সামনে তার বিস্তর ঝামেলার সম্ভাবনা রয়েছে।

এটা কল্পনা করা খুবই সরল আর সাদামাটা যে আমরা সরাসরি সাম্রাজ্যের মোকাবেলা করতে পারি। আমাদের কৌশল হওয়া উচিত সাম্রাজ্যোর কার্যকর অংশগুলিকে বিচ্ছিন্ন করে একের পর এক তাদের অথর্ব করে দেয়া। কোনো লক্ষ্যই সামান্য নয়। কোনো বিজয়ই তাৎপর্যহীন নয়। গরীব রাষ্ট্রগুলির ওপর সাম্রাজ্য ও তার মিত্রদের অর্থনৈতিক নিষেধাজ্ঞা আরোপের পদ্ধতির পাল্টা ব্যবহার করতে পারি আমরা। ইরাক যুদ্ধের পর যে কর্পোরেট প্রতিষ্ঠানগুলি পুনর্গঠনের ঠিকাদারি কাজ পাওয়ার মাধ্যমে পুরস্কৃত হয়েছে, তাদের প্রতিটির ওপর আমরা জনগণের অর্থনৈতিক নিষেধাজ্ঞা আরোপ করতে পারি। এই রাষ্ট্রসহ পৃথিবীর বিভিন্ন স্থানে অ্যাক্টিভিস্টরা যেমন বর্ণবাদী প্রতিষ্ঠানগুলির বিরুদ্ধে একাট্টা হয়েছিল। এগুলির প্রত্যেকটির নাম ও কুকীর্তি প্রকাশ করতে হবে এবং বয়কট করতে হবে। জোরপূর্বক এদের ব্যবসা বন্ধ করতে হবে। ‘শক এন্ড অ্য’ অপারেশনের বিরুদ্ধে এটাই হতে পারে আমাদের জবাব। একটা চমৎকার সূচনা হতে পারে এ কৌশল।

আরেকটি গুরুত্বপূর্ণ চ্যালেঞ্জ হচ্ছে, কর্পোরেট গণমাধ্যমের মুখোশ খুলে দেয়া যা আসলে বোর্ডরুম বুলেটিন ছাড়া কিছুই না। বিকল্প তথ্যের একটি বিশ্ব তৈরি করা প্রয়োজন হয়ে দাঁড়িয়েছে। ডেমোক্রেসি নাউ, অলটারনেটিভ রেডিও, সাউথ এন্ড প্রেস ইত্যাদি স্বাধীন গণমাধ্যমগুলির প্রতি আমাদের সমর্থন যোগাতে হবে।

গণতন্ত্রকে পুনরায় ফিরিয়ে আনার লড়াই সহজসাধ্য নয়। আমাদের স্বাধীনতা কোনো সরকারের কাছ থেকে পাওয়া নয়, বরং তাদের কাছ থেকে তা আদায় করে নেয়া। আর একবার তাদের কাছে যদি আমরা অবনত হই, তা উদ্ধার করার জন্য যে লড়াই, সাদা কথায়, তাই-ই বিপ্লব। এ যুদ্ধের বিস্তৃতি দেশের গণ্ডি ছাড়িয়ে মহাদেশ পর্যন্ত ছড়িয়ে পড়বে। এখানে অবশ্যই কোনো ভৌগলিক সীমারেখার মধ্যে সীমিত থাকার কথা বলা হচ্ছে না, কিন্তু সফল হতে হলে, শুরুটা করতে হবে এখান থেকেই। এই আমেরিকা থেকেই। মার্কিন সরকারের চেয়ে শক্তিশালী একমাত্র প্রতিষ্ঠান হচ্ছে দেশটির সুশীল সমাজ। আর বাকি আমরা সবাই সাম্রাজ্যের দাস। এটা বলা যাবে না যে আমরা ক্ষমতাহীন, কিন্তু আপনাদের আছে নিকটবর্তী থাকার সুবিধা। আপনাদের আছে ঔপনিবেশিক প্রাসাদ এবং সম্রাটের কার্যালয়ে প্রবেশের সুযোগ। আপনার নাম ব্যবহার করেই সাম্রাজ্য তার বিজয়ের মুকুটে পালক গুঁজছে, আপনার আছে তা প্রত্যাখ্যানের অধিকার। আপনি পারেন যুদ্ধে যেতে অস্বীকৃতি জানাতে। ক্ষেপণাস্ত্রগুলিকে সংরক্ষণাগার থেকে যুদ্ধে ব্যবহারের জন্য বন্দরে নিয়ে যেতে অস্বীকৃতি জানাতে পারেন আপনি। আপনি অস্বীকৃতি জানাতে পারেন সাম্রাজ্যবাদের ধ্বজাধারী হতে। প্রত্যাখ্যান করতে পারেন বিজয় র‌্যালী।

প্রতিরোধের সমৃদ্ধ ঐতিহ্য আছে আপনাদের। হাওয়ার্ড জিনের মার্কিন যুক্তরাষ্ট্রের জনগণের ইতিহাস বইটি শুধু পড়ে দেখলেই চলবে।৮৩

বিরতিহীন প্রপাগান্ডা সত্ত্বেও আপনাদের মধ্যে শত-শত জন আছেন, যারা তার দ্বারা বিভ্রান্ত হননি, বরং সক্রিয়ভাবে নিজ সরকারের বিরুদ্ধে লড়াই চালিয়ে যাচ্ছেন। মার্কিন যুক্তরাষ্ট্রের অতি দেশপ্রেমী পরিবেশের মধ্যে থেকেও আপনারা যে সংগ্রাম চালিয়ে যাচ্ছেন, তা মাতৃভূমির জন্য লড়াই চালিয়ে যাওয়া ইরাকি, আফগানিস্তানি, ফিলিস্তিনি লড়াকুদের চেয়ে কম নয়।

আপনারা শত সহস্ত্র নয়, লাখ-লাখ জন এ যুদ্ধে যোগ দেন, তাহলে বাকি পৃথিবীর সবাই আনন্দের সঙ্গে স্বাগত জানবে এবং দেখবেন নৃসংশতার চেয়ে মানবিকতা, ভীত সন্ত্রস্ত হওয়ার চেয়ে নিরাপদ থাকা কত মধুর! বিচ্ছিন্ন থাকার চেয়ে বন্ধুর সঙ্গ, ঘৃণার চেয়ে ভালোবাসা কত সুন্দর!

আপনাদের প্রেসিডেন্টের সঙ্গে দ্বিমত পোষণ করতে আমার ভালো লাগে না। কোনো দিক থেকেই আপনারা একটা মহৎ জাতি নন। কিন্তু মহৎ জাতি হবার সকল সম্ভাবনাই আপনাদের আছে। ইতিহাস সেই সুযোগ এনে দিয়েছে আপনাদের হাতে। সময়ের সদ্ব্যাবহার করুন।

দি রিভারসাইড চার্চ, নিউইয়র্ক সিটি, ১৩/৫/২০০৩
</doc>
<doc>
﻿ঢাকা বিশ্ববিদ্যালয়ের ছাত্রী মিমি (ছদ্মনাম) সামাজিক ওয়েবসাইট ফেসবুকের নিয়মিত ব্যবহারকারী। কয়েক দিন আগে তিনি ফেসবুকে প্রবেশ করতে গিয়ে দেখেন তাঁর অ্যাকাউন্টে ঢোকা যাচ্ছে না, বারবার পাসওয়ার্ড ভুল দেখাচ্ছে। অন্য এক বান্ধবীর অ্যাকাউন্টের মাধ্যমে তাঁর ওয়ালে গিয়ে দেখেন বিকৃত ও অশ্লীল ছবিতে তা ভরপুর। বন্ধু-বান্ধবও তাঁকে ফোন করে এ বিষয়ে প্রশ্ন করতে থাকেন। অবস্থা এমন দাঁড়ায় যে তাঁর বাইরে যাওয়া বন্ধ হয়ে যায়। এ ঘটনায় তিনি মানসিকভাবে ভেঙে পড়েন।
সাম্প্রতিক সময়ে এ রকম ঘটনা নিয়মিত পত্রিকার শিরোনাম হচ্ছে। সাইবার সংস্কৃতির যুগে বাংলাদেশ সাম্প্রতিককালে প্রবেশ করেছে বলে এ ধরনের ঘটনার প্রচলনও আমাদের দেশে নতুন। ডিজিটাল যুগের এই দিনে দেশের প্রায় সর্বত্র ইন্টারনেট-সুবিধা বিদ্যমান থাকায় অন্য যেকোনো সময়ের তুলনায় এর ব্যবহারকারীর সংখ্যা বৃদ্ধি পেয়েছে। আর এই সুবিধার অপব্যবহার করে একশ্রেণীর মানুষ নানা ধরনের অপরাধ করে যাচ্ছে। বিশেষজ্ঞরা এ ধরনের অপরাধের নাম দিয়েছেন সাইবার অপরাধ। সাইবার অপরাধের বিভিন্ন দিক রয়েছে। ই-মেইলে হুমকি, ধারাবাহিকভাবে অনাকাঙ্ক্ষিত তথ্য পাঠানো, ওয়েবসাইট হ্যাকিং, ক্রেডিট কার্ডের নম্বর চুরি, অনলাইন ব্যাংক অ্যাকাউন্ট থেকে অর্থ হাতিয়ে নেওয়া ও মাদক চালান বা ডাকাতির মতো অপরাধের জন্য সাইবার পরিসরকে যোগাযোগের মাধ্যম হিসেবে ব্যবহার করা হয়। কয়েক দিন আগেই সুপ্রিম কোর্টসহ দেশের কয়েকটি সরকারি প্রতিষ্ঠানের ওয়েবসাইট হ্যাক করার ঘটনা ঘটেছে। আমাদের দেশে অন্যান্য সাইবার অপরাধের তুলনায় অশালীন চিত্র বা বার্তা পাঠানো, অনুমতি ব্যতীত কারও ব্যক্তিগত বা গোপনীয় ছবি কিংবা ভিডিও ইন্টারনেটে ছড়িয়ে দেওয়া এবং কারও ই-মেইল বা ফেসবুক অ্যাকাউন্ট হ্যাকিংয়ের মতো অপরাধগুলো বেশি হচ্ছে। প্রায় সব বয়সের লোকই এই অপরাধগুলোর শিকার হচ্ছে। সবচেয়ে বেশি শিকার হচ্ছে নানা বয়সের নারীরা। বেশির ভাগ ক্ষেত্রেই এই কাজগুলো করে পরিচিত বা কাছের লোক, যাদের প্রতি বিশ্বাস স্থাপন করা হয়েছিল। সাধারণত প্রেমে প্রত্যাখ্যাত হয়ে কিংবা বাদানুবাদ বা সম্পর্কের অবনতি হওয়া মাত্রই প্রতিহিংসাবশত ছবি বিকৃত করে বা বিভিন্ন দুর্বল মুহূর্তের ছবি বা ভিডিও অনলাইনে ছেড়ে দেওয়ার ঘটনা ঘটে। এসব ছবি হয়তো অনুমতি সাপেক্ষে বা কোনো গোপন ক্যামেরায় ধারণ করা হয়েছিল। তবে যেভাবেই ধারণ করা হোক না কেন অনুমতি ব্যতীত ব্যবহার বা ছড়িয়ে দেওয়া আইনের দৃষ্টিতে অপরাধ। সাইবার অপরাধসম্পর্কিত আইন বিষয়ে অজ্ঞতার কারণেই এ ধরনের ঘটনা বেশি ঘটছে। আমাদের দেশে ২০০৬ সালে প্রণীত তথ্য ও যোগাযোগ প্রযুক্তি আইন (২০০৯ সালে সংশোধিত) সাইবার অপরাধ সম্পর্কে নির্দেশনা দেয় এবং এ অপরাধগুলো এই আইনের অধীনেই বিচারযোগ্য।

কী আছে আইনে?
তথ্য ও যোগাযোগ প্রযুক্তি আইন, ২০০৬-এর ৫৪ ধারা অনুযায়ী, কম্পিউটার বা কম্পিউটার সিস্টেম ইত্যাদির ক্ষতি, অনিষ্ট সাধন যেমন ই-মেইল পাঠানো, ভাইরাস ছড়ানো, সিস্টেমে অনধিকার প্রবেশ বা সিস্টেমের ক্ষতি করা ইত্যাদি অপরাধ এবং এর শাস্তি ১০ বছর কারাদণ্ড বা ১০ লাখ টাকার অর্থদণ্ড অথবা উভয় দণ্ড। 
৫৬ ধারায় বলা হয়েছে, কেউ যদি ক্ষতি করার উদ্দেশ্যে এমন কোনো কাজ করেন যার ফলে কোনো কম্পিউটার রিসোর্সের কোনো তথ্য বিনাশ, বাতিল বা পরিবর্তিত হয় বা এর উপযোগিতা হ্রাস পায় অথবা কোনো কম্পিউটার, সার্ভার, নেটওয়ার্ক বা কোনো ইলেকট্রনিক সিস্টেমে অবৈধভাবে প্রবেশ করেন তবে এটি হবে হ্যাকিং অপরাধ, যার শাস্তি ১০ বছর কারাদণ্ড বা এক কোটি টাকা অর্থদণ্ড অথবা উভয় দণ্ড।
৫৭ ধারায় আরও বলা হয়েছে, কোনো ব্যক্তি যদি ইচ্ছাকৃতভাবে ওয়েবসাইটে বা অন্য কোনো ইলেকট্রনিক বিন্যাসে কোনো মিথ্যা বা অশ্লীল কিছু প্রকাশ বা সম্প্রচার করে যার দ্বারা মানহানি ঘটে, আইনশৃঙ্খলার অবনতি হয় অথবা রাষ্ট্র বা ব্যক্তির ভাবমূর্তি ক্ষুণ্ন হয় তাহলে এগুলো হবে অপরাধ, যার শাস্তি ১০ বছর কারাদণ্ড বা এক কোটি টাকা অর্থদণ্ড অথবা উভয় দণ্ড। এই অপরাধগুলো অ-আমলযোগ্য (ধারা-৭৬) বিধায় পুলিশ সরাসরি আমলে নিতে পারে না।
তবে পুলিশের কাছে অভিযোগ করা হলে পুলিশ প্রয়োজনীয় অনুমতি নিয়ে অপরাধ তদন্তসহ সার্বিক ব্যবস্থা গ্রহণ করে থাকে। ক্ষতিগ্রস্তসহ অন্য যে কেউ স্বপ্রণোদিত হয়ে আদালতে সরাসরি মামলা করতে পারেন। ৬৮ ধারায় বলা হয়েছে, এই অপরাধগুলোর বিচারের জন্য সাইবার ট্রাইব্যুনাল গঠন করা হবে এবং এর অধীনে বিচার হবে।
তবে ফৌজদারি কার্যবিধিতে যাই থাকুক না কেন, ট্রাইব্যুনাল গঠন না হওয়া পর্যন্ত এই আইনের অধীন অপরাধগুলো দায়রা আদালত কর্তৃক বিচার্য হবে।

কী করণীয়
এ ধরনের ঘটনায় বেশির ভাগ ক্ষেত্রেই নির্যাতিত ব্যক্তি ও পরিবার সামাজিক মানহানির ভয়ে অভিযোগ করেন না। ব্যক্তিগতভাবেই বিষয়গুলো ধামাচাপা দেওয়ার চেষ্টা করা হয়। বিষয়টি ঠিক নয়, কেননা এতে ব্যক্তি তাঁর স্বীকৃত আইনি অধিকার থেকে বঞ্চিত হন।
এ ধরনের ঘটনায় প্রথমেই উচিত থানায় অভিযোগ দায়ের করা। আইনশৃঙ্খলা রক্ষাকারী বাহিনী এ বিষয়ে ব্যবস্থা নিতে বাধ্য। তা ছাড়া বাংলাদেশ পুলিশের সাইবার অপরাধ দমনের জন্য আলাদা শাখা রয়েছে। সাইবার জগতে অপরাধী যে কাজই করুক তার কোনো না কোনো প্রমাণ রেখে যায়। ধাপে ধাপে এগিয়ে গেলেই তাকে শনাক্ত করা সম্ভব। তাই দ্বিধাবোধ না করে দরকার আইন প্রয়োগকারী সংস্থার সহায়তা নেওয়া।
যদি কোনো কারণে থানা অভিযোগ নিতে না চায় তাহলে ফৌজদারি আদালতের দ্বারস্থ হতে হবে। মামলার প্রধান বিষয় হচ্ছে প্রমাণ। তাই সুনির্দিষ্ট অভিযোগ আনার আগে সন্দেহভাজন ব্যক্তির কোনো তথ্যপ্রমাণ থাকলে, ভয়ভীতির কোনো লিখিত বা রেকর্ডকৃত প্রমাণ থাকলে তা সংরক্ষণ করুন।

বিশেষজ্ঞ মতামত
২০০৬ সালের তথ্য ও প্রযুক্তি আইন সস্পর্কে সাইবার আইন বিশেষজ্ঞ ঢাকা বিশ্ববিদ্যালয়ের আইন বিভাগের সহকারী অধ্যাপক কাজী মাহফুজুল হক সুপন বলেন, এই আইন একটি কাগুজে আইন এবং পুরোপুরি কার্যকর আইন নয়। এই আইনে সাইবার ট্রাইব্যুনাল ও সাইবার আপিল ট্রাইব্যুনাল গঠনের কথা বলা হলেও আজ পর্যন্ত তা গঠন করা হয়নি। তবে তিনি বলেন, যদি কেউ এ আইনের অধীনে মামলা করতে চান তাহলে তিনি প্রচলিত ফৌজদারি আদালতে মামলা করতে পারবেন। ট্রাইব্যুনাল গঠনের প্রয়োজনীয়তা সম্পর্কে তিনি বলেন, শুধু ট্রাইব্যুনাল গঠন করলেই সুফল পাওয়া যাবে না। কেননা মামলার গুরুত্বপূর্ণ বিষয় হচ্ছে তদন্ত। কিন্তু আমাদের দেশে যাঁরা এ ধরনের অপরাধের তদন্তের সঙ্গে জড়িত থাকেন তাঁদের আইটি দক্ষতা না থাকায় তাঁরা অপরাধের সাক্ষ্য বা প্রমাণ খুঁজে বের করতে পারেন না এবং কোনো কোনো ক্ষেত্রে অপরাধীরা ধরা পড়লেও প্রমাণের অভাবে তারা পার পেয়ে যায়। এ জন্য তিনি আইনশৃঙ্খলা রক্ষাকারী বাহিনীকে প্রশিক্ষিত করার ওপর জোর দেন এবং বিশেষজ্ঞ টিম গঠনের পরামর্শ দেন।
পরিশেষে বলা যায়, তথ্যপ্রযুক্তির অবাধ প্রবাহ ও বিজ্ঞানের উন্নতি সাধনের ফলে অপরাধের ধরন বদলেছে। তাই যেকোনো ক্ষেত্রেই সতর্কতা অবলম্বনের বিকল্প নেই। ব্যক্তিগত সতর্কতা অবলম্বনের মাধ্যমে হয়তো এ ধরনের বিব্রতকর অবস্থা এড়ানো যায়, তবে নিরাপত্তা প্রদানের দায়িত্ব রাষ্ট্রেরও রয়েছে। এ জন্য দরকার আইন প্রয়োগকারী সংস্থাকে দক্ষ জনবল ও প্রযুক্তি প্রদান এবং সময়ের সঙ্গে তাল মিলিয়ে যুগোপযোগী আইন প্রণয়ন করা।
লেখক  শিক্ষার্থী, আইন বিভাগ, ঢাকা বিশ্ববিদ্যালয়।
</doc>
<doc>
﻿ভারতীয় ঔপন্যাসিক রসিপুরম কৃষ্ণসোয়ামি আয়ার নারায়ণস্বামী-এর জন্ম ১৯০৬ সালে মাদ্রাজে (বর্তমানে চেন্নাই)। নারায়ণ ইংরেজিতে লেখালেখি করেছেন। তাঁর প্রথম উপন্যাস Swami and Friends বেরিয়েছিল ১৯৩৫ সালে। ঔপন্যাসিক গ্রাহাম গ্রিন এটি প্রকাশের ব্যবস্থা করেছিলেন। গ্রাহাম গ্রিনের পরামর্শে তিনি নাম সংক্ষিপ্ত করে আর. কে. নারায়ণও করেছিলেন। তাঁর উপন্যাস The Financial Expert মার্কিন যুক্তরাষ্ট্রে প্রকাশিত হয় ১৯৫২ সালে। আর. কে. নারায়ণের ১৫টি উপন্যাসের ১৪টিরই পটভূমি কাল্পনিক শহর মালগুডি। নিখুঁত সৌন্দর্যমণ্ডিত, বুদ্ধিদীপ্ত, জীবনঘনিষ্ঠ ও উপলব্ধিজাত তাঁর লেখার বর্ণনা প্রায়শই দক্ষিণ ভারতের গ্রামজীবন ছুঁয়ে যায়। ২০০১ সালে মারা যান আর. কে. নারায়ণ। আর. কে. নারায়ণকে আমেরিকান ঔপন্যাসিক উইলিয়াম ফকনারের সঙ্গে তুলনা করা হয়। মানবিকতায় ঋদ্ধ তাঁর লেখালেখিতে প্রাত্যহিক জীবনের আনন্দ ও প্রাণশক্তি টের পাওয়া যায়।



জুনের এক বিকেলে, যখন মালগুড়ির তাবৎ ছাত্রসমাজের মনে ইন্টারমিডিয়েট পরীক্ষার রেজাল্ট পাবার উত্তেজনা আলোড়ন তুলছিল, সেই সময়ে ঈশ্বরণ নির্বিকার এবং নির্লিপ্তভাবে ঘুরে বেড়াচ্ছিল।

ঈশ্বরণ ইন্টারমিডিয়েট ক্লাসের সবার মধ্যে বয়োজেষ্ঠ্য হবার খ্যাতি অর্জন করেছিল। সে অ্যালবার্ট মিশন স্কুলে এসেছিল ঠোঁটের উপর অস্পষ্ট গোঁফের রেখা নিয়ে, একজন তেজী তরুণ হিসেবে। এখনও অবশ্য তাকে সেখানেই দেখা যাচ্ছিল। শুধু তার গঠন হয়ে উঠেছিল আরও বলিষ্ঠ ও পেশিবহুল এবং চিবুকও তামাটে আর দৃঢ় দেখাচ্ছিল। কেউ কেউ এমনকি এ কথাও বলে যে ঈশ্বরণের মাথায় নাকি সাদা চুল দেখা যায়। প্রথমবার সে যখন ফেল করল তখন তার পরিবারের সবাই তাকে সমবেদনা জানালো। দ্বিতীয়বারও সে তাদের সমবেদনা আদায় করে নিতে সক্ষম হল। কিন্তু ধীরে ধীরে তারাও ছিদ্রান্বেষী আর নাছোড় হয়ে উঠল এবং এক সময় ঈশ্বরণের উপর্যুপরি অকৃতকার্যতায় তার পরীক্ষার উপর থেকে সমস্ত আগ্রহ হারিয়ে ফেলল। ওর বাবা-মা ওকে প্রায়ই বলতেন, “তুই লেখাপড়া ছেড়ে দিয়ে কাজের কাজ কিছু করতে পারিস না?” আর ঈশ্বরণও প্রতিবার মিনতি করে বলত, “আমাকে এই শেষবারের মত চেষ্টা করতে দাও।” সে গভীর অনুরাগ নিয়ে নাছোড়বান্দার মত বিশ্ববিদ্যালয়ের পড়ার পেছনে লেগে থাকত।

আর এখন পুরো শহর উত্তেজিত রেজাল্টের প্রতীক্ষায়। ছেলেরা দল বেঁধে রাস্তায় ঘুরতে লাগল; সরযুর তীরে ঝাঁক বেঁধে বসে ঘাবড়ে-যাওয়া হাসি হাসতে হাসতে নখ কাঁমড়াতে লাগল। অন্যরা সিনেট হাউসের দরজার বাইরে দাঁড়িয়ে উদ্বিগ্নভাবে সেটার দেয়ালের দিকে–যার পেছনে কোনো মিটিং চলছিল–তাকিয়ে থাকল।

ছেলেদের চেয়ে বেশি না হলেও, বাবা-মায়েদের উত্তেজনা ছিল ছেলেদের মতই। অবশ্য ঈশ্বরণের বাবা- মা ছাড়া। তারা প্রতিবেশীদের মুখে তাদের ছেলের ভবিষ্যৎ ফলাফল সম্পর্কে আলোচনা শুনে দীর্ঘশ্বাস ফেলে মন্তব্য করলেন, “ঈশ্বরণের জন্য তো আর চিন্তা করার কিছু নাই। ওর ফলাফল তো বিখ্যাত আর সবারই আগাম জানা আছে।” ঈশ্বরণও ইয়ার্কি করে বলল, “আমি হয়ত এবার পাশ করেছি, বাবা। কে জানে! এইবার তো আমি বেশ ভালভাবেই পড়েছিলাম।” “এই মুহূর্তে গোটা ইন্ডিয়ার সবচেয়ে আশাবাদী মানুষটা তুই ই। এই একগুঁয়ে আশাটা না থাকলে নিশ্চয়ই তুই ফি বছর একই পরীক্ষা দিতি না।” “আমি তো গত বছর কেবল লজিকে ফেল করেছি, তাও অল্পের জন্য”, সে নিজের সাফাই গাইল। একথায় তার পুরো পরিবার হেসে উঠল। “যাই হোক, তুই বাইরে গিয়ে অন্য ছেলেদের সাথে রেজাল্টের জন্য অপেক্ষা করছিস না কেন?” ওর মা জিজ্ঞেস করলেন। “কোনো দরকার নাই” ঈশ্বরণ বলল, “আমি যদি পাশ করি তাহলে সেই খবর ওরা ঘরেই নিয়ে আসবে। তোমার কি মনে হয়, আমি গত বছর আমার রেজাল্ট দেখেছিলাম? আমি সময় কাটাচ্ছিলাম একটা সিনেমায় বসে। পর পর দুইটা শো দেখেছিলাম আমি।”

বাইরে যাওয়ার জন্য তৈরি হবার আগে সে গুন গুন করতে করতে হাত-মুখ ধোয়ার জন্য ভেতরে গেল। সে খুব যত্ন নিয়ে চুল আঁচড়াতে লাগল, কারণ সে জানত যে বারবার ফেল করার জন্য সবাই তাকে অনেকটা ব্রাত্য হিসেবেই গণ্য করে। সে জানত যে তার পিঠপিছে তার পুরো পরিবার এবং পুরো শহর তাকে উপহাস করছিল। তার মনে হল যেন সবাই নিজেদের মধ্যে আলোচনা করছিল যে এই হাত-মুখ ধোয়া, চুল আঁচড়ানো কিংবা ইস্ত্রি করা জামা গায়ে দেয়া–এগুলো তার অবস্থার তুলনায় একটু বেশিই বিলাসবহুল। সে ব্যর্থ এবং এই বিলাসিতা উপভোগের কোনো অধিকার তার নেই। তার সাথে সবাই এমনভাবে ব্যবহার করত যেন সে কোনো মোটা চামড়ার গাধা। সে কখনও এসব পাত্তা দিত না। বরং তাদের ব্যবহারের জবাবে এমনভাবে আচরণ করত যেন সেও একজন খুব হিংস্র দুর্বৃত্ত। কিন্তু এসব ছিল কেবলই মুখোশ। এর পেছনে ছিল এমন এক প্রাণী যে ব্যর্থতার ঘায়ে পুরোপুরি বিপর্যস্ত ছিল। যেদিন রেজাল্ট দেবার কথা, সেদিন ভেতরে ভেতরে সে উৎকণ্ঠায় কাঁপছিল। “মা”, সে বলল, “আজকে রাতে আমি বাসায় খাব না। আমি কোনো একটা হোটেলে কিছু খেয়ে নিব আর প্যালেস টকিস-এর দুটো শোই দেখব।”

বিনায়ক স্ট্রিট থেকে বের হবার পর সে দেখল একদল ছেলে মার্কেট স্ট্রিট ধরে কেেলজের দিকে যাচ্ছে। কেউ একজন জিজ্ঞেস করল: “ঈশ্বরণ, রেজাল্ট দেখতে যাচ্ছ নাকি?”

“হ্যাঁ, হ্যাঁ, যাচ্ছি। কিন্তু তার আগে আমাকে জরুরি একটা কাজে যেতে হবে।”

“কোথায়?”

“প্যালেস টকিস।” এ কথায় সবকটা ছেলে সমস্বরে হেসে উঠল। “মনে তো হচ্ছে তুমি এর মধ্যেই তোমার রেজাল্ট জেনে গেছ।”

“হ্যাঁ। না জানলে তোমাদের কী মনে হয় আমি ছবির সাথে এটা উদযাপন করতাম?”

“তোমার নম্বর কী?”

“সাত-আট-পাঁচ”, সে বলল; মাথায় প্রথম আসা সংখ্যার রাশিটাই বলে দিল সে।

দলের ছেলেরা বলতে থাকল, ঠাট্টা করে, “এবার তো তুমি ফার্স্ট ক্লাসই পাবে, আমরা জানি।”

ঈশ্বরণ চার-আনা ক্লাসের পেছনের দিকের কোণার একটা সিটে বসল। সে চারিদিকে তাকাল: পুরো থিয়েটারে আর একটা ছাত্রও নেই। শহরের সব ছাত্ররা ছিল সিনেট হাউসের পাশে, রেজাল্টের জন্যে অপেক্ষারত। পুরো থিয়েটারে একমাত্র ছাত্র হওয়ায় ঈশ্বরণের খুব খারাপ লাগল। নিজের প্রতি রীতিমত বিতৃষ্ণা হতে লাগল তার।

কিছুক্ষণের মধ্যেই বাতি বন্ধ হয়ে গেল আর শো শুরু হল। চেনা সব দেবতাদের নিয়ে একটি তামিল ছবি। শীঘ্রই সে নিজেকে দেব-দেবীদের রাজনীতি আর প্রতিদ্বন্দ্বিতার মাঝে হারিয়ে ফেলল। এক স্বর্গীয় জগতের দৃশ্য, যা কোনো পরিচালক দেখানোর জন্য বেছে নিয়েছিলেন, দেখে সে মোহাবিষ্ট হয়ে বসে রইল। অবশ্য এই বিস্মৃতির আনন্দ মাত্র আধঘণ্টা স্থায়ী হল। এর পরই ছবির নায়িকা স্বর্গের একটা গাছের নিচু এক ডালে উঠে বসলেন এবং সেই জায়গা থেকে আর সরার নামই নিলেন না। তিনি আধ ঘণ্টারও বেশি সময় ধরে সেখানে বসে গান গাইতে লাগলেন। এই অংশটা ঈশ্বরণকে ক্লান্ত করে দিল। আর তখনই ফিরে এল তার পুরানো সব বেদনা ও হতাশা । “ওহ্, ভদ্রমহিলা,” ঈশ্বরণ আবেদন করল, “আমার দুঃখ-দুর্দশা আর না বাড়িয়ে দয়া করে সরে যান।” ঈশ্বরণের অনুরোধ শুনেই যেন বা তিনি সরে গেলেন আর উজ্জ্বলতর ঘটনা তার অনুগামী হল। যুদ্ধ, মহাপ্লাবন, মেঘের দেশ থেকে একজন হঠকারীকে ফেলে দেওয়া, কারও সমুদ্র থেকে উঠে আসা, আগুনের বৃষ্টি, পুষ্পবৃষ্টি, মানুষের মৃত্যু, মানুষের কবর থেকে উঠে আসা–এমন অনেক কিছুই ঘটল। তামাকের ধোঁয়ার আচ্ছাদনের পেছনে থাকা সাদা পর্দায় এমন অনেক রোমাঞ্চকর দৃশ্যের অবতারণা হল। পর্দায় থেকে থেকে দেখানো লাগাতার বকবকানি, সঙ্গীত আর চিৎকার, সোডা বিক্রয়রত ফেরিওয়ালাদের হাঁক, দর্শকদের অসংযত মন্তব্য–এইসব হইচই আর উত্তেজনা কয়েক ঘণ্টার জন্য ঈশ্বরণকে সিনেট হাউস আর তার ছাত্রজীবনকে ভুলে থাকতে সাহায্য করল।

শো শেষ হল রাত দশটায়। রাতের শো-এর অপেক্ষায় অনেকেই গেটের সামনে ভিড় করে ছিল। ঈশ্বরণ প্যালেস টকিস-এর উল্টোদিকের একটা রেস্টুরেন্ট ’আনন্দ ভবন’-এর দিকে হাঁটতে লাগল। দোকানের মালিক বোম্বের অমায়িক ভদ্রলোকটি, যিনি কিনা ঈশ্বরণের বন্ধুও ছিলেন, হাঁক দিলেন, “ঈশ্বর সাহেব, রেজাল্ট তো আজকে জানানো হল। তোমারটার খবর কী?”

“এ বছর আমি কোনো পরীক্ষা দেইনি,” ঈশ্বরণ বলল।

“কেন, কেন, আমি তো জানতাম তুমি পরীক্ষার ফি দিয়েছিলে!”

ঈশ্বরণ হাসল, “তুমি ঠিকই জানো। আমি এই বিকেলেই ইন্টারমিডিয়েট পাশ করেছি।”

“বাহ্, খুব ভালো। তুমি না জানি কত বুদ্ধিমান! তুমি যদি হনুমানজির কাছে প্রার্থনা কর তাহলে তিনি সবসময় তোমাকে সাফল্য এনে দিবেন। এরপর তুমি কী করবে?”

“আমি আরও উঁচু ক্লাসে উঠব, এই আর কি,” ঈশ্বরণ বলল। সে দু-চার ধরনের মুখরোচক খাবার আর কফির অর্ডার দিয়ে যাবার জন্য উঠল। সে যখন বিল দিয়ে বের হতে যাচ্ছিল তখন হোটেলের মালিক বলে উঠলেন, “তোমার এই সাফল্য উপলক্ষে যদি কোনো অনুষ্ঠান কর তাহলে আমাকে আবার বাদ রেখ না কিন্তু।”

ঈশ্বরণ আবার একটা টিকেট কিনল আর ছবি দেখতে গেল। আরেকবার তার সামনে দেবতাদের শত্র“তা, বিবাদ আর ষড়যন্ত্রের পুনরাবৃত্তি ঘটল। সে আবার সেসবের মাঝে ডুবে গেল। যখন সে পর্দায় দেখল তার বয়েসী কিছু ছেলে দূরের কোনো স্বর্গের জলে গান গাইতে গাইতে খেলছে, সে বলল, “তোমরা তো এমন করতেই পারো। তোমরা যেখানে আছ সেখানে নিশ্চয়ই কোনো পরীক্ষা নেই…” আর সেই জগতের অংশ হবার আকাক্সক্ষা তাকে আচ্ছন্ন করে ফেলল।

এরপর নায়িকা আবার গাছের ডালে বসে গান গাইতে শুরু করলেন আর ঈশ্বরণও ছবির উপর থেকে সমস্ত আগ্রহ হারিয়ে ফেলল। প্রথমবারের মত সে চারিদিক দেখল। আধো-অন্ধকারেও সে লক্ষ্য করল, ছেলেদের বেশ কয়েকটা দল হলে আছে–আনন্দিত দল। সে জানত, ওরা সবাই নিশ্চয়ই নিজেদের রেজাল্ট দেখেছে আর এখন এসেছে নিজেদের সাফল্য উদযাপন করতে। সেখানে অন্তত পঞ্চাশজন ছেলে ছিল। সে জানত, ওরা সবই নিঃসন্দেহে খুব সুখি আর আনন্দিত, ঠোঁট লাল করে রেখেছে পান চিবিয়ে। সে জানত, আলো জ্বলে উঠবার সাথে সাথেই সে হবে ওদের সবার মনযোগের কেন্দ্রবিন্দু। ওরা সবই ওকে ওর রেজাল্ট নিয়ে জ্বালাতন করা শুরু করবে–আবার শুরু হবে সেই পুরানো একঘেয়ে ঠাট্টা আর ওর বেপরোয়া হবার ক্লান্তিকর অভিনয়। পুরো ব্যাপারটার উপরই সে বিরক্ত হয়ে উঠল। এই সফল মানুষগুলোর হাসিখুশি চেহারা আর তাদের কটাক্ষ–এসবের কিছুই আর সহ্য করার শক্তি নেই তার। সে নিশ্চিত ছিল যে তারা সবাই তার দিকে এমনভাবে তাকাবে যে এই দিনে ওর ছবির মাঝে আনন্দ খুঁজে বেড়ানোর কোনও কারণ নেই।

ঈশ্বরণ হলের আরও বেশি অন্ধকার একটা কোণের দিকে সরে আসল। সে পর্দার দিকে তাকাল–তাকে আনন্দ দেবার মত কিছুই সেখানে নেই: নায়িকা এখনও বসে আছে আর সে জানত যে নিঃসন্দেহে আগামী বিশ মিনিট ধরে সে সেখানেই বসে তার ‘মাস্টারপিস’টি গাইতে থাকবে… ঈশ্বরণ হতাশ হয়ে গেল। সে উঠে দাঁড়ালো, নিঃশব্দে একধার দিয়ে দরজার দিকে যেতে লাগল আর কিছুক্ষণের মধ্যেই থিয়েটার থেকে বেরিয়ে আসল। সেই কৃতকার্য ছেলেগুলোকে দেখে তার নিজের প্রতিই ঘৃণা জন্মালো। “আমি বাঁচার উপযুক্ত না। যে একটা পরীক্ষাও পাশ করতে পারে না…” হঠাৎ তার মাথায় একটা বুদ্ধি এল–তার সকল সমস্যার চমৎকার সমাধান–মারা যাওয়া এবং এমন এক জগতে যাওয়া যেখানের ছেলেরা পরীক্ষা থেকে মুক্ত, যারা স্বর্গোদ্যানের পদ্মপুকুরে খেলে বেড়ায়। কোনো ঝামেলা নাই, বছরের পর বছর নিরাশা নিয়ে তাকিয়ে থাকার জন্য কোনো জঘন্য সিনেট হাউস নেই। এই সমাধান হঠাৎ তাকে কেমন এক মুক্তির অনুভূতি এনে দিল। তার নিজেকে খুব হালকা লাগছিল। সে হোটেলের দিকে হাঁটতে শুরু করল। হোটেলের লোকটি তখন সব বন্ধ করে ঘুমাতে যাচ্ছিল। “শেঠজি”, ঈশ্বরণ বলল, “এই সময়ে আপনাকে জ্বালাতন করার জন্য মাফ করে দেন। আমাকে একটু কাগজ আর একটা পেন্সিল দিতে পারবেন? আমার জরুরি একটা জিনিস লিখতে হবে।” “এত রাতে…” লোকটি বলতে বলতে ওকে এক টুকরো কাগজ আর একটা ক্ষয়ে যাওয়া পেন্সিল এনে দিল। ঈশ্বরণ ওর বাবার জন্য একটা বার্তা লিখে খুব সতর্কভাবে কাগজটা ভাঁজ করে নিজের কোটের পকেটে রেখে দিল।

পেন্সিলটা ফেরত দিয়ে সে হোটেল থেকে বেরিয়ে এলো। সে মাত্র রেসকোর্স রোডের নাগাল পেল, তারপর ডানে গেলেই আছে আঁকাবাঁকা মার্কেট রোড, তারপর আছে এলামেন স্ট্রিট আর তারপর সরযু। সরযু… যার কালো পাঁক-খাওয়া জল ওর সমস্ত দুঃখের অবসান ঘটাবে। “আমাকে এই চিঠিটা কোটের পকেটে রাখতে হবে আর মনে করে কোটটা নদীর তীরে রেখে যেতে হবে”, সে নিজেকে বলল।

সে শীঘ্রই এলামেন স্ট্রিট পার হয়ে আসল। তার পা নদীতীরের বালি চষে বেড়াতে লাগল। নদীর পাশে ধাপগুলোর কাছে এসে সে চটপট তার কোটটা খুলে নেমে যেতে লাগল। “ঈশ্বর”, হাতজোড় করে আকাশের দিকে তাকিয়ে সে বিড়বিড় করতে লাগল, “দশ বারের চেষ্টায়ও যদি আমি একটা পরীক্ষা পাশ না করতে পারি, তাহলে আমার এই পৃথিবীর অপমান বাড়িয়ে বেঁচে থাকার দরকার কী?” ওর পা তখন পানিতে ডোবানো ছিল। ঘাড় ঘুরিয়ে সে ইউনিভার্সিটির দালানগুলোর দিকে তাকাল। সিনেট হাউসের বারান্দায় তখনো আলো জ্বলছিল। প্রায় মাঝরাত হয়ে আসছে–এখান থেকে সেখানে হেঁটে যেতে মিনিট পনের লাগবে। এখন যেয়ে শেষবারের মত নোটিশবোর্ডটা দেখে আসলে কেমন হয়? সে তো মারাই যাচ্ছে। সে কেন বোর্ডটা এড়িয়ে যাবে আর কেনই বা সেটার সামনে যেতে ভয়ে কাঁপবে?

সে পানি থেকে বেরিয়ে ধাপ বেয়ে উঠতে লাগল। কোটটা পেছনে ফেলে রেখেই সে বালুর মধ্য দিয়ে হাঁটতে লাগল। মাথার উপর তারা জ্বলছিল। কোথাও ঘড়িতে বারোটা বাজার শব্দ, নদীর জলের অস্পষ্ট ঝির ঝির শব্দ আর তীরের ঝোপগুলো থেকে রাতে শুনতে পাওয়া যায় এমন নানান শব্দ ভেসে আসছিল। ঈশ্বরণের ভেজা, ধুলো-ঢাকা পা ছুঁয়ে বাতাস বয়ে গেল। দোদুল্যমান মন নিয়ে সে সিনেট হাউসের বারান্দায় এসে ঢুকল। “আমার এখানে ভয় পাওয়ার কিছুই নেই”, সে অস্পষ্টস্বরে বলল। সিনেট হাউস তখন ছিল একেবারেই জনশূন্য, একটা শব্দও শোনা যাচ্ছিল না। পুরো দালানটাই ছিল অন্ধকার, কেবল নিচের সিঁড়িকোঠা ছাড়া–সেখানে বড় একটা বাতি জ্বলছিল। আর দেয়ালে ঝুলছিল নোটিশবোর্ড।

ওর বুক ধড়ফড় করছিল যখন ও পা টিপে টিপে রেজাল্ট দেখতে এগুচ্ছিল। বাল্বের আলোয় সে সতর্কভাবে নাম্বারগুলো দেখতে লাগল। ওর গলা শুকিয়ে আসছিল। থার্ডক্লাসে যারা পাশ করেছে সে তাদের রোল নাম্বারগুলো দেখল। ওর নাম্বার ছিল ৫০১। তার আগের নাম্বারগুলোর মধ্য থেকে পাশ করা একজনের নাম্বার ৪৯৮, আর পরেরগুলো থেকে ৭০৩। “তাহলে আমার দুপাশের বন্ধুরাই এখানে আছে”, অনেকটা জোর করেই সে গলায় উচ্ছ্বাস নিয়ে এলো। সিনেট হাউসে আসবার সময় তার মনে এই আশা উঁকি দিচ্ছিল যে হয়ত তার নাম্বারটা কৃতকার্য পরীক্ষার্থীদের সারিতে থাকবে। সে অনুমান করেছিল এরপর তার অনুভূতি কী হত… সে তক্ষুনি ছুটে বাড়ি যেত আর সবাইকে বলত তাদের টিটকারিগুলো ফিরিয়ে নিয়ে ক্ষমা চাইতে। কিন্তু বেশ কিছুক্ষণ যাবত নোটিশবোর্ডের দিকে তাকিয়ে থাকবার পর তার উপর অকৃতকার্যতার কঠোর ছায়া নেমে আসল: তার নাম্বার কোথাও ছিল না। “সরযু…”, সে বলল। তার নিজেকে এমন এক নিরুপায় আসামীর মত মনে হচ্ছিল যাকে অপ্রত্যাশিতভাবে মুক্তির নির্দেশ দেওয়া হয়েছিল কিন্তু ভুল করে। “সরযু”, ঈশ্বরণ বলল, “আমি যাচ্ছি সরযুতে” সে যেন নোটিশবোর্ডটাকেই এ কথা বলে কয়েক ধাপ পিছিয়ে গেল। “কয়জন অনার্স পেল তা তো দেখা হল না।” সে আবার নোটিশবোর্ড দেখতে গেল। সে উপরের দিকের কলামগুলোতে চোখ বুলাল। আশ্চর্যজনকভাবে এক নাম্বার রোলওয়ালা এক ছেলে ফার্স্টক্লাস পেয়েছে, সঙ্গে আরও ছয়জন। “কীভাবে যে এরা ফার্স্টক্লাস পেল কে জানে”, ঈশ্বরণ প্রশংসার সুরে বলে। ওর চোখ সেকেন্ড ক্লাসের দিকে গেল– ৯৮ দিয়ে শুরু করে দুই লাইনেই নাম্বারগুলো লেখা। প্রায় পনেরজনের নাম্বার ছিল। পরের নাম্বারটিতে যাবার আগে সে প্রতিটা নাম্বার মনযোগ দিয়ে দেখছিল। সে ৩৫০-এ এসে থামল। তারপর ৪০০, তারপর ৫০১ আর তারপর ৬০০।

“পাঁচ-শূন্য-এক সেকেন্ড ক্লাসে! এটাও কি সত্যি হতে পারে?” সে চিৎকার করে উঠল। সে বারবার নাম্বারটা দেখতে লাগল। হ্যাঁ, নাম্বারটা সেখানেই ছিল। ঈশ্বরণ সেকেন্ড ক্লাস পেয়েছে। “এটা যদি সত্যি হয় তাহলে সামনের মাসে আমি বি,এ ক্লাসে থাকব!” সে চেঁচিয়ে উঠল। নীরব দালানগুলোর মাঝে তার কণ্ঠ প্রতিধ্বনি তুলল। “ছাল ছাড়িয়ে ফেলব তার এরপর থেকে যে আমাকে বোকা বলবে”, সে ঘোষণা করল। ওর মাথা ঝিম ঝিম করতে লাগল। এত বছরের খাটুনি আর উৎকণ্ঠা হঠাৎ শিথিল হয়ে গেল। এই শৈথিল্যের চাপ সহ্য করতে ওর কষ্টই হচ্ছিল। ওর শিরা-উপশিরা দিয়ে রক্ত দ্রুতবেগে ছুটে এসে মাথায় যেন ধাক্কা দিয়ে যেতে লাগল। ও অনেকটা জোর করেই নিজেকে শান্ত করল। তারপর গুন গুন করে আপনমনেই একটা সুর ভাঁজতে লাগল। ওর মনে হচ্ছিল যে ও পৃথিবীর একমাত্র বাসিন্দা, এবং এর একচ্ছত্র অধিপতি। ও বুক চাপড়ে নোটিশবোর্ডকে উদ্দেশ্য করে বলল, “জানো, আমি কে?” কোনো এক কাল্পনিক গোঁফে তা দিতে দিতে ও আপনমনে হেসে বলল, “ঘোড়া কি তৈরি হয়েছে, সহিস?”, সে নোটিশবোর্ডটার দিকে এমন এক বাঁকা চাহনি দিল যেন সেটা খুব তুচ্ছ আর তারপর রাজার মত গটগটিয়ে হেঁটে চলে গেল। বারান্দার শেষ সিঁড়িটাতে দাঁড়িয়ে সে তার ঘোড়াটাকে খুঁজতে লাগল। সে মিনিটখানিক অপেক্ষা করেই কাউকে যেন হুকুম করল, “ঘোড়াটাকে কাছে আন, নির্বোধ। কথা কানে যায় না?” ঘোড়াটাকে কাছে আনা হল। সে এমন ভঙ্গি করল যেন সে ঘোড়ায় চড়ছে। তারপর সে রাগের চোটে ঘোড়ার পিঠে চাবুক মারল। তার কণ্ঠ অন্ধকার নদীতীর জুড়ে প্রতিধ্বনি তুলল–সে শব্দ ঘোড়াকেও ছুটতে প্ররোচিত করল। সে হাত দুটো ছড়িয়ে তীর ধরে ছুটতে লাগল, যতটুকু সম্ভব নিজের গলা চড়িয়ে বলল, “সবাই সরে যাও, রাজা আসছেন। যে এই পথে আসবে তাকে পিষে ফেলা হবে…।”

“আমার পাঁচশ’ একটা ঘোড়া আছে”, সে যেন রাতকে উদ্দেশ্য করেই বলল। নাম্বারটা তার মনে গেঁথে ছিল আর বারবার উঠে আসতে লাগল। সে পুরো তীর ধরেই দৌড়ে বেড়াতে লাগল, বারবার। কিন্তু তাতেও তাকে সন্তুষ্ট মনে হল না। “প্রধানমন্ত্রী”, সে বলল, “এই ঘোড়াটা ভাল না। আমাকে আরও যে পাঁচশ’ একটা ঘোড়া আছে সেগুলো এনে দাও–সবগুলো সেকেন্ড ক্লাসে আছে।” সে যে ঘোড়াটায় চড়ছিল সেটাকে একটা লাথি দিয়ে নেমে পড়ল। প্রধানমন্ত্রী শীঘ্রই তাকে আরেকটা ঘোড়া এনে দিল। সে গাম্ভীর্য নিয়ে কাল্পনিক সেই ঘোড়াটায় উঠে বসল আর বলল “এই ঘোড়াটা আরও ভাল।” তারপর সে ঘোড়ার পিঠে চড়ে বেড়াতে লাগল। দৃশ্যটা ছিল খুবই অদ্ভুত। তারার ক্ষীণ আলোতে, এত রাতে একলা সে মুখ দিয়ে ঘোড়ার খুরের ট্যাপ-ট্যাপ শব্দ অনুকরণ করে যাচ্ছিল। এক হাত লাগাম টেনে ধরার মত ঝুলিয়ে রেখে অন্য হাত দিয়ে সে তার গোঁফে তা দিচ্ছিল। সে ঘোড়াটাকে ততক্ষণ পর্যন্ত তাগাদা দিচ্ছিল যতক্ষণ না সেটা ঝড়ের বেগে ছুটতে শুরু করে। বাতাসের মাঝ দিয়ে ছুটে চলার সময় তার নিজেকে মনে হচ্ছিল দিগি¦জয়ী বীর। কিছুক্ষণের মধ্যে সে পুরো বালুরাশি পার হয়ে আসল। জলের একদম কিনারে এসে সে কিছুক্ষণ ইতস্তত করল, তারপর তার ঘোড়াকে বলল, “তুমি কি পানি ভয় পাও নাকি? তোমাকে সাঁতরে পার হতেই হবে। নাহলে কক্ষণও আমি তোমার জন্য পাঁচশ’ এক রুপি খরচ করব না।” তখন তার মনে হল ঘোড়াটা যেন একটা লাফ দিল।

পরদিন দুপুরে নদীতীর থেকে সিকিমাইল দূরে ঈশ্বরণের দেহ ভেসে উঠল। ইতোমধ্যেই কয়েকজন মিলে তীরে ফেলে যাওয়া ওর কোটটা তুলে নিয়েছিল আর সেটার ভেতরের পকেটে এক টুকরো কাগজ আবিষ্কার করেছিল যাতে লেখা ছিল–

“প্রিয় বাবা, তুমি যখন এই চিঠিটা পাবে ততক্ষণে আমি সরযুর তলায় থাকব। আমি বাঁচতে চাই না। আমাকে নিয়ে ভেবো না। তোমার তো আরও ছেলে আছে যারা আমার মত গর্দভ না…।”
</doc>
<doc>
﻿১
রাতের আকাশের দিকে মুখ তুলে হাঁ করে একটা বড় শ্বাস ছাড়লেন সিরাজ আলী। মুখ থেকে হালকা ধোঁয়া বের হয়ে এল তাঁর। একটু হাসলেন সিরাজ। তারপর গলার মাফলারটা দিয়ে কান-গলা জড়িয়ে নিলেন। শীতকালে এ রকম শ্বাস ছেড়ে ধোঁয়ার খেলা দেখার অভ্যাস সিরাজের ছোটবেলা থেকে। ছোটবেলা? হ্যাঁ, এখন তো অনেক বড় তিনি। ৬০ বছরে পা দিয়েছেন, কিন্তু অভ্যাসগুলো এখনো বদলায়নি।
শহীদ মিনারের সিঁড়িতে এসে বসলেন সিরাজ। চাঁদ আর টিউব লাইটের আলোয় অপূর্ব লাগছে শহীদ মিনারটি। মন্ত্রমুগ্ধের মতো সেদিকে তাকিয়ে স্মৃতিতে ডুবে গেলেন সিরাজ। একাত্তরে যখন যুদ্ধ শুরু হয়, সিরাজ তখন তাঁর সুন্দরপুর গ্রামে। তিনি তখন তাগড়া যুবক। লাঠিখেলা ছিল তাঁর প্রাণ। দশগ্রামের মধ্যে লাঠিখেলায় তাঁর জুড়ি ছিল না। যুদ্ধ শুরু হলে এই সাহসী যুবক তো আর বসে থাকতে পারেন না। তাই লাঠি রেখে হাতে তুলে নিয়েছিলেন অস্ত্র। দেশ স্বাধীন হলো, সিরাজ বাড়ি ফিরলেন। কিন্তু সেখানে তখন আপন কেউ বেঁচে নেই। সেই থেকে শুরু তাঁর ভবঘুরে জীবন। ঘুরতে ঘুরতে ৪০ বছর বয়সে এসে এই শহীদ মিনার দেখাশোনা করার চাকরি পাওয়া। শহরের এক প্রান্তে শহীদ মিনারটি। এর পাশেই এক রুমের ছোট্ট একটি ঘর। সেখানেই সিরাজ থাকেন।
এ কাজটা খুব ভালো লাগে তাঁর। দেশকে যুদ্ধের সময় যেভাবে আগলে রেখেছিলেন, শহীদ মিনারকে তেমনই মনে হয় সিরাজের। ২০ বছর ধরে একে লালন-পালন করতে করতে এটি হয়ে গেছে তাঁর কাছে সন্তানের মতো।
আবার আকাশের দিকে তাকালেন সিরাজ। চাঁদ আকাশের মাঝখানে। রাত অনেক হলো। পরম মমতা ভরে শহীদ মিনারের গায়ে একবার হাত বোলালেন সিরাজ; তারপর মিনারের প্রবেশদ্বার বন্ধ আছে কি না দেখে রুমের দিকে পা বাড়ালেন।
২
ঠং ঠং। শব্দ শুনে ঘুম ভেঙে কান পাতলেন সিরাজ। কিসের শব্দ এটা! ভাবতে ভাবতে দরজা খুলে বাইরে তাকিয়ে চমকে গেলেন তিনি। ছয়-সাতটা ছেলে শহীদ মিনারের গেটের তালা ভাঙছে রড দিয়ে। চোখের পলকে তালা ভেঙে ভেতরে ঢুকে পড়ল তারা। কী করবেন, বুঝতে না পেরে হতভম্ব হয়ে দাঁড়িয়ে রইলেন সিরাজ।
ছেলেগুলোর মধ্য থেকে একজনের কণ্ঠ ভেসে এল, ‘শোনো, যত তাড়াতাড়ি সম্ভব মিনারটা ভালো করে ভেঙে ফেলতে হবে। ভাঙব আমরা, কিন্তু দোষ চাপাব আমাদের বিরোধী দলের ওপর। ফলে জনগণের সমর্থন পাব আমরা। দারুণ কৌশল, তাই না?’
বিশ্রীভাবে আরেকটা ছেলে হেসে উঠল, ‘দারুণ বটে! নাও, শুরু করো এখন।’
লোহার রড-হাতুড়ি হাতে শহীদ মিনারের দিকে এগিয়ে যায় ছেলেগুলো।
উদ্ভ্রান্তের মতো এদিক-ওদিক তাকান সিরাজ। চোখ পড়ে ঘরের এক কোণে পড়ে থাকা তাঁর শখের লাঠিটার ওপর। নিমেষে কর্তব্য স্থির করে লাঠিটা হাতে নিয়ে ক্ষিপ্রগতিতে ছেলেগুলোর পথ রোধ করে দাঁড়ান তিনি। থমকে দাঁড়িয়ে পড়ে ছেলেগুলো; অবাক চোখে তাকিয়ে দেখে ৬০ বছরের বৃদ্ধ সিরাজকে। যাঁকে তারা মৃতপ্রায় ধরে মিনার ভাঙতে এসেছিল, তাঁর হাতে চিতাবাঘের ক্ষিপ্রতায় বনবন করে লাঠি ঘুরতে দেখে ইতস্তত বোধ করে তারা।
হুংকার ছাড়েন সিরাজ, ‘খবরদার, আগাবি না!’
‘সর বুড়া,’ খিস্তি করে একটি ছেলে এগোতে গিয়ে ঘূর্ণমান লাঠির ভয়ে পিছিয়ে আসে।
‘কেডা কোনঠে আছো! জাগো বাহে...’ হাঁক ছেড়ে ছেলেগুলোর দিকে এগোন সিরাজ। প্রথমে ভয়ে পেছায় ছেলেগুলো, পরক্ষণে পেছন ফিরে সব ফেলে ছুটতে থাকে। তাদের পেছন পেছন লাঠি হাতে ছুটতে থাকেন সিরাজ। কণ্ঠে তাঁর বজ্রহুংকার ‘জাগো বাহে...’
</doc>
<doc>
﻿বন্দী শিবির থেকে
শামসুর রাহমান
প্রকাশক: বিউটি বুক হাউস
১৯৭১-এ অবরুদ্ধ স্বদেশে বসে, যেন বন্দিশিবিরের এক বন্দী তিনি, অতিগোপনে ডায়রিতে লিখে রাখছেন কবিতাগুলো। ‘সেই ডায়েরিকেও গা ঢাকা দিতে হয়েছে বার বার’, শামসুর রাহমান লিখেছেন বইটির ভূমিকায়, ‘কখনও কোনও আত্মীয়র বাসায়, কখনও শাড়ির ভাঁজে, কখনও বা রান্নাঘরের সামান্য মশলার নিচে।’ শামসুর রাহমানের বন্দী শিবির থেকে বইটির কবিতাগুলো লেখার কাহিনি এখন আমাদের ইতিহাসের অংশ।
এবং আমরা জাহানারা ইমামের একাত্তরের ডায়েরিতে পড়ব, জানব মুক্তিযোদ্ধাদের কাছে যে কবিতাগুলোর কোনো কোনোটি গোপনে পৌঁছে গিয়েছিল আগরতলার মেলাঘরের মুক্তিযোদ্ধাদের প্রশিক্ষণ শিবিরে, মুক্তিযোদ্ধারা গোল হয়ে বসে শুনছেন ‘গেরিলা’ কবিতার আবৃত্তি:

‘দেখতে কেমন তুমি? কী রকম পোশাক-আশাক
পরে করো চলাফেরা?...

সর্বত্র তোমার পদধ্বনি শুনি, দুঃখতাড়ানিয়া;
তুমি তো আমার ভাই, হে নতুন, সন্তান আমার।’

ওই কবিতা অনুপ্রাণিত করছে, রক্তে আগুন ধরাচ্ছে তরুণ মুক্তিযোদ্ধাদের। কোনো কোনো কবিতা গোপনেই চলে গেছে কলকাতায়, মজলুম আদিব ছদ্মনামে সেগুলো ছাপা হয়েছে দেশ পত্রিকায়।

একাত্তরের এপ্রিল মাসে গ্রামের বাড়িতে এক দুপুরে তিনি এক বৈঠকে লিখে ফেলেন দুটো কবিতা, যমজ কবিতাই বলা যায়, ‘তোমাকে পাওয়ার জন্যে, হে স্বাধীনতা’ এবং ‘স্বাধীনতা তুমি’।
এরই মধ্যে অতিক্রান্ত হয়েছে ভয়াল মার্চ। তার বর্ণনা আমরা পাব এই বইয়েরই কবিতায়:
‘দাউ দাউ পুড়ে যাচ্ছে ঐ নয়াবাজার।
পুড়ছে দোকানপাট, কাঠ,
লোহালক্কড়ের স্তূপ, মসজিদ এবং মন্দির।’ (তুমি বলেছিলে)

ওই ভয়াবহ অভিজ্ঞতার প্রত্যক্ষদর্শী শামসুর রাহমান আতঙ্কগ্রস্ত, বিহ্বল, ‘সৈন্যরা টহল দিচ্ছে, যথেচ্ছ করছে গুলি, দাগছে কামান।’ এই অবস্থায় কবির হঠা ৎ ই মনে পড়ল মার্চ মাসে পত্রিকার পাতায় প্রকাশিত একটা ছবির কথা। একটা তরুণ রাজপথে ঢলে পড়েছে গুলিবিদ্ধ হয়ে, মৃত্যুর আগে সে বুকের রক্ত দিয়ে লিখছে স্লোগান। (ফারুক ইকবাল, আবুজর গিফারি কলেজের ছাত্র, মার্চের শুরুতে মিছিলে গুলিবিদ্ধ হয়ে রাজপথে ঢলে পড়ে মৃত্যুর আগে রক্ত দিয়ে জয় বাংলা লিখেছিলেন, এই রকম কথা প্রচলিত। মালিবাগের রাস্তায় তাঁর সমাধি এখনো আছে)। শামসুর রাহমান কলম হাতে তুলে নিলেন। লিখে ফেললেন দুটো অজর অমর কবিতা—‘স্বাধীনতা তুমি’, আর ‘তোমাকে পাওয়ার জন্যে, হে স্বাধীনতা’। 
একাত্তরের বাংলাদেশের এক শিল্পিত প্রতিচিত্র যেন ‘তোমাকে পাওয়ার জন্যে, হে স্বাধীনতা’ কবিতাটি।
সকিনা বিবির কপাল ভাঙল, সিঁথির সিঁদুর মুছে গেল হরিদাসীর, শহরের বুকে জলপাই রঙের ট্যাংক এলো, ছাত্রাবাস বস্তি উজার হলো, মৃত্যু, আগুন, ধ্বংসের টুকরো টুকরো ছবি জুড়ে জুড়ে আঁকা এক বড়ো মুুরাল। এর ভেতরেই আছে রাইফেল কাঁধে বনে জঙ্গলে ঘুরে-বেড়ানো তেজী তরুণের কথা। এপ্রিল মাসের শুরুতে, যখন মুজিবনগর সরকার গঠিত হয়নি, তখনো কী ভীষণ আশাবাদী ছিলেন কবি, বাংলার স্বাধীনতার অবশ্যম্ভাবিতা বিষয়ে:

‘পৃথিবীর এক প্রান্ত থেকে অন্য প্রান্তে জ্বলন্ত
ঘোষণার ধ্বনি-প্রতিধ্বনি তুলে,
নতুন নিশান উড়িয়ে, দামামা বাজিয়ে দিগ্বিদিক
এই বাংলায় 
তোমাকেই আসতে হবে, হে স্বাধীনতা।’

আর ‘স্বাধীনতা তুমি’ কবিতাটি তো যেন বাংলাদেশের স্বাধীনতার কাব্য-ইশতেহার।
পুরো বাংলাদেশের কিংবা বাংলাদেশের স্বাধীনতার চিত্রগল্পগুলো একটার পর একটা এসেছে উজ্জ্বল মিছিলের মতো। সেখানে রবীন্দ্রনাথ আছেন, নজরুল আছেন, শহীদ মিনার আছে, কৃষক আছে, শ্রমিক আছে, ছাত্র আছে, কিশোরী আছে, মায়ের শুভ্র শাড়ি আর পিতার কোমল জায়নামাজ আছে। খুবই রোমান্টিক সেই বর্ণনা, কিন্তু বাঙালি মধ্যবিত্তের চোখে স্বাধীনতা তো এই রকম স্বপ্নময়ই ছিল।
মুনীর চৌধুরীর প্রস্থানে কবি লিখলেন রক্তাক্ত প্রান্তর-এ। মধুর ক্যানটিনের শহীদ মধুকে নিয়ে লিখলেন মধুস্মৃতি। এসব নিশ্চয়ই ১৬ ডিসেম্বরের পরে লেখা। অর্থা ৎ মার্চ থেকে ডিসেম্বর একটা চক্রের পূর্ণতার বিবরণ আছে এই বইয়ে। ‘এখন বিজয়ানন্দে হাসছে আমার বাংলাদেশ, 
লাল চেলি গায়ে, কী উদ্দাম। গমগমে 
রাস্তাগুলো সারাক্ষণ উজ্জ্বল বুদ্বুদময়।’ 
কিন্তু কবির বুকে বিজয়ের আনন্দের মধ্যেও বাজে বুদ্ধিজীবীদের হারানোর শোক, লাখ লাখ মানুষের শহীদ হওয়ার বেদনা।
শামসুর রাহমানের বন্দী শিবির থেকে (প্রথম প্রকাশ জানুয়ারি ১৯৭২) বাংলাদেশের মানুষকে বারবার পড়তে হবে। আমি দেখতে পাই, কোনো অচেনা ভবিষ্য ৎ কালে ভবিষ্যতের বাংলাদেশের একজন নাগরিক বন্দী শিবির থেকে বইয়ের কবিতাগুলো পড়তে পড়তে চেয়ার ছেড়ে উঠে দাঁড়াচ্ছেন। তাঁর হাত উত্তোলিত হচ্ছে, চোখ অশ্রুসিক্ত, চোয়াল প্রতিজ্ঞাবদ্ধ।
</doc>
<doc>
﻿নানা অন্যায়-অবিচারের বিরুদ্ধে বিভিন্ন সময়ে কারাবরণ করেছেন বাংলাদেশে ও বিশ্বের নানা প্রান্তের কবি, শিল্পী, সাহিত্যিক। জেল-জুলুমেও তাঁদের চিরতরে স্তব্ধ করা যায়নি। তাঁদের সেই সংগ্রামী চেতনাকে ধারণ করেই আয়োজন জেলখানার লেখালেখি

১৯৫০ সালের ৭ জুন আমি জেলে যাই। সেদিন কমিউনিস্ট পার্টি ‘মুক্ত এলাকা দিবস’ ঘোষণা করেছিল। স্থানগুলো হলো বাংলাদেশের ময়মনসিংহের উত্তরাঞ্চলের হাজং, পশ্চিমবঙ্গের দক্ষিণ চব্বিশ পরগনার কাকদ্বীপ আর মাদ্রাজের তেলাঙ্গানা। জনযুদ্ধ তখন শুরু হয়েছে। আমি একটা পোস্টার এঁকেছিলাম। যার বিষয় ছিল ময়মনসিংহের মানচিত্র হাতুড়ি-কাস্তে দিয়ে ঘেরা। পোস্টারের ওপরে লেখা ছিল মুক্ত এলাকা দিবস, যা দেয়ালে লাগাতে গিয়ে আমি পুলিশের হাতে গ্রেপ্তার হই।
জেলে আমাকে রাখা হয় ১৪ সেলে। ‘শকুন্তলা ফাটক’ বলে যার একটা সুন্দর নাম ছিল। আমার রাজনৈতিক সতীর্থ আবদুল্লাহ আলমুতী শরফুদ্দীন, আলী আকছাদ, শ্রমিকনেতা আবদুল বারি এবং ক্ষেতমজুর নেতা মনু মিয়াও এখানে ছিল। জেলের ১৪টি কক্ষই দুদিকে লম্বা শিক দিয়ে ঘেরা ছিল। দুজন করে থাকার নিয়ম, তবে একজনও থাকত।
সকালে যখন লকআপ খুলে দেওয়া হতো, তখন আবদুল্লাহ আলমুতী, আলী আকছাদসহ অন্যরা শুনতে চাইত, রাতে আমি কী লিখেছি। রাতে লেখা গল্প-কবিতা তখন আমি পড়ে পড়ে তাদের শোনাতাম।
প্রথম দিকে যখন খাতা ছিল না, মুতী ভাই কিছু লেখার জন্য মাঝেমধ্যেই তাগাদা দিতেন। তখন খবরের কাগজের সাদা মার্জিনের মধ্যে পেনসিল দিয়ে লিখতাম। জেল কর্তৃপক্ষের অনুমোদন নিয়ে আমি কমলা রঙের মলাট দেওয়া একটা খাতা আনিয়েছিলাম এবং ওই লেখাগুলো উঠিয়ে রেখেছিলাম।
সেখানে আমি সতীর্থ সঙ্গীদের প্রতিকৃতি এঁকেছিলাম। কয়েকজন কয়েদিও ছিল। জেলখানায় একটা রজনীগন্ধার ঝাড় এত ভালো লেগেছিল যে মনে হয়েছিল মুক্ত জীবন। তার ড্রয়িংও আমি করেছি। ওই খাতায় আমি বেশ কিছু গল্প-কবিতাও লিখেছিলাম।
কবিতাগুলো ছিল মূলত সুকান্ত ভট্টাচার্যের অনুকরণে, গণচীনের অভ্যুদয় ও নতুন জীবনের জয়গান নিয়ে। দুঃখটা হলো, এসবের সবই আমার হারিয়ে গেছে।
আমাদের বেগমবাজারের বাসায় মূল ফটক দিয়ে ছোট একটা করিডোর ছিল, যেখানে ঢুকলেই ছিল ইলেকট্রিকের মিটার, তার পাশে তালা মারা দরজা। ওটিই ছিল আমার স্টুডিও। সেখানে আমি ছবি আঁকতাম। ওই ঘরে একটা কালো টিনের বাক্সে আমার জেলজীবনের খাতাটা রাখা ছিল। সঙ্গে ছিল ইতালি থেকে আমিনুল ইসলামের লেখা চিঠি ও ছবি এবং শিল্পী পরিতোষ সেন ও দিলীপ দাশগুপ্তের লেখা চিঠি ও ছবি।
এ ছাড়া খুবই মূল্যবান একটি জিনিস যত্ন করে খামের ভেতর রাখা ছিল। বায়ান্নর একুশে ফেব্রুয়ারির শহীদ আবুল বরকতকে রক্তাক্ত অবস্থায় ধরেছিলাম। আমার হাতে ছিল কাঁদানে গ্যাস থেকে বাঁচার জন্য পানিভেজা রুমাল। ওই রুমালের এক কোণে একটা লাল ফুল এমব্রয়ডারি করা ছিল। যার লাল উজ্জ্বল রং রক্তের উজ্জ্বলতায় হারিয়ে গিয়েছিল। বায়ান্নর সেদিনের ঘটনা আমার আজও স্পষ্ট মনে আছে। একুশে ফেব্রুয়ারি। তখন দুপুর গড়িয়েছে। ঢাকা মেডিকেল কলেজের ছাত্রাবাসের সারি সারি ব্যারাকের সম্মুখের ঘাসে আমি এবং হাসান হাফিজুর রহমান বসেছিলাম চার-পাঁচটা ব্যারাক পেরিয়ে, লাল খোয়া রাস্তার একধারে।
হাসান বলছিল নতুন কবিতার কথা, আর আমি ভাবছিলাম আজকে জাদুঘরে ঢাকা আর্ট গ্রুপের ২য় চিত্র প্রদর্শনীর কথা। যেখানে আমার তেলচিত্রগুলো রাখা ছিল। হঠাৎ দেখলাম, ব্যারাকগুলোর দক্ষিণ পাশ দিয়ে একটা চলন্ত জটলা। দৌড়ে গেলাম। বেশ লম্বা, শ্যামবর্ণ, মুখমণ্ডল পরিষ্কারভাবে কামানো, সারা চেহারায় বৃষ্টির বড় বড় ফোঁটায় ভরে যাওয়া ঘাম আর পরনের প্যান্টের পেটের নিচ থেকে কল খুলে দেওয়ার মতো অঝোরে রক্তের ঢল। সবার সঙ্গে আমিও তাকে ধরেছি, আমার সাদা পাজামায় কে যেন আবীরের রং পিচকারি দিয়ে ছড়িয়ে রাঙিয়ে দিল। আমি তাকে ধরেছি বুকের কাছে, আমার মাথা তার মুখের কাছে। একসময় সে চোখ তুলে তাকাল। একটা ছোট শিশুর ন্যায় গড়গড় করে নামতা পড়ার মতো করে বলল, আমার বাড়িতে খবর দেবেন...আমার নাম আবুল বরকত...বিষ্ণুপ্রিয় ভবন, পল্টন লাইন...।
পরমুহূর্তে জবাই করা মুরগির মতো হাঁ করে জিব কাঁপিয়ে ফিসফিস করে বলল, পানি। পানি।
বাঁ হাত দিয়ে মৃদুভাবে ধরেছি তার পিঠ, ডান হাতখানা তার বুকের ওপর। সে হাতে রুমালখানা রেখেছি ধরে, যা মুখের ঘাম মোছার কারণে ভেজা আর নোংরা। ভাবলাম কী করব। জিব কাঁপছে অনবরত খোলা মুখের ভেতর। একটু ইতস্তত করলাম। মনে দ্বিধা, এক ধরনের অপরাধ বোধ। কিন্তু তা ক্ষণিকের জন্য। জিবটা বারবার নড়ছে। পরমুহূর্তেই নিংড়িয়ে দিলাম হাতের রুমাল।
শহীদ বরকতের অমর স্মৃতিমাখা সেই রুমালসহ আমার জেলজীবনের সবকিছুই বাক্সবন্দী অবস্থায় ওই রুম থেকে চুরি হয়, যা আমার জীবনে অনেক বড় ক্ষতি করেছে। চোরেরা পরে হয়তো সবই ফেলে দিয়েছে। কারণ, এসবে তার কোনো কাজেই আসবে না। নেওয়ার সময় হয়তো ভেবেছিল, অনেক দামি কিছু আছে।
প্রসঙ্গত, একুশে ফেব্রুয়ারির এই ঘটনা নিয়ে আমি হাসান হাফিজুর রহমান সম্পাদিত ‘একুশে ফেব্রুয়ারি’ সংকলনে ‘একটি বেওয়ারিশ ডায়েরির কয়েকটি পাতা’ বলে একটি গল্প লিখি। এবং সেই সংকলনে ‘রক্তাক্ত একুশে’ নামে একটি লিনোকাটও করেছিলাম। একটি কবিতাও লিখেছিলাম ‘পারবো না’ এই শিরোনামে, যা ছাপা হয়েছিল সেই বছরই কলকাতায় সুভাষ মুখোপাধ্যায় সম্পাদিত পরিচয় পত্রিকায়।

মুর্তজা বশীর: শিল্পী, সাহিত্যিক, গবেষক। বাম রাজনীতির সঙ্গে যুক্ত ছিলেন।
ছবি: নাসির আলী মামুন
(ওপরে বাঁ থেকে) রক্তাক্ত একুশে, লিনো কাট ১৯৫২, পার্বত্য চট্টগ্রামে ১৯৫৮, আত্মপ্রতিকৃতি
</doc>
<doc>
﻿ওপর দিকে তাকিয়ে থেকে ফুটপাথ ডিঙিয়ে আমি কয়েক পা পিছিয়ে এলাম। রাস্তার মাঝখানে দাঁড়িয়ে হাত দুটোকে মুখের কাছে চোঙার মতো ধরে ভবনের সবচেয়ে উঁচু তলার বাসাটাকে লক্ষ্য করে চেঁচিয়ে উঠলাম, ‘টেরেসা!’

চাঁদের আলোয় শিউরে উঠল আমার ছায়া, সরে এলো পায়ের কাছে।

পাশ দিয়ে হেঁটে গেল কেউ একজন। আমি আবার চেঁচালাম : ‘টেরেসা!’

লোকটা আমার কাছে এসে বলল,‘আপনি আরো জোরসে না ডাকলে ভদ্রমহিলা তো আপনাকে শুনতে পাবে না রে ভাই। আসুন আমরা দুজনে মিলে ট্রাই করি। তিন পর্যন্ত গুণছি, তিন বলামাত্র আমরা দুজন একসঙ্গে চেঁচিয়ে উঠবো।’ বলেই লোকটা গুণতে শুরু করে দিলো : ‘এক, দুই, তিন।’ আমরা দুজনেই গলা ছুড়লাম, ‘টেরে…সা…!’

থিয়েটার বা ক্যাফে থেকে ফিরছিল ছেলেছোকরাদের একটা দল। আমাদের এই চেঁচামেচি তাদের চোখে পড়ল। তারা বলল,‘আসেন ভাই, আপনাদের সাথে আমরাও গলা মেলাই।’ মাঝরাস্তায় তারাও আমাদের পাশে দাঁড়িয়ে গেল। তাদের মধ্যে প্রথমজন এক থেকে তিন গুণলো আর তখন সবাই একযোগে চেঁচিয়ে উঠলাম, ‘টে..রে…সা…!’

আরো কেউ একজন হেঁটে যাচ্ছিল। সেও আমাদের সাথে যোগ দিলো। মিনিট পনেরোর মধ্যে আমরা জনাবিশেক লোক জমে গেলাম। থেকে থেকেই নতুন কেউ না কেউ যোগ দিচ্ছে।

আগে-পিছে না হয়ে সবার একসাথে চেঁচিয়ে উঠতে পারা কঠিন হয়ে উঠছে। প্রত্যেকবার কেউ না কেউ তিন গোনার আগেই চেঁচিয়ে উঠছে বা সবার চেঁচানো শেষ হয়ে গেলেও গলা ধরে রাখছে। তবে এতোকিছুর পরও শেষ পর্যন্ত আওয়াজটা খুব একটা খারাপ হচ্ছিলো না। আমরা একমত হলাম যে, ‘টে’ ধ্বনিটা একটু নিচু তবে লম্বা লয়ে উচ্চারণ করতে হবে, ‘রে’ ধ্বনিটা হবে উঁচু এবং দীর্ঘ লয়ের, আবার ‘সা’ হবে নিচু এবং সংক্ষিপ্ত। এতে ফল মিললো। আওয়াজটা জোরালো হচ্ছে। কেউ একজন সামান্য হেরফের করে ফেললে একটু গোলমাল বেঁধে যাচ্ছে, এই যা।

আমরা ভুলচুক এভাবে যখন প্রায় কমিয়ে এনে ফেলেছি, তখন কেউ একজন একটা কথা বলে উঠলো। ব্রণ ওঠা লোকের গলা যেমন হয়, লোকটার গলার স্বর সেইরকম। লোকটা বলল, ‘আচ্ছা, আপনি নিশ্চিত তো, ভদ্রমহিলা বাসাতেই আছেন?’

‘না,’ আমি বললাম।

‘তাহলে তো সমস্যা গুরুতর,’ আরেকজন বলল। ‘আপনি ঘরের চাবি নিতে ভুলে গেছেন, তাই না?’

‘আমার চাবি আমার সঙ্গেই আছে,’ আমি জবাব দিলাম।

‘তাহলে সোজা উপরে উঠে যাচ্ছেন না কেন রে ভাই?’ লোকজন জানতে চাইলো।

‘এ বাসায় আমি থাকি না,’ আমার জবাব। ‘আমার বাসা শহরের আরেক প্রান্তে।’

‘আচ্ছা, সেক্ষেত্রে একটা প্রশ্ন না করে পারছি না,’ খনখনে গলার লোকটা বলল। ‘এখানে তাহলে থাকেটা কে?’

‘আমি জানি না আসলে,’ আমি বললাম।

এ কথা শুনে লোকজনের মধ্যে বেশ খানিকটা হতাশা দেখা দিলো।

‘সেক্ষেত্রে আপনি কি একটু ব্যাখ্যা করবেন মশাই,’ দেঁতো গলার এক লোক বলে উঠলো, ‘এখানে নিচে দাঁড়িয়ে আপনি টেরেসা টেরেসা বলে ডাকাডাকি করছেন কেন?’

‘অন্য কোনো নামেও আমরা ডাকতে পারি, কিংবা এই নামেই ডাকতে পারি অন্য কোথাও গিয়ে : আমার কোনো আপত্তি নেই,’ আমি বললাম।

লোকজন এবার বড়ো বিরক্ত হলো।

‘ভাওতাবাজি করছেন না তো ভাই!’ কর্কশ কণ্ঠের লোকটা সন্দিহান গলায় জানতে চাইলো।

‘কী যে বলেন!’ আমি কাঁচুমাচু মুখে বললাম। অন্যদের দিকে তাকালাম সমর্থনের আশায়। কেউ কিছু বললো না।

ভদ্রলোক গোছের কেউ একজন বলে উঠলো, ‘আচ্ছা, শেষবারের মতো একবার টেরেসা বলে ডাক দিয়ে দেখি না কেন, তারপর যার যার রাস্তা মাপি।’

কাজেই আরেকবার হাঁক ছাড়লাম আমরা। ‘এক দুই তিন টেরেসা!’ এবার আওয়াজ তেমন জোরালো হলো না। তারপর সবাই যে যার বাড়ির উদ্দেশে পা বাড়ালো, কেউ এদিকে, তো কেউ ওদিকে।

আমিও হাঁটা দিলাম। রাস্তায় মোড়ে পৌঁছেছি, কি পৌঁছিনি, মনে হলো শুনতে পেলাম, একটা কণ্ঠস্বর তখনও ডাকছে : ‘টে..রে..সা!’

কেউ একজন নিশ্চয়ই থেকে গেছে। সে ডেকে চলেছে। খুব একগুয়ে কেউ একজন।

ইতালো কালভিনোর গল্পগ্রন্থ Numbers in the Dark থেকে
</doc>
<doc>
﻿জহির রায়হান: প্রবাদপ্রতিম কথাসাহিত্যিক ও চলচ্চিত্র নির্মাতা।
উল্লেখযোগ্য কথাসাহিত্য: শেষ বিকেলের মেয়ে, হাজার বছর ধরে, আরেক ফাল্গুন, বরফ গলা নদী, একুশে ফেব্রুয়ারি, কয়েকটি মৃত্যু প্রভৃতি।
তিনি ১৯৩৫ সালের ১৯ আগস্ট বর্তমান ফেনী জেলার অন্তর্গত মজুপুর গ্রামে জন্মগ্রহণ করেন এবং ১৯৭২ সালের ৩০ জানুয়ারি মুক্তিযুদ্ধে নিখোঁজ বড় ভাই শহীদুল্লাহ কায়সারকে খুঁজতে গিয়ে ঢাকার মিরপুরে অজ্ঞাতপরিচয় শত্রুদের হাতে নিহত হন।

টুনি বুড়ো মকবুলের তৃতীয় পক্ষ। গায়ের রং কালো। দোহারা গড়ন। আয়ত চোখের এই মেয়েটির বয়স তেরো-চৌদ্দর মাঝামাঝি। কিশোরীর চঞ্চলতা এখনো তার মধ্যে বিরাজমান। তাই ঘর-সংসার কাকে বলে সে বুঝে ওঠেনি। সমবয়সী কারোর সঙ্গে দেখা হলে সে গল্পে মেতে ওঠে। কখনো হাসতে হাসতে মেঝেয় গড়াগড়ি খায়।
পরীর দীঘির পশ্চিম ও পুব ধারে চারটি করে সামনে নুয়ে পড়া বাঁশের তৈরি বেড়ার ছোট ছোট আটটি কুঁড়েঘর একসঙ্গে লাগানো। পুবের দিকের উত্তরের ঘরে থাকে মকবুল। তার তিন বিবি আমেনা, ফাতেমা ও টুনিকে নিয়ে বসবাস করে।
মন্তুর সঙ্গে টুনির খুব ভাব। রাত-বেরাতে টুনির আবদারের সঙ্গী হয় সে। কখনো অন্ধকার রাতে পরের পুকুরে মাছ ধরার জন্য জাল ফেলে। কখনো শীতের হাড়কাঁপুনি রাতে টুনি অন্যের খেজুরগাছে সিরনি রাঁধার জন্য হাঁড়ি নিয়ে গাছে ওঠে, তারও সঙ্গী হয়।
তিন বউকে খাওয়ানোর মতো জমিজমা মকবুলের তেমন নেই। বউরা কাজ করে আয় করে, তা দিয়েই মকবুলের দিনগুজার হয়। টুনি সদ্যজাগ্রত যৌবন নিয়ে ভালোবাসার কাঙাল। স্বামীর ভালোবাসা থেকে বঞ্চিত, টুনি তাই মন্তুর প্রতি আকর্ষিত হয়। একেবারে দক্ষিণের ছোট্ট ঘরটায় থাকে মন্তু। এই দুনিয়ায় তার কেউ নেই। বাবা, মা, ভাই, বোন কেউ না। মন্তু পরের জমিতে লাঙল চষে ধান বোনে। তারপর ধানের মৌসুম শেষ হলে কলাই, মুগ, তিল ও সরিষার খেতে কাজ করে। মাঝেমধ্যে লাকড়ি কাটার চুক্তি নেয়। আবার যাত্রী কিংবা মালামাল নিয়ে নৌকায় মাঝির কাজ করে। যদিও সবাই মন্তুকে মনে করে একগুঁয়ে, বদমেজাজি স্বভাব, জানোয়ারের মতো। কিন্তু টুনির চোখে এমন মাটির মানুষ এ জন্মে দেখেনি। তাই তার কোনো রকম ব্যথাবেদনায় টুনি বিচলিত হয়ে যায়। টুনির সঙ্গে পুকুরে মাছ চুরি করার সময় সগন শেখের পুকুরপাড়ে একটা বুনোলতার কাঁটায় মন্তুর পিঠ কেটে গিয়েছিল। তা দেখে উতলা হয়ে যায় টুনি। টুনি সেদিকে করুণ দৃষ্টি নিয়ে তাকিয়ে দরদ গলায় বলে, ‘চলো, কচুপাড়ের ক্ষির লাগাইয়া বাইন্দা দি, নইলে পাইকা যাইব, শেষে কষ্ট পাইবা।’ আবার গ্রামে যখন কলেরার প্রকোপ বেড়েছে, তখন মন্তুর জন্য টুনির উদ্বেগ ও উৎকণ্ঠার অন্ত থাকে না। মন্তু গিয়েছিল মিয়াবাড়ি, গাছ কাটার চুক্তি নিয়ে। ঘরে এসে কুড়োল মাটিতে রাখতে না রাখতে টুনি তাকে নিয়ে যায় একধারে। বলে, মাঝিবাড়ি যাও নাই তো? জোছনা, ওই বাড়ির দিকে গেলে কিন্তু আমার মাথা খাও। যাইও না ক্যান? কিন্তু মন্তু যখন টুনির স্বামী মকবুলের জ্বরের জন্য কবিরাজের কাছ থেকে ওষুধ তার হাতে দিয়ে বলে ঠিকমতো খেতে। তখন টুনি বলে, ‘কী অইব ওষুধ খাইয়া, বুড়া মরুক।’ একসময় টুনি জানতে চায় কবিরাজ কী বলেছে। মন্তু যখন বলে, কিছু না, ভালো হয়ে যাবে, তখন টুনি চোখজোড়া কপালে তুলে বলে, ‘ভালো অইয়া যাইব?’ টুনি চায় না তার স্বামী সুস্থ হোক। তাই তার রাগ গিয়ে পড়ে, ঘুরঘুর করে তার আশপাশের ঘোরা কুকুরের ওপর। হঠাৎ দাওয়া থেকে পিঁড়ি ছুড়ে মারে কুকুরের গায়ে। মন্তুর কেউ নেই, মকবুল বাড়ির মুরব্বি। সে ঠিক করে, মন্তুর বিয়ে দেবে আম্বিয়ার সঙ্গে। নন্তু শেখের মেয়ে আম্বিয়া, আঁটসাঁট দেহের ভাঁজে ভাঁজে উপচে পড়া যৌবন আট হাত শাড়ির বাঁধন ভেঙে বের হতে চায়।
আম্বিয়ার সঙ্গে মন্তুর মেলামেশায় ঈর্ষান্বিত হয়। মকবুলের মেয়ে হীরনের বিয়ের দিন আম্বিয়া ও মন্তুকে নিয়ে রসিকতা সহ্য করতে পারে না। হাজার বছর ধরে উপন্যাসে লেখক লিখেছেন, “হঠাৎ টুনির কণ্ঠস্বরে চমকে উঠল সবাই। তীব্র গলায় সে বলল, ‘কী অইতাছে অ্যাঁ? কী অইতাছে। কামকাছ ফালায়া কী শুরু করছ তোমরা। অ্যাঁ?’ সহসা সবাই চুপ করে গেল। একে অন্যের দিকে তাকাতে লাগল। ওরা।...সালেহা বলল, ‘আমরা না হয় মন্তু মিয়া আর আম্বিয়ারে নিয়া একটুখানি ঠাট্টামশকরা কইরতাছিলাম, তাতে টুনি বিবির এত জ্বলন লাগে ক্যান?’ 
“ওর কথা শেষ না হতে ঝড়ের বেগে রসুইঘর থেকে বাইরে বেরিয়ে এল টুনি। ‘কী কইল্যা অ্যাঁ।’ চুলগুলো বাতাসে উড়ছে ওর। চোখজোড়া জ্বলছে। সালেহা সঙ্গে সঙ্গে বলল, ‘যা কইবার তা কইছি, তোমার এত পোড়া লাগে ক্যান।’ বলে মুখ ভ্যাংচালো সে।
“পরক্ষণে একটা অবাক কাণ্ড করে বসল টুনি। সালেহার চুলের গোছাটা ধরে হ্যাঁচকা টানে ওকে মাটিতে ফেলে দিল। তারপর চোখে-মুখে কয়েকটা এলোপাতাড়ি কিলঘুসি মেরে দৌড়ে সেখান থেকে পালিয়ে গেল টুনি।” আম্বিয়া যাতে মন্তুর জীবনে না আসে, সে জন্য টুনি তাকে সতিনরূপে গ্রহণ করতেও দ্বিধা করে না। তাই তার স্বামীকে আম্বিয়াকে বিয়ে করার জন্য প্ররোচিত করে, সেই সঙ্গে প্রলোভন দেখায়। জহির রায়হান লেখেন, ‘মকবুল বড় বোকা। নইলে এমন সুযোগটা কেন হেলায় হারাচ্ছে সে। একটা বসতবাড়ি। একটা খেত। আর একটা নৌকো। ইচ্ছে করলে ওগুলোর মালিক সেও হতে পারে। সে কেন বিয়ে করে না আম্বিয়াকে।’ হিসেবি মকবুলের আম্বিয়ার সহায়-সম্পদ থেকে বেশি করে নজর কাড়ে তার শক্ত-সামর্থ্য দেহ। একটানা সারা দিন ধান ভানতে পারে। খাটতেও পারবে তেমনি। তবু মকবুল ভাবে, বড় বউ আমেনা ও সেজো বউ ফাতেমা মত দেবে। টুনি বলে, ‘রাজি অইব না কেন। নিশ্চয় অইব কিন্তু আম্বিয়া সে কি রাজি হবে?’ টুনি জানায়, চেষ্টা করলে সবকিছুই সম্ভব। স্ত্রীদের তীব্র প্রতিবাদের মুখে মকবুল তাদের একসঙ্গে তালাক দিয়ে দেয়। একপর্যায়ে আম্বিয়ার প্রণয়প্রার্থী আবুল পিঁড়ি তুলে সজোরে ছুড়ে মেরে মকবুলকে আহত করে। রক্তাক্ত মকবুলকে দুহাতে কাছে টেনে সেখান থেকে নিয়ে যায় টুনি। এই ঘটনায় সবাই টুনিকে দায়ী করে, কিন্তু টুনি নির্বিকার হয়ে থাকে। কথার কোনো জবাব দেয় না। এদিকে আম্বিয়া জানায়, সে মকবুলকে বিয়ে করবে না।
আঘাতজনিত কারণে মকবুল মারা গেলে টুনির বিলাপ দেখে বিস্মিত হলো মন্তু। সূর্য ওঠার আগে যখন পুব আকাশে শুকতারা জ্বলজ্বল করে জেগে থাকে, তখন দীঘি থেকে শাপলা তুলে টুনির জন্য আনে মন্তু। সুগুপ্ত ভালোবাসা হাতে নিয়ে এক অব্যক্ত বেদনার যন্ত্রণা বুকে নিয়ে টুনি নিথরভাবে থাকে দাঁড়িয়ে। ভোরের আকাশে সূর্যের লালিমা নিয়ে ভালোবাসার জাগ্রত বর্ণচ্ছটা।
টুনির জীবনেই মন্তু চোরা স্রোতের মতো। একদিকে বৃদ্ধ স্বামী মকবুল, অন্যদিকে যৌবনের জয়গান নিয়ে মন্তু। এই দ্বৈরথ নিয়ে টুনি।
</doc>
<doc>
﻿ঘাঘট নদীর কাছে স্টিমারে উঠেও জলঢাকায় যাওয়া যেত। কিন্তু ধলশ্রাবণের আকাশে বিশ্বাস নেই। বৃষ্টি নামে যখন-তখন। ঢাল ধরে রোহনপুরে পৌঁছাতে দিনটা হেলে পড়ে। কাঁচা সড়কপথে হাটখোলার মানুষচলা পথেই আবার নদীতে উঠে আসা। দপদপিয়া পেরোলেই তো জলঢাকা। লতাবেড়ি দিয়ে প্যাঁচানো বিলপাড়ে ঘরগুলো সব উঁচু। পাড়ে নোঙর বাঁধা। মলিনাহাটের মানুষ বলে, এখানে রাজার বাড়ি ছিল। বসত জায়গাটা আর নেই। জমিজমা, ঘাটপাট, রাজাপ্রজা, জলমাটি, নৌকা ভেড়ানো নদীপাড়। শ্রাবণ-ভাদ্রে জল না পাওয়ায় পলি পড়ে বাকেরগঞ্জ ফরিদপুর হয়েছে, আর ওদিকে আড়িয়াল খাঁ হয়েছে শায়েস্তাবাজার। বৃষ্টিতে বানের জলে সেসব তো শুধু অন্ধকার ঘন স্যাঁতসেঁতে চলতা পড়া বলেশ্বরের স্থলভূমি। অববাহিকার খাঁড়িতে, বাবুবাজার ঘাটে রাহেলারা, চন্দনারা বসে আছে লঞ্চের গলুইয়ের ডগায়। চন্দনারা প্রতীক্ষা করছে আর ভিড়টা কোন দিকে গড়াচ্ছে তা দেখছে। কাল রাত থেকে যাত্রীরা এখানে আসছে। পরেশ, আলী মিঞা, জান্নার বাপের প্রতিদিনের আসা-যাওয়া। এই তল্লাটে ব্যস্ত নিবারণ চরণ, বলাইরা ডাঙা আর জলের কর্মকাণ্ড দেখে। ঘটিবাটি বিক্রি করে দিয়েছে শানুরা। রাহেলারা বলে, এখানে তারা বিচ্ছিন্ন। সমাজ নেই। জলঢাকায়, মলিনাহাটে চন্দনাদেরও সমাজ ছিল। মলিনাহাটে কাঁটামনসার, ময়নাকাঁটার বেড়া দিয়ে ঘেরা উনুন ছিল। বাষ্প ছিল। সেই ফুটন্ত ভাতের গন্ধটা স্টিমারঘাট পর্যন্ত বাতাসে ভাসে। সন্ধের খেতে বিছন ছড়ানো রাতটা, গুড়জাল, খৈসা, তালপা, বিছুটি, চলনবালাম নামের ধানগুলো একদম নিজস্ব শৈলীতে ফলানো এই সুগন্ধি চালের বাসনাতে স্টিমারঘাটটা ম-ম করে। নিজের খাটনিতে উৎপন্ন রাতপোহানি ধান কোনোটাই এক রকমের না। তাই এ ধানের বাসনা নিয়ে তাদের কোনো যৌথ স্মৃতিও নেই। চন্দনাদের আঠারো কানি জমিতে বারোমাসি চাষের বায়না। নিচু চলতাপড়া ঘষটানো-থোবড়ানো দাওয়া, দক্ষিণের ভিটায় বারবারি, উঠোন পেরিয়ে দৌড়ঝাঁপ করেই বাঁ দিকের ঘাটলা ছাড়িয়ে সোজাসিধা ঘরের ঝাঁপ। গোলাঘরের একটু আগ বেরিয়ে বাঁ হাতে মলিনাহাট। বড় সরদারবাড়ি। সেটাই একটা নিজস্ব গ্রাম। একটা আস্ত পরিচয়। দাড়িওয়ালা যবেত আলী, তুলসীর মা, নানা সমাজের নারী-পুরুষের অজস্র শব্দমালা পটুয়াখালী, বরিশাল—সবটাই বাতাস মাটি রৌদ্র ছায়াতাপের ভেতরে ঢেউয়ের পর ঢেউ তোলে। বড়খালের রৌদ্রহাওয়াময় ছবিটি, উঁচু শক্ত খাদের গল্পটি, কোথাও বাঁশের সাঁকোতে অদৃশ্য পারাপারের স্মৃতিটি, দক্ষিণের খেতে বারোমাসি ধানভানার রাংমালি টিলা—সব একই পটের ছায়াছবি বনে যায়। নদীর মধ্যে স্রোতের টান টের পায় তারা। বাকেরগঞ্জে...ফরিদপুরে...বরিশাল বুড়িশ্বরে শাহবাজপুরে মাটির ওপর ফুলেফেঁপে ওঠা আবার মাটি আঁকড়ে পড়ে থাকা। কীর্তনখোলা, আড়িয়াল খাঁ, মেঘনা, তেঁতুলিয়া...বারনাবাদ—সব ছড়িয়ে কেমন সুবিশাল স্থলভাগ বিরান করে দিয়ে গেল। কিন্তু বরিশালে...সুগন্ধাতে মধুখালীতে নদীর বৈচিত্র্য কই? সেগুন শাল খয়ের পাতা বর্ষায় ঘন মাটির তলার নদীর জল টেনে নিয়ে বাড়ছে। ভাদ্রে মাটি পোড়ে। মাটির শেষ জলটুকু টেনে নিয়ে পাতার বাড়ন্ত গঠনে ক্রমে মাটি জলশূন্য হয়ে পড়ে। মাটি খটমটে শক্ত পাথর বনে যায়। ঝোপজঙ্গলের ভেতর মাটি পচা পাতায় বিদীর্ণ হয়ে সেখানের জলটা সারা বছর নরম পলির মতো জমাট বেঁধে বেঁধে একটা আস্ত হাওরে রূপ নেয়। সেখানে ঝোপঝাড় গাছগাছড়া, আকাশভাঙা জল, মাটির তলার জল—সব জমে শক্ত আচ্ছাদন। নদীটা যত দূর, তত দূর তাকিয়ে থাকে চন্দনা। চন্দনার কাছে অনেক দূর মনে হয় জীবনটা। গ্রামটা। বাতাসের বিপরীত টানটা রুখতেই রাহেলারা ভাদাইল বৃক্ষ কেটেছিল, এর ডাল চারপাশে পুঁতে ঘর দিয়েছিল। বিরুৎ পোকা ছিটিয়ে দিলে সেই ঘর কী সুনসান! অন্য পোকা আর আসতে পারল না। অন্য পোকা মেরে ফেলে বিরুৎ। সারা শরীরটা তার মৃত্যুবিছানা। চন্দনাদের মনোযোগ গ্রামকে কেন্দ্র করে। তাদের কথাবার্তা সেদিকেই এগোয়। ইটের ভাটি বন্ধ। তাঁতকল বন্ধ। ফজল গাজীর কাছে জলঢাকার খবর আসে যে কাজ আছে দেশে। মলিনাহাটে। ভিড়ের ভেতরে কে বলে আসলে হয়তো ছাপড়াখালীতে কাজ আছে। সেখানে মানুষ হাড্ডিসার উনুনের শেষ বাষ্পের নিভু নিভু দম নিয়ে নিরুপায় ভাদাইল বৃক্ষের ফনফনিয়ে বেড়ে ওঠা দেখা ছাড়া কাজ কী। ঘরটা পোকা কাটে, মাটিতে ডাবে। নানা প্রান্তে ঘুরে কত ঘর দেখেছে ওরা। গাবখানখালের হা্ওরে ইটভাটার ঝুপড়ি ঘর দেখেছে। ইট সাজিয়ে দেয়ালের টং করা ঘর, চারটা দেয়াল আছে। আকাশটা ঢাকা। বাখারির ছাউনি আছে। ভেটুইপাড়া বিলঘাসিয়াতে ঘর আছে টিলামতো। চৌকোনা জানালা কাটা। অথচ আশাশুনি পেরিয়ে, গলঘাসিয়া পেরিয়ে, জলঢাকা ঘাট পুবে রেখে ঘাসিয়াখালীতে চন্দনাদেরও ঘর ছিল। মুলিবাঁশের ছিদ্র ছিদ্র ঘর। বাইরের আলো ছিটকে আসত সেখানটায়। চন্দনার ইচ্ছে করে সেই ঘরের ছিদ্র্র দিয়ে ফুটন্ত ভাতের টগবগে হল্লাটা দেখে। কেদারপুরের হাটবারের বিজলি ছটা দেখে। তার ইচ্ছে, একবার ঘরের দরজা দিয়ে ঘরে যায়। চন্দনারা, রাহেলারা মোট ছয় ঘর আজ স্টিমার ঘাটে বসে আছে। লঞ্চঘাটটাতে এসে ভিড়ে পৌঁছতে বিকেল হলো, আর এখন তো রাত, স্টেশনে অনেক মানুষ। তারা কেউ কারও দিকে তাকানোর মতো না। তারা সব নদীর মতো শুধু বান ডাকছে। সেখানে স্টিমারে সবাই খালি সার্ভিসটার দিকে তাকিয়ে থাকে। সামনে স্রোতের বিস্তার। রংটা ছাই ছাই ছলকায়। শুধু জল আর স্রোত। আর ভিড়। কাউকে তো চেনার দরকারও নেই। লঞ্চ চলতে শুরু করলে তো জল ছলকাবে। চেনা-জানা হবে। জলপ্রান্তর থেকে বয়ে আসা মানুষের স্বভাবে থাকে বশীকরণ মন্ত্র। দূরত্ব ঘুছে যায়। দীর্ঘতার বৃত্তান্ত তৈরি হয়। মুখের বাঁকই হদিস দেয়। তাতে জানা হয় কুচিয়ামারা খালে সুকুমার যাবে। ছবেদ আলী যাবে জলঢাকা পেরিয়ে, তোরসা হয়ে দুপচাঁপিয়া মীরবাড়ি। রহিম শেখ যাবে গোয়ালবাড়ি, ছুতারবাড়ি, কালিভিটা, টিকবাইলা, সুকুমার, বলাই কেউ কেউ আছে, যারা যাবে চৌহাটের বাজারে।
এ নদীর কোনো ম্যাপ আঁকা যায় না। জলের টপোগ্রাফিটা আশ্চর্য। প্রত্নতত্ত্ব্বে জরুরি হলেও এর মানচিত্র নেই। টপোগ্রাফিতে অজস্র বিচ্ছিন্ন জল, রং, ঘন বাঁক, আকাশের হেলে পড়া। কিন্ত জলঘাটে জলের কোনো ছবির আদল দাঁড়ায় না। জলঘাটের এই স্টিমারে বসে নদীময় গুঞ্জনটা...ব্যস্ত বিচরণটা একটা সারা দিনের আস্ত জীবন বনে যায়। জলের প্রবহমানতা, মানুষের ছোটাছুটি সবই আকারহীন। অনচ্ছ, পিঙ্গল।
চন্দনারা ভাবে, কী নিয়ে গল্প করবে। মানুষকে বলার মতো কী আছে তাদের। ছাপড়াখালীতে জলঢাকাতে জলদেশ নেই, চাষবাস নেই। ফসল মাটি নেই। কেউ এখানে স্টিমারে জানতে চায়। 
চন্দনা বলে, গদাধর থেকে বাইনতলা তারা চিনে। বোগাপানি থেকে ধনু হয়ে কালজানি, তার পরই জলঢাকা। পশ্চিমের ঘাটে সারা বছর বাদলা আকাশ, রোদ উঠতেই মাটিতে শেষ বৃষ্টির ফোঁটাটা গিলে নিয়ে মাটির ভেতরের আগুন ঝলকায়। এসব নিয়ে চরম বিশৃঙ্খল ভূপৃষ্ঠ। দুর্বল পাঁজরে মাটিগুলো ন্যাবড়া ন্যাবড়া হয়ে ঝুলে থাকে। সমস্ত আকাশময় স্থির জলের মতো কোনো ছবি হয় না সেখানে। খিদেয় মাটিতে সেঁধিয়ে পড়া জীবন। নিরন্তর বয়ে চলা কোনো নদী নেই। নরম পলিতে শস্যদানা নেই। খাদের ঢালপথ নেই। কী বলবে কাকে। শীর্ণ ঘোলাটে জীবন। বনতলে লতাগাছ যেভাবে বেড়ে ওঠে, উঠলে যে সেটাকে কোনো বসতি বলেও মনে হয় না, পুরোনো কথাও মনে হয় না। প্রত্নবিদেরও কাজ থাকে না সেখানে। যে সভ্যতা নেই তার তো পৌরাণিক অভ্যাসও থাকে না। মানবসম্পর্কোচিত কোনো ইতিবৃত্ত নেই। ভাদ্রের দাহে দগ্ধ, শ্রাবণে বাস্তুছাড়া। এসব কি পুরোনো কথা হবে? চন্দনাদের বিপুল জলদেশ মেঘদেশকে মানববসতির বাইরে কল্পনা করতে হয়। তার কিছু ছিল না এখানে আসলে। ঘরদোর, অফিস-কাছারি, থানা-হাজত, পাকা রাস্তা, গাড়িপথ, সমাজভিত্তিক বন্দোবস্ত, ট্রাকের গর্জন, মানুষের জৈবনিক নিয়মগুলো তার তো নেই। নদীর চর কি তার স্বদেশ ছিল কোনো দিন? দেশান্তরি মজুরের কি দেশে যাওয়ার দেশ থাকে? চন্দনারা যে জলঢাকার পারে সরু আর চওড়া হেঁটেছিল একদিন, বড় রাস্তা ছেড়ে কাঁচা রাস্তায় হেঁটেছিল একদিন, তার গিঁট কি ছিল কিছু? দেশবিহীন কোনো মানুষ যদি থাকে, তবে তার সঙ্গে অভ্যাসের সম্পর্কটা কী হবে, তা তো আগে থেকে ঠিক করা নেই। সে বিপুল কোলাহলের ভেতরে কোনো সম্পর্ক রচনা করে উঠতে পারে না। বিপুল এই ভিড়টার মধ্যে ঢাকা বরিশাল নোয়াখালী সিরাজগঞ্জ—বিরাট এই লঞ্চ সার্ভিসটার দিকে সে শুধু তাকিয়ে থাকে। কড়ে আঙুলে গোনে বাকেরগঞ্জ, শিবগঞ্জ...মেঘনা ডাকাতিয়া নদী ব্যবস্থার মধ্যেই পড়ে। মনসুর শেখ তাদের একটা শেডের তলে বসার ব্যবস্থা করে দেয়। ওরা যেখানে প্রথমে যাবে, সেখানে একটা ডাকবাংলো থাকার কথা। সেখানে খানিক জিরিয়ে নেওয়া, জল খাওয়া। সে থাক বা না থাক। রাহেলারা ভয় করে না। নদী দিয়ে ঘেরা পথ। নদী দিয়েই আবার লঞ্চ সার্ভিস। নদীপথেই জলঢাকার ঘাট।
রাহেলাকে ডেপুটি বলেছিল, কেন যে তোমরা ঘর ছাড়ো? গবমেন্ট কত ব্যবস্থা দিচ্ছে। লোকে ঘুরে ঘুরে খাচ্ছে। মজুরদের লেবার পারমিট, খোরপোশ আরও কত কী।
ফরিদপুরের চৌধুরীহাট থেকে চলা শুরু করলে তো রোহনপুর ঘাট পড়বেই। ধলগোদার কাছে, নদীর সোঁতার কাছে আসতেই জব্বর মাঝি বাতাসের বেগ সামলে নিতে নিতে বলে, তোমরা যাবে কোন পাড়? বাতাসের হল্লাটা হজম করতে করতে রাহেলা বলে, গোয়ালখালী যদি যাওয়া যায়, সেখান থেকে দাউদকান্দির ঘাট, সরাইল না কী যান কয়... বেতসলতা নদীডা পার হয়্যিয়া আর উজান একঘাট তেমহোনাতে যাব। যাবার পারোনিহি মাঝি? ন্যাবড়া-ধ্যাবড়া পাড়টা। জল তো নেমেও যেতে পারে। আকাশটা খানিক পেরিয়েই ওরা বুঝে যায়, ঘূর্ণির তোড়টা অনেক পেঁচানো। অন্তত বানের জলের ছলকটা জোট বাঁধছে কোথাও। এই নদীতে এই আকাশটা পেরোতে পারা যাবে না হয়তো। জলছপছপ পা চলে। সেই আন্ধার রাতে রাহেলারা, চন্দনারা পা চালিয়ে এসেছে। মেঠো দিগন্ত ধরে, আড়বারি ঘাটিয়াতে এসে দেখে এত জল? একদিকে হাঁটতে থাকো। সূর্য উঠলে হাঁটা। শ্যাওলার আস্তরণপড়া ঘেয়ো মাটি আর তোবড়ানো ঝুলিমাটির ঘুপচি খুপচি চ্যেখুপি ঘরের, মুলিবাঁশের পাকে চ্যাবড়ানো ফণিমনসার মরা ডাল ঘেরা ঘরের মধ্যে সেঁধিয়ে পড়ার জন্য হাঁটো।
ও মাঝি পারে ভিড়াও না নৌকাডা...। টাটকা জল। খুরের শব্দ। জল ভাঙছে রাতভর। আজ বিষখালীতে বাকেরগঞ্জে, হরিণঘাটাতে, ছাপড়াখালীতে, বলেশ্বরে...জলের এত বিস্তার, জল শুধু ঢুকছেই। জলের চক্র, চড়াই-উতরাই জলঢাকাতে, শিবগঞ্জে তবু জোটবাঁধা বাতাসের তোড়ে কথা চালায়—ও মুনি...অ্যাঁ কি তবে খামাক্ক্যা বাতাস...? 
তাও বাকেরগঞ্জ হলে একরকম ছিল। মাদারীপুর বিল রুট ধরে বাতাস হলে সে আরেক কথা ছিল। বলেশ্বর হরিণঘাটা ধরে বাতাসের বেগ দক্ষিণের রায়ঢাকের ঢেপা টেঙ্গন সমুদ্রের যেখানটাতে মিশেছে, সেই তে-মোহনাতে তো খাঁড়ি নেই। সেখানে জলপ্লাবনের ছায়া মানুষ আন্দাজ পায়। কিন্তু ডাঙা থেকে নদী সমুদ্রে তো পড়েনি সেখানে। তেরসা গেলে যে সমূহ নদীপথ আছে বিষখালী-বুড়িশ্বর। সমুদ্রের সুবিপুল সমারোহের ভেতর থেকে মহীরুহের মতো আকাশমুখী বাঁক উঠে গেছে। দুরন্ত ফণা তোলা রায়বাহাদুর বাকেরগঞ্জ।
চন্দনারা স্টিমার থেকে ঘাটে, ঘাট থেকে কাঁচা সড়ক পর্যন্ত বুঝতে পারে যে অনেক নদী অনেক নতুন নতুন ঘাট দিয়ে বেঁকে গেছে। সাপের মতো পেঁচিয়ে ধরেছে দিগন্তকে। সেসব ঠিক জলডোবা ঘাট না। সুবিস্তীর্ণ নদী দেশ খণ্ড নিয়ে সহসা খাত পরিবর্তনের সমূহ চিহ্নকে লোপাট করে দিয়ে এমন আশ্চর্য শক্ত-সমর্থ ঢেউ ভাঙছে এমন টান জলে হেঁচকিয়ে পড়া, এলোপাতাড়ি ঘষটানো, তোবড়ানো এখন আর বলার কিছু থাকবে না যদি আড়িয়াল খাঁ না পেরিয়েই ফরিদপুরের চৌধুরীহাট ঘাট আচমকা চলে আসে। পানির তোড়ে, হুড়মুড় তেমোহনার জল তো এখন হিসেবে বইছে না। এমন জলে এই বান, মাটি ভেঙে জল গড়ানো অথবা রোহনপুর পেরিয়ে পাইকগাছা ধরে যে ঘুপচিতে ঘাট ছিল, সেখান থেকে বেরোনোর পথকে ডানে রেখে বিষখালীর এক টুকরো বলেশ্বরে মিশে যাওয়া। এসবই মুহূর্তে ঘটে।
রাহেলাদের মুখের অচেনা বিল হাওরের দুর্দম মত্ততায় নতুন প্রশ্ন আসে। নিবারণ মাঝি এই তাণ্ডবে হাওয়ার তলার অন্ধকার থেকেই বলে, ‘আপনে যদি নিরাপদ না মনে করেন, তবে যাওনডা বাদ দেন। স্বর্ণশস্যের আকর, মাঠে শস্য ফলানি গান পড়ে থাকে। হঅ...নিবারণ মাথা ঝাঁকিয়ে—যদি না চান তো এমন খারাপ নদীতে না যাওনডা ভালো। জব্বর মাঝি বিপুল মাথা ঝাঁকায়। অহ...মানুষ যদি নদী ড্যরায় তা তার ব্যেফার। ভালোমন্দডাও তার হাউসের ব্যেফার... 
শেষ কথাটা শুনে চন্দনার দমটা উদোম হয়ে হাপর ছেড়ে বের হয়। এই দিগন্তে শ্রাবণে লেপা বিসারকান্দি ঘের তার এত চেনা। জন্মের আগে থেকে যে জল বাতাসের নদী অভ্যাসের। শ্রাবণের তলদেশকে ঘষে বলেশ্বরের অজস্র বাঁকের এক খুপরিতে, জলের ঘূর্ণিতে সে আজ দ্বিধান্বিত। সমুদ্র আর এই তাণ্ডবটা বাঁচিয়ে দৌলতখাঁ দ্বীপের এই প্রলয়োপধি পর্যন্ত যেতে পারলে তো তার চেনা লাগতে পারত দিগন্তটা। যদি আরেকটু থাকত দৃশ্যমান আকাশটা। অচ্ছেদ্য অন্ধকার জলরাশির স্রোতটাতে ত্রিমুখী প্লাবন তেমোহনাতেই না ভাঙত যদি।
রাহেলারা, চন্দনারা দপদপিয়া পৌঁছাতে পারলেই ঘাট পেয়ে যাওয়ার কথা ছিল। লালমোহন, ফজলু তাদের ডাকছে ওদিকে। ধানভানা বিধবা ননদ, ছুতোরপাড়ার মেজো বউ, মেসের শেখও ডাকছে।
তারা ঘুরে যেতে বলে নৌকাকে। জব্বর মাঝিসহ নৌকাতে তারা এই কয়জন সারা পথে একসঙ্গে...ঘাটে বৈঠা বাঁধতেও একসঙ্গে। রাহেলা বিপন্ন। গতকাল রাত তিন প্রহরে বিষখালীতে বাঁধ ভেঙেছে। চন্দনারা, রাহেলারা, নিবারণ চরণরা প্রত্যেকে তারা নিজের জীবনের অভিজ্ঞতা থেকে এই গর্জমান হাওয়ার দিকনির্দেশনা পেতে দম ধরে বসে থাকে। তাদের হিসেবে বলেশ্বরের বানের মুখ তো একটাই। জলঢাকাতে, ঘাসিয়াখালীতে জল না নামলে ভূমিতল বহুকে বঞ্চিত করে একজন কি দুজন কিনে নেবে। সামনে নিশ্চল উজাড় আবদ্ধ জলরাশির দিকে তাকিয়ে চন্দনারা ভেবে রাখতে চায় যে জলঢাকার মুখটাতে রোহনপুরে এবার যে কাজ পাওয়ার কথা থাকে, যে বিছন হওয়ার সুবাদে সেটা দেশান্তরি মজুরের ভাগে কীভাবে বাটোয়ারা হবে। 
পৃথিবীর কোনো পুনঃপ্রবাহের বীজের ভেতরে এই সত্য আঁচ করে নেওয়ার রেওয়াজে এই গাছতলা নেই, ঘরের বেড়া নেই, ঘাটপাড় নেই, গণেশপুরা নেই, তারপর যখন চালটাও নেই, তখন এই নাইয়ের হিসাবটা বণ্টন হবে কী দিয়ে। অন্ধকারে বাকি বাস্তবতা আঁচ করে নিতে নিতে তারা ঝিমোয়। জেলা ম্যাজিস্ট্রেটের ডিস্ট্রিক্ট বোর্ডের সভায় এমন বাছবিচার শুরু হলেও বিষখালী, স্বরূপকাঠি, বাবুগঞ্জের ব্যাপার তো কিছুই বোঝা যায় না।
ভূখণ্ড হিসেবে এ অঞ্চলে সমুদ্র স্থলদেশে ঢোকে যে যে জায়গা দিয়ে, বিষখালীতে, আড়িয়াল খাঁতে যে স্থলদেশের ঢাকনা ছিল, তা আর নেই। দক্ষিণমুখী বেসিনে বাঁক নেয়নি যে স্থলভাগ, তা মুছে ফেলা হয়েছে। এই সমতলের পরিমাণ কেউ আন্দাজে বুঝে না উঠতেই হাজার কিলোমিটার বেগে সেখানে জলরাশির আবর্তন বাতাসের হলকা বাড়িটাড়ি গাঁ-গঞ্জকে ঢেকে দেয়।
মাঝির নৌকাটা ঘুপচিতে তিন কি চারবার পাক খায়। তিনদিকেই ধু ধু বলেশ্বর। আকাশও ধু ধু বিষখালী বলেশ্বরের মতো বইছে ছপছপ। দেখলে নিরীহ মনে হয়। হাওয়ার দোলা দেখে, আকাশের বাহারি কাণ্ডটা দেখে মাঝিরা বলাবলি করেছিল বলেশ্বরের পেঁচাপেঁচিতে ওইখানডা ভাঙছিল সেবার।
তাদের হিসেবে গণেশপুর মেহেন্দীগঞ্জের হাটখোলা নিয়ে পুরো এলাকা পাঁচ আঙুলের গোনাতে ছিল। তার বাদে খানিক রাস্তা পেরোলেই তো রোহনপুর। আর মেহেন্দীগঞ্জের আকাশ থেকে দিগন্ত অবধি হাওয়া ভূপৃষ্ঠ সমতল সব লোপাট করে নিচে নেমে উল্টো নদীকে সেরাজাবাদ থেকে দৌলতখাঁ পর্যন্ত উজিয়ে দিয়েছে। তার ফলে এই প্রবল ভূপৃষ্ঠতা মেহেন্দীগঞ্জও খানিকটা পেয়েছে, রোহনপুরও কিছুটা পেয়েছে। এই বেসিনে নদীর সঞ্চরণ আর ক্ষয়সাধন পরিস্থিতিতে তলানিটা তাহলে হিসাব করা তো সহজ হয়ে পড়ে যে, যদি সেখানে রোহনপুরে এসডিওরে কোনো চার্জ বোঝাইতে সময় না পেয়ে থাকে, তবে তো সবই ক্ষতির মধ্যে চলে গেল। এখন প্রশ্ন থাকে যে গবমেন্ট কি এই ক্ষতিডা পোষাতে পারবে কি না।
বিষখালী দিয়ে গণেশপুরে নামার পথে শাহবাজপুরের নদী আর আকাশকে ফাঁকি দিতে চেয়েছিল রাহেলাদের নৌকাটা। একটা ছোট্ট সোঁতা দিয়ে তারা জোয়ারে যেতে চেয়েছিল। ছাপড়াখালী দিয়ে। কিন্তু লতানদী দেখে, তার পাঁকদণ্ড বেয়ে জলের বিস্মরণ দেখে, গলুইয়ের তোবড়ানো, ভচকানো দেখে বিরাট একটা ধসের কাছে তারা হুশ্শ করে গিয়ে থামল। নৌকার এমন চোট খেয়ে থামাটা অনেক দূর ভাসিয়ে নিল তাদের। চারদিক ছড়িয়ে পড়া অবক্ষেপণটাকে আড়াআড়ি পাড়ি দেওয়ার কথাটা মনে হলো না তাদের একবারও। এই তো সংলগ্নি দুই তফসিল লেখা। স্টিমারের ঘাটে টেবিলে সাদা ধবধবে জুঁই ফুলের মতো সাদা ভাত, এইটুকু মাত্র পথ তো। আড়াআড়ি গেলে চকজুনিদ হাওর। জোয়ারের বেগটা ধরতে চেয়ে নদীর দিকে তাকিয়েও নদীর দিকে আসলে তাকানো গেল না। পাড় ঘেঁষে ঘেঁষে যাওয়াই তো ছিল বুদ্ধিমানের কাজ। বুনো মেঘ তছনছ করা একটা তেমোহনাতে উন্মাদ অতল জলে পাক খেল প্রথম নৌকাটা। ওরা জানত ঠিক। আকাশের দিকে তাকিয়েও বলেশ্বরের ক্ষুরধার রশ্মিটা দেখা যাচ্ছিল। বিন্যাস অনুযায়ী সেটা পেরিয়েও যে তেমোহনাটা শেষ হতে পারল না, এখানে খাঁড়িতে জল বাড়ছেই। এই অববাহিকার বিহারে চার মোহনার একটু পরই শাহবাজপুর হয়ে নয়াডাঙাতে মুখ করে নেবে, তাতে কার কী বলার আছে। মানুষ বাঁধের ওপরে উঠে আসছে। এমন একটা ঘটনা সে রাতে একটা বড় দৃশ্য হয়ে ওঠে। মৈয়ার গাং একটা সরু নদী বেরিয়েই একটা ছোট পাক দিয়ে তেমোহনার ঠিক পরে বাকেরগঞ্জের শায়েবাজারে মিশেছে। পাকে পাকে জড়িয়ে ধরা এমন এক তোবড়ানো বাঁক খাওয়া নদী সিঙ্গরা, যেখানে ধলেশ্বরী বনে গেল, সেটাই কি পাহাড়ের জলের হিসেবে এল, নাকি ভুলে যাওয়া কুচিয়ামোড়ার খাল বেয়ে নদী, দুবালদিয়ার বুকের মধ্যে তৈরি হওয়া নদী, স্মৃতির অদৃশ্য পারাপারের নদী, বিষাদের মেঘে ডোবা আনমনা নদী, দিনাজপুরে রাইদক নিয়ে বরিশালে শিবচরের ভেতরে বইল। কোনো বাষ্প হওয়া নেই, পলায়ন নেই। সঙ্গোপন নেই। এই অবধারিত স্রোতের নদীতে ডোবার, ভেসে ওঠার অন্তর্বর্তীকালীন তরঙ্গায়নের কোনো ঠেকনা নেই। মরণডোবা তো আর ভাসা না। কোনো কোনো মাঝি তো আছেই, যারা কিনা সারা বছর বহরের নৌকো নিয়ে সমুদ্রের উল্টোসিধে নদীপথ দিয়ে যেতে পারে। তাদের ভেতরে দু-একজন কি ফিরে আসে, না ডাঙায় আসে।
সেদিন নৌকা স্রোতের ওপর এমন তুমুল এল। সমুদ্র কখনো কখনো উপমায় সংশ্লিষ্ট হচ্ছে মানুষের এই বাঁচামরার সংখ্যাটা কমাতে বাড়াতে। পুবের বাতাসটা, ওপরের হাওয়াটা আসছে ঝাউকাঠিতে ফেলে আসা বিরান প্রান্তর থেকে... 
ওপরের জলপথে হাওয়াটা যদি প্যানেল দিয়েও অসন্তোষের নিষ্পত্তি নিয়ে আসে, তাতেও বণ্টনের সূত্রে তফসিল ঘোষিত হওয়ার আগেই হাওয়াটা আর নেই। এই স্রোতের নদীতে দিগন্ত উপচানো শাহবাজপুর বলেশ্বরের হাওয়াটা কোত্থেকে নেই, তার আনুদৈর্ঘিক ছেদের আকৃতি অনুসারেই আজ আর হাওয়াটা যে নেই, তার দিকে তাকানোর ফুরসত মেলে না। রানাঘাট এসে যায়। মুহূর্তের বিচ্ছুরণে সব বাকেরগঞ্জে, মেঘনাতে, বরিশালে, দিনাজপুরে, ঝালকাঠিতে, আড়িয়াল খাঁকে পাকে পাকে জড়িয়ে ধরা মানুষের অববাহিকার উপাদানকে সংহার করে নিয়ে জেগে ওঠে।
২৪ ঘণ্টার বৃষ্টি হাওয়া বাতাসের তোড় তাদের উদোম করে দিল। কোনো আড়াল নেই। এ জলস্রোতের কাছে তাদের কোনো আলাদা সীমা সরহদ্দ নেই। মানুষের হাজারে হাজারে, কাতারে কাতারে নিজেদের একেবারে নিজস্ব পারিবারিক বলয়ে স্বামী-স্ত্রী, বাবা-মা, ছেলে-মেয়ে হয়ে, বিধবা পিসিমা হয়ে দূর দ্বীপের প্রেমিকা হয়ে, মৃত বোন হয়ে বিস্মরণের পটে বিল হাওর নদীর সমান্তরালে লেপ্টে যায়। এই সম্বন্ধগুলোও চরদখলের মতোই দুকূল ছাপিয়ে বসতি বিন্যাসের চক্র পূর্ণাঙ্গ করে। এই সন্ধ্যাটায় বাড়িঘর উড়ে যাওয়াটা...সেই খাতে সেই সমুদ্রমোহনার ভেতরে অদৃশ্য নদীর মতো আরেকটি বিন্যাস কখনো শাহবাজপুর নদী মোহনাতে, কখনো বিষখালী স্বরূপকাঠির স্রোতের মুখে নির্বাসিত হয়। গৃহস্থ চায়। সেই খাত বেয়ে মধুমতী, শাহবাজপুর, দিনাজপুর, বাকেরগঞ্জ, শায়েস্তাবাজার মানুষের মুখের রেখা বনে যায়। তার এই বৃত্তান্তে হাওয়া বৃষ্টি তো থাকলই। খাঁড়িখুড়ি, লতাগুল্ম, মানুষী ভিড়, নৈরাজ্য, নিমগ্ন নদী ঢেউ আছড়ে-পিছড়ে সে তো একটি সম্বন্ধের কাছেই তারপর ফিরে আসে। ঢেউয়ের ছইয়ের শব্দে অসীম রাতের বিমূঢ়তা কাটিয়ে সে যখন ফেরে, তখন তার আত্মীয়তা ঘুচে গেছে। এই বৃত্তান্তে তখন শুধু জলে জল পচা মানুষের গন্ধ। সে তাকিয়ে দেখে দূরতম দৃশ্যমান ঘরটিকে, যার কাছে সে ফিরতে চেয়েছিল, যা এখন দগদগে স্মৃতির গার্হস্থ্য আকাঙ্ক্ষা নিয়ে ঝড়ের তাণ্ডবে তাবড়ানো ঢেঙ্গা কাঠের ফসিল বনে গেছে।
</doc>
<doc>
﻿কেউ কথা রখেননি। না শেখ হাসিনা, না খালেদা জিয়া। ২০০১ সালের আগস্ট মাসে বিচারপতি লতিফুর রহমানের তত্ত্বাবধায়ক সরকারের আমলে দুই নেত্রী সাবেক আমেরিকান প্রেসিডেন্ট জিমি কার্টারের সঙ্গে সাক্ষাৎকালে বলেছিলেন, ‘তাঁরা হরতাল করবেন না। সংসদ বর্জন করবেন না।’ জিমি কার্টারের বরাতে এ-সংক্রান্ত খবর ৫ আগস্ট ২০০১ তারিখে প্রথম আলোসহ সব পত্রিকায়ই ছাপা হয়েছিল। কোনো নেত্রী বা দল যখন এর প্রতিবাদ করেনি, তখন ধরে নিতে পারি, কার্টার সাহেব অসত্য বলেননি।
এরপর পদ্মা-মেঘনায় অনেক পানি প্রবাহিত হয়েছে। দুই নেত্রী পালাক্রমে দেশ শাসন করছেন। মাঝখানে দুই বছরের সেনা-সমর্থিত জরুরি সরকারের ফাঁড়াও কেটে গেছে। খালেদা জিয়া মেয়াদের শেষ দিন ২০০৬ সালের ২৮ অক্টোবর পর্যন্ত ক্ষমতায় ছিলেন। ধারণা করি, শেখ হাসিনাও মেয়াদ শেষ হওয়ার এক দিন আগেও ক্ষমতা ছাড়বেন না। কিন্তু এই প্রায় এক দশকে সরকারি ও বিরোধী দলের আচরণে কোনো পরিবর্তন হয়নি। কেবল কলাকুশীলবদের আসন অদল-বদল হয়েছে। ২০০৬ সাল পর্যন্ত যাঁরা দিলু রোড, বেইলি রোডে ছিলেন, এখন তাঁরা সেখান থেকে ছিটকে পড়েছেন। এবং যাঁরা ২০০১ সালে ছিটকে পড়েছিলেন, তাঁরা আবার সেখানে ঠাঁই পেয়েছেন। কিন্তু জনগণের কী লাভ হয়েছে। এখনো প্রতিহিংসামূলক রাজনীতিতে ক্ষতবিক্ষত দেশ।

২. 
শেষ পর্যন্ত বিএনপির নেতা মওদুদ আহমদের কথাই অক্ষরে অক্ষরে ফলে গেল। হাইকোর্টের রায়েরও অনেক আগে তিনি বলেছিলেন, খালেদা জিয়ার বাড়ির বিষয়টি আদালত নয়, রাজপথেই ফয়সালা হবে। রাজপথের চেয়ে মওদুদ সাহেবরা কিন্তু সচিবালয়ে থাকতেই বেশি পছন্দ করেন। 
রাজপথে ফয়সালার অর্থ কী? গণ-আন্দোলন? লাখ লাখ মানুষ নিয়ে খালেদা জিয়ার বাড়ি পুনরুদ্ধার করা? সেই মুরোদ বিএনপির আছে বলে মনে হয় না। তারা হরতাল ডেকে নয়াপল্টনে পার্টি অফিসের আশপাশে ঘুরঘুর করবেন কিংবা শীতাতপ নিয়ন্ত্রিত কক্ষে বসে পরবর্তী হরতালের প্রস্তুতি নেবেন। বিএনপি ক্ষমতায় থাকতে কী বলেছিলেন মওদুদ সাহেবরা? পত্রিকা সাক্ষ্য দিচ্ছে, ২০০১ সালের ডিসেম্বরে আওয়ামী লীগ হরতাল করলে মওদুদ আহমদ বলেছিলেন, একজন ব্যক্তির কিছু সুযোগ-সুবিধার জন্য হরতাল ডাকা হয়েছে (প্রথম আলো, ২ ডিসেম্বর, ২০০১)। শেখ হাসিনার বাড়ির বরাদ্দ বাতিল করার প্রতিবাদে এই হরতাল পালন করেছিল আওয়ামী লীগ। সেদিন আওয়ামী লীগের হরতাল অযৌক্তিক হলে বিএনপির আজকের হরতালের যৌক্তিকতা কী? ১৪ ও ৩০ নভেম্বর বিএনপি আহূত হরতাল দুটিও ছিল খালেদা জিয়ার বাড়ি রক্ষার জন্য।
হরতাল-অবরোধ করে বিএনপির নেতারা কী লাভ করতে চান? অধিকাংশ নেতার (দুই দলেরই) ছেলেমেয়েরা দেশে থাকেন না। তাই হরতালের বিরূপ প্রভাব তাঁদের ওপর পড়ার আশঙ্কা কম। হরতালে ক্ষতিগ্রস্ত হয় সাধারণ খেটে খাওয়া মানুষ, যাদের জীবিকার জন্য রাস্তায় বের হতে হয়, কাজের জন্য দূরে যেতে হয়।
বিএনপির নেতারা সোমবার বিকেলে প্রচারপত্র বিলি করে বললেন, তাঁরা শান্তিপূর্ণ হরতাল পালন করবেন। কোনো রকম অশান্তি সৃষ্টি করবেন না। আমরা আশা করেছিলাম, বিএনপির নেতাদের মধ্যে সত্যি সত্যি কাণ্ডজ্ঞান ফিরে আসবে। কিন্তু কয়েক ঘণ্টা না যেতেই দেখলাম, কী সহিংস উন্মত্ততায় কর্মীরা নেমে পড়লেন বা তাঁদের নামানো হলো গাড়ি পোড়াতে, জ্বালাতে ও ভাঙচুর করতে। গুলিস্তান, শাহবাগ, সায়েন্স ল্যাবরেটরি, ফার্মগেটে একটার পর একটা গাড়ি জ্বলতে লাগল। কাজটি হঠাৎ উত্তেজনাবশত হয়নি। হরতাল-সমর্থকেরা যাত্রীবেশে ট্যাক্সিক্যাবে এবং বাসে উঠে আগুন লাগিয়ে চম্পট দিলেন। একে কী বলা যায়? ঠান্ডা মাথায় নিরীহ মানুষকে মৃত্যু ও ধ্বংসের দিকে ঠেলে দেওয়া। ইরাকে, আফগানিস্তানে আত্মঘাতী হামলা হয়। তার পেছনে ভুল হলেও একটি আদর্শবাদ কাজ করে। কিন্তু আমাদের এখানে গাড়ি জ্বালিয়ে দেওয়ার কৌশলটি হলো কাপুরুষোচিত। সবার অলক্ষ্যে অপকর্মটি করে পালিয়ে যাওয়া। এর আগে দুই আমলেই বাসে আগুন দিয়ে মানুষ মারা হলেও বিচার হয়নি। এবারেও হবে না।
গণতন্ত্রের নামে আমরা আর গাড়ি জ্বালাও-পোড়াও দেখতে চাই না। জানমালের ক্ষতি দেখতে চাই না। যে তরুণদের দিয়ে এই ধ্বংসাত্মক কাজ করানো হয়েছে, তারা অপরাধী বটে। তার চেয়েও বড় অপরাধী, তাদের যাঁরা এই কাজে নামিয়েছেন। ডিজিটাল সরকারের মন্ত্রী ও নেতারা বিরোধী দলের বিরুদ্ধে মাঝেমধ্যে হুংকার ছাড়েন, তাঁদের দেখে নেওয়ার কথা বলেন। কিন্তু অপরাধের নেপথ্যে কারা আছেন, তা খুঁজে বের করেন না। এর পেছনে কী রহস্য আছে?
বিএনপির নেতাদের অভিযোগ , হরতালকে কেন্দ্র করে সরকার সারা দেশে গণগ্রেপ্তার চালিয়েছে। তাঁদের কয়েক হাজার নেতা-কর্মীকে আটক করেছে। সরকার অন্যায়ভাবে কাউকে গ্রেপ্তার করলে দল অবশ্যই তার প্রতিবাদ করবে, প্রয়োজনে আন্দোলনেও নামবে। তাই বলে প্রাইভেট গাড়ি, সরকারি বাস কেন জ্বালিয়ে দেওয়া হলো? কেন ঢাকায় ও সিলেটে ডজন দুই গাড়ি ভাঙচুর হলো? এর জবাব বিএনপির নেতাদেরই দিতে হবে।
প্রতিবারই হরতালের নামে আমরা রাজপথে এই উন্মত্ততা দেখি। সহিংসতা দেখি। বক্তৃতা-বিবৃতিতে নেতাদের আস্ফাালন দেখি। এর শেষ কোথায়?

৩.
বিজিএমইএর সভাপতি আবদুস সালাম মুর্শেদী বলেছিলেন, তৈরি পোশাকশিল্পকে হরতালের আওতামুক্ত রাখুন। এফবিসিসিআইয়ের সভাপতি এ কে আজাদ হরতালের বিকল্প বের করার অনুরোধ জানিয়েছিলেন। বিষয়টি মোটেই ভালোভাবে নেননি বিএনপির নেতারা। দলের মহাসচিব খন্দকার দেলোয়ার হোসেন এফবিসিসিআইয়ের সভাপতিকে সরকার মনোনীত লোক হিসেবে চিহ্নিত করে কঠোর ভাষায় তাঁর সমালোচনা করেছেন। খালেদা জিয়া ব্যবসায়ীদের বুঝেশুনে কাজ করতে বলেছেন। তাঁর এ কথার মধ্যে প্রচ্ছন্ন হুমকি রয়েছে। একজন রাজনৈতিক নেত্রী কি এভাবে ব্যবসায়ীদের হুমকি দিতে পারেন। হ্যাঁ পারেন, যদি তাঁরা তাঁদের কাছ থেকে অন্যায় সুযোগ-সুবিধা নিয়ে থাকেন। তাহলে বিএনপির নেতারা বলুন, কারা তাঁদের আমলে এ ধরনের সুযোগ-সুবিধা নিয়েছেন। কারা তখন হাওয়া ভবনের চারপাশে ঘোরাঘুরি করতেন, তাও জানান।
বিজিএমইএর সভাপতির আবেদনের জবাবে আমাদের সাফ কথা হচ্ছে, তৈরি পোশাকশিল্প হরতালের বাইরে রাখা যুক্তিযুক্ত হলে অন্যান্য শিল্প নয় কেন? আমরা চাই, বিশেষ কোনো শিল্প নয়, সমগ্র বাংলাদেশই হরতালের আওতামুক্ত রাখতে হবে। এবং তা সব আমলে। আওয়ামী লীগের আমলে হরতালকে ‘না’ বললে বিএনপির আমলে ‘হ্যাঁ’ হতে পারে না। গণতন্ত্র ও হরতাল একসঙ্গে চলতে পারে না।
আমরা চাই, রাজনীতিতে সুস্থ ধারা ফিরে আসুক, সংসদ কার্যকর হোক। সংসদ যদি কার্যকর না হয়, জনগণ পয়সা দিয়ে এমপি-মন্ত্রী পুষবে কেন? আমরা রাজনীতির নামে সব ধরনের মাস্তানি, সন্ত্রাসী কর্মকাণ্ডের বিরোধী। আমরা হরতাল-অবরোধের বিরোধী। জ্বালাও-পোড়াও-ভাঙচুরের বিরোধী। হরতালে নেতাদের কোনো ক্ষতি নেই। দেশের ক্ষতি হয়। নেতারা হরতাল ডেকে শীতাতপ নিয়ন্ত্রিত কক্ষে বসে ফের ক্ষমতায় যাওয়ার স্বপ্নে বিভোর হলেও দেশের লাখ লাখ শ্রমজীবী ও কর্মজীবী মানুষ মহাসংকটে পড়েন। তাঁদের ঘরে থাকার উপায় নেই। জীবিকার জন্য, জীবন ধারণের জন্য রাস্তায় নামতে হয়। হরতালে রাস্তা নিরাপদ নয়। যেকোনো সময় অঘটন ঘটতে পারে। হরতালে সবচেয়ে বেশি কষ্ট হয় নারী কর্মীদের।
যে কথা বিএনপির নেতারা হরতাল করে সরকারকে জানাতে চান, সে কথা সংসদে গিয়ে বলেন না কেন? সংসদে তাঁদের কথা বলতে না দিলে সে কথাটাও মানুষকে জানিয়ে দিন। তবু রাস্তাঘাটে মাস্তানি করবেন না। মানুষকে কষ্ট দেবেন না। হরতালের নামে যারা গাড়ি ভাঙচুর করেছে, যারা গাড়ি জ্বালিয়ে দিয়েছে, বড় বড় কথা না বলে সরকারের উচিত তাদের বিরুদ্ধে ব্যবস্থা নেওয়া। তবে জজ মিয়া কাহিনি সাজাবেন না। প্রকৃত অপরাধীকে ধরুন। মানুষ সালাম জানাবে। অন্যায়ভাবে কাউকে ফাঁসাতে গেলে নিজেরাও একদিন ফেঁসে যাবেন। মনে রাখবেন, ক্ষমতা স্থায়ী নয়।
বিএনপির নেতারা দাবি করেছেন, তাঁরা বাড়ি উচ্ছেদের প্রতিবাদে হরতাল ডাকেননি। হরতাল ডেকেছেন জনজীবনের সমস্যা সমাধানের দাবিতে, নিত্যপণ্যের মূল্যবৃদ্ধির দাবিতে, জনগণের কাছে দেওয়া প্রতিশ্রুতি সরকার পালন না করার প্রতিবাদে। এ দাবিগুলো ১৩ অক্টোবরের আগে কেন তাঁদের মাথায় আসেনি? আদালতের নির্দেশে খালেদা জিয়াকে বাড়ি থেকে উচ্ছেদ করার পরই বিএনপি নেতারা জনদরদি হয়ে গেলেন। এই আত্মপ্রতারণা দিয়ে আর যা-ই হোক, মানুষের মন জয় করা যায় না। 

৪.
গতকাল মঙ্গলবার প্রথম আলোর প্রথম পাতায় প্রধান যে ছবিটি ছাপা হয়েছে, তাতে দেখা যায়, সাবেক সাংসদ দিলদার হোসেনসহ বিএনপির কয়েকজন নেতাকে হাতকড়া পরিয়ে ও হাতে দড়ি বেঁধে গাড়িতে ওঠাতে হচ্ছে। এই নেতা-কর্মীরা কি দুর্ধর্ষ অপরাধী যে হাতকড়া লাগিয়েও আইনশৃঙ্খলা রক্ষাকারী বাহিনী নিশ্চিত হতে পারেনি। এ জন্য হাতে-কোমরে দড়ি দিয়ে বেঁধে নিতে হয়েছে! আমরা কোন দেশে বাস করছি? 
আইনশৃঙ্খলা রক্ষাকারী বাহিনীর কাজ শান্তিশৃঙ্খলা রক্ষা করা। কারও দ্বারা শান্তি বিঘ্ন ঘটলে তাকে আইনের হাতে সোপর্দ করা। তাই বলে সাবেক সাংসদকে দড়ি দিয়ে বেঁধে নিতে হবে কেন? এটি বাড়াবাড়ি। আমরা পুলিশের এই অতি তৎপরতার নিন্দা করি। তারা বলবে, আইন মান্য করেছে। ক্ষমতাসীন দলের সাংসদ ও তাঁদের চেলাচামুণ্ডারা যখন আইন ভঙ্গ করে, যখন আইনশৃঙ্খলা রক্ষাকারী বাহিনীর সদস্যদের ওপর চড়াও হয়, তখন তো তাদের এমন তৎপরতা লক্ষ করা যায় না। আইনের এই একপেশে, পক্ষপাতমূলক ও নিষ্ঠুর প্রয়োগ আইনের শাসন নিশ্চিত করে না, গণতন্ত্রের বিকট চেহারাটাই তুলে ধরে। 
সোহরাব হাসান: কবি, সাংবাদিক।
</doc>
<doc>
﻿বিস্ময়কর তথ্যটি আগেই বলে নিই। গতকালের সংবাদপত্র ও টিভি চ্যানেলগুলোর খবর পরিবেশনা দেখে আদালতে কী ঘটে গেছে তা বোঝা যাবে না। এই ঘটনা প্রমাণ দেয় যে আমাদের রাষ্ট্রের তিন স্তম্ভের কোনোটিই দাঁড়ায়নি। 
বেগম খালেদা জিয়া দেশের প্রধান বিচারপতি এ বি এম খায়রুল হক ও আপিল বিভাগের অপর দুই বিচারক বিচারপতি মো. মোজাম্মেল হোসেন ও বিচারপতি এস কে সিনহার প্রতি অনাস্থা জ্ঞাপন করেন। এর প্রায় ২০ ঘণ্টা ব্যবধানে ২৯ নভেম্বর সকাল সাড়ে নয়টার দিকে দুই বড় দল সমর্থক আইনজীবীদের উত্তেজনাপূর্ণ উপস্থিতিতে আপিল বিভাগে শুরু হলো সেনানিবাসের বাড়িসংক্রান্ত লিভ টু আপিলসহ চারটি আবেদনের ওপর শুনানি। বেগম খালেদা জিয়ার আইনজীবীরা চাইলেন আগে আপিল বিভাগ অবমাননা মামলার শুনানি হবে। প্রধান বিচারপতি চাইলেন সবই শুনানি হবে। তবে শুরু হোক লিভ পিটিশন শুনানির মধ্য দিয়ে। কোনটি আগে হবে সে বিষয়ে ৯০ মিনিট কেটে গেল। এরপর দেশবাসী জানলেন, উত্থাপন না করায় আপিল বিভাগ বেগম খালেদা জিয়ার লিভ পিটিশন খারিজ করে দিয়েছেন। ২৯ ও ৩০ নভেম্বরের রাতজুড়ে ধুন্দুমার টিভি টক শো হলো। কিন্তু তাতে জনগণ জানলেন না বেগম খালেদা জিয়ার বিস্ময়কর অনাস্থার তথ্য। গতকালের বাংলাদেশের খবরের কাগজগুলোর শিরোনাম দেখে তাঁরা জানলেন না, অবাধ তথ্যপ্রবাহের যুগে কী করে গুরুত্বপূর্ণ প্রাসঙ্গিক তথ্যের গোপনীয়তা বজায় রাখা সম্ভব হয়। সত্যি এটা সব সম্ভবের দেশ, সেটা আরেকবার প্রমাণিত হলো। মানুষ ভাবছে, আদালত অবমাননার শুনানি আগে হলে কী হতো। বেগম জিয়ার আইনজীবীরা বিলাপ করছেন, তাঁদের আবেদন শোনার কেউ নেই। অন্যদিকে অ্যাটর্নি জেনারেল জানাচ্ছেন, ৯০ মিনিট সংলাপ হলো অথচ তাঁরা লিভ পিটিশনের শুনানি শুরু করতে চাইলেন না। এটা আমি কখনো শুনানি। কিন্তু তার চেয়েও বড় বিস্ময়, অ্যাটর্নি জেনারেলের দপ্তর অনাস্থার বিষয়ে আদালতে কোনো বক্তব্য রাখেনি। প্রতিপক্ষকে বাগে পেয়েও তারা ঘাটাতে যায়নি। নীরবতাকেই শ্রেয় মনে করেছে রাষ্ট্রপক্ষ। এটা রাষ্ট্রের ব্যাধি, যা তারা গোপন রাখতে চায়। 
তবুও সবচেয়ে বিস্ময়কর আপিল বিভাগের নীরবতা। আমরা এটা কোনোক্রমেই স্বাভাবিক মনে করি না। যত রকমের রীতি বা প্রক্রিয়া বা কেতাগত যুক্তি দেওয়া হোক না কেন, প্রকাশ্য আদালতে এই তথ্য গোপন রাখার অর্থ দেশবাসীকে অন্ধকারে রাখা। কর্মকর্তারা না জানালে আপিল বিভাগের বিচারকেরা কীভাবে জানবেন? এই প্রশ্ন তোলা হলে আমরা তা নাকচ করে দিতে পারি না। কিন্তু সে ক্ষেত্রে এটুকু বলব যে বেগম খালেদা জিয়া কোর্ট ফি দিয়ে অনাস্থা জ্ঞাপন করেছেন এবং তা আপিল বিভাগের বিচার শাখা গ্রহণ করেছে, তাই স্রেফ রীতির দোহাই মানা কঠিন। পরে অবশ্য সে সংক্রান্ত হলফনামায় সুপ্রিম কোর্টের খোদ রেজিস্ট্রার আশরাফুল ইসলাম সই দেন, সে কারণে বলি, আদালত তা উপেক্ষা করতে পারেন কি। আমরা মনে করি, আপিল বিভাগ প্রশাসনের কাছ থেকে এই তথ্য এবং সে সংক্রান্ত ব্যাখ্যা জানার অধিকার জনগণের আছে। ২৯ নভেম্বর তুমুল উত্তেজনাপূর্ণ শুনানি হলো, আর তাতে সব পক্ষ কার্যত নীরবতা পালন করল। যদিও সুপ্রিম কোর্ট বারের সভাপতি গতকাল রাতে বললেন, ‘আমরা এ-সংক্রান্ত আবেদনের প্রতি ওই দিন প্রধান বিচারপতির দৃষ্টি আকর্ষণ করেছিলাম। মওদুদ অনাস্থার আবেদন হাতে দাঁড়িয়েছিলেন কিন্তু প্রধান বিচারপতি তাঁকে কথা বলার সুযোগ দেননি।’ বিষয়টিকে আমরা জনস্বার্থ ও বিচার বিভাগের স্বাধীনতার সঙ্গে সংগতিপূর্ণ বলে মনে করি না। কারণ মাঝপথে আচানক অনাস্থা ব্যক্ত করলে খালেদা জিয়ার স্ববিরোধিতা প্রকট হতো। টি এইচ খান ও রফিক উল হক এ বিষয়ে কথা বলতে চাননি। কিন্তু তাঁরা তো অনাস্থার আবেদনে পক্ষ হয়েছেন। তাঁরাই তো মওদুদের নাম প্রস্তাব করেছিলেন। দেশবাসী তাই জানতে পারল না, মওদুদের আবেদনে কী ছিল। বার সভাপতির কথায়, প্রধান বিচারপতি মওদুদকে অসৌজন্যমূলকভাবে বসিয়ে দিয়েছিলেন। 
আমি ব্যক্তিগতভাবে মনে করি না যে বিচারকদের প্রতি অনাস্থার বিষয়টি প্রকাশ্য আদালতে একেবারেই বিবেচনায় না নিয়ে নৈতিকভাবে গতকাল লিভ টু আপিলের শুনানির সুযোগ ছিল। আমি অবাক হতে প্রস্তুত যে ২৯ নভেম্বরের দৈনিক কার্যতালিকায় কী করে ওই দুটি আবেদন একই সঙ্গে না এসে পারল? এর বিষয়বস্তু তো সাদামাটা ছিল না। এর চেয়ে গুরুতর আর কী হতে পারে?
সুতরাং প্রধান বিচারপতির নেতৃত্বাধীন তিন সদস্যের আপিল বিভাগ এবং বিরোধীদলীয় নেত্রী বেগম খালেদা জিয়ার আইনজীবী দল এবং রাষ্ট্রপক্ষের প্রতিনিধিত্বকারীরা ২৯ নভেম্বরে আর যাই হোক, নৈতিকতাপূর্ণ আইনের অনুশীলন করেছিলেন, এটা মানতে বড় বাধে।
এতে বিএনপির ঘোষণামতে ‘আইনি ও রাজনৈতিক মোকাবিলার’ আরেকটি বিচিত্র রূপ আমরা দেখলাম। একই সঙ্গে আমরা রাষ্ট্র ও আদালতের নীরবতার রূপও দেখলাম। তবে জনগণের একটা লাভ হলো। বিচারপতি কে এম হাসান সম্পর্কে আওয়ামী লীগ তার অবস্থান স্পষ্ট করতে দেরি করেছিল। এবার অনেক আগেই স্পষ্ট হলো। তাই ২৮ নভেম্বর এক অর্থে একটি রেড লেটার ডে। কারণ বেগম খালেদা জিয়া এদিন কার্যত লিখিতভাবে ভবিষ্যতের সম্ভাব্য প্রধান উপদেষ্টার প্রতিও অনাস্থা জ্ঞাপন করেছেন।
বিএনপির রাজনৈতিক অবস্থান যে স্ববিরোধী তা আমরা বেগম জিয়ার হলফনামায় লক্ষ করি। তাঁর সারকথা হচ্ছে, জিয়ার স্ত্রী হিসেবে তিনি ওই বাড়ি পেয়েছিলেন। বিচারপতি খায়রুল হকসহ তিন বিচারপতি জিয়াকে যেহেতু অবৈধ শাসক বলেছিলেন, তাই তাঁদের কাছে তিনি ন্যায়বিচার পাবেন না। তাঁর এই অবস্থান সংগত কি না সেটা ভিন্ন বিতর্ক। কিন্তু তাঁর মনে যে এই ছিল তা তিনি আগে প্রকাশ করেননি কেন? কেন তিনি এই বিচারকদের কাছে লিভ চাইলেন? কেন চেম্বার জজের কাছে স্টে চাইলেন? কেন তাঁর আইনজীবীরা প্রধান বিচারপতির বাসভবনে ছুটে গেলেন? বিচারপ্রার্থী মামলার যেকোনো পর্যায়ে অনাস্থা দিতে পারেন। কিন্তু বেগম খালেদা জিয়া যে কারণ দেখান, তার উদ্ভব ঘটে অনেক আগেই। তার কেন হঠাৎ মনে পড়ল?
বেগম খালেদা জিয়া তাঁর আবেদনে বলেন, ওই সময় দেশে সংসদ ছিল না। তাই তাঁকে সামরিক আইনের আওতায় দেশ শাসন করতে হয়েছিল। সামরিক আইন জিয়া নয়, মোশতাক জারি করেছিলেন। তিনি ধর্ম নিয়ে রাজনীতি করার সুযোগও হাতছাড়া করেননি। তাঁর যুক্তি: ‘জিয়া শুধু সামরিক ফরমান দিয়ে দেশে গণতন্ত্রই আনেননি, তাঁকে দেশের সংখ্যাগরিষ্ঠ জনগোষ্ঠীর ইচ্ছার প্রতিফলন ঘটাতে সর্বশক্তিমান আল্লাহ তায়ালার ওপর বিশ্বাস স্থাপনের কথা সংযোজন করতে হয়েছিল।’ শেখ মুজিবের সাড়ে তিন বছরের শাসনামলে ‘সংখ্যাগরিষ্ঠ জনগোষ্ঠী’ এ রকম দাবি কবে, কোথায় করেছিল?
বেগম খালেদা জিয়া বিচারপতি এ বি এম খায়রুল হকের রায় মূল্যায়ন করেন। তাঁর ভাষায়, হাইকোর্টের রায়ে ঘোষণা দেওয়া হয়েছে একজন জবরদখলকারী হিসেবে জিয়াউর রহমান প্রেসিডেন্ট হয়েছিলেন। তিনি রাষ্ট্রদ্রোহিতার অপরাধ করেছিলেন। জিয়াউর রহমান জনগণের কল্যাণে যা কিছুই করেছেন, তা ভ্রান্ত ও অবৈধ। অথচ এই বক্তব্য অসত্য। কারণ বিচারপতি খায়রুল হক তাঁর রায়ে বাহাত্তরের সংবিধানের কয়েকটি অনুচ্ছেদ ব্যতিরেকে জিয়ার আর সব কর্মকাণ্ডই জনশৃঙ্খলার স্বার্থে মার্জনা করেছিলেন। তবুও বেগম খালেদা জিয়া তাঁর স্বামী-সম্পর্কিত মন্তব্যের কারণেই ‘স্বার্থের সংঘাত’ দেখলেন। জিয়া থেকে বাড়ি। তাই জিয়ার নিন্দা মানে খালেদার বাড়ির নিন্দা। 
২৮ নভেম্বর একই দিনে আমরা খালেদা জিয়াকে দুটি আলাদা আবেদন দাখিল করতে দেখি। এই দুটি নিয়ে আপিল বিভাগে তাঁর আবেদন দাঁড়িয়েছিল অর্ধ ডজন। অনাস্থা ছাড়া তিনি পৃথক একটি আবেদনে সিভিল পিটিশন ফর লিভ টু আপিলের মুলতবি চান। মনে হতে পারে আপিল বিভাগে বিএনপির পুরো অবস্থানটাই ছিল অধিকতর রাজনৈতিক। বেগম খালেদা জিয়া পরিচ্ছন্ন হাতে আপিল বিভাগে এসেছিলেন, আমরা তার প্রমাণ পাই না।
গতকাল দুপুরে সুপ্রিম কোর্টে গিয়েছিলাম। জানতে পারি যে আপিল বিভাগ ২৯ নভেম্বর দেওয়া পূর্ণাঙ্গ লিখিত আদেশ চূড়ান্ত করার কাজ করছেন। এর ঘষামাজা চলছে। অনাস্থা জ্ঞাপনের আবেদনটি আপিল বিভাগের বিচার শাখা গ্রহণ করেছে ২৮ নভেম্বর দুইটা ৩৫ মিনিটে। এ জন্য সোনালী ব্যাংকে নগদ দুই হাজার টাকার ফি জমা পড়েছে। শুনলাম তাঁর এই আবেদন আপিল বিভাগে খালেদা জিয়ার বাড়িসংক্রান্ত মামলার নথিভুক্ত হয়নি গতকালও। এমনকি এই আবেদন বিজ্ঞ বিচারপতিদের কাছে পৌঁছেছে—এমনটাও নাকি দালিলিকভাবে বলা যাবে না। সিভিল পিটিশন মুলতবি করার আবেদনটি দাখিল করা হয় ২৮ নভেম্বর। তবে দুটি আবেদনই ডায়েরিভুক্ত হয় একদিন পর ২৯ নভেম্বর। অনাস্থা জ্ঞাপন আবেদনের ডায়েরি নম্বর ১৯২৯। মুলতবি করার আবেদনের ডায়েরি নম্বর ১৯২৮।
প্রধান বিচারপতির নেতৃত্বাধীন আপিল বিভাগ ২৯ নভেম্বরের শুনানিকালে যখন বেগম খালেদা জিয়ার আইনজীবীরা ন্যায়বিচারের কথা বলছিলেন, তখন যদি বলা হতো যে আমাদের ওপর আপনাদের তো আস্থা নেই, তা হলে কেন এসেছেন? এর জবাব কী হতো তা জানা থেকে আমরা বঞ্চিত হলাম। হয়তো এ রকম একটি বাক্যে আদালতের উত্তেজনাকর হইচইপূর্ণ দৃশ্যের অবতারণা এড়ানো সম্ভব হতো। মুখোশটা খসে পড়ত।
বেগম খালেদা জিয়া অনাস্থা কেন দিলেন? সেটা কতটা রাজনৈতিক, সেটা ভিন্ন প্রশ্ন, ভিন্ন বিতর্ক। তবে তিনি আনুষ্ঠানিকভাবে পুরো আপিল বিভাগের প্রতি অনাস্থা জ্ঞাপনও করলেন, আর পুরো জাতি জানল যে আমাদের আপিল বিভাগ বেগম জিয়ার আবেদন শুনতে চাননি। এখানে কার লাভ হলো। আমাদের মতে, এই ঘটনায় উভয় পক্ষের রাজনীতি জয়যুক্ত হয়েছে। অ্যাটর্নি জেনারেলের দপ্তর ওই দুটি আবেদনের কথা জানত না, সেটা মানা যায় না। আপিল বিভাগ প্রশাসন জানতেন না, সেটাও মানা যায় না। সুতরাং যে বিষয় নিয়ে দেশব্যাপী বিক্ষোভ ও হরতালের কর্মসূচি রয়েছে, যেখানে ডগ স্কোয়াড মোতায়েন করা হয়েছে; সে রকম একটি বিষয় বিচার প্রশাসন প্রধান বিচারপতিকে অবহিত করেননি, তা স্বাভাবিক মনে হয় না। গতকাল ৩০ নভেম্বরে আদালত অবমাননাসংক্রান্ত শুনানির দিন ধার্য ছিল। এর অবশ্য কোনো শুনানি হয়নি। তা হলে কি ভবিষ্যতে কোনো দিন বিএনপি যখন ‘বিচার বিভাগের স্বাধীনতার’ উপযুক্ত পরিবেশ খুঁজে পাবে, তখন তারা এই আবেদন দুটিকে সামনে আনবে? 
আসলে পুরো বিষয়টি বিচার বিভাগের ভঙ্গুরত্ব প্রমাণ করে। এত বড় একটা পরিহাস ধারণ করা সত্যি কঠিন যে বেগম খালেদা জিয়া হাইকোর্টের রায় অমান্য করে সারা দেশের বারে বিক্ষোভ দেখানোর কর্মসূচি পালন করলেন। সুুপ্রিমকোর্ট আদালত অবমাননার অভিযোগ তুলে তাঁকে বিব্রত করেননি। পুনর্বার বেগম খালেদা জিয়া আপিল বিভাগকে অনাস্থায় রেখে আপিল বিভাগ অবমাননা করার জন্য প্রতিকার চাইলেন। তারও কোনো বিহিত হলো না। উভয় ক্ষেত্রে আদালতের এই আপসে আমরা এই রাষ্ট্রের নির্বাহীর সঙ্গে বিচার বিভাগের চিরন্তন আপসের প্রতিফলন দেখি। আদালত নির্বাহী বিভাগকে বিব্রত করেন না। কারণ আদালত নিজেদের বিব্রত হওয়া থেকে বাঁচার চেষ্টা করেন। আপসের এই চোরাগলিতে এই রাষ্ট্রের নৈতিকতা ও আইনের শাসন মার খেয়ে চলেছে।
সামরিক শাসনকে অবৈধ বলার বিষয়টি নতুন কোনো উদ্ভাবন ছিল না। তবে বাহাত্তরের সংবিধানের কয়েকটি অনুচ্ছেদকে সুপ্রিম কোর্ট যেভাবে পুনরুজ্জীবিত করেছেন, সেটা নিয়ে একটা জোরালো বুদ্ধিবৃত্তিক তর্ক আছে এবং থাকবে। কিন্তু এটাও সত্য যে মোশতাক, সায়েম ও জিয়াকে ‘জবরদখলকারী’ হিসেবে উল্লেখ শুধু বিচারপতি খায়রুল হক, বিচারপতি মোজাম্মেল হোসেন ও বিচারপতি এস কে সিনহা করেননি। আরো অনেক বিজ্ঞ বিচারকরা করেছেন।
হাইকোর্টের দেওয়া সেনাশাসনবিরোধী রায় আপিল বিভাগ কিন্তু প্রতিষ্ঠান হিসেবে যথার্থই সমুন্নত রেখেছেন। যেমন সাবেক প্রধান বিচারপতি তাফাজ্জাল ইসলাম এবং ছুটিতে থাকা বিচারপতি আবদুল মতিনকে আমরা কখনো আওয়ামীপন্থী হিসেবে বলাবলি করতে শুনি না। বরং তাঁদের কখনো বিএনপির প্রতি সহানুভূতিশীল হিসেবে বর্ণনা করা হয়ে থাকে। বিচারপতি টি ইসলাম আইনজীবী থাকাকালে জিয়াউর রহমানের সফরসঙ্গী হিসেবে একাধিক দেশ ভ্রমণ করেছিলেন। বিচারপতি মতিনকে ‘আপন’ মনে করতে না পারায় তাঁকে ‘প্রতিশ্রুতি’ দিয়েও প্রধান বিচারপতি করা হলো না। এই দুজনই কিন্তু বিচারপতি খায়রুল হকের সামরিক শাসনবিরোধী রায় সমর্থন করেছেন।
বেগম খালেদা জিয়া আসলে একটি বাড়ি রক্ষা করতে গিয়ে নতুন করে পুরোনো ক্ষত উন্মোচন করলেন। আমাদের বুদ্ধিবৃত্তিক ও রাজনৈতিক দৃষ্টিভঙ্গির স্ববিরোধিতা ও অসাধুতার প্রলেপ এখনো অত্যন্ত প্রকট। অনেক বুদ্ধিজীবী জিয়াকে ৭ নভেম্বরের ‘সিপাহি-জনতার বিদ্রোহ’ থেকে উঠে আসা রাষ্ট্রনায়ক হিসেবে শ্রদ্ধা জানাতে চান। আমরা তাঁদের মতের প্রতি শ্রদ্ধাশীল। কিন্তু তাঁদের স্পষ্ট করা দরকার যে পঁচাত্তরের ১৫ আগস্ট থেকে ৭ নভেম্বরের মধ্যবর্তী সময়ের কর্মকাণ্ডের বৈধতা কিংবা অবৈধতার দায় তাঁরা কতটা কীভাবে নেবেন কিংবা নেবেন না। সেনানিবাসের বাড়ির মামলায় বেগম খালেদা জিয়ার অনাস্থাকে আমরা শুধু ‘তিন বিচারপতির ব্যক্তিগত বিষয়’ হিসেবে দেখতে পারলে কিছুটা আশ্বস্ত হতাম। কিন্তু তিনি তো আদালতে হলফনামা দিয়ে ইতিহাসের কাটা ঘায়ে নুনের ছিটা দিলেন। শুধু জিয়াকে নয়, তিনি মোশতাক ও সায়েমকে অবৈধ বলাও মানতে পারেননি। 
রাষ্ট্রপক্ষ এবং আদালত বেগম খালেদা জিয়ার এই অবস্থানকে সামনে আনলে দেশের জনগণ পক্ষ-বিপক্ষ চিনতে পারবে। প্রকৃত ইস্যু বুঝতে পারবে। আদালত অবমাননার আবেদনের একতরফা নিষ্পত্তি হতে পারে। সেই আদেশে আমরা এর প্রতিফলন আশা করব। ২৯ নভেম্বর লিভ পিটিশন খারিজসংক্রান্ত পূর্ণাঙ্গ রায়ের মধ্যেও আমরা বেগম জিয়ার অনাস্থার বিষয়টির উল্লেখ আশা করব। দুজন জ্যেষ্ঠ বিচারককে ডিঙ্গিয়ে বিচারপতি খায়রুল হককে প্রধান বিচারপতি করার পর বিএনপির মহাসচিব খোন্দকার দেলোয়ার হোসেন বলেছিলেন, বিএনপি তাঁর অধীনে নির্বাচনে যাবে না। বেগম খালেদা জিয়ার হলফনামা সেই সত্যই বহন করে। তবে অমায়িক প্রধান বিচারপতি কে এম হাসান একটি ‘না’ উচ্চারণ করতে অনেক বিলম্ব করেছিলেন। সংবিধান সংশোধন করে বয়স বাড়ানোর পর পরই যখন বিতর্ক ওঠে তখনই তিনি ‘না’ বলতে পারতেন। আমরা আশা করব, প্রধান বিচারপতি এখনই এ বিষয়ে তাঁর অবস্থান পরিষ্কার করবেন। প্রধান বিচারপতির প্রধানমন্ত্রী হওয়ার সম্ভাবনা ঝুলিয়ে রাখার বোঝা সুপ্রিম কোর্ট আর বহন করতে পারছে না।
মিজানুর রহমান খান: সাংবাদিক।
</doc>
<doc>
﻿বাংলাদেশ ও ভারতের একত্রে থাকার ইতিহাস ১৯৪৭ সালের আগের কথা। এই ইতিহাসের সবটাই রাজনীতির হিসাব-নিকাশের ফলাফল। মাঝে ১৯৭১। নতুন বাংলাদেশ। এখনো খুব নিকটে একটি প্রজন্মকে পাওয়া যায়, যাদের জন্ম, ইতিহাস-কর্ম শ্রদ্ধাভরে স্মরণে আনতেই একই ভাষাভাষী (বাংলা) দুই অঞ্চলের মানুষের একীভূত যাপিত জীবনের চিত্র উঠে আসে আমাদের দৃশ্যকল্পে। ভারতের অন্যতম শক্তিমান ও বহুমাত্রিক শিল্পী সোমনাথ হোর (১৯২১-২০০৬) তেমনি একজন প্রাণ। সারাজীবন বাম রাজনীতির আদর্শে আদর্শায়িত। সমাজের প্রান্তিক শোষিত মানুষের প্রতি গভীর মমত্ব নিয়ে চিত্রকলা, ছাপচিত্র ও ভাস্কর্য মাধ্যমে সফলতম উপায়ে কাজ করে শিল্পী হিসেবে সচেতনভাবে দায়িত্ব পালন করে গেছেন মানুষের প্রতি। বেঙ্গল গ্যালারি অব ফাইন আর্টস ‘ক্ষত’ (Wounds) শিরোনামে শিল্পী সোমনাথ হোরের একক চিত্র প্রদর্শনীর আয়োজন করেছে। প্রদর্শনীতে মোট চিত্রকর্মের সংখ্যা ৭৬টি। প্রদর্শিত বেশির ভাগ কাজ যৌবন ও মধ্য যৌবনে করা। উড লিনো কাটগুলো কমিউনিস্ট পার্টি নিষিদ্ধ হওয়ার সময়ে অন্তরালে (আন্ডারগ্রাউন্ড) করা। মাত্র ২২ বছর বয়সে কমিউনিস্ট পার্টিতে যোগ দেন এবং কর্মী হিসেবে দলের জন্য নিরলস পরিশ্রম করেন। এ সময়ে ছবি আঁকাও থেমে থাকেনি। কলকাতা আর্ট কলেজে ভর্তি সেই উ ৎ সাহের জায়গা থেকেই। শিল্পাচার্য জয়নুল আবেদিন ও শিল্পী সফিউদ্দীন আহমেদকে শিক্ষক হিসেবে পেয়েছেন। 
বাম রাজনীতিতে সক্রিয়তার ফলে তিনি সমাজসচেতন একজন শিল্পী হিসেবে তৈরি হন কর্ম অভিজ্ঞতার মধ্য দিয়ে। বিষয় হিসেবে তাই পুরো প্রদর্শনীতে রয়েছে মানুষ। মানুষের বিভিন্ন ভঙ্গি, জীবন, রস ও স্বপ্নসংগ্রামের গল্প। সাদা-কালো এবং রঙিন এচিংগুলোতে (ছাপচিত্রের একটি মাধ্যম, যেখানে বিশেষ ধরনের মেটাল প্লেট, মোম ও এসিড ব্যবহারে ছবি আঁকা হয়) বহু বিবিধ মাত্রা চোখে পড়ে। নান্দনিক রস সবাইকে আলোড়িত করে। বিভিন্ন গ্রেডের সাবলীল-বৈচিত্র্যময় শক্তিশালী রেখা ও টোনের ব্যবহারে করা সাদা-কালো এচিংগুলোতে বিভিন্ন নিরীক্ষাধর্মী গল্পে সাধারণ মানুষের জীবন এসেছে। রেখার গতি ও অভিব্যক্তির বলিষ্ঠতা লক্ষণীয়। রঙিন এচিংগুলো আরও বেশি নিরীক্ষাপ্রবণ ও চম ৎ কারিত্বে পরিপূর্ণ। বিভিন্ন তলের ও টেক্সচারের সামঞ্জস্যপূর্ণ ব্যবহার, রঙের পরিশীলিত রূপ শিল্পী সোমনাথ হোরের শক্তিশালী শিল্পসত্তার প্রমাণ বহন করে। ড্রয়িংয়ের মধ্যে দ্বন্দ্ব ও স্বাধীনতা। খুব রিয়েলিস্টিক নয়, একধরনের অভিব্যক্তিবাদের সঙ্গে সামাজিক বাস্তবতার এবং নান্দনিক অভিজ্ঞতার সুষম উপস্থাপনা তাঁর সৃষ্টি শিল্প-ভাষা। ‘স্যাভেজ সিরিজ’ করেছেন ১৯৭১ সালের মুক্তিযুদ্ধ ও সমকালীন কলকাতার উত্তাল রাজনৈতিক হিংসা-প্রতিহিংসার প্রতিক্রিয়ায়। অনেক ছাপচিত্রকর্মে প্রিন্টের এডিশন সংখ্যা নেই, যেগুলো আর্টিস্ট প্রুফ। ইন্টাগ্লিও মাধ্যমে সফট গ্রাউন্ড ও অ্যাকুয়াটিন্টের ব্যবহার দেখা যায়। ‘উনড্’ সিরিজের জন্ম তীব্র বেদনা ও হিংসার শিকার আর্ত মানুষের অত্যাচারিত ভাঙাচোরা অবয়ব। এ যেন অবক্ষয়ের চূড়ান্তে পৌঁছানো এক সময়-সভ্যতার দলিল উপস্থাপন। প্রদর্শনীতে লিথোগ্রাফগুলো রেখাপ্রধান বলিষ্ঠ অবয়ব চিত্র, বিভিন্ন ভঙ্গিমায় মানুষ। ১৯৫৬ সালে শিল্পী রাজনীতি থেকে সরে আসেন। কিন্তু সমগ্র জীবনই সহজ-সাধারণ নির্লোভ জীবনের চর্চা করেছেন। ১৯৭০ থেকে ১৯৭৮-এর মধ্যে ‘হোয়াইটস অন হোয়াইট’ সম্পূর্ণ অন্য উপায়ে করা কাজ। কাদা-সিমেন্টের মোল্ডের ওপরে কাগজের মণ্ড বিশেষ উপায়ে দিয়ে করা ছাপচিত্রগুলো দারুণ। সাদার ওপরে সাদা। ভেতরের উপরিতলে বিভিন্ন বস্তুর ছাপ, কোথাও গভীর ক্ষতের সৃষ্টি করা হয়েছে। প্রদর্শনীর অধিকাংশ ছবি ১৯৬২ থেকে ১৯৭৮ সালের মধ্যে করা। কিছু ছবি আরও পরের সময়ের। কিছু ড্রয়িং আছে যেগুলো ১৯৯৪ সালে করা। উডব্লক ও স্টেনসিল মাধ্যমের ছাপাই শিল্পকর্মগুলো আবার আরেকটু ভিন্নরকম স্বাদের। প্রদর্শনীটি বাংলাদেশের শিল্পরসিক দর্শকের জন্য খুবই আকর্ষণীয়। যাঁরা ছাপচিত্র চর্চা করেন, কৌশলগত অনেক কিছুই শেখার আছে তাঁদের জন্য। 

শিল্পী সোমনাথ হোর: ১৯২১ সালের ১৩ এপ্রিল চট্টগ্রামে জন্মগ্রহণ করেন। ১৯৫৭ সালে কলকাতার গভর্নমেন্ট কলেজ অব আর্ট অ্যান্ড ক্রাফটস থেকে চারুকলায় ডিপ্লোমা করেন। কলকাতা ও দিল্লিতে শিক্ষকতা করেছেন। ১৯৬৯ সালে শান্তিনিকেতনে ছাপচিত্র বিভাগের দায়িত্ব নেন। ভারতজুড়ে ছাপচিত্র ও ভাস্কর্যে সুনাম অর্জন করেন। এ পর্যন্ত তাঁর অনেক একক প্রদর্শনী আয়োজিত হয়েছে এবং বহু দলবদ্ধ প্রদর্শনীতে অংশগ্রহণ করেছেন। তিনি ১৯৮৪ সালে ‘গগন-অবনী পুরস্কার’, ২০০৪ সালে ‘ললিতকলা রত্ন পুরস্কার’ ও ২০০৮ সালে ভারত সরকারের ‘পদ্মশ্রী পুরস্কার’ লাভ করেন। দেশে-বিদেশে বহু স্থানে সরকারি ও ব্যক্তিগত পর্যায়ে তাঁর শিল্পকর্ম সংগৃহীত। শিল্পী সোমনাথ হোর ২০০৬ সালে মৃত্যুবরণ করেন।
</doc>
<doc>
﻿নগরের অনেক এলাকায় আদর-অনাদরে বেড়ে উঠেছে অনেক খেজুরগাছ। এই খেজুরগাছকে কেন্দ্র করে জীবিকা নির্বাহ করছেন ঢাকার বাইরে থেকে আসা কিছু মানুষ। গাছকে সম্বল করে জীবিকা নির্বাহকারী এসব পেশাজীবীকে গাছি নামে ডাকা হয়।
নগরের গুলশান, বাড্ডা, রামপুরা, রায়েরবাজার, রমনা, উত্তরা, ওয়ারী, যাত্রাবাড়ী ও মাতুয়াইল ঘুরে এমন ডজন খানেক নগরগাছির খোঁজ পাওয়া গেছে।
মজার বিষয় হচ্ছে, এঁরা প্রায় সবাই ফরিদপুরের। সেখানেও তাঁরা গাছির কাজই করেন। শীতে ঢাকায় আসেন খেজুরগাছ কাটতে। ঢাকায় রসের দাম বেশি পাওয়া যায়, এ কারণেই প্রতিবছর ঢাকা আসেন। শীত শেষে টাকা-পয়সা নিয়ে চলে যান গ্রামে।
কোমরের সঙ্গে পেছনে বাঁধা বাঁশের ঝুড়িতে (ডুলা) তিন-চারটি দা রাখা আছে। পাশেই বাঁধা আছে গাছ থেকে কলসি নামানোর কাজে ব্যবহার করার জন্য গাছের ডাল দিয়ে বানানো আংটা (টোডা), কাঁধে ঝোলানো লম্বা দড়ি। কাঁধের ওপর মাপমতো কাটা বাঁশের লাঠি (ভার) দুই মাথায় দুটি মাটির কলসি ঝোলানো। বোঝা যাচ্ছে, কলসি দুটি রসে বোঝাই। যাঁরা ছোটবেলা গ্রামে কাটিয়েছেন, তাঁদের কাছে এটা নতুন কোনো দৃশ্য নয়। শীত এলেই গ্রামে এখনো দেখা যায় গাছিদের আনাগোনা। যাঁদের জন্ম শহরে, তাঁদের কাছে বিষয়টা বোধগম্য না-ও হতে পারে।
একসময় গ্রামবাংলার ঐতিহ্য ছিল খেজুরের রস। শীত এবং খেজুরের রস অঙ্গাঙ্গিভাবে জড়িত। রস জ্বাল দিয়ে তৈরি করা হয় গুড়। শীতে খেজুরের গুড় ছাড়া পিঠার কথা ভাবাই যেত না একসময়।
খলিল সিকদার ১৫ বছর ধরে ঢাকায় খেজুরগাছ কেটে রস বিক্রি করেন। বাড়ি ফরিদপুর। প্রতি শীতে আসেন; গাছ কাটেন এবং শীত শেষে আবার চলে যান। ভোর পাঁচটায় শুরু হয় তাঁর দিন। ঘুম থেকে উঠে গাছ থেকে রস নামানোর সামানপত্র নিয়ে ছুটে বেড়ান এ বাড়ি থেকে সে বাড়ি। আটটার মধ্যে সব গাছের রস নামানো সম্পন্ন হয়।
অনেক সময় গাছের গোড়া থেকেই রস বিক্রি হয়ে যায়। কখনো কখনো রস রয়ে যায়, তখন রাস্তায় বসে সেই রস বিক্রি করেন। রস বিক্রি করা শেষ হলে সকালের নাশতা সেরে নেন। খাওয়া শেষ করে শুরু হয় গাছ কাটার কাজ। গাছের যে স্থান থেকে রস বের হয়, সেই জায়গাটা দা দিয়ে চেঁছে এক পরত প্রলেপ ফেলে দেওয়া হয়। ওই স্থান থেকে নিচের দিকে লাগানো নলের মাধ্যমে রস কলসিতে গিয়ে পড়ে। গাছের যে পাশটা চাঁছা থাকে, এর দুই পাশে দুটি কাঠি বিঁধিয়ে তার মধ্যে কলসিটা দড়ি দিয়ে ঝুলিয়ে দেওয়া হয়। খলিলের কাছ থেকে জানা যায়, সন্ধ্যা সাতটার দিকে একবার এবং পরের দিন সকালে—এই দুবার গাছ থেকে রস সংগ্রহ করা হয়।
খেজুরগাছ থেকে দুই দিন পর পর রস সংগ্রহ করা হয়। গাছ থেকে সংগৃহীত রস গাছের মালিক নেয় এক দিন এবং গাছি নেন এক দিন। সব মিলিয়ে খলিলের ৩০টির মতো গাছ। দুই দিন করে দুই ভাগে গাছগুলো কাটেন তিনি। দৈনিক ২০ কেজির মতো রস পাওয়া যায়। ৮০ টাকা কেজিতে তিনি রস বিক্রি করেন বলে জানান। কানে কানে বলেন, ৪০ টাকা করেও রস বিক্রি করেন। সেটা আবার অন্য হিসাব—রসটা আসল না-ও হতে পারে। সকাল ও রাতে খলিল সিকদারের রস পাওয়া যাবে। যাত্রাবাড়ীর ধলপুর গিয়ে স্থানীয় কাউকে বললেই খোঁজ পাওয়া যাবে খলিল সিকদারের।
ওয়ারী খ্রিষ্টান কবরস্থানে থাকেন গাছি কামরুজ্জামান। তাঁর সঙ্গে আছেন রমিজ মিয়া। পল্টন থেকে নারিন্দা পর্যন্ত যত খেজুর গাছ আছে, এঁরা দুজন ভাগ করে কাটেন। রমিজ মিয়া জানালেন, সকালে নামানো রস সকাল ১০টার মধ্যে বিক্রি শেষ হয়ে যায়। দৈনিক একবারই রস নামান তিনি। কামরুজ্জামানসহ আরও অনেকে সারা দিন রস বিক্রি করেন।
সারা দিন এত রস কোথা থেকে আসে, এলাকার মানুষের মধ্যে এই সন্দেহ রয়েছে। টিপু সুলতান রোডের উজ্জ্বল হোসেন বলেন, এই ব্যাটা ফাঁকিবাজ, রসে পানি মেশায়। মাতুয়াইলের গাছি তাকির মিয়ার মতে, আসল রস চেনা কোনো কঠিন কাজ নয়। আসল খেজুরের রস একটু হালকা কালচে লাল হয়।
</doc>
<doc>
﻿ ঢাকা বিশ্ববিদ্যালয়
ছারপোকার উৎপাত
ঢাকা বিশ্ববিদ্যালয়ের একটি স্বনামধন্য হলের নাম বঙ্গবন্ধু শেখ মুজিবুর রহমান হল। কিন্তু ইদানীং এ হলে ছারপোকার উপদ্রব দেখা দিয়েছে। ছারপোকার কারণে ঘুমানো মুশকিল। বিছানা ছাড়া পড়ার চেয়ার-টেবিলগুলোতেও ছারপোকার উপদ্রব রয়েছে। টিভি রুমের চেয়ারে বসলেও ছারপোকার কামড় খেতে হয়। পত্রিকা রুমের চেয়ার-টেবিলের অবস্থা আরও খারাপ। হলের ক্যানটিনেও একই অবস্থা। তবে ভয়াবহ অবস্থা বিরাজ করছে পড়ার রুমের চেয়ার-টেবিলে। এখানকার চেয়ারে পড়তে বসলেই শুরু হয় ছারপোকার রক্তশোষণ। হলের সর্বত্র ছারপোকার আক্রমণে ছাত্ররা আজ আতঙ্কিত। রক্তপিপাসু ছারপোকার শোষণ থেকে আমরা মুক্তি চাই।
ইনতাজ আলী
আবাসিক শিক্ষার্থী
বঙ্গবন্ধু শেখ মুজিবুর রহমান হল, ঢাকা বিশ্ববিদ্যালয়।
 এ বিষয়ে ঢাকা বিশ্ববিদ্যালয়ের বঙ্গবন্ধু শেখ মুজিবুর রহমান হলের প্রাধ্যক্ষ বাইতুল্লাহ কাদেরী জানান, হলে ছারপোকার উপদ্রব বেড়েছে, এমন অভিযোগ হলের কোনো ছাত্র এখন পর্যন্ত করেনি। এমনিতেই শীতকালে ছারপোকার উপদ্রব অনেকটা কমে যায়। তবুও এ অভিযোগের পরিপ্রেক্ষিতে ছারপোকা দমনে হলে ওষুধ ছিটানো হবে বলে তিনি আশ্বাস দেন।

 লালবাগ কেল্লা
দর্শনার্থীরা স্বস্তিতে নেই
ঢাকা নগরের ঐতিহাসিক একটি স্থাপনার মধ্যে লালবাগ কেল্লা একটি। প্রতিদিন এখানে দেশ-বিদেশ থেকে হাজারো দর্শনার্থী কেল্লা দেখতে আসেন। গত ২৩ নভেম্বর আমার কলেজের শিক্ষার্থীদের নিয়ে একটি শিক্ষাসফরে লালবাগ কেল্লা দর্শনে আসি। কেল্লার মূল ফটক থেকে টিকিট কেটে শিক্ষার্থীদের নিয়ে প্রবেশ করি। কেল্লায় বিভিন্ন স্থাপনা দেখতে দেখতে এক শিক্ষার্থীর টয়লেটে যাওয়ার প্রয়োজন হলে সেখানে গিয়ে বিপত্তি বাধে। টয়লেট ব্যবহার করার জন্য টাকা চেয়ে বসেন এখানকার এক কর্মী। তাঁর ভাষ্য, টয়লেটটি কর্তৃপক্ষের কাছ থেকে ইজারা নেওয়া। তাঁর কথা শুনে আশ্চর্য হই। জ্ঞান আহরণের প্রয়োজনে পৃথিবীর বিভিন্ন দেশ ঘুরেছি। কোথাও এমন পদ্ধতি দেখিনি। এ ছাড়া কেল্লার ভেতরে বিচরণকারী কিছুসংখ্যক নারী-পুরুষ দর্শনার্থীকে দেখা গেল আপত্তিকর ও অশোভন আচরণ করতে। বিষয়টি দৃষ্টিকটু ও বিব্রতকর। এ বিষয়টি সমাধানের জন্য যথাযথ কর্তৃপক্ষের দৃষ্টি আকর্ষণ করছি।
ইকবাল খান
শিক্ষক
বীরশ্রেষ্ঠ মুন্সী আবদুর রউফ রাইফেলস কলেজ।
 এ বিষয়ে লালবাগ কেল্লার গাইড লেকচারার মশিউর রহমান জানান, সংস্কৃতি মন্ত্রণালয় থেকে কেল্লারভেতরের টয়লেটগুলো ইজারা দেওয়া হয়েছে। তাই টয়লেট ব্যবহার করতে টাকা দিতে হবে। এক্ষেত্রে তাঁদের কিছু করার নেই।
কেল্লার ভেতরে কিছুসংখ্যক দর্শনার্থীর আপত্তিকর ও অশোভন আচরণের প্রতিকার বিষয়ে জানতে চাওয়া হলে তিনি জানান, লোকবল-সংকটের কারণে কেল্লার ভেতর নিয়মিত টহলের ব্যবস্থা করা সম্ভব হয়ে ওঠে না। এই সুযোগটাকেই কাজে লাগান এখানে বেড়াতে আসা মূল্যবোধহীন কিছু দর্শনার্থী। কেল্লার দর্শনার্থীদেরও এ ব্যাপারে সচেতন ও সংযত আচরণ করার জন্য তিনি আহ্বান জানান। 

 বেড়িবাঁধ সড়ক
বেদখল
হাজারীবাগ কোম্পানিঘাট থেকে মোহাম্মদপুর পর্যন্ত বেড়িবাঁধের সড়কটি একশ্রেণীর ব্যবসায়ী দখল করে চলছেন। সড়কের কোথাও শুকানো হয় মাছের খাবার। এতে সড়কের উভয় পাশের চওড়া কমে যায়। ফলে প্রতিদিন ঝুঁকি নিয়ে এ সড়কে চলাচল করতে হয়। তাই সংশ্লিষ্ট কর্তৃপক্ষের দৃষ্টি আকর্ষণ করছি, যত দ্রুত সম্ভব সড়কটি দখলমুক্ত করা হোক।
নাসির উদ্দিন আহমেদ
হাজারীবাগ।
 এ বিষয়ে সড়ক ও জনপথ বিভাগের নির্বাহী পরিচালক মনির হোসেন পাঠান জানান, বেড়িবাঁধের মূল সড়ক সড়ক ও জনপথ বিভাগের আওতাভুক্ত নয়। বেড়িবাঁধের মূল সড়ক, বাঁধের দুই পাশের খালি জায়গা পানি উন্নয়ন বোর্ডের আওতাধীন। তাই সড়ক ও জনপথ অধিদপ্তর বেড়িবাঁধের দুই পাশের অবৈধ দখলদারদের উচ্ছেদ করতে পারছে না। তিনি আও জানান, পানি উন্নয়ন বোর্ড যাতে বেড়িবাঁধের অবৈধ দখলদারদের বিরুদ্ধে উচ্ছেদ অভিযান পরিচালনা করে, এ জন্য একাধিকবার চিঠি দিয়ে জানানো হয়েছে। কিন্তু এ পর্যন্ত তারা কোনো উচ্ছেদ অভিযান পরিচালনা করেনি।

 ভূঁইয়াপাড়া, খিলগাঁও
মাদক ব্যবসা বন্ধ হবে কবে?
খিলগাঁও থানার ভূঁইয়াপাড়া এলাকাটি এমনিতেই অনুন্নত ও অবহেলিত এলাকা। এর ওপর এখানে গড়ে উঠছে মাদকের আড্ডাখানাও। ভূঁইয়াপাড়ার মিনারা মসজিদের ঠিক উল্টোদিকের গলিটিতে মাদক-বাণিজ্য চলছে অবাধে। গাঁজা, ফেনসিডিল, হেরোইন, ইয়াবা, দেশি মদসহ সব ধরনের নেশা সামগ্রী পাওয়া যায় সেখানে। মাদক ব্যবসায়ীরা প্রকাশ্যে বানায় গাঁজার পুরিয়া। সন্ধ্যার সময় এখানে মাদকসেবীদের আড্ডা বসে। এ সময় ওই গলি দিয়ে চলাচল করা বিপজ্জনক। একাধিকবার মাদকসেবীদের হাতে ছিনতাইয়ের শিকার হয়েছেন পথচারীরা। এ অবস্থায় মাদক ব্যবসা বন্ধে ব্যবস্থা নিতে প্রশাসনের দৃষ্টি আকর্ষণ করছি। 
জালাল আহমেদ 
ভূঁইয়াপাড়া, খিলগাঁও।
jalal.ahmed4999@yahoo.com
 এ প্রসঙ্গে খিলগাঁও থানার ভারপ্রাপ্ত কর্মকর্তা (ওসি) সিরাজুল ইসলাম জানান, তিনি খিলগাঁও থানায় দায়িত্ব নেওয়ার পর মাদক ব্যবসায়ী ও মাদকসেবীদের গ্রেপ্তার করতে নিয়মিত অভিযান পরিচালনা করছেন। এ অভিযোগের পরিপ্রেক্ষিতে তাৎক্ষণিক ব্যবস্থা নেওয়া হবে বলে তিনি আশ্বস্ত করেন।
</doc>
<doc>
﻿অবসান হলো পশ্চিমবঙ্গের মাওবাদীদের কিষেনজি যুগের। মাওবাদীদের স্বপ্ন চুরমার করে পশ্চিম মেদিনীপুরের জঙ্গলে যৌথ বাহিনীর গুলিতে ঝাঁজরা হয়ে গেলেন কিষেনজি। তিনি ছিলেন মাওবাদীদের তৃতীয় শীর্ষস্থানীয় নেতা এবং কমিউনিস্ট পার্টি-মাওবাদীর পলিটব্যুরোর সদস্য। দলের কেন্দ্রীয় মিলিটারি কমিশনেরও সদস্য ছিলেন কিষেনজি।
১৯৭৩ সালে কিষেনজি অন্ধ্র প্রদেশের করিমনগর জাম্মিকুন্টার আদর্শ কলেজ থেকে স্নাতক হন। এরপর রাজধানী হায়দরাবাদের কলেজে আইন পড়া শুরু করেন। এক বছর এলএলবি পড়ার পর সক্রিয় রাজনীতিতে হাতেখড়ি। ছাড়েন কলেজ। যোগ দেন অন্ধ্র প্রদেশ ভেঙে পৃথক তেলেঙ্গানা রাজ্য গড়ার আন্দোলনে। ইতিমধ্যেই অবশ্য যোগ দিয়েছিলেন ভারতের কমিউনিস্ট পার্টিতে (মার্কসবাদী-লেনিনবাদী)। নকশালপন্থী আন্দোলন স্তিমিত হয়ে এলে তিনি ১৯৮০ সালে কোন্ডাপল্লি সীতারামাইয়ার সঙ্গে মিলে গঠন করেন পিপলস ওয়ার গ্রুপ বা জনযুদ্ধ গোষ্ঠী। ২০০৪ সালের ২১ সেপ্টেম্বর তাঁরই উদ্যোগে মাওয়িস্ট কমিউনিস্ট সেন্টার এবং জনযুদ্ধ গোষ্ঠী মিলে গঠিত হয় ভারতের কমিউনিস্ট পার্টি (মাওবাদী)। এই দলের কেন্দ্রীয় কমিটিতে এখনো আছেন কিষেনজির ভাই বেনুগোপাল এবং স্ত্রী মৈনাক্কা। কিষেনজি তেলেগু, হিন্দি, ওড়িয়া, ইংরেজি ও বাংলা ভাষায় পারদর্শী ছিলেন। 
কিষেনজির স্ত্রী মৈনাক্কার দুই ছদ্মনাম কল্পনা ও সুজাতা। তিনি এখন মাওবাদীদের দণ্ডকারণ্য অঞ্চলের স্পেশাল জোনাল কমিটির সদস্য। এই দম্পতির এক ছেলে ও এক মেয়ে। তারা কলেজে পড়ে। কিষেনজির আরও দুই ভাই আছেন। এক ভাই বেনুগোপাল রাও। তাঁরও একাধিক নাম। বেনুগোপালও মাওবাদীদের পলিটব্যুরোর সদস্য। তবে অন্য ভাই ব্যাংকে কর্মরত। রাজনীতির ধারেকাছে নেই।
ভারতজুড়ে ছড়িয়ে থাকা ‘লাল করিডোরের’ অংশ পশ্চিমবঙ্গ, বিহার, ঝাড়খণ্ড ও ওডিশার দায়িত্বে ছিলেন কিষেনজি। তাঁর অধীনে ছিলেন কয়েক হাজার সশস্ত্র সদস্য। মূলত ২০০২ সাল থেকে কিষেনজি পশ্চিমবঙ্গের সাংগঠনিক দিকটি দেখা শুরু করেন। 
কিষেনজি ২০০৫ সালে পশ্চিমবঙ্গের পূর্ব মেদিনীপুর জেলার নন্দীগ্রামে বিশেষ অর্থনৈতিক অঞ্চল (সেজ) গড়ার বিরুদ্ধে আন্দোলনে সক্রিয় অংশ নেন। ২০০৭ সালে পশ্চিমবঙ্গের লালগড়ে গড়ে তোলেন আন্দোলন। ২০০৮ সালে তখনকার মুখ্যমন্ত্রী বুদ্ধদেব ভট্টাচার্যকে শালবনির সড়কে মাইন বিস্ফোরণ ঘটিয়ে হত্যার পরিকল্পনার পেছনে ছিলেন এই কিষেনজিই।
অন্ধ্র প্রদেশ সরকার কিষেনজিকে ধরিয়ে দেওয়ার জন্য ১২ লাখ রুপি পুরস্কার ঘোষণা করেছিল। ছত্তিশগড় সরকার তাঁর মাথার দাম নির্ধারণ করেছিল সাত লাখ রুপি। এ কারণে সব সময়ই কিষেনজি কড়া নিরাপত্তা বলয়ের মধ্যে চলাফেরা করতেন। সবচেয়ে কাছের স্তরে থাকতেন তাঁর দলেরই পিপলস লিবারেশন গেরিলা গ্রুপের আটজন সদস্য। তাঁদের বাছাই করা হয়েছিল অন্ধ্র প্রদেশের ইউনিট থেকে। এ ছাড়া কিষেনজি নিজের সঙ্গে সব সময় একটি একে-৪৭ রাইফেল রাখতেন। সম্প্রতি তাঁর হাতে একটি ৫৬ অ্যাসল্ট রাইফেল দেখা যেত। 
শোনা যাচ্ছে, কিষেনজির ঘনিষ্ঠ একজনই তাঁর পূর্ব মেদিনীপুরের বুড়িশোল জঙ্গলে অবস্থানের কথা জানিয়ে দিয়েছিলেন পুলিশকে। তিনিই কিষেনজিকে ধরিয়ে দেওয়ায় মূল ভূমিকা পালন করেন। পুলিশ সুপারের নেতৃত্বে অভিযান চালিয়েছিল যৌথ বাহিনী। এখন দুই রাজ্য সরকার পুরস্কারের সেই ১৯ লাখ রুপি গোপনে ওই সংবাদদাতাকে দেওয়ার উদ্যোগ নিয়েছে।
কিষেনজির ‘বন্দুকযুদ্ধে’ নিহত হওয়ার বর্ণনা মেনে নিতে পারেনি মাওবাদীরা। কলকাতার বেশ কয়েটি মানবাধিকার সংস্থাও তা বিশ্বাস করছে না। এদের অভিযোগ, কিষেনজিকে জীবিত অবস্থায়ই গ্রেপ্তার করা হয়েছিল। তারপর ভুয়া ‘সংঘর্ষ’ (এনকাউন্টার) দেখিয়ে তাঁকে হত্যা করা হয়। যদিও এই অভিযোগ অস্বীকার করেছে রাজ্য সরকার। ময়নাতদন্তের প্রাথমিক রিপোর্টেও সেই ইঙ্গিত দেওয়া হয়েছে। ভুয়া সংঘর্ষের অভিযোগ উড়িয়ে দিয়েছেন ভারতের কেন্দ্রীয় স্বরাষ্ট্রসচিব আর কে সিংও। পুলিশ বলেছে, যৌথ বাহিনী আত্মসমর্পণ করার আহ্বান জানালেও কিষেনজি সেই আহ্বান প্রত্যাখান করে বন্দুকযুদ্ধে অবতীর্ণ হন। কিন্তু মাওবাদীদের কথা, যদি বন্দুকযুদ্ধই হয়, তবে বাকিরা গেল কোথায়? কলকাতার কয়েকটি মানবাধিকার সংগঠন কিষেনজির মৃত্যুর ঘটনার বিচার বিভাগীয় তদন্তের দাবি জানিয়েছে। পশ্চিমবঙ্গের ক্ষমতাসীন কংগ্রেস-তৃণমূল জোটের শরিক এসইউসিআইও দাবি করেছে, একজন সাবেক বিচারপতির নেতৃত্বে তদন্ত কমিশন গঠনের। জাতীয় মানবাধিকার কমিশন গত সোমবার কিষেনজির নিহত হওয়া-সংক্রান্ত যাবতীয় তথ্যপ্রমাণ ছয় সপ্তাহের মধ্যে কমিশনে পেশ করার নির্দেশ দিয়েছে সরকারকে। 
কিষেনজি ‘হত্যার’ প্রতিবাদে ২৬ ও ২৭ নভেম্বর পশ্চিমবঙ্গে ৪৮ ঘণ্টার বন্্ধ পালন করে মাওবাদীরা। জঙ্গলমহলে এই বন্্ধ সাড়া ফেললেও রাজ্যের অন্যত্র এর কোনো প্রভাব পড়েনি। অন্যদিকে মাওবাদীদের কেন্দ্রীয় কমিটি ৪ ও ৫ ডিসেম্বর ভারত বনেধর ডাক দিয়েছে। 
১৯৫৬ সালে অন্ধ্র প্রদেশের করিমনগর জেলায় জন্ম কিষেনজির। তাঁর আসল নাম মাল্লোজুলা কোটেশ্বর রাও। বাবা মাল্লোজুলা ভেঙ্কটাইয়া আর মায়ের নাম মাল্লোজুুলা মধুরাম্মা। বাবা ছিলেন গান্ধীবাদী স্বাধীনতা-সংগ্রামী। কিষেনজি নানা নামে পরিচিত ছিলেন। এগুলো হচ্ছে—প্রহ্লাদ, মুরলী, রামজি, সূর্য, জয়ন্ত, শ্রীধর ইত্যাদি। 
তবে পশ্চিমবঙ্গে তিনি কিষেনজি নামেই পরিচিত। ছোটবেলায় মা আদর করে গুডাপ্পা কিষেনজি বলে ডাকতেন। মায়ের ডাকা এই নামটিই ছড়িয়ে যায় ভারতজুড়ে। 
ভারতের ৩৫টি রাজ্য ও কেন্দ্রশাসিত অঞ্চলের মধ্যে নয়টি মাওবাদী প্রভাবিত। এই রাজ্যগুলো হলো: অন্ধ্র প্রদেশ, ঝাড়খণ্ড, ছত্তিশগড়, বিহার, ওডিশা, উত্তর প্রদেশ, পশ্চিমবঙ্গ, মহারাষ্ট্র ও মধ্যপ্রদেশ। 
 অমর সাহা, কলকাতা
</doc>
<doc>
﻿মানিক বন্দ্যোপাধ্যায়ের পদ্মা নদীর মাঝি কালজয়ী উপন্যাস। এর পটভূমি বাংলাদেশের বিক্রমপুর-ফরিদপুর অঞ্চল। এই উপন্যাসের দেবীগঞ্জ ও আমিনবাড়ি পদ্মার তীরবর্তী গ্রাম। উপন্যাসটি কলকাতা থেকে সঞ্জয় ভট্টাচার্য সম্পাদিত পূর্বাশা মাসিক পত্রিকায় জ্যৈষ্ঠ ১৩৪১ থেকে শ্রাবণ ১৩৪২ সাল পর্যন্ত ধারাবাহিকভাবে নয় কিস্তি ছাপার পর প্রকাশ বন্ধ হয়ে যায়। এক বছর পর ১৯৩৬-এর মে মাসে গ্রন্থাকারে প্রকাশিত হয়। পূর্বাশা পত্রিকায় ছাপার সময় দেবীগঞ্জ ও আমিনবাড়ির এই দুটি স্থানের নাম ছিল যথাক্রমে গোয়ালন্দ ও রাজবাড়ী।
হীরেন্দ্রনাথ মুখোপাধ্যায়কৃত প্রথম ইংরেজি অনুবাদ প্রকাশিত হয় ১৯৪৮ সালে। ১৯৫৩ ও ১৯৫৪ সালে যথাক্রমে পদ্মা নদীর মাঝির সুইডিশ ও চেক ভাষায় অনুবাদ প্রকাশিত হয়। তা ছাড়া হাঙ্গেরী, জার্মান ও ডাচ ভাষায়ও উপন্যাসটির অনুবাদ হয়। বাংলাদেশে দুবার পদ্মা নদীর মাঝির চলচ্চিত্র রূপ দেওয়া হয়। ঢাকায় নতুন প্রতিষ্ঠিত এফডিসি প্রাথমিক পর্যায়ে উর্দু ভাষায় নির্মিতব্য যে ছবি করার অনুমতি দেয় তা ছিল এ জে কারদার পরিচালিত জাগো হুয়া সাভেরা (ডে শ্যাল ডন)। এই চলচ্চিত্রটি মানিক বন্দ্যোপাধ্যায়ের পদ্মা নদীর মাঝিকে অবলম্বন করে নির্মিত হয় ১৯৫৮ সালে। কিন্তু লেখক যেহেতু হিন্দু ও ভারতীয়, তাই লেখকের নাম ব্যবহূত হয়নি। কাহিনিকার হিসেবে বিশিষ্ট উর্দু ভাষার কবি ফয়েজ আহমদ ফয়েজের নাম উল্লেখ করা হয়। এ জন্য ফয়েজ আহমদ ফয়েজকে প্রচুর সমালোচনার সম্মুখীন হতে হয়। তিনি অবশ্য গান ও সংলাপ বলার দায়িত্ব পালন করেন। পরবর্তীকালে গৌতম ঘোষ ১৯৯২ সালে পদ্মা নদীর মাঝির চলচ্চিত্রে রূপ দেন।
স্বামী পরিত্যক্তা কপিলা কুবেরের শারীরিক পঙ্গু স্ত্রী মালার ছোট বোন। মালার যখন বিয়ে হয়েছিল তখন সে ছিল কিশোরী, বড় দুরন্ত। তারপর তার বিয়ে হয়েছে, একটি মেয়ে সন্তান জন্ম নেওয়ার পর আঁতুড়ে মারা গেছে। স্বামী শ্যামাদাস আবার বিয়ে করায় কপিলা চলে এসেছে তার বাবা-মার বাড়িতে। কিন্তু তাদের গ্রাম অকস্মাৎ বন্যায় প্লাবিত হওয়ায় সে এসেছিল কুবেরের সঙ্গে তার জন্ম থেকে খোঁড়া বোনের সংসারকে দেখতে। সন্ধ্যার অন্ধকারে পদ্মা নদীর নির্জন তীরেই নতুনভাবে কপিলার পরিচয় উদ্ঘাটিত হয় কুবেরের কাছে। পদ্মার বিস্তৃত রহস্যময়তাই যেন কপিলা। পদ্মার জলের স্রোতের মতোই কুবেরের মনে কপিলা যেন বয়ে যায়। কপিলার ছলনাভরা হাসি, রহস্যঘন সংলাপ কুবেরের মনে পদ্মার বিচিত্র বৈশিষ্ট্যই ধরা পড়ে। কপিলা যেন বর্ষার পদ্মার মতো। এই পদ্মার তীরেই গভীর রাতে কপিলা কুবেরকে জানাতে এসেছিল দুঃসংবাদ—কুবেরের প্রতি চুরির অপবাদ। তাই কুবের চলে যেতে চায় সুচতুর, মিষ্টভাষী হোসেন মিয়ার সমুদ্রবুকের উপনিবেশ ময়নাদ্বীপে। সন্ধ্যাকাশে আলোর হাতছানি। পাড়ভাঙা নদীর ঘাট, যেন কপিলার জীবনগাথা। পারের ফাঁক দিয়ে উঁকি দেওয়া ঘাটে বাঁধা নৌকার মতোই নিঃসঙ্গ সে। লাল ডোরাকাটা নীল শাড়ির লালপাড় কোমর জড়িয়ে বাঁ হাত মাথার ওপর রেখে অধীর আগ্রহে খুঁজছে ময়নাদ্বীপ। দূরে দুপাল দেওয়া নৌকা। নিচের অংশটি শূন্যতারই সাদা রং, ওপরের অংশ কপিলার পরনের শাড়ির যৌবনের প্রতিরূপ।
</doc>
<doc>
﻿স্বামীর বিরুদ্ধে মামলা করব কীভাবে?
আমার বিয়ে হয়েছে পাঁচ বছর আগে। সন্তানের বয়স দুই বছর। কয়েক মাস হলো আমার স্বামী দ্বিতীয় বিয়ে করেছে। এখন আমার স্বামীর কথাবার্তা, চালচলন আগের মতো নেই। তাকে আমি অনেকবার জিজ্ঞেস করেছি দ্বিতীয় বিয়ের ব্যাপারে, কিন্তু সে স্বীকার করেনি। আমার স্বামী অস্বীকার করলেও বিষয়টি সত্য। বিশ্বস্ত সূত্রে তার দ্বিতীয় স্ত্রীর বাবার বাড়ি খুঁজে বের করা হয়েছে। সে বর্তমানে তার বাবার বাড়িতে থাকে। কিন্তু তার দ্বিতীয় বিয়ে মেনে নেওয়া আমার পক্ষে অসম্ভব। তার সঙ্গে সংসার করার কোনো ইচ্ছে আমার নেই। বিষয়টি আমি আমার পরিবারকে জানিয়েছি। আমি আমার বাবার বাড়িতে চলে এসেছি। এখন আমি তার বিরুদ্ধে আইনের আশ্রয় নিতে চাই। সে আমার আর আমার সন্তানের সঙ্গে ছিনিমিনি খেলেছে। আমি কি তার বিরুদ্ধে মামলা করতে পারব? তবে তার দ্বিতীয় বিয়ের কোনো কাবিন বা প্রমাণ আমার কাছে নেই। তার দ্বিতীয় বিয়ের কাবিননামা না পেলে কীভাবে মামলা করব? এখন আমি কীভাবে আইনের আশ্রয় নিতে পারি?
নাম-ঠিকানা প্রকাশে অনিচ্ছুক।
পরামর্শ: মুসলিম পারিবারিক আইন, ১৯৬১-এর ৬ ধারা অনুযায়ী দ্বিতীয় বিয়ের ক্ষেত্রে একজন পুরুষের সালিস পরিষদেও লিখিত অনুমতির প্রয়োজন। সে ক্ষেত্রে বিনা অনুমতিতে বিয়ের বিরুদ্ধে মামলা করলে সেই ব্যক্তির এক বছরের কারাদণ্ড বা ১০ হাজার টাকা জরিমানা অথবা কারাদণ্ড ও জরিমানা উভয়ই হতে পারে। তবে দ্বিতীয় বিয়ে প্রমাণ করার ক্ষেত্রে বিয়ের কাবিননামা দেখাতে হবে।
বিয়ের বৈধ কাগজপত্র ছাড়া দ্বিতীয় বিয়ে প্রমাণ করা দুরূহ ব্যাপার। আপনি সংশ্লিষ্ট রেজিস্ট্রারের কাছে আপনার স্বামীর দ্বিতীয় বিয়ের তথ্যের জন্য আবেদন করতে পারেন। এরপর মুখ্য বিচারিক হাকিমের আদালতে আইনজীবীর মাধ্যমে মামলা করতে পারেন।

চুক্তি না মানলে প্রতিকার কী?
আমি প্রায় তিন বছর আগে আমার পুরান ঢাকার তিন কাঠার একটি জমি রাজউক অনুমোদিত নকশা পাস করে রিহ্যাব অনুমোদিত একটি ডেভেলপারের সঙ্গে চুক্তিবদ্ধ হই। কিন্তু এখন দেশে এসে দেখি, এক বছর আগে ফ্ল্যাট নির্মাণের লিখিত চুক্তি থাকা সত্ত্বেও ডেভেলপার ভবনের কাজ সমাপ্ত করেছে এক বছর পর। রাজউক অনুমোদিত নকশার বাইরে অবৈধভাবে পাশের বিল্ডিংয়ের সঙ্গে একত্র করে একটি ঝুঁকিপূর্ণ ভবন নির্মাণ করেছে। এ ছাড়া দুটি ভবনে আলাদা দুটি লিফট চুক্তিতে উল্লেখ থাকা সত্ত্বেও একটি লিফটের জায়গা রেখেছে। আমি প্রায় তিন মাস বাংলাদেশে অবস্থান করব। চুক্তিতে উল্লেখ থাকা সত্ত্বেও তারা আমাকে এক বছরের মধ্যে কোনো ভাড়া দেয়নি। উপরন্তু, পানি, গ্যাস, বিদ্যুতের জন্য চুক্তিতে উল্লেখিত দুই লাখ টাকা দেওয়া সত্ত্বেও ডেভেলপার প্রায় এক সপ্তাহ আগে অবৈধভাবে বিল্ডিংয়ে গ্যাসের সংযোগ দেয়। আমি গ্যাসের ডিমান্ড নোট চাইলে আমার অংশের গ্যাস-সংযোগ বিচ্ছিন্ন করার হুমকি দেয় এবং বিদ্যুতের সোলার সিস্টেমের জন্য আমার কাছে আরও অর্থ দাবি করে। চুক্তিতে উল্লেখ না থাকা সত্ত্বেও আমি কি এই টাকা দিতে বাধ্য? অবৈধ গ্যাস-সংযোজনের জন্য আমি তাদের বিরুদ্ধে কি ব্যবস্থা নিতে পারব? নকশাবহির্ভূত ঝুঁকিপূর্ণ ভবন তৈরি করার জন্য রাজউক, রিহ্যাব কিংবা স্থানীয় থানায় আমার জন্য কি কোনো আইন নেই?
নাম প্রকাশে অনিচ্ছুক, ঢাকা
পরামর্শ: রাজউকের অনুমোদন ছাড়া নকশা তৈরি করা বেআইনি। প্রচলিত ভবন-বিধি না মেনে কেউ ভবন নির্মাণ করতে পারে না। বিষয়টি তদন্ত করে দেখার দায়িত্ব রাজউকের। রাজউক প্রমাণ পেলে ওই মালিকের বিরুদ্ধে আইনি ব্যবস্থা নিতে পারে। উচ্ছেদেরও নোটিশ দিতে পারে। জরিমানা করতে পারে। প্রয়োজনে ভ্রাম্যমাণ আদালতের মাধ্যমেও অননুমোদিত ভবনের অংশ ভেঙে দিতে পারে। আপনি বিষয়টি রাজউকের সংশ্লিষ্ট দপ্তরে অভিযোগ করতে পারেন। চুক্তির বাইরে গিয়ে কোনো কাজ করার সুযোগ নেই, আপনি টাকা দিতেও বাধ্য নন। চুক্তি অনুযায়ী ডেভেলপার কোনো কাজ করলে এবং আপনি ক্ষতিগ্রস্ত হলে আদালতে ক্ষতিপূরণের মামলা করতে পারেন। ফৌজদারি আদালতে দণ্ডবিধি ৪২০ ও ৪০৬ ধারা অনুযায়ী প্রতারণা ও বিশ্বাস ভঙ্গের মামলাও করতে পারেন।
</doc>
<doc>
﻿আশ্রাফ সাহেবের অঢেল সম্পত্তি। তাঁর বয়স হয়ে গেছে। দুই ছেলে দেশের বাইরে থাকে। এক মেয়ে বিয়ে দিয়েছে। মেয়ের ঘরের নাতি-নাতনিও প্রাপ্তবয়স্ক। অনেক দিন হলো তাঁর স্ত্রী গত হয়েছেন। তাঁর এক দূরসম্পর্কের ভাতিজা আছে। আশ্রাফ সাহেব আগের মতো জমিজমা দেখাশোনা করতে পারছেন না। জায়গাজমি যা আছে তাঁর মৃত্যুর পর ছেলেমেয়েদেরই হবে। কিন্তু তারা এখন কাছে নেই। তাই ঠিক করলেন তাঁর সেই দূরসম্পর্কের ভাতিজাকেই জায়গাজমি দেখাশোনার দায়িত্ব দেবেন। কিন্তু কীভাবে দায়িত্ব দিতে হবে? আশ্রাফ সাহেবের এখন যা করতে হবে তা হচ্ছে তাঁর ভাতিজাকে পাওয়ার অব অ্যার্টনি বা আমমোক্তারনামা করতে হবে। তা হতে হবে লিখিত। এটি একটি আইনগত দলিল। স্ট্যাম্প আইন অনুযায়ী যে দলিল দিয়ে কোনো ব্যক্তিকে অপর কোনো ব্যক্তির পক্ষে হাজির হয়ে ক্ষমতা প্রদান করা তাকে আমমোক্তারনামা দলিল বলে। যাকে মোক্তার নিয়োগ করা হলো তিনি মূল মালিকের পক্ষেসম্পত্তির দান, বিক্রি, হস্তান্তর, রক্ষণাবেক্ষণ, বন্ধক রাখা, খাজনা প্রদান করে থাকেন। আমমোক্তারনামা দলিলে স্পষ্ট করে লেখা থাকতে হবে—যাকে পাওয়ার বা ক্ষমতা দেওয়া হলো তিনি কী কী করতে পারবেন, কিংবা পারবেন না। সাধারণত মোক্তারনামা দুই প্রকার। একটি হচ্ছে সাধারণ মোক্তারনামা, যাকে আমমোক্তারনামা বলা হয়। আরেকটি হচ্ছে খাস মোক্তারনামা, যাকে বিশেষ মোক্তারনামা বলা হয়। সাধারণত মোক্তারনামায় মোক্তারদাতার পক্ষে ব্যাপক ক্ষমতা দেওয়া হয় কিন্তু বিশেষ মোক্তারনামা সম্পাদন করতে হয় নির্দিষ্ট কাজের জন্য। সাধারণত আমমোক্তারনামা যেগুলো জমিজমা হস্তান্তরের সঙ্গে জড়িত নয়, সেগুলো নোটারি পাবলিকের মাধ্যমে নোটারি করে নিলে হয়। কিন্তু জমিজমা হস্তান্তরসংক্রান্ত মোক্তারনামা অবশ্যই রেজিস্ট্রি করাতে হবে, নইলে এর আইনগত ভিত্তি থাকে না। রেজিস্ট্রেশন দলিল সম্পাদনের তিন মাসের মধ্যে করতে হবে। কোনো মামলা-মোকাদ্দমা পরিচালনার ক্ষেত্রেও আমমোক্তারনামা নিয়োগ করা যায়। এ ক্ষেত্রে আদালতের অনুমতি লাগবে। ২০১১ সালের ৫ সেপ্টেম্বর পাওয়ার অব অ্যাটর্নি বা আমমোক্তারনামার ক্ষেত্রে নতুন নিয়ম করা হয়েছে। যেকোনো দলিল হস্তান্তর, ক্রয়, বিক্রয়, উন্নয়ন এবং ঋণগ্রহণের ক্ষেত্রে দাতা ও গ্রহীতা উভয়ের ছবি দেওয়া বাধ্যতামূলক করা হয়েছে। 
বিদেশে অবস্থান করলে
বিদেশে বসবাস বা অবস্থানরত কোনো ব্যক্তি কাউকে পাওয়ার অব অ্যাটর্নি বা আমমোক্তারনামা দিতে চাইলে বাংলাদেশ দূতাবাসের মাধ্যমে দলিল সম্পন্ন করে এবং প্রত্যয়ন করে পাঠাতে হবে এবং পররাষ্ট্র মন্ত্রণালয় থেকে তা সত্যায়িত করাতে হবে।
সতর্কতা
অনেক সময় দেখা যায় মোক্তার নিজের নামে কিংবা প্রতারণামূলকভাবে জায়গাজমি হস্তান্তর বা বিক্রি করেছেন। এ নিয়ে মামলা-মোকাদ্দমাও কম হয় না। তাই দলিলে শর্তগুলো স্পষ্ট করে লেখা থাকতে হবে। 
মোক্তারনামা বাতিল
যেকোনো সময় মোক্তারনামা বাতিল করা যায়। যে রেজিস্ট্রি অফিসে রেজিস্ট্রি করা হয়েছিল সে জেলায় রেজিস্ট্রারের বরাবর মোক্তারনামা বাতিলের জন্য আবেদন করতে হবে। রেজিস্ট্রার এটি রদ করবেন নির্ধারিত পদ্ধতিতে এবং তার জেলার রেজিস্ট্রি অফিসে নোটিশের মাধ্যমে জানিয়ে দেবেন। যদি রেজিস্ট্রি করা না হয়ে থাকে তাহলে আমমোক্তার বাতিল ঘোষণা করে নির্ধারিত স্ট্যাম্পে দলিল সম্পন্ন করা যেতে পারে।
</doc>
<doc>
﻿জীবন ও রাজনৈতিক বাস্তবতা
শহীদুল জহির
প্রকাশক: হাক্কানি পাবলিশার্স
জীবন ও রাজনৈতিক বাস্তবতা (১৯৮৮) প্রয়াত কথাশিল্পী শহীদুল জহিরের প্রথম উপন্যাস। এই উপন্যাসের কাহিনি ১৯৭১ আবার ২০১১-এরও। এই উপন্যাসের পটভূমি যেমন আরমানিটোলা, লক্ষ্মীবাজার, নয়াবাজার, সিদ্দিকবাজার, জিঞ্জিরা, পাটুয়াটুলি, নারিন্দা, ইংলিশ রোড, সোয়ারিঘাট, চক সার্কুলার রোড, চম্পাতলী, ভিক্টোরিয়া পার্ক, রায়সাবাজার, ওয়ারি, কলতাবাজার, মালিটোলার মতো পুরান ঢাকার অলিগলি-তস্যগলি, পাড়া-মহল্লা, তেমনি একই সঙ্গে গোটা বাংলাদেশই এর পটভূমি। কারণ, স্থান ও কালের সীমাবদ্ধ পরিসরকে আলোচ্য আখ্যান সবেগে ছিন্ন করে। বাস্তব ও কল্পনার বিভাজক রেখাসকল গুঁড়িয়ে দেয়। এই উপন্যাস যুগপ ৎ স্বপ্ন দেখা ও স্বপ্ন ছিনতাইয়ের বাস্তবতা জাজ্বল্য করে।
একজন বদু মাওলানার প্রতীকে এখানে রং-বেরঙের ঘাতক-দালালের চেহারা পরিষ্কার ভেসে ওঠে পাঠকের চোখের সামনে। বদু মাওলানার মতো নিবেদিত রাজাকার কীভাবে একাত্তরের পর সাধারণ ক্ষমার বদৌলতে বীরদর্পে ফিরে আসে লক্ষ্মীবাজারের শ্যামাপ্রসাদ চৌধুরী লেনে; এই উপন্যাস শুধু সে মর্মান্তিক দৃশ্যই আমাদের দেখায় না, একই সঙ্গে বদু মাওলানার মতো রাজাকারদের জিঘাংসার শিকার নিহত মোমেনার মায়ের প্রতিবাদী অবয়বও স্পষ্ট করে। বদু মাওলানাকে উদ্দেশ করে ‘থুক দেই, থুক দেই, থুক দেই মুখে’র মধ্য দিয়ে মোমেনার মায়ের মতো লাখো শহীদ জননীর গণঘৃণাই যেন বর্ষিত হয়। এই আলোচনাকাল আমরা যেন ভুলে না যাই যে নব্বইয়ের দশক অর্থা ৎ জীবন ও রাজনৈতিক বাস্তবতার রচনাকাল ছিল বাংলাদেশের সমাজ ও রাজনীতিতে যুদ্ধাপরাধীদের পুনর্বাসনের করালকাল। এবং এর কিছুকাল পরেই মোমেনার মায়ের মতোই জাহানারা ইমাম নামের এক শহীদ জননী বদু মাওলানার মতো স্বাধীনতার শত্রুদের বিচারের ডাক দেন। 
খণ্ড খণ্ড নানা বাস্তব বিদ্যুচ্চমকের মতো খেলে যায় জীবন ও রাজনৈতিক বাস্তবতার পাঠকের চেতনায়। এই যেমন অতীতের ঘাতক সমকালে এসে ‘রাজনীতিতে চিরদিনের বন্ধু অথবা চিরদিনের শত্রু বলে কিছু নেই’ তত্ত্ব আউড়ে মিশে যায় রাজনীতির মূল স্রোতে; আর এর বিপরীতে রক্তস্নাত স্বদেশে এক শহীদ পরিবারের সদস্য জনৈক আবদুল মজিদকে তখন ভাবতে হয় মুক্তিযুদ্ধ আমাদের এ কেমন বাস্তবতা উপহার দিল, যেখানে মুক্তিযোদ্ধা আর রাজাকারে কোনো তফাত থাকে না। তখন যুদ্ধাপরাধী বদু মাওলানার দাপট দেখে ঘৃণায়-গ্লানিতে নিজ মহল্লা ছেড়ে আবদুল মজিদের পরিবারকে পালিয়ে যেতে হয়।
তবে এই পলায়নই শেষ কথা নয় কিংবা হেরে যাওয়া নয়। মুক্তিযুদ্ধের স্মৃতি ও চেতনাকে বিস্মরণের বিরুদ্ধে লড়াইটা জারি থাকে। তাই রাজাকারদের হাতে নিহত মোমেনার হতভাগ্য ভাই আবদুল মজিদ তাঁর মেয়ের নাম রাখেন মোমেনা। যেন মোমেনাই রাজাকারদের হাতে ধ্বস্ত বাংলা মায়ের করুণ প্রতিকৃতি। চেক কথাশিল্পী মিলান কুন্ডেরা শিল্পকে বিস্মৃতির বিরুদ্ধে স্মৃতির সংগ্রাম হিসেবে বিবেচনা করেন। শহীদুল জহিরের জীবন ও রাজনৈতিক বাস্তবতাও আমাদের সেই ইঙ্গিতই দেয়।
</doc>
<doc>
﻿জন্মেছিলেন ভুল সময়ে। মোহাম্মদ আলী, জো ফ্রেজিয়ার, জর্জ ফোরম্যানরা ছিলেন বলে তাঁর ওপর আলোটা পড়েনি সেভাবে। কিন্তু খুনের দায়ে কারাগারে যাওয়া, সেখানেই বক্সিং শিখে তারকা হয়ে ওঠার গল্পটা তো রূপকথাই। সদ্য প্রয়াত রন লাইলকে নিয়ে লিখেছেন রাজীব হাসান

উইলিয়াম আর নেলি লাইলের ১৯ সন্তান। সংখ্যাটা ভুল পড়েননি, ১৯-ই। সংসারে টাকার অভাব থাকতে পারে, কিন্তু ভালোবাসার জোগান অফুরান। ১৯ সন্তানকেই আদর-ভালোবাসা দিয়ে মানুষ করা হচ্ছে। কিন্তু এর মধ্যে একটি ছেলে কেমন জানি অন্য রকম। খুব জেদি, একবগ্গা। ভালোবাসা তো বটেই, শাসনের শৃঙ্খলেও বাঁধা যায় না। মেশেও আজেবাজে ছেলেদের সঙ্গে। উইলিয়াম-নেলি যে ভয়টা করে আসছিলেন, সেটাই সত্যি হলো। হত্যায় সহযোগিতার অপরাধে জেলে গেল ছেলেটি।
এই ছেলেকে নিয়ে মা-বাবার স্বাভাবিকভাবেই কোনো উচ্চাশা নেই, বরং আছে অশেষ দুশ্চিন্তা। আশ্চর্যের ব্যাপার হলো, ভাইবোনদের মধ্যে সেই ছেলেটাই সবচেয়ে সম্মান এনে দিল মা-বাবার জন্য। একসময় হয়ে গেল নামকরা বক্সারও। এমনকি মোহাম্মদ আলীর মতো কিংবদন্তি বক্সারকেও লড়াইয়ের চ্যালেঞ্জ জানিয়ে বসল।
শুধু চ্যালেঞ্জের জন্য চ্যালেঞ্জ নয়; লড়লও দুর্দান্ত। কিন্তু আলীর সঙ্গে কি পেরে ওঠা যায়। জিতলেও খোদ আলী তাঁর প্রতিপক্ষকে সশ্রদ্ধ স্যালুট করলেন। রূপকথার মতো এতক্ষণ যাঁর গল্প পড়লেন তিনি রন লাইল। পাঞ্চের জন্য দারুণ জনপ্রিয় হয়ে ওঠা এই হেভিওয়েট বক্সার মারা গেছেন গত ২৬ নভেম্বর। মৃত্যুর সঙ্গে লড়াইয়ে যে পেরে ওঠা যায় না!
যুক্তরাষ্ট্রের ওহাইওতে ১৯৪১ সালে জন্ম নেওয়া লাইল বক্সিংটা শিখেছেন কারাগারে। সেই গল্পটাও অদ্ভুত। তাঁর জেল হয়েছিল ১৫ থেকে ২৫ বছরের জন্য। কারাগারে গিয়েও বাজে সঙ্গ পেয়ে বসেছিল। সেখানেও রোজ দাঙ্গা-হাঙ্গামা করতেন। এই করতে গিয়ে একবার ছুরিকাঘাতের শিকার হলেন। অস্ত্রোপচার করার সময় একবার মৃত ঘোষণা করা হলো তাঁকে। কিন্তু খানিক পর বোঝা গেল বেঁচে আছেন। ওই দফা চেষ্টাতেও চিকিৎসকেরা কিছু করতে পারলেন না। মৃত্যু ঘোষিত হলো দ্বিতীয়বার। কী আশ্চর্য, এবারও আবার প্রাণের অস্তিত্ব পাওয়া গেল তাঁর নিথর দেহে!
অবশেষে ৩৫ পাঁইট (১ পাঁইট = ০.৫৭ লিটার) রক্তের বদৌলতে বেঁচে গেলেন। তাঁকে বাঁচাতে যে অসংখ্য মানুষের রক্ত লেগেছিল, এটা ভুললেন না। অজস্র মানুষের ভালোবাসাই পাল্টে দিল তাঁকে। নিজের দুরন্তপনা ভালো কিছুতে বিনিয়োগ করার সিদ্ধান্ত নিলেন। দ্রুতই কলোরাডো স্টেট কারাগারের সবচেয়ে ভালো খেলুড়ে হিসেবে আত্মপ্রকাশ করলেন। বক্সিং, বেসবল, বাস্কেটবল কিংবা ফুটবল—সব খেলাতেই ডাক পড়ে তাঁর।
কিন্তু এর মধ্যে বক্সিংয়ে পেলেন অন্য রকম এক নেশার গন্ধ। এ এমন এক খেলা, যেখানে প্রতিপক্ষের শরীর থেকে রক্ত ঝরানোই হলো আসল কথা। কিন্তু আবার রিংয়ের বাইরে যে ব্যক্তিকে সবচেয়ে বেশি শ্রদ্ধা দেখাতে হয়, সে হলো সেই প্রতিপক্ষই। একই সঙ্গে শ্রদ্ধা আর লড়াইয়ের বৈপরীত্যের এই যুগলবন্দীর খেলার সঙ্গে লাইলের আমৃত্যু ভালোবাসার সম্পর্কের সেতু গড়ে দিলেন কারাগারের ক্রীড়া পরিচালক লেফটেন্যান্ট ক্লিফ ম্যাটাক্স।
কারাগারে নিজের প্রথম লড়াইটায় কিন্তু হেরে গিয়েছিলেন। ওই একটাই হার। আর কোনো দিন কারাগারের কেউ হারাতে পারেনি তাঁকে। লাইলের চরিত্রের সংশোধন আর বক্সিংয়ের অবিশ্বাস্য উন্নতি দেখার পর ১৯৬৯ সালে প্যারোলে মুক্তি দেওয়া হলো। মোট সাড়ে সাত বছর জেল খেটেছেন তিনি।
অপেশাদার হিসেবে নাম কামানোর পর দ্রুত পেশাদার ক্যারিয়ার শুরু করেন লাইল। এরই মধ্যে পেয়ে যান সুবর্ণ এক সুযোগ। প্রতিপক্ষ আর কেউ নন, খোদ মোহাম্মদ আলী। ১৯৭৫ সালের সেই লড়াইয়ে দশম রাউন্ড পর্যন্ত কিন্তু পয়েন্টে এগিয়ে ছিলেন লাইল। কেউ বলেন, লাইলের আক্রমণাত্মক খেলার কারণে আলী রক্ষণে বেশি মনোযোগী ছিলেন। আর কেউ বলেন, আলী আসলে নিজে শক্তি জমিয়ে প্রতিপক্ষের সব শক্তি ফুরিয়ে ফেলার অপেক্ষায় ছিলেন।
যা-ই হোক না কেন, শেষ পর্যন্ত একাদশ রাউন্ডে আলী দেখা দিলেন স্বরূপে। লাইলকে ধরাশায়ী করে ফেললেন। রেফারি ঘোষণা করলেন টেকনিক্যাল নকআউট। যদিও লাইল জীবনের শেষ দিন পর্যন্ত বলে এসেছেন, আরও কয়েক রাউন্ড লড়াই করার শক্তি তাঁর শরীরে অবশ্যই ছিল। রেফারি ইচ্ছা করেই আগেভাগে ইতি টেনে দিয়েছেন লড়াইয়ের!
৫১ লড়াইয়ের ক্যারিয়ারে ৪৩টিই জিতেছেন। এর মধ্যে ৩১টিই ছিল নকআউটে পাওয়া জয়। হেরেছেন সাতটি, একটি হয়েছে ড্র। পরিসংখ্যানই বলে দিচ্ছে, কতটা ভালো ক্যারিয়ার ছিল তাঁর। আলীর যুগে জন্মেছেন বলে যতটা খ্যাতি পাওয়ার কথা ছিল, ততটা মেলেনি। সব আলো যে ছিল আলীর ওপরই।
তবে আলী নন; লাইলের ক্যারিয়ারের সবচেয়ে বিখ্যাত লড়াইটি ছিল ওই সময়ের আরেক কিংবদন্তি জর্জ ফোরম্যানের সঙ্গে। ১৯৭৬ সালের সেই লড়াইটি জমে উঠেছিল দারুণ। কেউই কোনো অবস্থাতেই হার মানছিলেন না। দুজনই দুজনকে ধরাশায়ী করেছেন একাধিকবার। শেষ পর্যন্ত দীর্ঘ লড়াই শেষে জয়ী হন ফোরম্যানই।
খেলা ছাড়ার পর সেভাবে আলোচনায় ছিলেন না। শেষবার তাঁকে দেখা গিয়েছিল জো ফ্রেজিয়ারের অন্ত্যেষ্টিক্রিয়ায়। কে জানত, মাত্র কদিন পরই আয়োজন করতে হবে লাইলেরও অন্ত্যেষ্টিক্রিয়া!
</doc>
<doc>
﻿অনেক দিন আগের কথা। বনের রাজা সিংহ, শিয়াল পণ্ডিত আর এক গেরস্তের পোষা গাধা একটা চুক্তি করল। চুক্তিটা হলো, জঙ্গলে শিকারের সময় তারা একে অন্যকে সাহায্য করবে। এতে শিকার ধরতে সুবিধা হবে। গাধা অবশ্য এসব জন্তু-জানোয়ারের মাংস নিজে খাবে না। মনিবের বাড়িতে নিয়ে যাবে। মাংস পেয়ে মনিব ভারি খুশি হবেন। তাকে অলস আর বোকা গাধা বলে গালি দেবেন না। লাঠি দিয়ে যখন-তখন পেটাবেন না।
চুক্তি অনুযায়ী, তিনজনের কাজ ভাগ করা হলো। গাধা জঙ্গলের মধ্যে ঢুকে ঘাড় উঁচিয়ে দেখবে কোথায় হরিণ, খরগোশ, বনগরু এসব আছে। যখনই একটাকে দেখতে পাবে, অমনি সে তার সঙ্গে খোশগল্প জুড়ে দেবে। আর তা শুনে সিংহ ও শিয়াল বুঝে যাবে শিকার হাতের কাছেই। তখন শিয়াল হাজির হবে সেখানে। ধারালো দাঁত বের করে, লেজ ফুলিয়ে তর্জন-গর্জন শুরু করে দেবে এবং সেই পশুকে ভয় পাইয়ে দেওয়ার চেষ্টা করবে। ভীত পশুটি এদিক-ওদিক না গিয়ে সোজা পথ দিয়ে পালাতে চাইবে। তখন সেই পথের পাশে লুকিয়ে থাকা সিংহ থাবায় থাবায় শেষ করে দেবে তাকে। এভাবে শিকার করা পশুর মাংস তিনজনের মধ্যে সমান ভাগে ভাগ করে নেওয়া হবে বলেও চুক্তিতে উল্লেখ করা হলো।
নির্দিষ্ট দিনে শিকারের খোঁজে জঙ্গলে বেরিয়ে পড়ে তারা। গাধা তার ‘বোকা’ দুর্নাম ঘুচিয়ে দারুণ বুদ্ধির পরিচয় দিল। প্রথমেই সে দেখে একটি হরিণকে। তাকে দেখেই গাধা বলে, ‘হরিণ ভাইয়া, হরিণ ভাইয়া, তোমার চোখ দুটোতে ভারি মায়া। সারা গায়ে কী সুন্দর নকশা আঁকা! শিং দুটো কেমন বাঁকা। যেন ঈদের নতুন চাঁদ। দেখতে তোমায় বড় সাধ।’
গাধার এমন প্রশংসা শুনে হরিণ থমকে দাঁড়ায়। সে বুঝতেই পারে না এটা একটা ফাঁদ। কিন্তু কিছু বুঝে ওঠার আগেই শিয়াল হাজির। সে লেজ ফুলিয়ে হম্বিতম্বি করে হরিণকে এমন ভয় দেখাল, হরিণ তো বটেই, গাধাও ভয় পেয়ে খানিকটা পিছু হটে গেল। বেচারা হরিণ দিশেহারা হয়ে ছুট দিল সোজা পথে। এ পথে গাছগাছালি কম, জন্তু-জানোয়ারের সহজ চলার পথ এটা। আর সেই পথেরই এক পাশে বসে ছিল সিংহ। সে আর দেরি না করে ঝপাৎ করে লাফিয়ে পড়ে মড়াৎ করে ভেঙে ফেলল হরিণের ঘাড়।
এভাবে সারা দিন শিকার চলল। নিখুঁত পরিকল্পনা, নিপুণ টার্গেট। দিন শেষে হিসাব করে দেখা গেল, মোট আটটি হরিণ, একটি বনগরু আর সাতটি বুনো ছাগল মারা পড়েছে। সিংহের তো মাথা খারাপ হওয়ার মতো অবস্থা। এত্ত এত্ত মাংস! পরমুহূর্তে ভাবে, কিন্তু তা তো আবার তিন ভাগ হয়ে যাবে। সে কথা ভেবে তার মনে শয়তানি বুদ্ধি জেগে ওঠে।
এবার মাংস ভাগ করার পালা। চুক্তিমতো সব মাংস সমান তিন ভাগ হবে। তখন সিংহ বলে, ‘ভাই গাধা, তুমি আজ জব্বর বুদ্ধির পরিচয় দিয়েছ। কে তোমায় বোকা বলে। বনের পশুগুলোকেই তুমি আচ্ছা বোকা বানিয়েছ। তুমিই প্রথম দিন মাংস ভাগের কাজটা করো।’ পশুরাজ সিংহ এতটা সম্মান দিচ্ছে দেখে গাধার খুশি আর ধরে না। সে জোরে ‘হিপ হিপ হুররে’ বলে চিৎকার দিতে গিয়েও থেমে যায়। কে জানে, পশুরাজ সিংহ যদি রাগ করেন! যাহোক, গাধা অনেকক্ষণ মন দিয়ে মাংস ভাগ করে। সমান তিন ভাগ হয়েছে কি না, বারবার পরখ করে। তারপর বলে, ‘হুজুর, ভাগ হয়ে গেছে। এখন যার যার ভাগ নিয়ে চলুন বাড়ি যাওয়া যাক।’
কিন্তু সিংহ কোনো কথা বলে না। থ মেরে বসে আছে। শিয়াল আর গাধা এবার একটু ভয় পেয়ে যায়। কী ব্যাপার, পশুরাজের কি ভাগ পছন্দ হয়নি? তা-ও বা কেন হবে? চুক্তি মোতাবেক তো সমান তিন ভাগই হওয়ার কথা। হয়েছেও তা-ই। তাহলে পশুরাজের মুখ বেজার কেন? ওরা যখন এমন সব ভাবছে, সেই মুহূর্তে সিংহ গম্ভীরভাবে বলে, ‘এই গাধার বাচ্চা গাধা, সমান ভাগের মানে কি এই? সব পশুই তো মারলাম আমি। তোরা শুধু জোগাড়-যন্তর করে দিয়েছিস। তাতেই এ রকম সমান ভাগ নিবি? বোকা গাধা, তোর কি একটুও কমনসেন্স নেই? সমান ভাগের অর্থও তুই বুঝিস না? তোর মতো নিরেট গাধার বেঁচে থাকার কোনো অধিকার নেই। নির্বোধ কোথাকার।’ এ কথা বলেই সিংহ গাধার ওপর ঝাঁপিয়ে পড়ে। তাকে ছিঁড়ে ফালা ফালা করে। কিছুক্ষণের মধ্যেই গাধার মাংসও জড়ো করা হয় অন্য মাংসের সঙ্গে। তা দেখে শিয়াল পণ্ডিতের কম্মকাবার। কিন্তু তার তো অনেক বুদ্ধি। তাই সে সাহস করে বসে থাকে সিংহের সামনে।
এবার সিংহ শিয়ালকে বলে মাংস ভাগ করার জন্য। শিয়াল প্রায় সব মাংস এক পাশে রাখে। অন্য পাশে রাখে অল্পকিছু মাংস। তারপর বড় ভাগ দেখিয়ে সিংহকে বলে, ‘মহারাজ, এই ভাগ আপনার, নিন। সমান দুই ভাগে ভাগ করেছি।’ ভাগ দেখে সিংহের মুখে তখন হাসির ফোয়ারা। খুশিতে দুই চোখ তার চিকচিক করে ওঠে। সে হাসতে হাসতে বলে, ‘পণ্ডিত, তোমার তো খাসা বুদ্ধি। তা, এমন সুন্দর ভাগ তুমি কোথায় শিখলে?’ শিয়াল পণ্ডিত তখন বলে, ‘মহারাজ, এমন সুন্দর ভাগ করতে শিখেছি বোকা গাধার পরিণতি দেখে। সে যদি একটু বুদ্ধি করে আমার মতো ভাগ করতে পারত, তাহলে কি তার জীবন যায়?’ এই বলে সে মহারাজকে সেলাম ঠুকে মাংস ফেলেই চম্পট দেয়। সিংহ কিছু বুঝে ওঠার আগেই শিয়াল পগারপার। এই ঘটনার পর থেকে আর কোনো দিন শিয়ালকে সিংহের সঙ্গে শিকারে অংশ নিতে দেখা যায়নি।
বিদেশি রূপকথা অবলম্বনে
</doc>
<doc>
﻿সরকারি চাকরিতে যোগ দিয়েছিল বাবু মান্না লেইতাও। সেটা সেই আমলের কথা, যখন গোয়া-র বাসিন্দাদের কারুরই কোনো গাড়ি ছিল না। ছাতাটাকে ছড়ির মতো করে ধরে শহরটাতে ঘুরে বেড়াতে দেখা যেত তাকে, আর সেই কালে তার পক্ষে সেটাই ছিল মানানসই। কিন্তু দশকের পর দশক গুজরে যাওয়ার পর, এখন, যখন গোয়াবাসীরা সাইকেল-যুগ পার করে এসে পা দিয়েছে গাড়ির জমানায়, যখন তারা গাড়ির মালিক হওয়ার মতো যথেষ্ট স্বচ্ছল, তাজ্জব ব্যাপার, এই যুগে এসে কিনা তাকে দেখা যাচ্ছে ভেসে বেড়াতে নেড়িকুত্তার মতো, ফুটপাতে, অলিতে গলিতে। ‘কে এই বেখাপ্পামতন লোকটা?’ — হঠাৎ কারুর মধ্যে এমতো হুশ না হওয়া অব্দি যেন তার হুশের কিনার ধরে চুপিচুপি চলেছে মানুষটা।
—————————————————————–
মূল: পিটার নাজারেথ

অনুবাদ: মাসুদ খান
—————————————————————–
সত্যিই সে বেখাপ্পামতন। ঢাউস সাইজের মেছতাপড়া মুখ। চুলগুলা জলাজংলায় গজিয়ে ওঠা এক কিসিমের ঢেঁকিশাকের মতো, যাদের চোখা চোখা ডগাগুলা আস্তে আস্তে বেঁকে গিয়ে হয়ে যায় কুণ্ডলাকার। কান দুইটা যেন ইটালিক করে দিয়েছে মাথাটাকে আর সেই ইটালিক মাথার চুলগুলা সব মিনি-টেলিভিশন অ্যান্টেনার মতো খাড়া-খাড়া। ঠোঁট দুইটা দেখলেই মনে হয় লালসায় ভরা, আর তা বিশ্বাস যুগিয়েছে এই কেচ্ছাটায় যে — বিয়া না করলে কী হবে, তলে-তলে লোকটা কিন্তু ভীষণ কামুক। গোয়াবাসীরা মনে করত, বিয়া সে করে নাই কারণ বউ-বাচ্চা পালা তো খরচের কাম।

খুব বড়াই ছিল তার। সে মনে করত আপানা নামের ছোট্ট শহরটায় সে-ই সবচেয়ে ধনী আদমি। আজব তো! একজন ছাপোষা চাকুরে, যে কিনা কোনোদিন দান চালে নাই স্টক মার্কেটে, সে কেমন করে ধনী হতে পারে? তবে হ্যাঁ, পারে, তরিকা আছে দুইটা! এক, সরাসরি মহাজনি কারবার। আপানায় ছিল আরো অনেক ছা-পোষা চাকুরে, বিশেষ করে আফ্রিকানরা, মাসের তৃতীয় সপ্তাহের কাছাকাছি সময়ে যাদের দিন আর কিছুতেই চলত না! তা ছাড়া যাদের সত্যি-সত্যি খুব ঠেকা, তাদেরকে তো ব্যাংকঅলারা কখনোই ঋণ দেয় না, আর সেটাই ছিল সেই মোক্ষম জায়গা যেখানে গিয়ে ঢুকত এই মান্না বাবু। টাকা ধার দিত সে বড়জোর দুই সপ্তাহের জন্য। সুদের হার শতকে প্রায় চল্লিশ। বছরে না, দুই সপ্তাহেই চল্লিশ পারসেন্ট। এভাবেই মান্না লেইতাও প্রথমে মানি লেইতাও, পরে মানিম্যান বা মালদার হিসাবে পরিচিতি পেল।

মালপানি বানানোর আরেকটা তরিকা ছিল তার। তা হলো, একদম খরচ করত না সে। একদিন সন্ধ্যাবেলা শ্রীমতী কারমেন ডায়েস তাদের বাসার বাইরে একটা গোঙানির আওয়াজ শুনতে পেল। সে তার মরদ আর পোলাকে বলল, যাও দ্যাখো তো কী ব্যাপার! খোঁজ নিয়ে তারা দেখতে পেল, মালদারটা পড়ে আছে তাদের আঙিনার ভিতর, একটা নর্দমার মধ্যে, নিজের একটা পা ধরে নিয়ে ব্যথায় কোঁকাচ্ছে। পরে কাহিনী ছড়িয়ে পড়ল এভাবে — মালদারটা একটা ডবকা আফ্রিকান ছুকরির পিছনে ধাওয়া করতে গিয়ে নর্দমায় পড়ে পা ভেঙেছে। যা হোক ডায়েসরা শেষমেশ জানল যে হ্যাঁ সত্যিই পা-টা ভেঙেছে তার। তারা অবশ্য আগেই জানতে পারত যদি তাকে নিয়ে যাওয়া হতো ‘এ’ গ্রেডের হাসপাতালে। কিন্তু প্রচণ্ড ব্যথা সত্ত্বেও মালদারটা পীড়াপীড়ি করছিল ‘বি’ গ্রেডের জন্য, যেখানে মাগনা চিকিৎসা দেওয়া হয় গরিবদের! পায়ে প্লাস্টার করে দেওয়া হলো তার। বিছানায় পড়ে থাকল মালদার। থাক পড়ে!

মালদারটার একঘর আত্মীয় থাকত প্রতিবেশী দেশে। একমাত্র খোঁজ-জানা আত্মীয়বাড়ি। সেখানে নাকি যাতায়াত ছিল তার, এরকমটাই তো লিখেছে ডায়েস-রা! সেই আত্মীয়রা তো ঝড়ের বেগে এসে হাজির! মালদার তাদের সাথে দেখা করতে নারাজ। সে বলে, ‘‘তারা তো এসেছে আশা ক’রে যে, আমি মরব। তারা তো আর কিছু চায় না, চায় আমার মালপানি কব্জা করতে। বেশ, আমিও দেব না, আর তাদেরকেও ফিরে যেতে হবে নগদ নারায়ণ ছাড়াই।” তারা অবশ্য খসাবার সবরকম কোশেশই করল, কিন্তু হাল ছেড়ে দিতে হলো শেষমেশ। মনে ঘেন্না নিয়ে যেতে হলো বাড়ি ফিরে। ফলে মালদারের দেখাশোনার ভার নিতে হলো ডায়েসদেরকেই। তারাও ভাবল, যেহেতু তারা তাকে পেয়েছে বলতে গেলে তাদেরই দরোজার সিঁড়িতে, তাই সে এখন পড়ে তাদেরই দায়িত্বের মধ্যে। তারাই যদি নারাজ হয়, তবে কে আর দেখবে এই গোঁয়ারগোবিন্দ বুড়া মানুষটাকে? এমনকী তার খানাও পাক হতো তাদেরই হাতে, কারণ আফ্রিকান খাবার আবার সে খেতে পারে না! বাপ-ব্যাটা মিলে রান্না করত পালা করে, কারণ সে-সময়টায় আবার শ্রীমতী ডায়েস প্ল্যান করে ফেলেছে, গোয়া যাবে সে বাবা-মাকে দেখতে, আর তা ছাড়া মালদারের পা সারতেও সময় লাগছিল বেশ। বলা বাহুল্য, মালদারটা ডায়েসদেরকে দিত না কিছুই, খালি সুযোগটুকু নিত গোয়ানিজদের সেই ঐতিহ্যবাহী মেহমানদারির। আরো একটা ব্যাপার, যেই সে বুঝল, নিয়মিত খানা সে পাবেই, নিশ্চিত, অমনি কী খাবে, কোনটা পাকাতে হবে, তা নিয়ে বাপ-ব্যাটার ওপর শুরু করে দিল খবরদারি।

যমের সাথে ঘষটাঘষটির সময় মালদারটা নিশ্চয়ই হাড়ে হাড়ে টের পেয়েছিল — আহা, একা মানুষ যে কতটা একলা! যা-ই হোক, হাসপাতাল ছাড়ার বেশিদিন পার হয়নি, সে তার একা-ফাঁকা বাড়িটা ছেড়ে দিয়ে উঠে পড়ল কোনো এক ফার্নান্দেজদের বাসায়। ফার্নান্দেজদের পরিবারে ছিল বাপ-মা আর তাদের তিন ছেলে। মালদারকে যে তারা আদৌ নেবে, এটাই ছিল এক তাজ্জব ব্যাপার। মা-টা ছিল একটা দিলে-সিল-মারা বেরহম গোছের মহিলা, স্বামীটা একটা বেহেড মাতাল, সে ছিল আবার একটা ছাপাই কাজের দোকানের মালিক। বড় পোলাটা তো আস্ত একটা লুচ্চা। দুই নম্বর যে পোলা, খুব গম্ভীর, কথা কয় কম, মনে হয়, কী জানি এক কঠিন প্রতিজ্ঞা নিয়ে বসে আছে। কী সে-প্রতিজ্ঞা, কেউই তা জানত না। তবে মনে হতো, আছে কিছু একটা গোপন উচ্চাকাঙ্ক্ষা। সবচেয়ে ছোট ছেলেটা ছিল দিলদরিয়া স্বভাবের। কিন্তু সাংঘাতিক লাজুক, মুখচোরা! কারো সাথে যে বাতচিত করবে, খোলস ভেঙে বেরিয়ে আসবে, এটা যেন কল্পনা করাও কঠিন।

আস্তে আস্তে একসময় দেখা গেল, এই আপানায় ছাপাই কাজের দোকান চালাচ্ছে শ্রীমতী ফার্নান্দেজ, আর বাবু ফার্নান্দেজ ঘুরে বেড়াচ্ছে এদিক সেদিক, মদের খালি বোতলের মতো পরিত্যক্ত, বাতিল…। মহিলাটা ব্যবসায় গিয়ে ঢুকল এমন এক সময়ে যখন টাকার জন্য ফার্নান্দেজদের সম্পত্তির দখল নেওয়ার বন্দোবস্ত করে ফেলেছে মহাজনরা। কিছু ধারকর্জ সে শোধ করে দিল, আর ওয়াদা করল বাকিগুলাও শোধ করে দেবে সময়মতো। মহাজনরা কিছুটা তর সইতে রাজি হলো এই শর্তে যে, ব্যবসার ভার তুলে নিতে হবে তার নিজের হাতে। রাজি হয়ে গেল সে, যদিও ছাপাইয়ের কাজ জানত না কিছুই।

একদিন মালদার এসে হাজির হলো পোব্রাস ডি’মেলো-র বাসায়। আপানায় গোয়া-সম্প্রদায়ের মুরুব্বিমতো একজন হলেন এই ডি’মেলো বাবু। দেখে তো তিনি পড়ে গেলেন ধন্দে। কারণ, মিশুক হওয়া তো দূরে থাক, মালদার-টা তো সামাজিকও না।

মামুলি কথাবার্তা আর হালকা শরবতের খায়খাতিরপর্ব শেষে মালদার বলল, ‘‘ডি’মেলো বাবু, পরামর্শ চাই আপনের।”

ডি’মেলো বাবু তো অবাক, তলে-তলে একটু খুশিও হলেন, বললেন, ‘‘আলবৎ চাইবেন।”

মালদার একটা কাগজ তার হাতে দিয়ে বলল, “প্লিজ চিঠিডা পড়েন।”

বাবু ডি’মেলো পড়তে লাগলেন — ‘‘শ্রীমতী ফার্নান্দেজ, আপনি আমার দরদি স্বভাবের বেইজ্জতি করিয়াছেন।”

এরপর রয়েছে কিছু কড়া-কড়া কথা।

‘‘জুনে যখন আপনি আমার নিকট হইতে চার হাজার শিলিং কর্জ লইয়াছিলেন, তখন এই বলিয়া ওয়াদা করিয়াছিলেন যে, তিন মাসের মধ্যে সেই টাকা তো ফেরৎ দিবেনই, বাড়তি কিছু লেন্ডিং চার্জও দিবেন। কিন্তু আপনি কিছুই দেন নাই, এবং এক্ষণই এই মুহূর্তে আমি ফেরৎ চাই সব, আপনি…” এরপর আরো কিছু খাস্তা-খাস্তা কথা।

‘‘দারুণ না?” মালদারটা বলল।

‘‘দারুণ?” — জিজ্ঞাসুভাব ডি’মেলো বাবুর।

মালদার বলল, ‘‘আপনের কি মনে হয় না যে এইডা একটা দারুণ চিঠি?”

ডি’মেলো বাবু কায়দাকৌশলের জন্য ছিলেন মশহুর। তাই সিধা জবাব না দিয়ে তিনি বললেন, ‘‘আরেট্টু খোলাসা কইরা কন তো ঘটনাডা।”

‘‘ম্যাডাম ফার্নান্দেজ তো খুবই মসিবতের মইদ্দে আছিলো স্বামীর ধারদেনা নিয়া। তো হ্যে আমারে খুব কইরা ধইরলো। দেনা মিটাইবার লাইগা হাওলাত চাইতেছিলো চাইর হাজার শিলিং। মায়া হইলো খুব, ট্যাকাটা দিলাম। হেরপর হের পোলার পেট্রোল কেনোনের টাইমে একবার জিম্মা হইছিলাম। হেরপর আরেক যাত্রায়, হেগো নয়শো শিলিংয়ের একটা বিল, হেইডাও পেমেন্ট কইরতে হইছিল আমারে।”

‘‘আপনে একটা সার্ভিস চার্জের কথা কইছেন না, আপনের চিঠির মইদ্দে?” বললেন ডি’মেলো বাবু, ‘‘হেইডা কীয়ের?”।

মালদার বলল, “সেভিং অ্যাকাউন্ট থেইকা ট্যাকা উঠাইতে হইছে, সুদ মাইর গেছে না আমার! হের তো উচিত আমারে পোষায়া দেওন, হেইডাই তো ন্যায্য, নাকি?”

“কয় ট্যাকা?” জিজ্ঞেস করলেন ডি’মেলো বাবু।

“আমি…উম্…উম্” করতে থাকল মালদার।

“কত?” ডি’মেলো বাবুর স্বর কিছুটা ধারালো, “কত, সার্ভিস চার্জ?”

“উম্…এক…দুই হাজার শিলিং।”

“বছরে?” অবাক হয়ে জিজ্ঞেস করলেন ডি’মেলো বাবু।

“না, শোধ কইরতে হইব ট্যাকা ডিউ হওনের লগে লগেই।”

“তো হোন্তে চান, আমার কী মনে কয়?” বললেন ডি’মেলো বাবু, “আমার তো মনে কয় আপনে একটা ছোটলোক, এক্কেরে হাড্ডিকিপটা। যাউকগা, আপনে আমার পরামর্শ চাইছেন এই যে…এই চিঠিডার ব্যাপারে, তো পরামর্শ আমি আপনেরে দিমু। আপনের চিঠিডা তো খুব কড়া, দোষ নেওনের মতন চিঠি একখান। চিঠিডা যদি আপনে দেন, তাইলে ক’লাম ম্যাডাম আপনের নামে মামলা ঠুইকা দেওনের কামে লাগাইতে পারে এইডারে। আর আপনে না-কইলেন, আপনে হেরে ট্যাকা দিছেন, হেইডা তো মনে কয় আপনার লেখার মইদ্দে আসে নাইক্যা — ”

“আমি তো দিয়াই ফালাইছি চিঠিডা, আইজকা সক্কালেই।” বলল মালদার।

“তাইলে তো আমি কইমু মেহেরবানি কইরা চইলা যান আমার বাসা থেইকা।” বললেন ডি’মেলো বাবু।

রাতের খাবার খেতে মালদার বাড়ি ফিরল সময়মতোই। ডাইনিং টেবিলে গিয়ে বসল সে। আবহাওয়াটা সেখানে জমাট, আগে থেকেই ঠিক-করা। এক পর্যায়ে কোন্কানি ভাষায় সে বলে উঠল, “উডোই কোড্ডি,” মানে, “এদিকে দাও তরকারিটা”, তবে আক্ষরিক অর্থ ধরলে মানে হয়, “ছুড়ে দাও তরকারিটা”। আর মেজ ছেলেটা করল ঠিক তা-ই। তরকারির ডিশটা তুলে ছুড়ে মারল মালদারের দিকে।

“শালা বেজন্মা কোথাকার!” তার দিকে খেঁকিয়ে উঠল ছেলেটা। “থাকতেছ তো আমাগো লগে, নাকি? তোমার কয়টা ট্যাকাতেই কি পোষায়া গেল গা আমাগো হগল ঝক্কিঝামেলা? আর তুমি কিনা আমার মায়েরে দিছ বেইজ্জতি চিঠি, হিম্মৎ কত! এক্কেরে শিক্ষা দিয়া ছাড়মু তোমারে!” বলেই সে ধোলাই দেওয়া শুরু করে দিল বুড়াটাকে।

বড় আর ছোটটা মিলে টেনে সরিয়ে আনল মেজটাকে। সরিয়ে আনল বটে, তবে ততক্ষণে মালদারের ভালো পা-টাও ভাঙা সারা। বড় ছেলেটাকেই নিতে হলো তাকে গ্রেড ‘বি’ হাসপাতালে। হাজার হোক গাড়িটাতে তো মালদারেরই দেওয়া পেট্রোল।

মালদারটা বাতিল হয়ে পড়ে থাকল গ্রেড ‘বি’তে। সে খবর পাঠাল ডায়েসদেরকে। তারা এসে এবার দেখে গেল, কোনো রকম বিবেকের তাড়না ছাড়াই একটা বেয়াড়া বুড়া লোককে ফেলে রেখে যেতে পারে তারা! মালদারকে যখন ডিসচার্জ করা হলো চূড়ান্তভাবে, তখনও খরচের ব্যাপারে ফার্নোন্দেজদেরকে কোনো চাপ দিল না সে। কারণ, কাগজে-কলমে কিছুই ছিল না তার, অথচ ফার্নান্দেজদের তা ছিল। তা ছাড়া উকিল ধরতেও অনেক খরচ।

তবে, অভিজ্ঞতায় লাভই হয়েছে মান্না লেইতাও-য়ের, আচ্ছা সবক পেয়েছে সে। মানুষের উপর আর ইমান নাই তার, টাকার মতো অত নির্ভরযোগ্য নয় মানুষ। এখনো তাকে ঘুরে বেড়াতে দেখতে পাওয়া যাবে আপানার আনাচে-কানাচে ছেঁড়াখোড়া ময়লা পোশাকে, তার নিত্যসঙ্গী ছাতাটাসহ; আর ফার্নান্দেজদের সেই আয়বরকত-বাড়তে-থাকা ছাপাখানার পাশ দিয়ে যখন সে যায়, আপনমনে বিড়বিড় করে আর শক্তমুঠিতে চাপতে থাকে ছাতাটাকে, যেন ওটা একটা ব্যাংকরোল যা থেকে কিছুতেই আলাদা হতে চায় না সে।

লেখক পরিচিতি
…….
পিটার নাজারেথ (Peter Nazareth, জন্ম. ২৭/৪/১৯৪০)
……
পিটার নাজারেথ: কথাশিল্পী, নাট্যকার, সমালোচক। জন্ম ২৭ এপ্রিল, ১৯৪০, উগান্ডার এনটেব-এ, কোন্‌কানিভাষী ভারতীয় গোয়ানিজ খ্রিস্টানদের ছোট্ট গোষ্ঠীটিতে। ওই গোষ্ঠীরই সাহিত্য বিভিন্ন ভাষায় রূপায়িত করার মধ্য দিয়ে পিটার গড়ে তুলেছেন তাঁর বিশেষত্ব। শিক্ষা, উগান্ডার ম্যাকেরেরে এবং যুক্তরাজ্যের লন্ডন ও লিড্স্ বিশ্ববিদ্যালয়ে। ইস্ট আফ্রিকান লিটারেচার ব্যুরো থেকে প্রকাশিত হয়েছে তাঁর সবগুলি উপন্যাস; সমালোচনাগ্রন্থও, বিশেষ করে তৃতীয় বিশ্বের লেখকদের ভূমিকা বিষয়ে।

১৯৭২-এ এশীয়দের তাড়িয়ে দেওয়া হচ্ছিল উগান্ডা থেকে। সে-সময় তিনি পাড়ি জমান মার্কিন যুক্তরাষ্ট্রে। সেখানে তিনি সম্পাদনা করেন বেশ কয়েকটি সংকলনগ্রন্থ, আফ্রিকান বিভিন্ন লেখকের লেখা নিয়ে। তা ছাড়া তাঁদের ওপর যে-সমস্ত লেখালিখি হয়েছে সেগুলি নিয়েও কয়েকটা সংকলন। শর্ট স্টোরি ইন্টারন্যাশনালসহ নানা জায়গায় প্রকাশিত হয়েছে তাঁর গল্প। তাঁর এই ‘মালদার’ গল্পটি ছাপা হয় এনগুগি ওয়া থিয়োঙ’ও সম্পাদিত জ্যুকায়, সত্তরের দশকে। জ্যুকা পূর্ব আফ্রিকান সৃজনশীল লেখালেখি বিষয়ক একটি পত্রিকা। এ ছাড়াও গল্পটি স্থান পেয়েছে ১৯৮৮-তে প্রকাশিত Valerie Kibera’s pick of the fruitful decade of the mid-1960s to mid-1970s নামের পূর্ব আফ্রিকান একটি গল্পসংকলনে।

পিটার নাজারেথ বর্তমানে যুক্তরাষ্ট্রের আইওয়া বিশ্ববিদ্যালয়ের ইংলিশ অ্যান্ড আফ্রিকান-আমেরিকান ওয়ার্ল্ড স্টাডিজ-এর অধ্যাপক। ”এলভিস অ্যাজ অ্যান্থোলজি” নামের ওই বিশ্ববিদ্যালয়ের এক জনপ্রিয় কোর্স পড়ানোর সুবাদে তিনি মিডিয়ার ব্যাপক নজর কাড়তে সমর্থ হন। জনসংস্কৃতিতে এলভিস প্রিসলির ভূমিকার এক গভীর মিথোলজিক্যাল শিকড় খোঁজার প্রয়াস হিসাবে ডিজাইন করা হয়েছে কোর্সটি।]
</doc>
<doc>
﻿শান্তা আর ক্লাসে থাকতে পারছিল না। কাদার ছাঁচ বানানো, গান, ড্রিল, অক্ষর আর সংখ্যা পরিচয় সব ক্লাস শেষ করে ও রঙ্গিন কাগজ কাটছিল। ঘন্টা বাজার পর যতক্ষণ না টিচার বলেন, “এখন তোমরা বাড়ি যেতে পার” অথবা, “কাঁচি সরিয়ে রেখে অক্ষরগুলো তুলে নাও” ততক্ষণ পর্যন্ত ওকে কাগজ কাটতে হবে। শান্তা সময় জানার জন্য অস্থির হয়ে উঠছিল। ও ওর পাশে বসা বন্ধুকে জিজ্ঞেস করল, “এখন কি পাঁচটা বাজে?”

“হয়তো”, সে উত্তর দিল।

“নাকি এখন ছয়টা বাজে?”

“মনে হয়না” ওর বন্ধু উত্তর দিল, “কারণ ছয়টার সময়ে রাত হয়ে যায়।”

“তোর কি মনে হয় এখন পাঁচটা বাজে?”

“হ্যা।”

“ওহ, আমাকে যেতে হবে। বাবা এতক্ষণে বাসায় এসে যাবে। বাবা বলেছিল আমাকে পাঁচটার মধ্যে তৈরি হয়ে থাকতে। বাবা আজকে সন্ধ্যায় আমাকে সিনেমায় নিয়ে যাবে। আমাকে বাসায় যেতেই হবে।”

কাঁচিটা ফেলে রেখে ও টিচারের কাছে দৌঁড় দিলো। “ম্যাডাম, আমাকে বাসায় যেতে হবে।”

“কেন, শান্তা বাঈ?”

“কারণ এখন পাঁচটা বাজে।”

“তোমাকে কে বলল যে এখন পাঁচটা বাজে?”

“কমলা।”

“এখন পাঁচটা বাজেনা। এখন- তুমি ঐখানের ঘড়িটা দেখতে পাচ্ছ? আমাকে বল তো এখন সময় কত? আমি সেদিন তোমাকে ঘড়ি দেখতে শিখিয়েছিলাম।”

শান্তা একেদৃষ্টে তাকিয়ে থেকে সংখ্যাগুলো সতর্কভাবে গুনে ঘোষণা করল,“এখন নয়টা বাজে।”

টিচার অন্যান্য মেয়েদের ডেকে জিজ্ঞেস করলেন,কে আমাকে ঘড়ির সময়টা বলবে?” ওদের অনেকেই শান্তার সাথে একমত হয়ে বলল যে আসলেই নয়টা বাজে যতক্ষণ না টিচার বললেন,তোমরা শুধু বড় কাটাটা দেখছ। ছোট কাটাটা দেখো, কোথায় ওটা?”

“দুই আর অর্ধেকে।”

“তাহলে কয়টা বাজে?”

“দুইটা আর আরও অর্ধেকটা বাজে।”

“এখন দুইটা পঁয়তাল্লিশ বাজে, বুঝলে? এখন তোমরা সবাই সিটে যাও।” দশ মিনিটের মাথায় শান্তা আবার টিচারের কাছে যেয়ে জিজ্ঞেস করল,“এখন কি পাঁচটা বাজে, ম্যাডাম, কারণ পাঁচটার মধ্যে আমাকে তৈরি হয়ে থাকতে হবে। নাহলে বাবা আমার ওপর রাগ করবে। বাবা আমাকে তাড়াতাড়ি বাসায় ফিরতে বলেছে।”

“কখন?”

“এখন।”

টিচার শান্তাকে যাবার অনুমতি দিলে ও বইখাতা নিয়ে আনন্দে চিৎকার করে ঝড়ের বেগে ক্লাস থেকে বের হয়ে এলো।ও ছুটে বাসায় এসে বইগুলো মাটিতে ছুড়ে ফেলে দিয়ে চিৎকার করে ডাকল, “মা, মা।”

মা পাশের বাসায় তার বান্ধবীর সাথে গল্প করতে গিয়েছিলেন। তিনি সেখান থেকে দৌঁড়ে চলে আসলেন।“তুমি এত তাড়াতাড়ি ফিরলে কেন?” মা জানতে চাইলেন।

“বাবা কি বাসায় এসে গিয়েছে?” শান্তা জিজ্ঞেস করল। কফি কিংবা টিফিন না খেয়ে আগে সে তেরি হতে বসল। ট্রাঙ্ক খুলে ও ওর সবচেয়ে পাতলা ফ্রক আর নিকারটা পড়তে চাইল কিন্তু মা চাইলেন সন্ধ্যার জন্য ওকে লম্বা স্কার্ট আর মোটা কোটটা পরাতে। শান্তা যে কার্ডবোর্ডের সাবানের বাক্সটায় পেন্সিল, ফিতা আর চকের টুকরা রাখে, সেখান থেকে চমৎকার একটা ফিতা বেছে নিলো। জামা নিয়ে মা আর মেয়ের মধ্যে বেশ উত্তপ্ত বাক্-বিতন্ডা হল এবং শেষ পর্যন্ত মাকে হাল ছাড়তেই হল। শান্তা ওর প্রিয় গোলাপি জামাটা পড়ল আর চুলে বেনী করে তাতে একটা ফিতা বাঁধল। তারপর মুখে পাউডার দিয়ে আর কপালে সিঁদুরের টিপ দিয়ে ও বলল, “এখন বাবা বলবে আমি খুব ভাল মেয়ে কারণ আমি তৈরি হয়ে গিয়েছি। তুমি যাচ্ছ না, মা?”

আজকে নয়।”

***

শান্তা ছোট্ট গেটটাতে দঁড়িয়ে রাস্তার দিকে তাকাল।

মা বললেন, “বাবা তো পাঁচটার পরে আসবে। রোদে দাঁড়িয়ে থেকো না। এখন কেবল চারটা বাজে।”

উল্টো দিকের বাড়িগুলোর পেছনে সূর্য যখন অদৃশ্য হয়ে যাচ্ছিল তখন শান্তা বুঝতে পারল অন্ধকার হয়ে যাবে। ও দৌঁড়ে মার কাছে যেয়ে জিজ্ঞেস করল, মা, বাবা কেন এখনও আসছে না?”

আমি কি করে জানব? মনে হয় অফিসের কাজে আটকে গেছে।”

শান্তা মুখ বাঁকালো, “অফিসের লোকগুলোকে আমার ভাল লাগেনা। ওরা খারাপ লোক…।”

ও আবার গেটের কাছে গিয়ে বাইরে তাকাল। মা ভেতর থেকে ডাকলেন, ভেতরে আস শান্তা, অন্ধকার হয়ে যাচ্ছে। ওখানে দাঁড়িয়ে থেকো না।” কিন্তু শান্তা ভেতরে গেলো না। ও গেটে দাঁড়িয়ে থাকল আর তখনই ওর মাথায় অদ্ভুত একটা বুদ্ধি আসল। ও কেন অফিসে যেয়ে বাবাকে নিয়ে তারপর সিনেমায় যায় না? ও চিন্তা করল বাবার অফিস কোথায় হতে পারে। ওর এ সম্পর্কে কোন ধারণা ছিল না।ও প্রতিদিন দেখে বাবা রাস্তার শেষ মাথায় যেয়ে বাঁক ঘোরে। কেউ যদি ওখানে যায়, সে মনে হয় আপনা আপনি বাবার অফিসে পৌঁছে যাবে।ও একবার তাকিয়ে দেখল মা আশেপাশে আছে কিনা, তারপর রাস্তায় নেমে গেল।

***

তখন ছিল গোধূলি। যারা রাস্তায় যাচ্ছিল তাদের সবাইকে বিশাল দেখাচ্ছিল, ঘরের দেয়ালগুলোকে মনে হচ্ছিল অনেক উঁচু আর সাইকেল আর গাড়িগুলোকে দেখে মনে হচ্ছিল যেন সব ওর ওপর এসে পড়বে।

ও রাস্তার প্রায় শেষ মাথায় এসে পড়ল। কিছুক্ষণ পরই রাস্তার বাতিগুলো জ্বলে উঠলো আর পথিকদের ছায়ার মত দেখাতে লাগল। দুবার বাঁক ঘোরার পর শান্তা আর বুঝতে পারলছিল না ও কোথায় ছিল।ও নখ কাঁমড়াতে কাঁমড়াতে রাস্তার শেষ মাথায় এসে বসে পড়ল। ও তখন ভাবছিল কি করে ঘরে ফেরা যায়। ওদের পাশের বাড়ির ভৃত্যটি তখন রাস্তা দিয়ে যাচ্ছিলেন। তাকে দেখে শান্তা উঠে তার সামনে গিয়ে দাঁড়াল।

ওহ, তুমি একা একা এখানে কি করছ?” তিনি জিজ্ঞেস করলেন।

শান্তা জবাব দিল, আমি জানি না। আমি এখানে চলে এসেছি। তুমি কি আমাকে আমাদের বাড়ি নিয়ে যাবে?” এরপর তার পেছন পেছন শান্তা জলদিই বাড়ি পৌঁছে গেল।

***

শান্তার বাবা ভেঙ্কাত রাও সেদিন সকালে অফিসের জন্য রওনা দিতে যাচ্ছিলেন, এমন সময় একটা জাটকা সিনেমার বিজ্ঞাপন ছড়াতে ছড়াতে রাস্তা দিয়ে যাচ্ছিল। শান্তা দৌঁড়ে রাস্তায় এসে একটা বিজ্ঞাপন উঠিয়ে নিয়ে তুলে ধরে জিজ্ঞেস করেছিল,বাবা, তুমি আজকে আমাকে সিনেমায় নিয়ে যাবে?”প্রশ্নটা শুনে ভেঙ্কাত রাওয়ের মনটা খুব খারাপ হয়েছিল। বাচ্চাটা কোন ধরনের আমোদ-প্রমোদ আর জীবনের সাধারণ আনন্দগুলো ছাড়াই বেড়ে উঠছে। তিনি ওকে দুবারও সিনেমায় নিয়ে গিয়েছেন কিনা সন্দেহ । বাচ্চাটাকে তিনি একদম সময় দিতে পারেন না। যেখানে ওর বয়সী অন্যান্য বাচ্চারা পুতুল, জামাকাপড় কিংবা বেড়াতে যাবার সুযোগ সবই পেয়ে যায়, সেখানে শান্তা যেন একদম একা একা, রূঢ়ভাবে বেড়ে উঠছিল।

তিনি তখন তার অফিসের ওপর প্রচন্ড রেগে গিয়েছিলেন। মাসে চল্লিশটা টাকা দিয়ে মনে হয় যেন ওরা তাকে পুরোদস্তুর কিনে ফেলেছে।

***

স্ত্রী-কন্যাকে অবহেলা করার জন্য তিনি নিজেকে ভর্ৎসনা করেছিলেন। এমনকি তার স্ত্রীরও নিজের বন্ধু-বান্ধবের দল থাকতে পারত, আরও অনেক কিছুই থাকতে পারত। সে তো তাও বয়স্ক, কিন্তু শান্তা? কি নীরস, একঘেয়ে ওর জীবনটা! প্রতিটা দিন ওরা তাকে সন্ধ্যা সাতটা-আটটা পর্যন্ত অফিসে আটকে রাখে আর বাসায় ফিরে দেখা যায় শান্তা ঘুমিয়ে পড়েছে। এমনকি রোববারেও ওরা চায় যে সে অফিসে থাকুক। কেন ওরা ভাবে তার কোন ব্যক্তিগত জীবন নেই, নিজের কোন জীবন নেই? বাচ্চাটাকে পার্কে কি সিনেমায় নিয়ে যাবেন, সে সময়টা পর্যন্ত ওরা তাকে দেয়না।তিনি তখন ওদের দেখিয়ে দিতে চেয়েছিলেন যে তিনি তাদের খেলার বস্তু না। হ্যা, প্রয়োজনে তিনি তার ম্যানেজারের সাথে ঝগড়া করার জন্যও প্রস্তুত হয়ে গিয়েছিলেন।

তিনি সিদ্ধান্ত গ্রহণ করে বললেন, “আজ বিকেলে আমি তোমাকে সিনেমায় নিয়ে যাব। পাঁচটায় তৈরি হয়ে থেকো।”

“সত্যি! মা!”, শান্তা চিৎকার করে উঠলো। মা রান্নাঘর থেকে দৌঁড়ে আসলেন।

“বাবা আজ বিকেলে আমাকে সিনেমায় নিয়ে যাচ্ছে।”

শান্তার মা একথা শুনে ব্যঙ্গের হাসি হাসলেন। বাচ্চার কাছে মিথ্যে প্রতিজ্ঞা করোনা…।” ভেঙ্কাত রাও তার দিকে তাকালেন, “বাজে কথা বলোনা। তুমি তো ভাবো একমাত্র তুমিই কথা দিয়ে কথা রাখতে জানো।

তিনি শান্তাকে বললেন, “পাঁচটায় তৈরি থেকো আর আমি এসে তোমাকে নিয়ে যাবো। যদি তুমি তৈরি হয়ে না থাক তাহলে কিন্তু আমি খুব রাগ করব।”

***

তিনি দৃঢ় সংকল্পবদ্ধ হয়ে অফিসে গেলেন। তিনি তার নিয়মিত কাজগুলো করে পাঁচটায় বের হয়ে যাবেন। আর যদি ওরা ওদের পুরানো কৌশলগুলো খাটানোর চেষ্টা করে, তাহলে তিনি বসকে বলবেন, “এই আমার পদত্যাগপত্র। আমার কাছে আমার বাচ্চার আনন্দ আপনার ঐ বাজে কাগজগুলোর চেয়েও অনেক গুরুত্বপূর্ণ।”

সারাদিনই কাগজপত্রগুলো স্রোতের মত তার টেবিলে আসতে থাকল, যেতে থাকল। তিনি সেগুলো পরীক্ষা করলেন, বাছাই করলেন, সাক্ষর করলেন। তাকে বারবার নিজেকে সংশোধন করতে বলা হল, সতর্ক ও অপমান করা হল। তিনি দুপুরে কফির জন্য মাত্র পাঁচ মিনিটের বিরতি পেলেন।

অফিসের ঘড়িতে যখন পাঁচটা বাজল আর অন্যান্য ক্লার্করা চলে যাচ্ছিলেন, তখন ভেঙ্কাত রাও ম্যানেজারের কাছে গিয়ে বললেন, “আমি কি যেতে পারি, স্যার?”

ম্যানেজার তার সামনের কাগজ থেকে মুখ তুলে অবাক হয়ে বললেন, “তুমি!” এটা তো চিন্তাও করা যায় না যে ক্যাশ আর অ্যাকাউন্ট সেকশন পাঁচটায় বন্ধ হয়ে যাবে। তুমি কিভাবে যেতে পারো?”

“আমার কিছু জরুরি ব্যক্তিগত কাজ আছে, স্যার।” ভেঙ্কাত রাও বললেন আর সকাল থেকে আওড়াতে থাকা কথাগুলো ভাবতে থাকলেন: এই যে আমার পদত্যাগপত্র…।” তিনি যেন দেখতে পেলেন শান্তা তৈরি হয়ে দরজায় দাঁড়িয়ে আছে, ব্যাগ্রভাবে অপেক্ষা করছে।

অফিসের কাজের চেয়ে গুরুত্বপূর্ণ আর কিছু থাকতে পারেনা। তুমি তোমার জায়গায় যাও। তুমি জানো আমি কতক্ষণ কাজ করি?” ম্যানেজার জানতে চাইলেন। ম্যানেজার অফিস শুরু হবার প্রায় তিন ঘণ্টা আগে আসতেন আর অফিস শেষ হবার প্রায় তিন ঘণ্টা পর পর্যন্ত থাকতেন, এমনকি রোববারেও। অফিসের ক্লার্করা বলাবলি করত, ওর বউ মনে হয় বাসায় ওকে দেখলেই চাবকাতে থাকে; তাই বুড়ো প্যাঁচাটা অফিসে থাকতে এত ভালবাসে।”

“তুমি কি সেই গরমিলের কারণটা খুঁজে বের করেছো?” ম্যানেজারের প্রশ্ন।

এজন্য আমাকে ২০০টা ভাউচার পরীক্ষা করতে হবে। আমি ভাবছিলাম সেটা কালকে করব।”

“না, না, তা চলবে না। তোমাকে এখনই ভুলটা সংশোধন করতে হবে।”

ভেঙ্কাত রাও মিনমিন করে বললেন, “জ্বি, স্যার” এবং চোরের মত নিজের সিটে যেয়ে বসে পড়লেন।

***

ঘড়িতে ৫:৩০ বাজল। মানে আরও দু’ ঘণ্টা ধরে ভাউচার পরীক্ষা করার মত কষ্টকর কাজটা করতে হবে।অফিসের বাকি সবাই চলে গিয়েছে। শুধু তিনি আর তার সেকশনের আরেকজন ক্লার্ক তখনও কাজ করছিলেন, এবং অবশ্যই ম্যানেজার তো ছিলেনই। ভেঙ্কাত রাও খুব রেগে গেলেন। তিনি মনস্থির করে ফেললেন। তিনি এমন কোন দাস নন যে কিনা নিজেকে মাত্র ৪০ টাকায় বিকিয়ে দিয়েছে। তিনি সহজেই ঔ পরিমাণ টাকা আয় করতে পারেন। আর যদি নাও পারেন, তবুও ক্ষুধার তাড়নে মারা যাওয়াটা বোধহয় বেশি সম্মানজনক।

তিনি একটা কাগজ নিয়ে লিখতে শুরু করলেন: এই আমার পদত্যাগপত্র। আপনারা যদি ভেবে থাকেন যে শুধুমাত্র ৪০ টাকা দিয়ে আপনারা আমার দেহ ও আত্মা কিনে নিয়েছেন তবে আপনারা ভুল ভাবছেন। আমার মনে হয় না খেয়ে মারা যাওয়া আমার ও আমার পরিবারের জন্য সেই তুচ্ছ ৪০ টাকার দাসত্ব করার চেয়ে বেশি ভাল হবে, যে টাকার জোরে আপনি বছরের পর বছর আমাকে বেঁধে রেখেছেন। আমার ধারণা আমার বেতন বাড়িয়ে দেওয়ার বিন্দুমাত্র আগ্রহও আপনাদের নেই। আপনারা নিজেদের জন্য প্রায়ই অনেক কিছু করেন, কিন্তু আমি বুঝিনা কেন আপনারা কালেভদ্রেও আমাদের কথা চিন্তা করেন না। তবে এখন আমার জানার কোনো ইচ্ছাও নেই, যেহেতু আমি পদত্যাগ করছি। আমি যদি সপরিবারে ক্ষুধার জ্বালায় নিঃশেষ হয়ে যাই, তবে প্রার্থনা করি যেন আমাদের অতৃপ্ত আত্মা আপনাদের আজীবন তাড়া করে…।” তিনি চিঠিটা ভাঁজ করে খামে পুরলেন, খামের মুখ আঁঠা দিয়ে আটকালেন, তারপর খামের ওপর ম্যানেজারের নাম লিখে দিলেন। তিনি সিট থেকে উঠে ম্যানেজারের সামনে গিয়ে দাঁড়ালেন। ম্যানেজার হাতে হাতে চিঠিটা পেয়ে গেলেন এবং তার লেখার প্যাডের ওপর রাখলেন।

“ভেঙ্কাত রাও”, ম্যানেজার বললেন, “আমার মনে হয় তুমি এই খবরটা শুনে খুশি হবে। আমাদের অফিসাররা আজ বেতন বাড়ানোর বিষয়টি নিয়ে আলোচনা করছিলেন। আমি তোমার নাম সুপারিশ করেছি এবং তোমার বেতন পাঁচ টাকা বাড়ানোর কথা বলেছি। অর্ডার এখনও পাস হয়নি তাই, আমার মনে হয়, খবরটা আপাতত তোমার নিজের কাছে রাখাটাই ভাল হবে।” ভেঙ্কাত রাও লেখার প্যাডের মাঝে রাখা চিঠিটা প্রায় ছিনিয়ে নিয়ে তাড়াতাড়ি পকেটে ঢুকিয়ে ফেললেন।

“ওটা কিসের চিঠি ছিল?”

“আমি আসলে একটা সাময়িক ছুঠির জন্য আবেদন করেছিলাম, স্যার, কিন্তু আমার মনে হয়…।”

“তুমি তো আগামী দুই সপ্তাহের মধ্যে কোনো ছুটি নিতে পারবে না।”

“জ্বি, স্যার, আমি বুঝতে পেরেছি। এজন্যই আমি আমার দরখাস্ত ফেরত নিচ্ছি।”

“খুব ভালো। তা, তুমি ভুলটা খুঁজে বের করেছো?”

“আমি এখনও খুঁজছি, স্যার। এক ঘণ্টার মধ্যে বোধহয় সেটা বের হয়ে যাবে…।”

***

ভেঙ্কাত রাও বাসায় ফিরতে ফিরতে নয়টা বেজে গেল। শান্তা ততক্ষণে ঘুমিয়ে পড়েছিল। ওর মা বললেন, “ও জামাটা পর্যন্ত বদলাতে চায়নি, এই ভেবে যে যেকোনো সময় তুমি আসবে আর ওকে বাইরে নিয়ে যাবে। ও কিছুই খায়নি। জামা কুঁচকে যাবে সেই ভয়ে শুতেও চায়নি…।”

***

ভেঙ্কাত রাওয়ের মনটা খুব খারাপ হল যখন তিনি দেখলেন শান্তা ঘুমাচ্ছে, তার গোলাপী জামা পরে, চুল বেঁধে, পাউডার দিয়ে… একদম বাইরে যাবার জন্য তৈরি হয়ে।

“ওকে আমি নাইট শো তে নিয়ে যাই না কেন?”

তিনি শান্তাকে আলতো করে ঝাঁকি দিয়ে ডাকলেন, “শান্তা, শান্তা”, শান্তা ঘুমের ঘোরে বিরক্ত হয়ে পা ছুঁড়ে কেঁদে উঠলো। মা “ওকে আর জাগিও না” বলে শান্তাকে আবার ঘুম পাড়িয়ে দিলেন। ভেঙ্কাত রাও কিছুক্ষণ শান্তার দিকে তাকিয়ে রইলেন। তারপর দুঃখিত গলায় বললেন, আমার পক্ষে ওকে আর বাইরে নিয়ে যাওয়া সম্ভব নাও হতে পারে। আসলে, ওরা আমার বেতনটা বাড়িয়ে দিচ্ছে কিনা।”
</doc>
<doc>
﻿দেশের শিক্ষার্থীদের গণিতে দক্ষ করে তোলা এবং সেই সঙ্গে আর্জেন্টিনায় অনুষ্ঠেয় ৫৩তম আন্তর্জাতিক গণিত অলিম্পিয়াডে (আইএমও) যোগদানের জন্য বাংলাদেশ দলের সদস্য বাছাইয়ের লক্ষ্য নিয়ে বাংলাদেশ গণিত অলিম্পিয়াড কমিটির আয়োজনে ডাচ্-বাংলা ব্যাংক-প্রথম আলো গণিত উৎসব ২০১২ ও দশম বাংলাদেশ গণিত অলিম্পিয়াডের কার্যক্রম শুরু হয়েছে। বার্ষিক পরীক্ষার পর ডিসেম্বরের তৃতীয় সপ্তাহে শুরু হবে এবারের লড়াই। বরাবরের মতো এবারের উৎসবের সার্বিক অর্থায়ন ও পৃষ্ঠপোষক আমাদের ব্যাংক—ডাচ্-বাংলা ব্যাংক লিমিটেড, আর ব্যবস্থাপনায় প্রথম আলো। এবার ১৭টি গণিত অঞ্চলে আঞ্চলিক গণিত উৎসব অনুষ্ঠিত হবে। অঞ্চলগুলো হলো চট্টগ্রাম, রাজশাহী, রংপুর, সিলেট, খুলনা, বরিশাল, দিনাজপুর, ময়মনসিংহ, কুষ্টিয়া, যশোর, কুমিল্লা, সিরাজগঞ্জ, নোয়াখালী, গোপালগঞ্জ, খাগড়াছড়ি, ঢাকা-১ ও ঢাকা-২। আঞ্চলিক উৎসবের বিজয়ীরা আগামী ফেব্রুয়ারি মাসে ঢাকায় অনুষ্ঠেয় দশম বাংলাদেশ গণিত অলিম্পিয়াডের চূড়ান্ত পর্বে অংশ নেবে। বাংলাদেশ গণিত অলিম্পিয়াডের সেরাদের নিয়ে আয়োজন করা হবে অষ্টম বাংলাদেশ গণিত ক্যাম্প। গণিত ক্যাম্পের পারফরম্যান্সের ভিত্তিতে গঠিত হবে বাংলাদেশ গণিত দল, যা আগামী জুলাই মাসে আর্জেন্টিনায় অনুষ্ঠেয় আন্তর্জাতিক গণিত অলিম্পিয়াডে যোগ দেবে। এ ছাড়া থাকবে ২৪তম এশীয় প্রশান্ত মহাসাগরীয় গণিত অলিম্পিয়াডে (এপিএমও) অংশগ্রহণের সুযোগ।

ক্যাটাগরি
চারটি ক্যাটাগরিতে গণিত অলিম্পিয়াড অনুষ্ঠিত হবে। 
ক. প্রাইমারি, বাংলা মাধ্যম—তৃতীয় থেকে পঞ্চম শ্রেণী বা সমমান এবং স্ট্যান্ডার্ড-৩ থেকে স্ট্যান্ডার্ড-৫। 
খ. জুনিয়র, বাংলা মাধ্যম—ষষ্ঠ থেকে অষ্টম শ্রেণী বা সমমান এবং স্ট্যান্ডার্ড-৬ থেকে স্ট্যান্ডার্ড-৮। 
গ. সেকেন্ডারি, বাংলা মাধ্যম—নবম, দশম শ্রেণী ও এসএসসি পরীক্ষার্থী বা সমমান এবং ও-লেভেল এবং ও-লেভেল পরীক্ষার্থী।
ঘ. হায়ার সেকেন্ডারি, বাংলা মাধ্যম—একাদশ, দ্বাদশ শ্রেণী ও এইচএসসি পরীক্ষার্থী বা সমমান এবং এ-লেভেল এবং এ-লেভেল পরীক্ষার্থী।

রেজিস্ট্রেশনের খোঁজখবর
সব আঞ্চলিক উৎসবে ‘আগে এলে আগে’ ভিত্তিতে মোট এক হাজার শিক্ষার্থীর রেজিস্ট্রেশন করা হবে। নিবন্ধন চলবে প্রতিদিন বেলা ১১টা থেকে বিকেল পাঁচটা পর্যন্ত। শিক্ষার্থীদের ২০১১ সালে অধীত শ্রেণী অনুসারে তার ক্যাটাগরি নির্ধারিত হবে। বাংলা ও ইংরেজি উভয় মাধ্যমের বেলায় এটি প্রযোজ্য হবে। ব্যক্তিগত পর্যায়ে যে কেউ অংশ নিতে পারবে, তবে রেজিস্ট্রেশন করার সময় শিক্ষার্থীদের নিজ নিজ শিক্ষাপ্রতিষ্ঠানের পরিচয়পত্র, বেতনের রসিদ, ফলাফলের বিবরণী কিংবা এসএসসি পরীক্ষার প্রবেশপত্র—যেকোনো একটি প্রমাণ হিসেবে দেখাতে হবে।
নিচে যোগাযোগের ঠিকানা দেওয়া হলো:

দিনাজপুর: ২ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো অফিস, স্টেশন রোড, হোটেল কণিকার নিচতলা, দিনাজপুর। প্রয়োজনে: মোহাম্মদ আলী (০১৭২১৭৮৬৩১২) ও আশরাফুল আলম সুমন (০১৭৩০৯০৭৫০০)।

রংপুর: ২ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো রংপুর অফিস, আইনজীবী সমিতি ভবন, কাচারী বাজার, রংপুর। প্রয়োজনে: ফোন: ০৫২১-৫১৯৫১ (অফিস) অথবা আরিফুল হক (০১৭১১০৭০৬৭৪) ও সত্যজিত ঘোষ (০১৭১৫৯৪৯৪৪২)।

সিরাজগঞ্জ: ২ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো সিরাজগঞ্জ অফিস, প্রথম আলো অফিস (৩য় তলা) সিরাজী সড়ক, মুক্তারপাড়া, সিরাজগঞ্জ। প্রয়োজনে: এনামুল হক খোকন (০১৭১৩২০১৫৪১) ও আবুল হাসেম (০১৯১৭৩২৯৩৩৩)।

রাজশাহী: ২ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো রাজশাহী অফিস, ২০৯, কুমারপাড়া, বোয়ালিয়া, থানার মোড়, রাজশাহী। প্রয়োজনে: মাসুদ রানা (০১৭২০০৮৪৭১৪) ও শামিম আখতার (০১৭২৫০১৮৫৩৩)।

কুষ্টিয়া: ২ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো কুষ্টিয়া অফিস, ১২৩/১ পলান বক্স রোড (ছয় রাস্তার মোড়), থানাপাড়া, কুষ্টিয়া। প্রয়োজনে: তৌহিদী হাসান (০১৭১৭-৪৪৫৫০৪) ও মনিরুজ্জামান কাজল (০১৭১০২৪২০০৫)।

যশোর: ২ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো যশোর অফিস, সমবায় ইউনিয়ন ভবন, এম এম আলী রোড, যশোর। প্রয়োজনে: ০৪২১-৬৬৮৮২ (অফিস) এবং মনিরুল ইসলাম (০১৭১৭২৫১৬৯৪) ও অলিপ কুমার বিশ্বাস (০১৯১৭৯৯৮০০০)।

খুলনা: ২ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো খুলনা অফিস, ত্রিভিন টাওয়ার (চতুর্থ তলা), ৩/১ কেডিএ এভিনিউ, শিববাড়ি মোড়, খুলনা। প্রয়োজনে: শেখ আবু হাসান (০১৭১৩৪০০৭০৫) ও সজীব কুমার মোহলি (০১৭১৫৯৫১০৩৬)।

গোপালগঞ্জ: ২ ডিসেম্বর শুক্রবার থেকে রেজিস্ট্রেশন শুরু। রেজিস্ট্রেশনের জন্য শিক্ষার্থীদের প্রথম আলোর প্রতিনিধির সঙ্গে যোগাযোগ করতে হবে। বিস্তারিত যোগাযোগ: বন্ধুসভা পাঠাগার, ১৮০ পুরাতন বাজার রোড, গোপালগঞ্জ। প্রয়োজনে: সুব্রত সাহা বাপী (০১৭৪০৫৫২৫৫৫)।

খাগড়াছড়ি: ২ ডিসেম্বর শুক্রবার থেকে রেজিস্ট্রেশন শুরু। রেজিস্ট্রেশনের জন্য শিক্ষার্থীদের প্রথম আলোর প্রতিনিধির সঙ্গে যোগাযোগ করতে হবে। বিস্তারিত যোগাযোগ: খাগড়াছড়ি সরকারি উচ্চবিদ্যালয়, খাগড়াছড়ি। প্রয়োজনে: সৈকত দেওয়ান (০১৫৫০৬০৬০৬৯) ও দুলাল হোসেন (০১৫৫৬৫২৯২৭৭)।

চট্টগ্রাম: ৩ ডিসেম্বর শনিবার থেকে রেজিস্ট্রেশন শুরু। বিস্তারিত যোগাযোগ: প্রথমা, সানমার স্প্রিং গার্ডেন, জামালখান, চেরাগী পাহাড়, চট্টগ্রাম। প্রয়োজনে: আলাউদ্দিন খোকন (০১৭১৬৮৮২৩১৯) ও নূরূল আবরার (০১৭২৬২০৯০৩৩)।

ময়মনসিংহ: ৯ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো ময়মনসিংহ অফিস, রাইয়ান ভিলা, ১৪ সাহেব আলী রোড, নতুন বাজার, ময়মনসিংহ। প্রয়োজনে: কামরুজ্জামান তুহিন (০১৭১১৮২০৬৬১) ও রফিকুল খান হীরা (০১৭১০৬৭৯৭০১)।

বরিশাল: ৯ ডিসেম্বর শুক্রবার থেকে রেজিস্ট্রেশন শুরু। বিস্তারিত যোগাযোগ: প্রথম আলো বরিশাল অফিস, ১৭ প্যারারা রোড (দ্বিতীয় তলা), বরিশাল। প্রয়োজনে: সাইফুর রহমান (০১৭১১৪৭০৭৩৬) ও আপেল মাহমুদ (০১৯১২৫২৬৮৭৯)।

নোয়াখালী: ১৭ ডিসেম্বর শনিবার থেকে রেজিস্ট্রেশন শুরু। বিস্তারিত যোগাযোগ: প্রথম আলো অফিস, টাউন হল মোড়, ফ্ল্যাট রোড (দ্বিতীয় তলা) মাইজদী কোর্ট, নোয়াখালী। ফোন: নিলয় মিলন (০১৭১৩৬১১৬৯২), কামাল হোসেন (০১৮১৮৯০৫৪৫৯)।

কুমিল্লা: ১৭ ডিসেম্বর শনিবার থেকে রেজিস্ট্রেশন শুরু। বিস্তারিত যোগাযোগ: প্রথম আলো কুমিল্লা অফিস, কাজী অহিদুজ্জামান ম্যানশন (তৃতীয় তলা), কান্দিরপাড়, কুমিল্লা। ফোন: মহিউদ্দিন লিটন (০১৭১৭১৪৭৩৭৬) ও মাসুদ রানা জুয়েল (০১৭১৭৫২০০৯২)।

সিলেট: ১৭ ডিসেম্বর শনিবার থেকে রেজিস্ট্রেশন শুরু। যোগাযোগ: প্রথম আলো সিলেট অফিস, অ্যাপেক্স গ্যালারির বিপরীতে, বারুতখানা, সিলেট। ফোন: এন ডি মিথুন (০১৭১৭৮৭০৫৮৬) ও সহিদুজ্জামান পাপলু (০১৭১৭১৪০১৯৩)।

ঢাকা-১ এবং ঢাকা-২: ঢাকা-১ ও ঢাকা-২ রেজিস্ট্রেশনের স্থান ও তারিখ পরে জনানো হবে। প্রয়োজনে: রকিবুল ইসলামের (০১৮১৫২৫৯৪৭৩) সঙ্গে যোগাযোগ করা যাবে।

আঞ্চলিক গণিত উৎসব ও রেজিস্ট্রেশনের তারিখ-সংক্রান্ত যেকোনো পরিবর্তন এবং নতুন তথ্যের জন্য শিক্ষার্থীদের প্রথম আলো এবং রোববারের ‘বিজ্ঞান প্রজন্ম ও গণিত ইশকুল’ পাতায় নজর রাখতে হবে। গণিত অলিম্পিয়াডের নমুনা প্রশ্ন পাওয়া যাবে বাংলাদেশ গণিত অলিম্পিয়াডের ওয়েবসাইটে: www.matholympiad.org.bd
গণিত উৎসব-সংক্রান্ত ব্যাপারে উৎসবের সমন্বয়কারী বায়েজিদ ভূঁইয়ার সঙ্গে (০১৯১৭০৯৩১৯১) যোগাযোগ করা যাবে।
গণিত অলিম্পিয়াড ডেস্ক
</doc>
<doc>
﻿মেলার একটি স্টলে নানা সরঞ্জাম নিয়ে এক মনে কোমর তাঁত বুনছিলেন জয়শ্রী, শিউলি ও প্রিয়াংকা চাকমা। আগ্রহ ভরে তাঁদের ঘিরে দেখছেন দর্শনার্থীরা। তাঁরা রিহা টেক্সটাইলের তাঁতকর্মী। নারী উদ্যোক্তা মনোয়ারা বেগম এ প্রতিষ্ঠানের কর্ণধার। 
কোমর তাঁত প্রদর্শনীর জন্য তাঁরা এসেছেন চট্টগ্রাম উইমেন চেম্বার অব কমার্স অ্যান্ড ইন্ডাস্ট্রি আয়োজিত পঞ্চম আন্তর্জাতিক নারী ক্ষুদ্র ও মাঝারি উদ্যোক্তা পণ্যের মেলা। 
মেলায় অংশ নিতে মনোয়ারা বেগমের মতো বরিশালের লাইজু আক্তার, বান্দরবানের জিংঠাকুং বমসহ দেশের বিভিন্ন প্রান্ত থেকে এসেছেন নারীরা। আবার নগরের মিতা আজহারের মতো অনেক নতুন নারী উদ্যোক্তাও এসেছেন এবারের মেলায়।
মেলায় ঘুরে দেখা গেছে, সারা দিনে মেলার দর্শনার্থী সমাগম কম থাকলেও লোকজনের চাপ বাড়ে সন্ধ্যা থেকে রাত পর্যন্ত। তবে ছুটির দিনগুলোতে ব্যতিক্রম। দর্শনার্থীদের পদভারে মুখরিত হয়ে ওঠে মেলার প্রাঙ্গণ। তবে ধীরে ধীরে মেলা জমে উঠছে। 
বিকেল গড়িয়ে সন্ধ্যা নামতেই বিভিন্ন হস্ত শিল্পের তৈরি পণ্যসামগ্রীর দোকান, গৃহস্থালি তৈজসপত্র, জুয়েলারি, বুটিকস হাউস, বিদেশি প্যাভিলিয়ন ও জুতার দোকানে তরুণী এবং মহিলাদের ভিড় দেখা গেছে। 
মেলা কমিটির চেয়ারম্যান গুলশানা আলী প্রথম আলোকে বলেন, চট্টগ্রাম ছাড়াও দেশের বিভিন্ন জেলার শতাধিক নারী উদ্যোক্তাকে মেলায় অংশগ্রহণের সুযোগ দেওয়া হয়েছে। এর মাধ্যমে তাদের ব্যবসার পরিচিতি ও প্রসার দুটোই ঘটবে। তিনি আরও বলেন, ‘এবারের মেলায় বেশ সাড়া পাচ্ছি। গতবারের সময় বৃষ্টির কারণে তেমন সাড়া পাইনি। আশা করছি, স্কুল-কলেজগুলোর পরীক্ষা শেষ হলেই মেলা আরও জমজমাট হয়ে উঠবে।’
মিতা বুটিকসের কর্ণধার মিতা আজহার বলেন, প্রথমবার মেলায় এসে বেশ সাড়া পাচ্ছি। এখন প্রতিদিন দর্শনার্থী বাড়ছে। হস্তশিল্প ও বুটিকসের স্টলগুলোতে সব ধরনের ক্রেতাদের ভিড় লেগেই থাকে।
তবে কর্তৃপক্ষের প্রচারণার অভাবে মেলা এখনো পুরোপুরি জমছে না বলে অভিযোগ করেন এন মোহাম্মদ প্লাস্টিক কোম্পানির ব্যবস্থাপক এম জি শাকারিয়া। তিনি বলেন, কর্তৃপক্ষের মেলার প্রচারে তেমন কোনো উদ্যোগ চোখে পড়ছে না। বেশির ভাগ মানুষই এখনো এ মেলা সম্পর্কে জানে না। প্রচার যদি হতো তাহলে ক্রেতা আরও বাড়ত। 
১০ নভেম্বর থেকে শুরু হওয়া এ মেলায় বসেছে দেশি-বিদেশি ৩৫০টি স্টল। বিদেশি স্টলের মধ্যে রয়েছে ইরান, ভারত ও পাকিস্তানের। 
বিদেশি এসব প্যাভিলিয়নেও ক্রেতাদের ভিড় ছিল লক্ষণীয়। কলেজ-পড়ুয়া অর্পিতা বড়ুয়া তাঁর বন্ধুদের সঙ্গে নিয়ে এসেছিলেন মেলায়। বিদেশি প্যাভিলিয়নে এসেই তাঁর পছন্দ হয়ে যায় কাশ্মিরী চাদর। অর্পিতার নিজের ও মায়ের জন্য চাদর কেনা দেখে তাঁর বন্ধু রাজনও তাঁর মায়ের জন্য একটি চাদর কেনেন। 
পাকিস্তানি প্যাভিলিয়নের বিক্রেতা মো. মিলন বলেন, শীত চলে আসায় চাদর বিক্রি হচ্ছে বেশি। কাশ্মিরী এসব চাদরের দাম ৩০০ থেকে এক হাজার ৫০০ টাকার মধ্যে। 
এবারের মেলায় শিশুদের বিনোদনের জন্য রয়েছে বিশেষ ব্যবস্থা। শিশুদের বিনোদনের জন্য অস্থায়ী পার্কটি নির্মাণ করেছে ঢাকা থেকে আসা নেপচুন এন্টারটেইনমেন্ট অ্যান্ড অ্যামিউজমেন্ট কোম্পানি লিমিটেড। 
রোলার কোস্টার, রেঞ্জার, স্ট্রাইকিং কার, সুইং চেয়ার, ব্রেক ড্যান্স, জাম্পিং ফ্রগসহ মোট ১৩টি রাইড রয়েছে এখানে। রাইডে চড়তে প্রতিটি টিকিটের মূল্য রাখা হয়েছে ২০ থেকে ৩০ টাকা।
</doc>
<doc>
﻿১৩ মার্চ প্রথম আলোর উদ্যোগে ‘ক্ষুদ্রঋণ ও দারিদ্র্য বিমোচন’ শীর্ষক গোলটেবিল বৈঠক অনুষ্ঠিত হয়। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য এখানে সংক্ষিপ্ত আকারে ছাপা হলো:

যাঁরা অংশ নিলেন
অধ্যাপক রেহমান সোবহান
চেয়ারম্যান, সেন্টার ফর পলিসি ডায়ালগ (সিপিডি)
হোসেন জিল্লুর রহমান
সাবেক উপদেষ্টা, তত্ত্বাবধায়ক সরকার
ড. সিদ্দিক ওসমানী
অধ্যাপক, স্কুল অব ইকোনমিকস, ইউনিভার্সিটি অব আলস্টার, ইউকে 
ড. সালেহউদ্দিন আহমেদ
সাবেক গভর্নর, বাংলাদেশ ব্যাংক ও অধ্যাপক, নর্থ সাউথ বিশ্ববিদ্যালয়
ড. বাকী খলিলী
অধ্যাপক, ফিন্যান্স বিভাগ, ঢাকা বিশ্ববিদ্যালয়
ড. মাহবুব হোসেন
নির্বাহী পরিচালক, ব্র্যাক
ড. সৈয়দ এম হাশেমী
পরিচালক, ব্র্যাক ডেভেলপমেন্ট ইনস্টিটিউট
মোস্তফা কে মুজেরী
মহাপরিচালক, বাংলাদেশ উন্নয়ন গবেষণা প্রতিষ্ঠান (বিআইডিএস)
ড. সাজ্জাদ জহির
পরিচালক, ইকোনমিক রিসার্চ গ্রুপ
এম এম আকাশ
অধ্যাপক, অর্থনীতি বিভাগ, ঢাকা বিশ্ববিদ্যালয়
বিনায়ক সেন
গবেষণা পরিচালক, বাংলাদেশ উন্নয়ন গবেষণা প্রতিষ্ঠান (বিআইডিএস)
সূচনা বক্তব্য
মতিউর রহমান: সম্পাদক, প্রথম আলো
সঞ্চালক
আব্দুল কাইয়ুম: যুগ্ম সম্পাদক, প্রথম আলো

আলোচনা
মতিউর রহমান
বাংলাদেশে ক্ষুদ্রঋণের ইতিবাচক প্রভাব রয়েছে, দারিদ্র্যের হার এখন ৪০ শতাংশের নিচে। এখানে ক্ষুদ্রঋণের বিরাট ভূমিকা রয়েছে বলে অর্থনীতিবিদেরা মনে করেন।
১৯৯০ থেকে ২০০৮ সালের মধ্যে ১৮ বছরে বাংলাদেশের প্রায় ২০ লাখ দরিদ্র পরিবার দৈনিক সোয়া এক ডলারের বেশি (প্রায় ১০০ টাকার ওপর) খরচ করার সামর্থ্য অর্জন করেছে, অর্থাৎ দারিদ্র্যসীমা পার হতে পেরেছে।
নারীর আর্থিক ও সামাজিক ক্ষমতায়নের পথ সুগম হচ্ছে, যা একটি প্রকৃত গণতান্ত্রিক সমাজ বিনির্মাণ, সংকীর্ণতা ও কুসংস্কারমুক্ত চিন্তার প্রসার এবং গ্রামাঞ্চলে মৌলবাদী ধ্যান-ধারণা দূর করার একটি অন্যতম শর্ত সৃষ্টি করছে।
শুধু ঋণ প্রদানই নয়, সেই সঙ্গে উৎপাদনশীল খাতে ঋণের টাকা বিনিয়োগ করে মুনাফা অর্জন ও ঋণ পরিশোধের সক্ষমতা অর্জন সম্পর্কেও পরামর্শ দেওয়া হয়, যা ক্ষুদ্রঋণ প্রদানকারী বেসরকারি সংগঠনগুলো করে থাকে। এখানেই সাধারণ ঋণ কার্যক্রমের সঙ্গে ক্ষুদ্রঋণের পার্থক্য। ক্ষুদ্রঋণ মানুষকে উৎপাদনশীল কার্যক্রমে নিয়োজিত করে, তৃণমূল পর্যায়ে অর্থনীতিতে গতি সঞ্চার করে।
তবে সমস্যাও আছে। সুদের হার বেশি বলে সমালোচনাও রয়েছে। সম্প্রতি মাইক্রোক্রেডিট রেগুলেটরি অথরিটি (এমআরএ) সংশ্লিষ্ট বিভিন্ন মহলের সঙ্গে মতবিনিময় করে সর্বোচ্চ সুদের হার ২৭ শতাংশ নির্ধারণ করেছে।
ক্ষুদ্রঋণ হয়তো দারিদ্র্য চিরতরে দূর করতে পারে না, কিন্তু গরিব মানুষের জীবনমান উন্নয়ন ও দারিদ্র্য নির্মূলের পথে অগ্রসর হওয়ার প্রয়োজনীয় শর্ত সৃষ্টি করে। অনেকে দারিদ্র্যচক্র ভেঙে বেরিয়েও আসে। তা ছাড়া ক্ষুদ্রঋণ শিক্ষা-স্বাস্থ্য-পুষ্টি সমস্যার সমাধানে সহায়তা করে।
ক্ষুদ্রঋণের সমস্যা যেমন আছে, তেমনই সম্ভাবনাও বিপুল। সম্প্রতি দেশে ও দেশের বাইরে ক্ষুদ্রঋণ নিয়ে বেশ কিছু বিতর্ক দেখা যাচ্ছে। আমাদের পার্শ্ববর্তী দেশ ভারতে এ বিতর্ক জোরেশোরে উঠতে দেখা গেছে। সবকিছুর পরও বাংলাদেশের প্রেক্ষাপটে ক্ষুদ্রঋণ একটি গুরুত্বপূর্ণ ভূমিকা রাখছে। অনেক ক্ষেত্রেই ক্ষুদ্রঋণ আমাদের দেশে সফলতা নিয়ে এসেছে। পাশাপাশি বহির্বিশ্বে এর মাধ্যমে অনেক সুনাম আমাদের অর্জিত হয়েছে।
সম্প্রতি দেশে ও বিশ্বে ক্ষুদ্রঋণ নিয়ে যে বিতর্ক সৃষ্টি হয়েছে, এরই পরিপ্রেক্ষিতে আজকের এই গোলটেবিল বৈঠকের আয়োজন। আজকের আলোচনায় আপনাদের বক্তব্যের মাধ্যমে ক্ষুদ্রঋণ নিয়ে মানুষের মনে যেসব প্রশ্নের সৃষ্টি হয়েছে সে সম্পর্কে স্পষ্ট ধারণা পাবে তারা। আলোচনার শুরুতে বাংলাদেশ উন্নয়ন গবেষণা প্রতিষ্ঠানের (বিআইডিএস) গবেষণা পরিচালক বিনায়ক সেনকে অনুরোধ করব বলার জন্য।

বিনায়ক সেন
ক্ষুদ্রঋণ ও দারিদ্র্য বিমোচন সম্পর্কে বলতে গিয়ে কেন ‘গোড়ার কথা’য় ফিরে যেতে হচ্ছে? সত্যের ওপর কারও একচেটিয়া অধিকার (মনোপলি) নেই, বিশেষজ্ঞদেরও নেই। তার পরও কেন বিশেষজ্ঞদের দ্বারস্থ হওয়া, সে প্রশ্ন উঠতেই পারে। সাম্প্রতিককালে ক্ষুদ্রঋণ নিয়ে কতগুলো অভিযোগ শুনতে পাওয়া গেছে, যার সঙ্গে গবেষণালব্ধ পেশাগত জ্ঞানের মিল খুঁজে পাওয়া ভার। বর্তমান পরিস্থিতিতে ক্ষুদ্রঋণ নিয়ে হালকা আলোচনাই প্রধান ধারা হলে তা হবে খুবই দুঃখজনক। এযাবৎ ক্ষুদ্রঋণ নিয়ে অসংখ্য গবেষণাপত্র দেশে-বিদেশে রচিত হয়েছে। সেসব গবেষণার আলোকে প্রচণ্ডভাবে নিস্পৃহ, নির্মোহ ও তলদর্শী আলোচনা করার তাগিদ থেকে আমরা আজকের এই সংলাপে অংশগ্রহণের প্রয়োজনীয়তা অনুভব করেছি। ওপর-ভাসা ধ্যান-ধারণার ‘জনতুষ্টি জ্ঞান’ ও পেশাগত জ্ঞানের মধ্যে ব্যবধান কমিয়ে আনা এর একটি বড় লক্ষ্য। সে কারণে আমাদের সীমিত উদ্দেশ্য—ক্ষুদ্রঋণ ও দারিদ্র্য বিমোচন সম্পর্কে গবেষণাপত্রাদি থেকে আমরা যতটুকু জানি, তা যথাযথভাবে জনসমক্ষে তুলে ধরা। কাজটি করা গবেষক-অর্থনীতিবিদদের সামাজিক ও নৈতিক দায়িত্ব।
গত ১০ বছরে উন্নত দেশগুলোয় উন্নয়ন অর্থনীতি শুধু নয়, অর্থশাস্ত্রের এমন কোনো সিরিয়াস-ধর্মী পাঠ্যবই (গ্র্যাজুয়েট ও আন্ডার গ্র্যাজুয়েট পর্যায়ে) পাওয়া যাবে না, যেখানে অন্তত একটি অধ্যায় বা পরিচ্ছেদ নেই ক্ষুদ্রঋণের ওপর। তাত্ত্বিকভাবেই ক্ষুদ্রঋণ সম্পর্কে বহির্বিশ্বে ও এ দেশে শিক্ষার্থীদের পড়ানো হয়ে থাকে। অর্থাৎ ক্ষুদ্রঋণসংক্রান্ত তত্ত্বসমুদয় কোনো ভুঁইফোড় বিষয় নয়। গবেষণালব্ধ জ্ঞান ক্রমে পরিপক্ব ও পরিশীলিত হলেই তা কেবল পাঠ্যবইয়ের পাতায় স্থান পায়।
কোনো সিরিয়াস একাডেমিক গবেষণাপত্রেই এই দাবি করা হয়নি যে ক্ষুদ্রঋণের মাধ্যমেই কেবল দারিদ্র্য দূরীকরণ সম্ভব। বরং যেটা দেখানো হয়েছে, দারিদ্র্য দূরীকরণে ক্ষুদ্রঋণ একটি সহায়ক হাতিয়ার। বিভিন্ন গবেষণাপত্রে যেটা বলা হয়েছে, তাকে কয়েকটি ভাগে বিন্যস্ত করা যায়। 
প্রথম ভাগ: ক্ষুদ্রঋণ হচ্ছে দরিদ্রদের জন্য একটি ‘টেকসই’ ব্যাংকিং-ব্যবস্থা। ক্ষুদ্রঋণের সবচেয়ে বড় অবদান হলো, এটি প্রথাগত ব্যাংকিং-ব্যবস্থা যাদের কাছে পৌঁছাতে পারে না, সেই জামানতবিহীন নিঃস্ব গোষ্ঠীর কাছে ব্যাংকিংসেবা পৌঁছে দেয়। এর থেকে প্রমাণিত হয়েছে, গরিবেরাও ঋণ পাওয়ার উপযুক্ত। প্রায় দুই কোটি পরিবার ক্ষুদ্রঋণ নিয়ে থাকে। একাধিক সংস্থা থেকে যাঁরা ঋণ নেন, তাঁদের সংখ্যা সামঞ্জস্য করে এই হিসাব করা হয়েছে। দরিদ্রদের ব্যাংকিং-চাহিদা মেটানোর একটি সাসটেইনেবল সিস্টেম প্রতিষ্ঠা করাই ক্ষুদ্রঋণের সবচেয়ে বড় কৃতিত্ব। সাসটেইনেবল বা ‘টেকসই ব্যাংকিং সার্ভিস’ শব্দবন্ধের ওপর আমরা জোর দিতে চাই। ব্যবস্থাটি টেকসই এই অর্থে যে তা এনজিও, বেসরকারি ও সরকারি যেকোনো খাতেই প্রয়োগ সম্ভব এবং যেকোনো ভৌগোলিক, অর্থনৈতিক পরিসরেই পরিচালিত হওয়া সম্ভব। ক্ষুদ্রঋণের ছকের আদি প্রাণপুরুষ গ্রামীণ ব্যাংকের অধ্যাপক মুহাম্মদ ইউনূসের দ্বারা এই মডেল উদ্ভাবিত হলেও পরে তা যেমন বিভিন্ন এনজিও গ্রহণ করেছে, তেমনই অনুসৃত হয়েছে বিভিন্ন সরকারি ঋণ কার্যক্রমের ভেতরেও। বাংলাদেশে এই কার্যক্রম ক্ষুদ্রঋণের মূলধারার প্রতিষ্ঠান ‘মুনাফার ভিত্তিতে নয়’ (নট ফর প্রফিট)—এ ভিত্তিতে পরিচালনা করে আসছে। বাংলাদেশের বাইরে অন্যত্র (যথা—ভারতে বা লাতিন আমেরিকায়) ‘মুনাফার ভিত্তিতে’ (ফর প্রফিট) পরিচালিত করছে, সে রকম ব্যক্তি খাতের উদ্যোগেও ক্ষুদ্রঋণ মডেল অনুসৃত হয়েছে। চীন থেকে আমেরিকায়, তৃতীয় বিশ্ব থেকে উন্নত বিশ্ব—অর্থনৈতিক, ভৌগোলিক ও সাংস্কৃতিক ফারাক থাকা সত্ত্বেও ক্ষুদ্রঋণের মডেল চালু হয়েছে এবং সেসব কার্যক্রম সম্প্রসারিত হয়েছে। এটি মডেলটির ‘টেকসই’ দিকের প্রতি নির্দেশ করে।
দ্বিতীয় ভাগ: দারিদ্র্য দূরীকরণে ক্ষুদ্রঋণের অবদান। ক্ষুদ্রঋণ শুধু দরিদ্রদের জন্য টেকসই ব্যাংকিং-ব্যবস্থাই নয়, এটি দারিদ্র্য দূরীকরণেও প্রত্যক্ষ ও পরোক্ষভাবে ভূমিকা রেখেছে। গত তিন দশকে বিভিন্ন গবেষণাপত্রের একটি প্রধান ঝোঁক ছিল এই প্রত্যক্ষ ও পরোক্ষ ভূমিকা বা অবদানকে স্পষ্ট করার ওপর। ক্ষুদ্রঋণ কীভাবে অকৃষি খাতনির্ভর হয়ে পরিচালিত হচ্ছে, কীভাবে কৃষি খাতের প্রাতিষ্ঠানিক ব্যবস্থায় তা পরিবর্তন আনছে, কীভাবে শ্রমের বাজারের ওপর প্রভাব রাখছে—এসবই এই আলোচনার অংশ। এখানে আজ যেসব বিশেষজ্ঞ সমবেত হয়েছেন, তাঁরা সবাই কোনো না কোনো পর্যায়ে এ নিয়ে গবেষণা করেছেন, যা আজকের আলোচনায় উঠে আসবে বলে আশা করছি। এখানে যেটা যোগ করা দরকার তা হলো, প্রথমত, ক্ষুদ্রঋণের অবদান আলোচনার জন্য শুধু দারিদ্র্যরেখাকেন্দ্রিক (পোভার্টি লাইন) ভাবনাই যথেষ্ট নয়। দারিদ্র্যরেখার ওপর ক্ষুদ্রঋণের সুবিধাভোগীদের অংশ ‘কতটা পরিমাণে উঠে গেল’ সে রকম সংখ্যাতাত্ত্বিক বিচারের জন্য সাবধানতা অবলম্বন প্রয়োজন। এর কারণ, ক্ষুদ্রঋণ যাঁরা পাচ্ছেন, তাঁদের সংখ্যাগরিষ্ঠ অংশই প্রথমাবধি দারিদ্র্যরেখার অনেক নিচে বাস করছিলেন। ফলে ক্ষুদ্রঋণের সুবিধা নিয়ে তাঁদের অনেকে দারিদ্র্যরেখা অতিক্রম করতে না পারলেও দারিদ্র্যের ভেতরে থেকেও তাঁদের আয় বা ভোগ বা সম্পদ বাড়াতে পেরেছেন। শুধু দারিদ্র্যরেখাকেন্দ্রিক ‘হেডকাউন্ট ইনডেক্স’-এর সংখ্যাতাত্ত্বিক পরিমাপে তা ধরা না-ও পড়তে পারে। এ জন্য বিভিন্ন গবেষণাপত্রে ইনকাম মবিলিটির নানা সূচক (যথা—‘পোভার্টি গ্যাপ’ সূচক এবং ‘দারিদ্র্যের তীব্রতা’ সূচক) ব্যবহূত হয়ে আসছে। দ্বিতীয়ত, দারিদ্র্য দূরীকরণের ক্ষেত্রে ক্ষুদ্রঋণের অবদান যথাযথভাবে পরিমাপ করার জন্য চাই একই ক্ষুদ্রঋণগ্রহীতা পরিবারকে কালানুক্রমে পর্যবেক্ষণ করা। অর্থাৎ চাই ‘প্যানেল ডেটা’। তা ছাড়া চাই, যারা ক্ষুদ্রঋণ পায়নি, সেসব পরিবারকেও কালানুক্রমে অনুসরণ করা অর্থাৎ দরকার যথাযথ ‘কন্ট্রোল’। এভাবেই ক্ষুদ্রঋণের সুবিধাভোগী ও সুবিধাভোগী নয় এমন পরিবারের তুলনামূলক বিচারপূর্বক উপসংহারে আসা যাবে দারিদ্র্য বিমোচনে ক্ষুদ্রঋণ প্রকৃতপক্ষে অবদান রাখতে পেরেছে কি না। বাংলাদেশের ক্ষেত্রে এ রকম কয়েকটি প্যানেল স্টাডিজের বিশ্লেষণ থেকে এটা দেখা গেছে, দারিদ্র্য দূরীকরণেও ক্ষুদ্রঋণের অবদান ছিল তাৎপর্যপূর্ণ। মাহবুব হোসেন পরিচালিত জরিপের ভিত্তিতে এক হিসাবে দেখা যাচ্ছে, ১৯৮৮-২০০৭ কালপর্বে গ্রামীণ দারিদ্র্য প্রতিবছর ১ শতাংশ হারে কমেছে। দারিদ্র্য মোট যতটুকু কমেছে, তার অন্তত এক-চতুর্থাংশ কমেছে কেবল ক্ষুদ্রঋণের কল্যাণে। আলোচকেরা নিশ্চয়ই এর ওপর আলোকপাত করবেন।
তৃতীয় ভাগ: ক্ষুদ্রঋণ দরিদ্র মানুষের সামাজিক উন্নয়নে অবদান রাখছে। শুধু দারিদ্র্য নয়, দরিদ্রের শিক্ষা, স্বাস্থ্য ও ক্ষমতায়নের ক্ষেত্রে ক্ষুদ্রঋণের অবদানপ্রাপ্ত গবেষণাপত্রাদির অভিনিবেশের বিষয় ছিল। এ দেশে ক্ষুদ্রঋণগ্রহীতার এক বিপুল ও সংখ্যাগরিষ্ঠ অংশ নারী। শুধু এই নিরিখেই নারীর সামাজিক বিকাশে ক্ষুদ্রঋণের ভূমিকা বিশেষভাবে লক্ষ করার মতো। রক্ষণশীল অনেক চোখরাঙানি উপেক্ষা করে ক্ষুদ্রঋণের নারীরা ঘরের বাইরের জগতে পা ফেলতে শুরু করেছেন। এমনকি যখন নারীদের নেওয়া ঋণ পরিবারের পুরুষ সদস্যরা নিয়ে ব্যবহার করেছেন, তাতেও গৃহে ও গৃহের বাইরে নারীদের মর্যাদা বেড়েছে, ‘ভয়েস’ ও ‘প্রভাব’ বেড়েছে তাঁদের। আশির দশকের গোড়ার দিকে গ্রামীণ ব্যাংক পরিচালিত ক্ষুদ্রঋণ কার্যক্রমের অর্ধেক ছিল নারী। নব্বইয়ের দশকের গোড়ায় এই অংশ বেড়ে দাঁড়ায় প্রায় ৯০ শতাংশে। গ্রামীণ ব্যাংক ও তার দেখাদেখি মূলধারার অন্যান্য ক্ষুদ্রঋণ প্রতিষ্ঠানেও নারীকেই ক্ষুদ্রঋণের এজেন্সি বা চালিকাশক্তি হিসেবে দাঁড় করায়। ক্ষুদ্রঋণ কার্যক্রমের অংশ হিসেবে স্বাস্থ্য ও শিক্ষাসচেতনতা বৃদ্ধিও ছিল একটি আবশ্যিক উপকরণ। এর ফলে তুলনামূলকভাবে ক্ষুদ্রঋণের সুবিধাভোগী পরিবারে জন্মনিয়ন্ত্রণের হার, ছাত্রছাত্রীদের শিক্ষার হার ও শিশুপুষ্টি বেড়েছে। কমেছে শিশু ও মাতৃমৃত্যুর হার। বাংলাদেশে আয়ের বিচারে অপেক্ষাকৃত অনগ্রসর এলাকায়ও (যেমন—রাজশাহী বিভাগে) এটা দেখা গেছে। বিভিন্ন গবেষণাপত্র থেকে ক্ষমতায়নের এসব প্রবণতা স্পষ্ট।
যে বিষয়টি নিয়ে প্রায়ই আলোচনা হয়, ক্ষুদ্রঋণে উত্তরণের (গ্র্যাজুয়েশন) বিষয়টি কীভাবে ধরতে পারি। গবেষণাপত্রাদি থেকে এটাও দেখা গেছে, ক্ষুদ্রঋণের মাধ্যমে অর্থনৈতিক সচলতা অর্জন করে ক্রমশ একটি গোষ্ঠী ক্ষুদ্র প্রতিষ্ঠানের জন্য ঋণ নিয়েছে এবং ক্ষুদ্র প্রতিষ্ঠান (মাইক্রো-এন্টারপ্রাইজ) কার্যক্রম প্রতিষ্ঠা করেছে। প্রথাগত ক্ষুদ্রঋণ কার্যক্রম মূলত আত্মকর্মসংস্থানমূলক এবং বেশির ভাগ ক্ষেত্রে এটি কোনো পরিবারের একমাত্র বা প্রধান আয়ের উৎস নয়, বরং একটি ‘বাড়তি আয়ের’ উৎস কেবল। গড়পড়তায় ক্ষুদ্রঋণের পরিমাণ যেখানে পাঁচ থেকে ১০ হাজার টাকা, ক্ষুদ্র প্রতিষ্ঠানের (মাইক্রো-এন্টারপ্রাইজ) ঋণের পরিমাণ সেখানে হয়তো ৪০ থেকে ৭০ হাজার টাকা। সবাই অবশ্য এই উত্তরণ ঘটাতে পারেননি। সবাই এই উত্তরণ ঘটাতে পারবেন, সেটা আশা করাও যুক্তিসংগত নয়—কেননা, সবারই সমান মাত্রার ‘এন্ট্রাপ্রেনিউরশিপ’ অর্জনের গুণ নেই। তার পরও অধ্যাপক ওয়াহিদউদ্দিন মাহমুদের এক হিসাবে, এ দেশের প্রায় দুই কোটি ক্ষুদ্রঋণগ্রহীতা পরিবারের প্রায় ৮ শতাংশ মাইক্রো-এন্টারপ্রাইজ ঋণ নিয়েছে। এসব মাইক্রো-এন্টারপ্রাইজে যদি তিন-চারজনের কর্মসংস্থান ঘটে, তাহলেও এতে যে কর্মসংস্থানের সৃষ্টি হয়, তা দেশের মোট শ্রমশক্তির ১৮ থেকে ২০ শতাংশ। অর্থাৎ মজুরি কর্মসংস্থানের নিরিখেও ক্ষুদ্রঋণের উত্তরসূরি ক্ষুদ্র প্রতিষ্ঠানের ভূমিকা তাৎপর্যপূর্ণ হয়ে উঠেছে। এরই মধ্যে আমরা জানি, অর্থনৈতিক প্রবৃদ্ধির সঙ্গে সঙ্গে মজুরি শ্রমভিত্তিক কর্মসংস্থান প্রধান ভূমিকা দেশে দেশে পালন করে আসছে। সে ক্ষেত্রে বর্তমানের প্রবণতাকে আরও বলিষ্ঠ করে তুলতে পারলে ভবিষ্যতের অর্থনৈতিক প্রবৃদ্ধিতে ক্ষুদ্র ও মাঝারি প্রতিষ্ঠানের (এসএমই) ভূমিকাকে আরও বেগবান করে তোলা সম্ভব। আমরা আশা করছি, আজকের আলোচনায় এ বিষয়গুলোও স্থান পাবে। কোন ‘নিয়ত’ থেকে আমরা এ ধরনের বিতর্কে অংশ নেব, তা বিতর্কের বিষয়বস্তু থেকে কম গুরুত্বপূর্ণ বিবেচনা নয়।
তবে ক্ষুদ্রঋণ সম্পর্কে কয়েকটি বিতর্ককে আমরা অস্বীকার করতে পারি না। ক্ষুদ্রঋণসংক্রান্ত মূল বিতর্ক দানা বাঁধছে অন্যখানে। এর মধ্যে রয়েছে এসব কার্যক্রমের সুদের হার বা সার্ভিস চার্জের প্রসঙ্গ, এসব কার্যক্রমের পরিচালনা ব্যয়ের প্রসঙ্গ, এসব কার্যক্রমের সঙ্গে সরকারি বিভিন্ন সামাজিক নিরাপত্তা কর্মসূচির আন্তসম্পর্ক এবং সবশেষে ক্ষুদ্রঋণের সঙ্গে সামগ্রিক অর্থনৈতিক প্রবৃদ্ধির সম্পর্ক। এসব বিতর্কে প্রবেশের আগে বিতর্কের দৃষ্টিভঙ্গিটি প্রথমে আলোচিত হওয়া প্রয়োজন।
এক. ক্ষুদ্রঋণের সুদের হার নির্ণয়ের সঙ্গে জড়িয়ে আছে পরিচালনা ব্যয়ের প্রসঙ্গ। অনেকেই বলেছেন, ক্ষুদ্রঋণের সুদের হার আরও কমিয়ে আনা উচিত। যেহেতু বৃহৎ ঋণের পরিচালনার চেয়ে নিবিড় তদারকির কারণে ক্ষুদ্রঋণের পরিচালনা ব্যয় বেশি পড়ে, এতে করে সুদের হার কমানোর বিষয়টি পরিচালনা ব্যয়ের সঙ্গে জড়িয়ে পড়ে। ক্ষুদ্রঋণ কার্যক্রমের পরিচালনা ব্যয়ের বড় অংশ যদি সরকার ভর্তুকি দিতে রাজি হয়, তাহলে এর সুদের হার অনেকখানি, এমনকি জিরো ইন্টারেস্ট রেটের কাছাকাছি পর্যন্ত কমিয়ে নিয়ে আসা সম্ভব। এর কারণ, অন্যান্য দেশের সঙ্গে তুলনা করে দেখা গেছে, এ দেশে মূলধারার ক্ষুদ্রঋণ কার্যক্রম পরিচালনাকারী সংস্থাগুলো (গ্রামীণ ব্যাংক, ব্র্যাক, আশা প্রভৃতি) পরিচালনা ব্যয়ের নিরিখে তুলনামূলকভাবে দক্ষ (ইফিশিয়েন্ট)। সুতরাং সংস্থা পর্যায়ে পরিচালনা ব্যয় কমানোর খুব একটা অবকাশ এখানে নেই। ফলে পরিচালনা ব্যয় কমিয়ে এনে সুদের হার কমানোর অবকাশও এ দেশে কম, যদি না সরকার এ ক্ষেত্রে এগিয়ে আসে ভর্তুকির সহায়তা দিতে। 
দুই. ক্ষুদ্রঋণ কার্যক্রমে সুদের হার কিছুটা বেশি হওয়ার একটি বড় কারণ হলো, এ ক্ষেত্রে মূলধারার ক্ষুদ্রঋণ কর্মসূচিগুলো কিছুটা ‘মার্জিন’ তুলে রাখে স্বাস্থ্যবিমা, শিক্ষা এবং ঋণ কার্যক্রম সম্প্রসারণের জন্য। যেহেতু বাংলাদেশে এখনো সর্বজনীন স্বাস্থ্যবিমা চালু হয়নি এবং নানা স্তরে শিক্ষার সুযোগও সবার জন্য চালু হয়নি, সেহেতু এখানে সরকারের একটি কার্যকর ভূমিকা গ্রহণ ছাড়া এ রকম ‘মার্জিন’ আকস্মিকভাবে উঠিয়ে নেওয়া সামাজিকভাবে অভিপ্রেত নয়। 
তিন. অনেক সময় বলা হয়, বছরের পর বছর ক্ষুদ্রঋণ দেওয়ার পরও কেন গরিবি অবস্থার নাটকীয় পরিবর্তন হলো না। এই যুক্তিটিও তলিয়ে দেখার। প্রথমত, আগেই বলা হয়েছে, ক্ষুদ্রঋণ দরিদ্র পরিবারের জন্য ‘বাড়তি আয়’-এর উৎস কেবল। এই আয় ‘বাড়তি’ হলেও গরিবদের জন্য সংকট মোচনে অত্যন্ত জরুরি এবং সময় সময় তা ক্ষুধা ও অস্তিত্ব রক্ষার সংগ্রামে নির্ধারক ভূমিকা পালন করে থাকে। একে কোনোভাবেই ছোট করে দেখা যায় না। স্থায়িত্বশীল দারিদ্র্য দূরীকরণের পথে ক্ষুদ্রঋণ এভাবে একটি ‘মঞ্চ’ (প্লাটফরম) তৈরি করে দেয়, যার ওপর দাঁড়িয়ে গরিবদের পক্ষে অন্যান্য বিনিয়োগ সিদ্ধান্ত নেওয়া সম্ভব হয়ে ওঠে। দ্বিতীয়ত, সরকার নিজেও প্রতিবছর উন্নয়ন বাজেটের অধীনে প্রায় ৩০ হাজার কোটি টাকা খরচ করছে, যার মধ্যে ২৭ হাজার কোটি টাকা ব্যয় হচ্ছে (অন্তত খাতাপত্রে) ‘প্রত্যক্ষ দারিদ্র্য দূরীকরণ’ কর্মসূচির পেছনে। বছরের পর বছর এত বিপুল পরিমাণ অর্থ খরচ করেও সরকারি উন্নয়ন বাজেট কেন গরিবি অবস্থার নাটকীয় পরিবর্তন করতে পারল না—এ প্রশ্ন সরকারের ক্ষেত্রেও উঠতে পারে। এখানে স্মরণ করা যেতে পারে, সরকারি সামাজিক বেষ্টনী সর্বোচ্চ কেবল ১০ শতাংশ পরিবারের কাছে পৌঁছাতে পেরেছে। লক্ষণীয়, ক্ষুদ্রঋণ খাত বাবদ বছরে ১৭ হাজার কোটি টাকা চক্রায়িত তহবিল হিসেবে দেওয়া হচ্ছে, অর্থাৎ বছর বছর তা ব্যবহূত হচ্ছে; পক্ষান্তরে সরকারের উন্নয়ন ব্যয় মূলত এককালীন ব্যয়। ক্ষুদ্রঋণ তহবিলের একাংশ আসছে পিকেএসএফ (সরকার) থেকে, কিছুটা আসছে দাতাদের কাছ থেকে, আর প্রায় এক-তৃতীয়াংশ বা এক-চতুর্থাংশ আসছে ঋণগ্রহীতাদের ‘নিজস্ব সঞ্চয়’ থেকে। গ্রামীণ ব্যাংক ও ব্র্যাকের ক্ষেত্রে এই ‘নিজস্ব সঞ্চয়’-এর পরিমাণ তুলনামূলক আরও বেশি (প্রায় ৫০-৬০ শতাংশ)। কেননা, এসব কার্যক্রম অন্যান্যের তুলনায় আরও আগে শুরু হয়েছিল। গরিবেরা যে নিজেরাও সঞ্চয় করতে পারে এবং উত্তরোত্তর তারা প্রাতিষ্ঠানিক সঞ্চয়ে অভ্যস্ত হচ্ছে—এটা বাংলাদেশের আর্থিক খাতের একটি উল্লেখযোগ্য সংযোজন। এর জন্য কিছুটা কৃতিত্ব ক্ষুদ্রঋণ দাবি করতেই পারে। মোদ্দাকথা, ক্ষুদ্রঋণকে সরকার পরিচালিত সামাজিক বেষ্টনী-ব্যবস্থার বিপরীতে দাঁড় না করিয়ে পরস্পরকে প্রতিদ্বন্দ্বী হিসেবে দেখার এখানে সুযোগ নেই—উভয়ের মধ্যে আন্তসম্পর্ক আরও ঘনিষ্ঠ করা এবং উভয়ের সামর্থ্য আরও বৃদ্ধি করা প্রয়োজন। এ ব্যাপারে সংশ্লিষ্ট পলিসি-প্রণেতাদের স্বচ্ছ দৃষ্টিভঙ্গি নেওয়া কাম্য।
ক্ষুদ্রঋণের বিকল্প (সাবস্টিটিউট) সরকারি সামাজিক বেষ্টনী কর্মসূচি নয়। বরং মহাজনি ঋণই হচ্ছে ক্ষুদ্রঋণের সাবস্টিটিউট। গবেষণাপত্রাদির একটি সাধারণ (কমন) পর্যবেক্ষণ হলো, ক্ষুদ্রঋণ যেখানে গেছে, সেখানেই তা মহাজনি ঋণের পরিধি সংকুচিত করেছে। সিডরের (২০০৭) সময় একপর্যায়ে সিডর এলাকায় ক্ষুদ্রঋণ সংস্থার কার্যক্রমকে নিরুৎসাহিত করা হয়েছিল। পরে দেখা গেছে, এর সুযোগ নিয়েছে মহাজনি ঋণ। মাসিক সুদের হারে বিরাট পার্থক্য ছাড়াও এই দুই ব্যবস্থার অভিপ্রায়ে মৌলিক পার্থক্য রয়েছে। ক্ষুদ্রঋণ কার্যক্রম চায় না যে গরিবেরা ঋণখেলাপি হোক। পক্ষান্তরে, মহাজন এটা চায়। কেননা, গরিবেরা ঋণখেলাপি হলে তারই লাভ—সে সেখানে বেগার শ্রম, আগাম শ্রম, আগাম ফসল বিক্রির সুবিধা নিতে পারবে। সুতরাং ক্ষুদ্রঋণের বিরুদ্ধে যখন ঋণখেলাপিদের কাছ থেকে প্রয়োজন হলে ‘চাল খুলে নেওয়া’র অভিযোগ শোনা যায়, তার পেছনে রয়েছে ঋণ-শৃঙ্খলা আরোপের তাগিদ। অন্যদিকে মহাজন নিজেই ঋণখেলাপির প্রবণতাকে উৎসাহিত করে। এ কারণে মহাজনি ঋণের সঙ্গে ক্ষুদ্রঋণের মিল খোঁজার চেষ্টা তাত্ত্বিক বা যৌক্তিক নিরিখে অন্যায় ও অযৌক্তিক তুলনা ছাড়া কিছু নয়। এ ব্যাপারেও সংশ্লিষ্ট পলিসি-প্রণেতাদের দৃষ্টি আরও নির্মোহ ও আরও স্বচ্ছ হওয়া প্রয়োজন।
ক্ষুদ্রঋণ মডেলের প্রভাব সরকারি কার্যক্রমের ক্ষেত্রেও শুভ প্রভাব বয়ে নিয়ে আসতে পারে। ক্ষুদ্রঋণের জামানতবিহীন ব্যবস্থা পরিচালিত হচ্ছে আস্থার ওপর ভিত্তি করে, এককথায় সামাজিক পুঁজির ওপর ভিত্তি করে। প্রতিবছর ১৭ হাজার কোটি টাকার সমতুল্য ‘ঘূর্ণায়মান ঋণ তহবিল’ পরিচালিত হচ্ছে কেবল এ আস্থার ওপর দাঁড়িয়ে। বাংলাদেশের মতো দুর্নীতিগ্রস্ত দেশে এই বিপুল পরিমাণ আর্থিক ট্রানজেকশনের ক্ষেত্রে বিচ্ছিন্ন কিছু ঘটনা ছাড়া কোনো ‘লিকেজ’ বা দুর্নীতি পরিলক্ষিত হয়নি। গ্রুপের সামনে, সামাজিকভাবে উন্মুক্ত পরিবেশে, ঋণ দেওয়া ও আদায়ের প্রক্রিয়ায় থাকে যেমন স্বচ্ছতা, তেমনই থাকে সামাজিক চাপ ও দায়বদ্ধতা। স্বচ্ছতা, সামাজিক চাপ ও দায়বদ্ধতা এবং আস্থাই ক্ষুদ্রঋণ কার্যক্রমের চালিকাশক্তি। সম্প্রতি বাংলাদেশ ব্যাংকের উদ্যোগে উন্মুক্ত সভা ডেকে কৃষিঋণ বণ্টনের যে প্রথা চালু হয়েছে, এতে করে ক্ষুদ্রঋণের থেকে স্বচ্ছতা ও সামাজিক পুঁজির ধারণার প্রয়োগ করা হয়েছে। এতে করে সরকারেরই লাভ হয়েছে। ক্ষুদ্রঋণের ভিত্তি যে আস্থা, সেটাকে কোনোভাবেই অপপ্রচারের মাধ্যমে বা বিরূপ দৃষ্টিভঙ্গিকে প্রশ্রয়ের মাধ্যমে ক্ষতিগ্রস্ত করা সমীচীন হবে না কোনো বিচারেই। এর সঙ্গে ক্ষুদ্রঋণের জনক হিসেবে এ দেশের আন্তর্জাতিক ভাবমূর্তির বিষয়টিও জড়িত, তা না বললেও চলে। ক্ষুদ্রঋণ যখন আবারও কাঠগড়ায়, তখন এ বিষয়ে আজকের আলোচকেরা আরও আলোকপাত করবেন সে আশা করছি। 

সালেহউদ্দিন আহমেদ
ক্ষুদ্রঋণ প্রচলনের আগে দরিদ্রদের জন্য আর্থিক সেবা পাওয়ার সুযোগ তেমন ছিল না আমাদের দেশে। বহু মডেল হয়েছে, কোনো কাজ হয়নি। ক্ষুদ্রঋণ সমাজে গরিব লোকের কাছে সদর দরজার মতো। ক্ষুদ্রঋণ হলো দারিদ্র্য বিমোচনের জন্য শক্তিশালী মাধ্যম, তবে এটি কখনোই একমাত্র মাধ্যম নয়। বাংলাদেশের উন্নয়নের দিকে লক্ষ করলে কুমিল্লা মডেলসহ বিভিন্ন মডেল (বিআরডিবি) দেখলে বোঝা যায়, সেখানে এই ক্ষুদ্রঋণের প্রয়োজনীয়তা উপলব্ধি করা হয়েছে। ক্ষুদ্রঋণ যে আঙ্গিকে বা ব্যবস্থাপনায় করা হয়েছে, সেখানে একটি প্রাতিষ্ঠানিক রূপ বা প্রক্রিয়া দাঁড় করিয়ে দিল গ্রামীণ ব্যাংক। আমাদের মতো এ বিশাল একটি জনগোষ্ঠীকে সংগঠিত করে প্রতিদিন দেশের আনাচকানাচে লোকজন নিজেদের অর্থনৈতিক কর্মকাণ্ড এত সুশৃঙ্খলভাবে করছে, যা অন্য কোনো সরকারি বা বেসরকারি কর্মকাণ্ড পরিচালনার ক্ষেত্রে দেখা যায় না। এটি আমাদের সামাজিক মূলধন (সোশ্যাল ক্যাপিটাল)। ক্ষুদ্রঋণ বিভিন্ন দিক থেকে সমাজের ওপর প্রভাব রাখছে। যখন সার্বিকভাবে ক্ষুদ্রঋণের প্রভাব নিয়ে আলোচনা হয়, তখন যারা ঋণগ্রহীতা, তাদের অবস্থা আগের থেকে কতটুকু পরিবর্তন হলো—এসব বিষয় আসে। ক্ষুদ্রঋণ সমাজের ওপর কতটুকু প্রভাব ফেলছে, সে প্রশ্ন তোলার আগে উপলব্ধি করা উচিত, ক্ষুদ্রঋণ না থাকলে আসলে কী হতো আমাদের সমাজে। আমি মনে করি, ক্ষুদ্রঋণ না থাকলে মানুষের প্রাকৃতিক দুর্যোগ মোকাবিলার ক্ষেত্রে যে নিজের ওপর আত্মনির্ভরশীলতা ও সাহস বেড়েছে, তা ব্যাহত হতো। ক্ষুদ্রঋণের কিছু প্রভাব খোলা চোখে দেখা যায়; আবার কিছু আছে উপলব্ধি করতে হয়। শুধু পরিসংখ্যান, তথ্য-উপাত্ত দিয়ে ক্ষুদ্রঋণের প্রভাব নিয়ে প্রশ্ন করা উচিত নয়।
ক্ষুদ্রঋণ নিয়ে বেশ কিছু বিতর্ক দেখা যায়, যদি ক্ষুদ্রঋণকে অন্যান্য যেমন—শিক্ষা, স্বাস্থ্য, পুষ্টি প্রকল্পের সঙ্গে সংযুক্ত করা যায়, সরকারি ও বেসরকারি পর্যায়ে যদি আরও সমন্বয় করা যায়, তবে সমাজের ওপর এই ক্ষুদ্রঋণের প্রভাব আরও বাড়বে। বাংলাদেশের পরিপ্রেক্ষিতে বর্তমান সময়ে ক্ষুদ্রঋণদানকারী প্রতিষ্ঠানগুলো (এমএফআই) ভাবছে, কমার্শিয়ালের দিকে যাবে। ক্ষুদ্রঋণকে বাড়িয়ে একটু বাণিজ্যিক দিকে যাওয়ার চিন্তাভাবনা তারা করছে। এ চিন্তাধারণাটা সমাজের ওপর ক্ষুদ্রঋণের যে ইতিবাচক প্রভাব, তা কিছুটা ক্ষতিগ্রস্ত করেছে। অনেকে ক্ষুদ্রঋণ প্রতিষ্ঠানকে কমার্শিয়ালরূপে (মুনাফার জন্য ও বাণিজ্যিকভাবে) নিয়ে আসার কথা বলছেন।
ক্ষুদ্রঋণের ক্ষেত্রে বলা হয়, দারিদ্র্য দূরীকরণে তা গুরুত্বপূর্ণ ভূমিকা রাখতে পারছে না, কিন্তু বিষয়টি সঠিক নয়। ক্ষুদ্রঋণের সেবামাশুল সহনীয় পর্যায়ে আনা দরকার। এ জন্য ক্ষুদ্র অর্থায়নকারী প্রতিষ্ঠানগুলোর দক্ষতা বাড়াতে হবে। যদিও বাংলাদেশে এর সুযোগ অন্য দেশের তুলনায় অনেক কম। ভারতের অন্ধ্র প্রদেশে ক্ষুদ্রঋণ নিয়ে যে বিতর্ক সৃষ্টি হয়েছে, সে ক্ষেত্রে বলতে চাই, সেখানে ক্ষুদ্রঋণের প্রকল্পের মধ্যে কমার্শিয়াল মনোভাব প্রবেশ করেছিল বলে সমস্যা দেখা দেয়। কিন্তু অন্ধ্র প্রদেশে ক্ষুদ্রঋণ ব্যর্থ হয়েছে বলে একে দোষারোপ করা ঠিক নয়। ক্ষুদ্রঋণের বাণিজ্যিক দৃষ্টিভঙ্গির কারণে এর উদ্দেশ্য ব্যাহত হচ্ছে। বাণিজ্যিক ব্যাংক থেকে টাকা এনে ক্ষুদ্র অর্থায়নকারী প্রতিষ্ঠানগুলো ঋণ দিচ্ছে। ক্ষুদ্রঋণের কার্যক্রম নিয়ন্ত্রণমূলক কাঠামোর মধ্যে আনা উচিত। ব্যাংকিং খাতের ঝুঁকিবিষয়ক আন্তর্জাতিক মানক্রমে (ব্যাসেল) ক্ষুদ্রঋণকে আনার চেষ্টা চলছে। এটা ঠিক হবে না। কেননা, ক্ষুদ্রঋণের ব্যবস্থাপনা আর বাণিজ্যিক ব্যাংকের ব্যবস্থাপনা এক নয়। ক্ষুদ্রঋণে একটি সামাজিক অঙ্গীকার থাকে, আর বাণিজ্যিক ব্যাংকের মুনাফামুখী চেষ্টা থাকে।
ক্ষুদ্রঋণকে রেগুলেটরি ফ্রেমওয়ার্কের মধ্যে আনা উচিত। তবে এই রেগুলেটরি ফ্রেমওয়ার্কটি যেন ব্যাংক ও আর্থিক প্রতিষ্ঠানের মতো না হয়। মাইক্রোক্রেডিট রেগুলেটরি অথরিটি যেন ক্ষুদ্র অর্থায়নকারী প্রতিষ্ঠানগুলোকে এমনভাবে আষ্টেপৃষ্ঠে বেঁধে না রাখে, যাতে এর সৃজনশীলতা নষ্ট হয়। ক্ষুদ্রঋণ প্রতিষ্ঠানগুলোর মধ্যে স্বচ্ছতা ও জবাবদিহি আরও নিশ্চিত করতে হবে। অ্যাডাম স্মিথের একটি কথা বলতে চাই, ‘টাকা টাকা বানায়’। কিছু থাকলে তবেই কিছু পাওয়া যায়। ছোট্ট একটি পুঁজি পেতে প্রাথমিক সাহস পাওয়াই সবচেয়ে কষ্ট। ক্ষুদ্রঋণকে এই ক্ষুদ্র পুঁজির হাতিয়ার হিসেবে ব্যবহার করা যায়।

রেহমান সোবহান
ক্ষুদ্রঋণ নিয়ে আমার কিছু মতামত আছে। এখন ২০১১ সালের মাঝখানে আমরা অবস্থান করছি। আশির দশকের ক্ষুদ্রঋণের ধারণা এখন অনেক পরিণত এবং প্রাতিষ্ঠানিকভাবে দৃঢ়। সাম্প্রতিক সময়ে ক্ষুদ্রঋণ নিয়ে, বিশেষ করে ক্ষুদ্রঋণের টাকা ফেরত নেওয়া নিয়ে কিছুটা বিতর্ক সৃষ্টি হয়েছে। বক্তারা এ নিয়ে অনেক কথা বলেছেন এবং বলবেন। বর্তমান সময়ের বিতর্কের মূল ইস্যু হচ্ছে ক্ষুদ্রঋণ প্রদানের শর্তাবলি এবং ঋণের টাকা সংগ্রহে মাঠপর্যায়ের কর্মকাণ্ড। একে ব্লাড সাকার সিনড্রোম বলা হচ্ছে। বাংলাদেশের প্রেক্ষাপটে ক্ষুদ্রঋণের টাকা ফেরত নেওয়ার পদ্ধতিতে জটিলতা রয়েছে। মাঠপর্যায়ের অভিজ্ঞতা এখানে বেশি সুখকর নয়।
আলাপ-আলোচনার মধ্যে অনেকে ক্ষুদ্রঋণের টাকা ফেরত নেওয়ার ক্ষেত্রে আইনের সুষম প্রয়োগ এবং নতুন বিধিনিষেধের কথা বলেছেন। আরেকটি বিতর্ক হচ্ছে, ক্ষুদ্রঋণ প্রতিষ্ঠানের শেয়ার মালিক কারা। আমার মত যে ঋণগ্রহীতারাই হচ্ছে শেয়ারের মূল মালিক বা অংশীদার। এ ক্ষেত্রে ভারতের অন্ধ্র প্রদেশের কথা বলা যায়, সেখানে ক্ষুদ্রঋণ প্রতিষ্ঠানগুলো নিয়ে বিতর্ক থাকলেও মুম্বাই শেয়ারবাজারে ক্ষুদ্রঋণ প্রতিষ্ঠানগুলোর আইপিও ছাড়া হচ্ছে। আমাদের দেশের গ্রামীণ মডেল ও ব্র্যাক মডেল ক্ষুদ্রঋণ দিয়ে সমাজে পরিবর্তন এনেছে।

সৈয়দ এম হাশেমী
ক্ষুদ্রঋণ নিয়ে সমালোচকেরা প্রায়ই বলেন, ক্ষুদ্রঋণের মাধ্যমে দারিদ্র্য হ্রাস পায়, তার প্রমাণ খুবই কম রয়েছে। তাঁরা আরও বলেন, ক্ষুদ্রঋণের প্রভাব খুবই ক্ষীণ। তাঁদের মত হচ্ছে, ক্ষুদ্রঋণ শিক্ষাক্ষেত্রে, স্বাস্থ্য বিষয়ে, সুশাসন প্রতিষ্ঠার ক্ষেত্রে, দারিদ্র্য দূরীকরণে একক কোনো সমাধান দিতে পারে না। বরং এটি শুধু দারিদ্র্য তৈরি এবং পুনর্গঠন করে বহুভাবে। কিন্তু দারিদ্র্য দূরীকরণে ক্ষুদ্রঋণের বহুমাত্রিক প্রয়োগ রয়েছে। যদিও দারিদ্র্য দূরীকরণের দিক থেকে এটি সীমিত। ক্ষুদ্র ব্যবসায়ের বাজার যদি সীমিত হয়, তাহলে তাদের দ্রব্য কে কিনবে? ক্ষুদ্রঋণগ্রহীতাদের শিক্ষা ও স্বাস্থ্যবিষয়ক দিকগুলোর উন্নয়ন কীভাবে সম্ভব?
বাংলাদেশ অর্থনৈতিক সমীক্ষায় দেখা গেছে, বর্তমানের ক্ষুদ্রঋণ প্রতিষ্ঠানগুলো সফল হয়েছে অনেকাংশে। যদিও ক্ষুদ্রঋণের মাধ্যমে ঋণগ্রহীতার চাহিদা অনেকটা নিশ্চিত করেছে। ক্ষুদ্রঋণ প্রতিষ্ঠানের ভোক্তাদের বর্তমান অবস্থার উন্নয়ন ঘটেছে। তারা পূর্ববর্তী বেকার অবস্থার চেয়ে বর্তমানে ভালো অবস্থায় রয়েছে। জরিপে দেখা গেছে, ক্ষুদ্রঋণের মাধ্যমে মানুষের অর্থ উপার্জন, নারীর ক্ষমতায়ন সম্পূর্ণরূপে আনতে পারেনি। তবে এটি অনেক ব্যয়বহুল ও দীর্ঘমেয়াদি সময়ের ব্যাপার। এটি খুব দ্রুত প্রতিরোধ করা সম্ভব নয়। প্রয়োজন সময়ের। প্রথমত, নিশ্চিত করতে হবে তাদের মৌলিক চাহিদাগুলো। দ্বিতীয়ত, ক্ষুদ্রঋণগ্রহীতাদের জন্য সরকারি আর্থিক সাহায্য দিতে হবে শর্ত ছাড়া। বিশ্বায়নের এই যুগে যদিও বেসরকারি তহবিল এবং অন্যান্য আন্তর্জাতিক তহবিল থেকে তাদের আর্থিক সহায়তা করা হচ্ছে।
ক্ষুদ্রঋণের সমালোচকেরা এবং তাঁদের অনুসারীরা ক্ষুদ্রঋণের বাস্তব চিত্র সম্পর্কে প্রশংসা করতে ব্যর্থ হয়েছেন। ক্ষুদ্রঋণ অর্থনৈতিক ক্ষেত্রকে ত্বরান্বিত করার একটি প্রক্রিয়া। শিক্ষা, স্বাস্থ্য, চিকিৎসা নিয়ে আমাদের দেশে যে কার্যক্রম রয়েছে, তা বিশ্বের অন্যান্য দেশের তুলনায় অপ্রতুল।
বাংলাদেশের ক্ষুদ্রঋণের প্রতিষ্ঠানগুলো উচ্চ হারে সুদ গ্রহণ করছে বলে প্রায়ই অভিযোগ আসে। ক্ষুদ্রঋণ প্রদানকারী প্রতিষ্ঠানের বিরুদ্ধে আইনপ্রণেতা বা বিভিন্ন প্রতিষ্ঠানের অভিযোগ রয়েছে যে তারা বেশি সুদ আদায় করে। অনেক ক্ষেত্রে ‘সুদখোর’ শব্দটি ব্যবহার করা হয়। মহাজনেরা ঐতিহাসিকভাবে দরিদ্র জনগণকে শোষণ করে আসছেন। তাদের সম্পদ, জমিজমা, এমনকি বাসস্থান থেকে উচ্ছেদ হতে বাধ্য করেছেন তাঁরা। এ জন্য সরকারের কাছে সুদের এই উচ্চ হার কঠোরভাবে নিয়ন্ত্রণ করার নৈতিক দাবি করা হচ্ছে। এখানে কয়েকটি বিষয় উল্লেখ করা প্রয়োজন, আর তা হলো, দরিদ্র মানুষের ক্ষুদ্রঋণের বিকল্প একমাত্র পথ হলো মহাজনি বা সুদখোরদের কাছ থেকে মাসিক ১০ শতাংশ বেশি সুদহারে ঋণ গ্রহণ করা, যা বছরে প্রায় ২০০ থেকে ৩০০ শতাংশ পর্যন্ত হয়ে থাকে। ক্ষুদ্রঋণ শুরু বা প্রসারণের কারণ হলো, বাণিজ্যিক ব্যাংকের হার দরিদ্র মানুষের জন্য সহজলভ্য নয়।
অন্ধ্র প্রদেশে কৃষকেরা ঋণ শোধ করতে পারছেন না বলে তাঁরা আত্মহত্যা করছেন। যদিও কৃষকদের সরকারি ভর্তুকি হিসেবে সহজ শর্তে ঋণগুলো একসঙ্গে দেওয়ার ফলে সেটা তাঁদের ওপর ঋণের বোঝা হয়ে পড়ছে। কৃষি খাতে সমস্যার কারণে এসব সমস্যা সৃষ্টি হচ্ছে। ভবিষ্যতে ক্ষুদ্রঋণ কার্যক্রম বাণিজ্যিক দৃষ্টিভঙ্গির দিকে যাচ্ছে। তবে ভর্তুকি হিসেবে ক্ষুদ্রঋণ দেওয়া হলে সবাই পাবে না। বাণিজ্যিকীকরণের দিকে গেলেই তা সম্ভব হবে। এ জন্য নিয়ন্ত্রণমূলক আইন ও প্রযুক্তির দরকার। আর্থিক খাতে গণতান্ত্রিক ব্যবস্থা নিশ্চিত করা দরকার।
গরিব মানুষের যে অর্থনৈতিক চাহিদা রয়েছে তা কখনো ভর্তুকি দিয়ে পূরণ করা যাবে না। আমি আজকে অসুস্থতার কারণে কাজে যেতে পারব না, কিন্তু আমার ভাতের প্রয়োজন। আমার কোনো সঞ্চয় নেই। সুতরাং তাদের অবশ্যই ক্ষুদ্রঋণ প্রয়োজন পড়ে। গরিব মানুষকে এখন পর্যন্ত সব রকমের অর্থনৈতিক সুবিধা দিতে পারিনি। সত্যিকার অর্থের গরিব মানুষের জীবনে কী চাহিদা তা বুঝতে হবে।

রেহমান সোবহান
বক্তারা অন্ধ্র প্রদেশের কথা উল্লেখ করেছেন। আরও আলোচনা শুরু করার আগে আমি একটি ব্যক্তিগত অভিজ্ঞতার কথা বলতে চাই। আমি অন্ধ্র প্রদেশে গিয়েছিলাম সেলফ হেল্প গ্রুপ নিয়ে কাজ করার জন্য। সেখানে দুটি গুরুত্বপূর্ণ ঘটনা ঘটে, যা বর্তমান আলোচনায় প্রাসঙ্গিক। প্রথমটি হলো, একটি জেলায় দূরবর্তী গ্রামে ঘুরছিলাম। আমাকে যখন বাংলাদেশি হিসেবে পরিচয় করে দেওয়া হয়, তখন তাদের মধ্যে কোনো উল্লেখযোগ্য আগ্রহ দেখা গেল না, যতক্ষণ না পর্যন্ত আমাকে গ্রামীণ ব্যাংকের সাবেক চেয়ারম্যান হিসেবে পরিচয় করে দেওয়া হয়। সেখানকার গ্রামের কাজ আর নারীদের মধ্যে ইউনূস ও গ্রামীণ ব্যাংকের পরিচয়ই যথেষ্ট। এটা আমার জন্য একটা ভিন্ন রকম অভিজ্ঞতা। আরেকটি ঘটনা হলো, যখন আমি সেলফ হেল্প গ্রুপের সঙ্গে কথা বলছিলাম, তখন আরেকটি প্রাসঙ্গিক অভিজ্ঞতার সৃষ্টি হয়। তাদের ১০ মিলিয়ন সদস্য আছে। এটা অনেকটা রিটেইল ব্যাংকের মতো। 
এ ছাড়া অন্ধ্র প্রদেশের সরকার এনজিও গ্রুপগুলোকে সরাসরি পৃষ্ঠপোষকতা করে। সোসাইটি ফর দি এলিমিনেশন অব রুরাল পোভার্টির মাধ্যমে গ্রামাঞ্চলের উন্নয়ন, দারিদ্র্য বিমোচনে কাজ করে। এই প্রতিষ্ঠানটির চেয়ারম্যান থাকেন স্বয়ং মুখ্যমন্ত্রী। এ ছাড়া অনেক সরকারি কর্মকর্তা এই প্রতিষ্ঠানটির সঙ্গে জড়িত। যেটা বাংলাদেশ থেকে সম্পূর্ণ আলাদা। সর্বশেষ দারিদ্র্য বিমোচনের জন্য যখন সরকারি পরিচালনায় অর্থ বরাদ্দ দেওয়া হয়, সেটা অনেকটা ভর্তুকি পর্যায়ের। অন্ধ্র প্রদেশের ক্ষেত্রে সরকারিভাবে কাজ করলে সেখানে আসলে ঋণ-ভর্তুকি দেওয়া হয়। যার ফলে সেখানে ইন্টারেস্ট রেট বাণিজ্যিকভাবে অনেকটা কম। ব্যাংক এখানে ঋণের সুদের হার কম হওয়ার ক্ষেত্রে গুরুত্বপূর্ণ ভূমিকা পালন করছে। এ কারণে গ্রামাঞ্চলে বিশেষ করে, দরিদ্র নারীদের উন্নয়নে অর্থ ব্যয় করা যাচ্ছে। এই পদ্ধতিতে ক্ষুদ্রঋণের প্রতিষ্ঠানগুলোও স্বল্প সুদ গ্রহণে আগ্রহী হয়ে উঠছে। যখন আমি অন্ধ্র প্রদেশে ছিলাম, আমরা একটা ক্ষুদ্রঋণ প্রতিষ্ঠানের অফিস দেখেছিলাম, সেটা অনেকটা জাঁকজমকপূর্ণ। যেখানে এসএইচজির সঙ্গে মাইক্রোফিন্যান্স প্রতিষ্ঠানের বিশাল পার্থক্যও দেখা যায়।
সেখানে এসএইচজি একটু সুবিধাজনক অবস্থায় আছে। কারণ, তারা মাইক্রোফিন্যান্স প্রতিষ্ঠানগুলো থেকে কম সুদ নিয়ে থাকে। আমরা এখানে দেখছি, কীভাবে মাইক্রোফিন্যান্স অর্গানাইজেশন এবং বাণিজ্যিক প্রতিষ্ঠানগুলো ক্ষুদ্রঋণের ওপর কাজ করছে। এ ক্ষেত্রে ভারতের এসকেএস মাইক্রোফিন্যান্সের কথা বলা যায়। যারা ক্ষুদ্রঋণের পাশাপাশি আইপিওর মাধ্যমে নিজেদের শেয়ার বিক্রি করে থাকে; ভারতে এসএইচজির সফলতা অনেক বেশি। তারা ভারতের প্রায় সব গ্রামে বিস্তৃত। এ রকম মাইক্রোক্রেডিটের বৈচিত্র্যের কারণে অন্ধ্র মডেল এখন পরিচিত। এখন সব জায়গায় এসএইচজি স্থাপনের কথা বলা হচ্ছে। 

সিদ্দিক ওসমানী
ক্ষুদ্রঋণে যে বিভ্রান্তি সৃষ্টি হচ্ছে গণমাধ্যমে কিংবা নানাভাবে, সেই বিভ্রান্তিগুলো দূর করার লক্ষ্যেই আজকের এই আলোচনা। জনসমক্ষে যাতে এই বিভ্রান্তিগুলো তুলে ধরা যায়, তার চেষ্টা করতে হবে। ক্ষুদ্রঋণের ভবিষ্যতের কিছু ইস্যু নিয়েও আমি বলব। বিভ্রান্তিগুলোর মধ্যে অন্যতম হচ্ছে, এত চড়া সুদ কেন? অনেকে বলেন, ক্ষুদ্রঋণ ভালো প্রক্রিয়া, কিন্তু এর সুদের হার অত্যধিক, তাঁরা কখনো বলেন না কিসের মাপকাঠিতে ক্ষুদ্রঋণে চড়া সুদ নেওয়া হয়, তার ব্যাখ্যা দেন না। বাণিজ্যিক ব্যাংকগুলো যেখানে ধনীদের ১২-১৫ শতাংশ হার সুদে ঋণ দিচ্ছে, সেখানে গরিবেরা কেন ২৫ শতাংশ হার সুদে ঋণ নেবে। যাঁরা এ প্রশ্নটি করেন, তাঁরা কখনো ভাবেন না যখন ক্ষুদ্রঋণ ছিল না, তখন বাণিজ্যিক ব্যাংকগুলো তো গরিব লোকদের ঋণ দেয়নি। কারণ, বাণিজ্যিক ব্যাংকগুলো যদি ক্ষুদ্র ক্ষুদ্র ৫০০ থেকে এক হাজার টাকার ঋণ দেয়, তবে তাদের পরিচালনা ব্যয় এত হবে যে তারা ৪০ শতাংশ হার সুদ দিয়ে সে ব্যয় বহন করতে পারবে না। সে জায়গায় একটা শূন্যতা পূরণ করেছিল সুদখোর বা মহাজনেরা। তাঁরা ১০০-১৫০ শতাংশ সুদ হারে ঋণ দিতেন। এ থেকে মুক্তির জন্য ক্ষুদ্রঋণ কাজ শুরু করে। ক্ষুদ্রঋণ পরিচালনা ব্যয় বাণিজ্যিক ব্যাংকের চেয়ে অনেক বেশি। সুতরাং ক্ষুদ্রঋণের সুদের হার নিয়ে বাণিজ্যিক ব্যাংকের সঙ্গে তুলনা করা অযৌক্তিক।
আরেকটি কথা বলা হয়, যাঁরা ক্ষুদ্রঋণ নেন, তাঁদের বছরের পর বছর এই ঋণের বোঝা বয়ে চলতে হয়। তাঁরা ঋণ থেকে বের হতে পারেন না। এ কারণে সমালোচকেরা যুক্তি দাঁড় করাচ্ছেন, উচ্চ সুদের হারের কারণে তাঁরা বছরের পর বছর ঋণের বোঝা বয়ে বেড়াচ্ছেন। তাহলে যাঁরা শিল্পকারখানা কিংবা ব্যবসা করছেন, তাঁরাও তো বাণিজ্যিক ব্যাংকের কাছ থেকে বছরের পর বছর ঋণ নিয়ে ব্যবসা পরিচালনা করছেন। যদি এসব শিল্পপতি ও ব্যবসায়ীরা বছরের পর বছর ঋণ পাওয়ার যোগ্যতা পেয়ে থাকেন, তবে কেন এসব গরিব লোক ঋণ পাওয়ার সুবিধা পাবেন না। কিন্তু যাঁরা বছরের পর বছর ঋণ নিয়ে শোধ দিতে পারছেন না? অর্থাৎ ক্ষুদ্রঋণ সংস্থা থেকে ঋণ নিয়ে শোধ দিতে পারলেই তিনি আবার নতুন করে ঋণ নিতে পারেন। অর্থাৎ এ থেকে স্পষ্ট, ঋণগ্রহীতারা এই সুদ বহন করেও ঋণের অর্থ পরিশোধ করতে পারছেন। যাঁরা নতুন ঋণ পাওয়ার সুবিধা পাচ্ছেন, যাঁরা ঋণ নিচ্ছেন তাঁদের শোধ দেওয়ার যোগ্যতা কতখানি, সে তুলনায় ঋণের বোঝা কতখানি—এসব বিতর্ক নিয়ে আশির দশকে আলোচনা হয়ে গেছে। সেগুলো আমরা অনেকে ইচ্ছে করেই ভুলে থাকতে চাই। ক্ষুদ্রঋণ যেসব উৎপাদন খাতে ব্যয় করা হচ্ছে, সেখানে তাঁরা যথেষ্ট লাভবান হচ্ছেন। বিনিয়োগের রেট অব রিটার্নের সঙ্গে রেট অব ইন্টারেস্টের তুলনা করতে হবে। এ তুলনা অনেক আগেই করে দেখা গেছে, সুদের হারের তুলনায় ক্ষুদ্রঋণ ব্যবহারের ফলে রিটার্নের হার অনেক বেশি। ক্ষুদ্রঋণ যাঁরা উৎপাদন খাতে ব্যবহার করছেন, তাঁদের আমরা গবেষণার জন্য প্রশ্ন করেছি, কত হারে সুদ হলে আপনাদের এ ব্যবসা লাভবান হবে। তাঁদের অধিকাংশ যে সুদের হারের কথা বলেছেন, তা বর্তমান সুদের হারের চেয়ে অনেক বেশি। কিন্তু সবাই তো ঋণ নিয়ে উৎপাদন খাতে ব্যবহার করছেন না। কেউ চিকিৎসা, বাড়ি তৈরি কিংবা ভোগের খাতে ব্যবহার করছেন। সব ক্ষেত্রে সরাসরি ঋণের কোনো রিটার্ন রেট আমরা পাচ্ছি না। এসব ক্ষেত্রে তার সার্বিক আর্থিক ও সামাজিক পরিস্থিতি বিবেচনা করতে হবে। এ ক্ষেত্রে তার অন্যান্য আয়-ব্যয় মিলিয়ে তাঁরা অধিকাংশ ঋণ পরিশোধ করতে পারছেন।
আমরা জানি, অনেকে ঋণ নিয়ে বিপদে পড়েছেন। যাঁরা ঋণ নিয়ে ক্ষতিগ্রস্ত হয়েছেন, তাঁদের আমরা প্রশ্ন করেছিলাম, কী কারণে ক্ষতিগ্রস্ত হয়েছেন। তাঁদের মধ্যে ২ শতাংশ লোক শুধু অত্যধিক সুদের হারকে দায়ী করেছেন। অধিকাংশই আর্থসামাজিক বিবিধ কারণেই ঋণ পরিশোধ করতে পারেননি। যাঁরা ক্ষতিগ্রস্ত হন, তাঁদের জন্য ক্ষুদ্রঋণ কখনোই দায়ী নয়। ক্ষুদ্রঋণ নিয়ে ব্যবসাপ্রতিষ্ঠান তৈরি করতে যেন ক্ষতিগ্রস্ত না হন কোনো গরিব মানুষ, সে জন্য আইন করা দরকার। ঋণখেলাপি বড়লোক হলে তাঁদের রক্ষার জন্য ‘দেউলিয়া আইন’ আছে। কিন্তু গরিবের জন্য সে রকম কোনো আইন নেই। ক্ষুদ্রঋণ নিয়ে কেউ খেলাপি হলে এর দায় চাপিয়ে দেওয়া হয় ক্ষুদ্রঋণের ওপর। ক্ষুদ্রঋণগ্রহীতার জন্য সামাজিক নিরাপত্তাবেষ্টনী তৈরি করা দরকার সরকারের। পৃথিবীর সব দেশের তুলনায় আমাদের দেশে ক্ষুদ্রঋণের সুদের হার অনেক কম। ক্ষুদ্রঋণ পরিচালনা ব্যয় কমানোর জন্য আধুনিক প্রযুক্তির প্রয়োগ বাড়াতে হবে।
দারিদ্র্যের ওপর ক্ষুদ্রঋণ কতটুকু প্রভাব রাখতে পারছে—এ প্রসঙ্গে অনেকে যুক্তি দাঁড় করান, এত এত ক্ষুদ্রঋণ দেওয়া হলো, কিন্তু দেশ থেকে দারিদ্র্য তো দূর হলো না। রাজনৈতিক অঙ্গনে অনেক উঁচু অবস্থান থেকেও এসব কথা বলা হচ্ছে। তাহলে রাজনৈতিক সরকারগুলো রাষ্ট্রের মাধ্যমে প্রতিবছর দারিদ্র্য দূরীকরণে যে কোটি কোটি টাকা ব্যয় করে, তার সবই কি বৃথা গেছে?
দারিদ্র্য বিমোচন শুধু ক্ষুদ্র অর্থায়নকারী প্রতিষ্ঠানের একার দায়িত্ব নয়। প্রতিবছর সরকার দারিদ্র্য বিমোচনে হাজার হাজার কোটি টাকা খরচ করছে, কই, দারিদ্র্য তো নাটকীয়ভাবে দূর হচ্ছে না। অন্যদিকে ক্ষুদ্রঋণ দারিদ্র্য বিমোচনে ইতিবাচক ভূমিকা রাখছে। ক্ষুদ্রঋণ না পেলে দরিদ্র মানুষ আকস্মিক বিপদ-আপদে তাঁদের সহায়-সম্বল বিক্রি করে দেন। তাঁরা দারিদ্র্যের অতল গহ্বরে হারিয়ে যান। অনেকে বলেন, ড. ইউনূস ক্ষুদ্রঋণ দিয়ে দারিদ্র্যকে জাদুঘরে পাঠাবেন। তিনি কখনোই এটি বলেননি যে শুধু ক্ষুদ্রঋণ দিয়েই দারিদ্র্যকে জাদুঘরে পাঠানো যাবে। তাহলে গ্রামীণ ব্যাংকের অন্যান্য কর্মকাণ্ড, যেমন—শিক্ষা, স্বাস্থ্য, প্রযুক্তি—এগুলো আনার কোনো প্রয়োজন ছিল না, শুধু ক্ষুদ্রঋণ পরিচালনা করলেই হতো।
ক্ষুদ্রঋণ একটি সম্পূরক পদ্ধতি, যেটি সরকার ও অন্যান্য এনজিও দারিদ্র্য দূরীকরণ কর্মকাণ্ডের সঙ্গে কাজ করছে। ক্ষুদ্রঋণ যাঁরা পাচ্ছেন, সময়ের সঙ্গে তাঁদের কী পরিবর্তন হচ্ছে, আর যাঁরা ঋণ পাচ্ছেন না, তাঁদের অবস্থার কী পরিবর্তন হচ্ছে, তা তুলনা করলেই ক্ষুদ্রঋণের প্রভাব বের হয়ে আসবে। ২০০৯ সালে বাংলাদেশের দারিদ্র্যের ওপর মাহবুব হোসেন এবং আবদুল বায়েসের লেখা বইটি বের হয়েছে, সেখানে বলা হয়েছে, ‘১৯৮৮ থেকে ২০০৮—এই ২০ বছরে যাঁরা ক্ষুদ্রঋণ নিয়েছেন এবং যাঁরা ঋণ নেননি, তাঁদের কী পরিবর্তন হয়েছে। দেখা গেছে, দুই পক্ষেরই দারিদ্র্য কমেছে। কিন্তু যাঁরা ক্ষুদ্রঋণ নিয়েছেন, তাঁদের দারিদ্র্য কমার হার যাঁরা ঋণ নেননি তাঁদের তুলনায় অধিক।’
ক্ষুদ্রঋণ সব সময় সমাজ পরিবর্তনে ইতিবাচক প্রভাব রাখছে। সে পরিবর্তন রাতারাতি করা সম্ভব নয়। ৭-৮ শতাংশ ক্ষুদ্রঋণগ্রহীতার একটি ব্যবসাপ্রতিষ্ঠান গড়ে তুলতে চার-পাঁচজনের কর্মসংস্থান সৃষ্টি করছেন। এভাবে এ খাত থেকে পল্লি অঞ্চলে ২০ শতাংশ লোকের কর্মসংস্থান সৃষ্টি হচ্ছে।
ভবিষ্যতে ক্ষুদ্রঋণ কোন পথে যাবে, বাণিজ্যিক নাকি নিজস্ব মালিকানায়—এসব বিচারের আগে সমাজের ওপর ক্ষুদ্রঋণের প্রভাবকে স্বীকার করে নিতে হবে। ক্ষুদ্রঋণের মাধ্যমে ঋণগ্রহীতারা শিক্ষা, স্বাস্থ্য, নারীর ক্ষমতায়নসহ নানা খাতে উপকৃত হচ্ছেন। যাঁরা ঋণ নেন, তাঁরা বিভিন্ন উদ্দেশ্যে ঋণ নেন। কেউ আয় বৃদ্ধির জন্য নেন, কেউ বাড়ি ঠিক করার জন্য, কেউ বা বিপদ থেকে উদ্ধারের জন্য ঋণ নেন। যদি ক্ষুদ্রঋণ না থাকত, তবে তাঁরা তাঁদের যা সহায়-সম্বল ছিল তা-ই বিক্রি করে দারিদ্র্যের গভীর তলে হারিয়ে যেত। এসব দিক বিবেচনা করে আয়ের দিক থেকে, ভোগের দিক থেকে, সম্পদ রক্ষার দিক থেকে ক্ষুদ্রঋণের যে ইতিবাচক প্রভাব রয়েছে, তা মাথায় রেখে ভবিষ্যতে ক্ষুদ্রঋণ কোন মডেলে গেলে এই ইতিবাচক প্রভাব আরও সুদৃঢ় হবে, তা ঠিক করতে হবে। আমাদের সবার সঙ্গে আলোচনার মাধ্যমে ক্ষুদ্রঋণের ইতিবাচক দিক চিন্তা করে ভবিষ্যতে পরিকল্পনা নিতে হবে।

মাহবুব হোসেন
আশির দশকে ক্ষুদ্রঋণ নিয়ে আমি গবেষণা করেছি। বর্তমানে ব্র্যাকে নির্বাহী পরিচালক হিসেবে ক্ষুদ্রঋণকে খুব কাছ থেকে দেখার সুযোগ হয়েছে। কেন দারিদ্র্য বিমোচনে নাটকীয় পরিবর্তন নেই। বাংলাদেশের তিন কোটি পরিবারের মধ্যে প্রায় দুই কোটিই ক্ষুদ্রঋণের আওতায় এসেছে। ক্ষুদ্রঋণের মাধ্যমে ১৭ হাজার কোটি টাকা মানুষকে দেওয়া হয়েছে, যেখানে সরকারি ব্যবস্থাপনায় কৃষিঋণের মাধ্যমে ১১ হাজার কোটি টাকা দেওয়া হচ্ছে। আমাদের জনসংখ্যা বৃদ্ধির হার উন্নয়নধারার ওপর একটি নেতিবাচক প্রভাব রাখছে। এই যে বাড়তি জনসংখ্যার জন্য খাদ্য, স্বাস্থ্যসেবা, শিক্ষায় সুযোগ দেওয়ার ফলে সরকার ও অন্যান্য প্রতিষ্ঠানে বড় অঙ্কের অর্থ ব্যয় হচ্ছে। সত্তরের দশকের মাঝামাঝি সময় ড. এ আর খান একটি গবেষণা করেছিলেন। সেখানে দেখা গিয়েছিল, প্রায় ৭৫ শতাংশ লোকই দারিদ্র্যসীমার নিচে বসবাস করত। আশির দশক থেকে ক্ষুদ্রঋণের প্রচলন শুরু হয়। সে সময়ও আমরা দেখেছি, প্রায় ৬০ শতাংশ লোক দারিদ্র্যসীমার নিচে বসবাস করছে। সম্প্রতি (২০১০ সালে) পারিবারিক আয়-ব্যয়ের হিসাবে প্রাথমিক ফলাফলে দেখা গেছে, ৩৩ থেকে ৩৫ শতাংশ পরিবার এখনো দারিদ্র্যসীমার নিচে বসবাস করছে। আমাদের আশা ছিল, হয়তো ১০ থেকে ১৫ শতাংশের নিচে দারিদ্র্যসীমা নেমে আসবে, সে প্রত্যাশা পূরণ হয়নি। শুধু ক্ষুদ্রঋণই দারিদ্র্য দূরীকরণে কাজ করছে না। এ ছাড়া সরকারের অর্থনৈতিক কার্যক্রম পরিচালিত হচ্ছে দারিদ্র্য বিমোচনের জন্য। আমরা জানি, সত্তর-আশির দশকে অর্থনৈতিক প্রবৃদ্ধির বার্ষিক হার ছিল মাত্র ৪ শতাংশ। বর্তমানে অর্থনৈতিক প্রবৃদ্ধির হার ৬ থেকে ৬.৫ শতাংশে পৌঁছেছে। আমাদের কৃষি উন্নয়নের গতি ত্বরান্বিত হয়েছে। গার্মেন্টস সেক্টরে গরিব লোকদের কর্মসংস্থান হচ্ছে। এ সবকিছু দারিদ্র্য বিমোচনে প্রভাব রাখছে।
আমাদের গ্রামীণ রাস্তাঘাটের উন্নয়ন ঘটেছে। আগে যারা কৃষিতে দিনমজুরি করত, গ্রামীণ রাস্তাঘাট হওয়ার ফলে ক্ষুদ্র ব্যবসাসহ বিভিন্ন কাজ করে, তাদের আয় বৃদ্ধি করছে। এ ক্ষেত্রেও ক্ষুদ্রঋণের ইতিবাচক প্রভাব রয়েছে। এমনকি ক্ষুদ্রঋণ নিয়ে যাঁরা বিদেশে যাচ্ছেন, তাঁরাও বিদেশ থেকে রেমিট্যান্স পাঠাচ্ছেন। সার্বিক উন্নয়নের ফলে আগে ১ শতাংশ হারে প্রতিবছর দারিদ্র্য কমত, এখন দেড় শতাংশ হারে দারিদ্র্য কমছে। সারা দেশে ক্ষুদ্রঋণ ছড়িয়ে গেছে। দারিদ্র্য বিমোচন হলো কোথায়—এমন কথা হচ্ছে সরকারের উচ্চ মহলে। এর দায়দায়িত্ব সরকারের ওপরও পড়ে। তারা যে প্রতিবছর এত টাকা খরচ করল, সেটা গেল কোথায়? দারিদ্র্য বিমোচনে ক্ষুদ্রঋণের প্রভাব যেমন রয়েছে, পাশাপাশি সরকারের বিভিন্ন অর্থনৈতিক কর্মকাণ্ডের প্রভাবও রয়েছে। দারিদ্র্যের হার ৩০ থেকে ৩৫ শতাংশে নামিয়ে আনাও আমাদের বাংলাদেশের মতো দেশে বড় সাফল্য। আমরা শুধু দারিদ্র্যসীমার ওপর কতজন উঠল, সে হিসাব করি। কিন্তু কতজন মানুষের আগের অবস্থান থেকে অনেক পরিবর্তন হয়েছে, সে হিসাব করলে ক্ষুদ্রঋণের প্রভাব বুঝতে পারব। দারিদ্র্যসীমার হিসাবমতে, মাথাপিছু প্রতিদিন আয় এক ডলার হলে, পরিবারপ্রতি পাঁচজন হিসাব করলে মাসে প্রায় ১০ থেকে সাড়ে ১০ হাজার টাকা লাগে দারিদ্র্যসীমার ওপরে উঠতে। বছরে প্রায় এক লাখ ২০ হাজার থেকে ৩০ হাজার টাকা লাগে দারিদ্র্যসীমার ওপরে উঠতে। আমরা যে ক্ষুদ্রঋণ গড় পাই, মাথাপিছু প্রায় ১২ হাজার টাকা। এই ১২ হাজার টাকার সঙ্গে তার বার্ষিক সুদ যদি তিন হাজার টাকাও ধরি, তবে এর দারিদ্র্যসীমা পার হতে প্রায় ২৫ বছর লাগার কথা। দারিদ্র্যসীমার ওপরে ওঠার প্রক্রিয়াটি হচ্ছে, আস্তে আস্তে ওপরে ওঠা। অনেকে ১০-১৫ বার ঋণ নিয়ে অথবা আরও দ্রুত অর্থনৈতিকভাবে লাভবান হয়ে দারিদ্র্যসীমার ওপরে ওঠার চেষ্টা করছে। আরেকটি হিসাব করা হয়, দারিদ্র্য বিমোচনের জন্য, সেটি হলো পোভার্টি গ্যাপ রেশিও। অর্থাৎ পোভার্টি লাইনের তুলনায় আয়ের পার্থক্য কতটুকু আছে—এ হিসাবটি যদি আমরা লক্ষ করি, তবে ক্ষুদ্রঋণ ও অন্যান্য অর্থনৈতিক কর্মকাণ্ড দারিদ্র্য নিরসনে বেশ ইতিবাচক প্রভাব রাখছে। 
ক্ষুদ্রঋণগ্রহীতাদের সুদ আদায়ের জন্য মাঠপর্যায়ে প্রায়ই জোরজবরদস্তি কিংবা অত্যাচারের কথা বলা হয়। আমরা যাঁরা উচ্চপর্যায়ে আছি, যা পছন্দ করি, তা মাঠপর্যায়ে নিয়োজিত ব্র্যাকে প্রায় ৩৫ হাজার কর্মীর কিংবা গ্রামীণে ২৫ হাজার কর্মীর পক্ষে বুঝতে পারা কষ্টসাধ্য। ফলে ক্ষুদ্রঋণ আদায়ে মাঠকর্মীদের চাপ প্রয়োগ করার কথা অস্বীকার করা যায় না। প্রতিবছর কতটা ক্ষুদ্রঋণ বাড়ানো সম্ভব, সে হিসাবটা না করে যদি রাতারাতি ক্ষুদ্রঋণ বাড়ানোর চেষ্টা করি, তবে এ সমস্যাটা সৃষ্টি হবেই। ২০০২ সালের পর থেকে দেখেছি, বাণিজ্যিক ব্যাংকগুলো বিভিন্ন এনজিওকে অর্থ দিয়ে, ক্ষুদ্রঋণ দিয়ে আসছে। যেহেতু তারা দেখছে, ক্ষুদ্রঋণে ৯৮ থেকে ৯৯ শতাংশ রিকভারি পাওয়া যাচ্ছে। সুতরাং তারা এসব এনজিও এবং বিভিন্ন প্রতিষ্ঠানকে ঋণ দিচ্ছে। এর আগে লোন ফান্ডের একটা সীমাবদ্ধতা ছিল। আগে ইচ্ছা করলেই ক্ষুদ্রঋণ সংস্থাগুলো বড় আকারে সম্প্রসারণ করতে পারত না। কেননা, লোন ফান্ড কিছুটা পিকেএসএফ কিংবা দাতা সংস্থা থেকে নিতে হতো। এর ওপর নির্ভর করত তারা কতটা সম্প্রসারণ করবে। কিন্তু বর্তমানে এই সীমাবদ্ধতা না থাকায় এ সমস্যার সৃষ্টি হচ্ছে। ফলে ঋণ দেওয়ার পরিমাণ বৃদ্ধি পাওয়া, মাঠকর্মীরা বোঝেন না যে ঋণ যাঁরা নিচ্ছেন, তাঁরা প্রকৃতভাবে ঋণ ব্যবহার করে পরিশোধ করতে পারবেন কি না। এ ছাড়া পিকেএসএফকে দিয়ে গ্রামীণ পর্যায়ে স্থানীয় ক্ষুদ্রঋণ প্রদানকারী সংস্থা হয়েছে। এতে তাদের মধ্যে প্রতিযোগিতা সৃষ্টির ফলে একজন সদস্যকে আরেকজন নিয়ে নিচ্ছে বা ঋণে ওভারলেপিং দেখা যাচ্ছে। ফলে ঋণ আদায়ের ক্ষেত্রে মাঠকর্মীরা চাপ প্রয়োগ করছেন। উচ্চপর্যায়ে নির্দেশনা থাকা সত্ত্বেও তাঁরা তা মানছেন না। ক্ষুদ্রঋণ নিয়ে যাঁরা ক্ষুদ্র ব্যবসা করছেন, তাঁরা সবাই কিন্তু ব্যবসায় সফল হতে পারেন না। ফলে একবার ব্যবসায় ব্যর্থ হলে তাঁরা আর উঠে আসতে পারেন না। কারণ, তাঁরা যে অবস্থান থেকে ঋণ নেন, তাঁদের কোনো সম্ভাবনাই থাকে না আবার নতুন করে শুরু করার।
বাংলাদেশের গণমাধ্যমগুলো সাধারণত নেতিবাচক সংবাদ বেশি প্রচার করে। কিন্তু বাংলাদেশের দুই কোটি ঋণগ্রহীতা পরিবারের যদি ৫ শতাংশ সফল হয়, তবে ওই ১০ লাখ পরিবারের যে ভাগ্যোন্নয়ন ঘটছে, সে বিষয়গুলো কিন্তু গণমাধ্যমে সাধারণত প্রচার হয় না। অনেকেই কিন্তু নিজে আত্মনির্ভরশীল হচ্ছেন ক্ষুদ্রঋণ নিয়ে ক্ষুদ্র প্রতিষ্ঠান সৃষ্টির মাধ্যমে। তাঁরা পাশাপাশি দরিদ্র সমাজে অন্যদের জন্যও কর্মসংস্থান সৃষ্টি করছেন। নব্বইয়ের দশক থেকে এ দেশে ক্ষুদ্রঋণ প্রদানকারী প্রতিষ্ঠানগুলোতে বাণিজ্যিক দৃষ্টিভঙ্গি শুরু হয়েছে। এটি লাতিন আমেরিকার বেশ কিছু দেশ থেকে শুরু হয়েছে। কিন্তু এটা তাদের মূল লক্ষ্য নয়। এভাবে এসব প্রতিষ্ঠানের মূল লক্ষ্যের বিচ্যুতি হচ্ছে। কিন্তু আশির দশকে মূল লক্ষ্য ছিল দারিদ্র্য দূরীকরণ। আশির দশকে সামাজিক উন্নয়নের জন্য সপ্তাহে ঋণগ্রহীতারা একত্র হয়ে বিভিন্ন মিটিংয়ে তাঁদের শিক্ষা, স্বাস্থ্যসহ বিভিন্ন বিষয় আলোচনা করতেন। তাঁরা নিজেরা সচেতন হতেন। কিন্তু বর্তমানে এগুলো দুর্বল হয়ে পড়েছে। আমাদের গ্রামীণ সংগঠনকে আরও শক্তিশালী করতে হবে। আমাদের ক্ষুদ্রঋণ সংস্থাগুলো তাদের মূল লক্ষ্যের দিকে নজর রেখে সামনের দিকে এগিয়ে যাবে দারিদ্র্য নিরসনের জন্য। 

এম এম আকাশ
ক্ষুদ্রঋণ যখন শুরু হলো, তখন দাতারা টাকা দিত। সুতরাং কস্ট অব ফান্ড ছিল শূন্য। সুদের হার কম ছিল। তখন শুধু ট্রানজ্যাকশন খরচ ছিল। কেউ কেউ অল্প লাভ করলে তা খরচ করত শিক্ষা, স্বাস্থ্যসহ বিভিন্ন খাতে। মানুষ ভাবল যে এটি ভালো কাজ। মানুষ মহাজনের ঋণ থেকে মুক্তি পেল। কিন্তু আস্তে আস্তে পরিবর্তন ঘটতে থাকে। দাতারা ফান্ড দেওয়া কমিয়ে আনে তাদের নিজস্ব সমস্যার কারণে। ড. ইউনূস অবশ্য প্রথম থেকেই বলেছেন, তিনি ব্যবসা করবেন এবং তা থেকে যতটুকু লাভ হবে, তা দিয়ে তিনি সমাজের উপকার করবেন। অর্থাৎ তাঁর সামাজিক উপকার ও আর্থিক লাভের মধ্যে তিনি ভারসাম্য রেখে এগোতে চেয়েছিলেন। 
অন্য উদাহরণ হিসেবে বলতে চাই, যদি দাতাদের অনুদান না পাওয়া যায় এবং ব্র্যাক কমার্শিয়াল ব্যাংক থেকে ১২ শতাংশ সুদে ঋণ নেওয়া হয়, তখন কস্ট অব ফান্ডই হবে শতকরা ১২ টাকা। এর সঙ্গে যোগ করতে হবে ১০০ টাকা মাঠপর্যায়ে পৌঁছানোর ডেলিভারি খরচ। এই খরচের মাত্রাও নির্ভর করবে মাঠপর্যায়ে কর্মীদের কর্মদক্ষতার ওপর এবং রেট অব রিকভারি অর্থাৎ ঠিকমতো টাকা ওঠানোর ওপর। এ খরচ আরও নির্ভর করবে কর্মকর্তাদের বেতনের ওপর। এই সব কটি খরচের সঙ্গে যদি এনজিও উচ্চপর্যায়ের কর্মকর্তাদের আনুষঙ্গিক পাজেরো গাড়ির খরচ কিংবা দেশের বাইরে ঘোরাফেরার খরচ সংযুক্ত হয়, তবে ক্ষুদ্রঋণের ডেলিভারি খরচই এনজিওভেদে ১৬ থেকে ৩০ শতাংশ হয়ে যেতে পারে। তখন মোট সুদের হার বেড়ে ২৮=(১৬+১২) থেকে ৪২=(১২+৩০) শতাংশ হয়ে যাবে। যদি মাত্র ৫ শতাংশ মুনাফাও যুক্ত হয়, তাহলেও সুদের হার উচ্চ ব্যয় ও মুনাফাসহ প্রায় ৫০ শতাংশ পর্যন্ত বেড়ে যাচ্ছে। বর্তমানে সবচেয়ে কম সুদ (২০%) নিচ্ছে গ্রামীণ ব্যাংক। বেশির ভাগ এনজিও নিচ্ছে ৩০ শতাংশ। অবশ্য আগামী জুন থেকে সর্বোচ্চ ২৭ শতাংশ সুদের সীমা কার্যকর করতে হবে সবাইকে।
কিছু কিছু দেশে স্টক মার্কেট থেকে টাকা নিয়ে ক্ষুদ্রঋণ দেওয়া হচ্ছে। এদের কাছে ক্ষুদ্রঋণ একটি লোভনীয় ব্যবসা। বড় বড় বাণিজ্যিক প্রতিষ্ঠান এখন ক্ষুদ্রঋণ দিতে আগ্রহী হচ্ছে। এরা চাইছে সর্বোচ্চ মুনাফা, এসব কারণে সুদের হার অবাধে বাড়ছে। ক্ষুদ্র ঋণগ্রহীতারা যে টাকা শোধ দিচ্ছে, তা কিস্তিতে দিচ্ছে। যার ফলে অন ব্যালান্স সব সময় ঋণদাতার কাছে অর্ধেক ফান্ড থেকে যাচ্ছে। সুতরাং ডিকলাইনিং ব্যালান্স মেথডে সুদের হার ফ্ল্যাট রেটের দ্বিগুণ হয়ে যাচ্ছে। ফলে ফ্ল্যাট রেটে মেপে সুদের হার দেখানোটা ঠিক হচ্ছে না। বাণিজ্যিক ব্যাংকের মতো এনজিওকেও ডিকলাইনিং ব্যালান্সে সুদের হিসাব প্রকাশ করতে হবে।
বাণিজ্যিক ব্যাংকের রেটের চেয়ে ক্ষুদ্রঋণের সুদের হার বেশি হবে, কিন্তু ট্রানজ্যাকশন কস্টের দোহাই দিয়ে যথেচ্ছা বেশি সুদের হার নিতে পারি না। সুদ যত বেশি নেব, তত আমি লাভ করব। আমি যুক্তি দেখাতে পারব, তা দিয়ে শিক্ষা ও স্বাস্থ্য খাতে ব্যবহার কিংবা সম্পদ বাড়াতে পারছি। আবার কম লাভে সন্তুষ্ট থেকে কম সুদও নিতে পারি। তা ছাড়া অতিরিক্ত লাভ দিয়ে নতুনভাবে ফান্ড করে আবার ঋণ দিতে পারি। তাতে কস্ট অব ফান্ড কমে, সুদও কমতে পারে। এগুলো আসলে যা হচ্ছে তা সর্বদা স্বচ্ছ নয়। আসলে যত দিন যাচ্ছে ততই ক্ষুদ্রঋণকে বাণিজ্যিক দৃষ্টিভঙ্গিতেই দেখা হচ্ছে। তাই ক্ষুদ্রঋণ দাতা সংস্থাগুলোর সুদের হারের মধ্যে প্রচুর ভিন্নতা দেখা যাচ্ছে। এসব জায়গায় ক্ষুদ্রঋণের নিয়ন্ত্রণকারী রেগুলেটরি অথরিটিকে দেখতে হবে আসলে প্রকৃত সুদের হার কত হওয়া উচিত।
ড. ইউনূস বলেছেন, গ্রামীণ ব্যাংকের মালিক তিনি নন, গ্রামের ক্ষুদ্রঋণগ্রহীতারাই এর মালিক। যদি গ্রামীণ ব্যাংক সুদ বেশি নেয়, মুনাফা বেশি করে তবে তা পাবে সেই ঋণগ্রহীতারাই। সুতরাং গরিবেরাই এই লাভের অংশ পাবেন। কিন্তু অন্য ক্ষুদ্রঋণ সংস্থাগুলো এই দাবিটুকুও করতে পারবে না। এর পরও খোদ গ্রামীণ ব্যাংকের মালিকানার চরিত্র কতটা ফরমাল আর কতটা অ্যাকচুয়াল, সে প্রশ্ন থেকেই যায়।
অনেক এনজিও শুধু দরিদ্রদের জন্য কাজ করছে বললেও কেউ কেউ উচ্চাকাঙ্ক্ষী রাজনীতির সঙ্গেও সম্পৃক্ত ছিল। যদি এনজিও প্রতিষ্ঠানগুলো সুনির্দিষ্ট লক্ষ্যে কাজ করে, তবে কোনো সমস্যা সৃষ্টি হওয়ার কথা নয়। যদি কোনো এনজিও বলে, আমি ব্যবসা করব, সামাজিক উদ্দেশ্য আমার নেই, তবে তাকে অবশ্যই ট্যাক্স (কর) দিতে হবে। আর যদি কোনো এনজিও বলে, আমি সামাজিক লক্ষ্য ও উদ্দেশ্য রেখে কাজ করব, তবে তার কার্যপ্রক্রিয়া, সুদের হার ভিন্ন হতে হবে। তবে গ্রামীণ ব্যাংক যেমন ফান্ড সংগ্রহ করতে পারে গ্রামাঞ্চলের লোকদের কাছ থেকে, অন্যরা তা পারে না। গ্রামের একজন অসদস্য ধনী লোক গ্রামীণ ব্যাংকে টাকা ডিপোজিট করে সুদ পান, ওই আয়ের জন্য তাঁকে কোনো কর দিতে হয় না। যদি একই লোক বাণিজ্যিক বা কৃষি ব্যাংকে টাকা সঞ্চয় করতেন, তবে তাঁকে এর জন্য কর দিতে হতো। ফলে গ্রামীণ ব্যাংকে বেশি সঞ্চয় জমা হচ্ছে, তাতে তাঁর কস্ট অব ফান্ডও কম হচ্ছে, সুদও তিনি অন্যদের চেয়ে কম রাখতে পারছেন। কিন্তু এতে গ্রামে আবার অসম প্রতিযোগিতার সৃষ্টি হচ্ছে।
এ ছাড়া আমরা দেখছি, সরকারের পক্ষ থেকে বিভিন্ন সময় বিভিন্ন ক্ষুদ্রঋণ সংস্থাগুলোকে বিভিন্ন অসম সুযোগ-সুবিধা কিংবা কমবেশি চাপ প্রয়োগ করা হয় কিংবা তাদের সম্পর্কে ভুল ভাবমূর্তি জনগণের সামনে তুলে ধরা হয়, সেখান থেকে আমাদের বের হয়ে আসতে হবে। আমাদের নিরপেক্ষ আলোচনায় বসে ঠিক করতে হবে, আসলে কে কী করতে চায় এবং কে কী করছে, তা ঠিক করে সেই অনুযায়ী একটি একক রেগুলেটরি কাঠামোর মধ্যে সবাইকে আনতে হবে। এমআরএ এই কাজটা শুরু করতে পারে।

সাজ্জাদ জহির
টেকসই ব্যাংকিং-ব্যবস্থা চালু করা এবং জামানতবিহীন ঋণসুবিধা দেওয়া। বিশেষ করে, ইনস্টিটিউট অব মাইক্রোফাইন্যান্স কিছুদিন আগে এই অঞ্চলের দেশগুলোর অভিজ্ঞতার সারসংক্ষেপ প্রকাশ করেছে। সেখানে বাংলাদেশের সেভিংস টু লোন রেশিও প্রায় ৫৩ শতাংশ; ভারতের ক্ষেত্রে এটি ৩ শতাংশ। এটি হচ্ছে বড় পার্থক্য। অন্ধ্র প্রদেশ নিয়ে যে প্রশ্নটি উঠেছে, এ জন্য ইকুইটির ওপর যেখানে অর্থায়ন করা হয়েছিল, সেখানে কিছু সীমাবদ্ধতা ছিল যে অন্ধ্র প্রদেশে কোনো সেভিংস করা যাবে না।
বাংলাদেশের ক্ষুদ্রঋণ ভিন্ন ধরনের। আমরা সেলফ হেল্প গ্রুপের নামে অনেক কিছু বলতে পারি নিজেদের প্রতিষ্ঠানের ভালো দিকগুলো নিয়ে।
আমাদের ক্ষুদ্রঋণের ক্ষেত্রে সতর্ক হওয়া উচিত। ক্ষুদ্রঋণ হলো সেবা বিতরণের উদ্ভাবনী উদ্যোগ। কিন্তু এটিকে আরেক ধাপ এগিয়ে নিয়ে যাওয়ার চেষ্টা করা হচ্ছে না।
ক্ষুদ্রঋণের ক্ষেত্রে মার্কসের পুঁজিবাদ সম্পর্কে তত্ত্বের কাঠামো যদি মনে রাখি, তবে দেখি, পিকেএসএফ যখন কথা বলছে, তখন তাদের মনে থাকে না যে তারাও কিন্তু লভ্যাংশের একটা অংশবিশেষ নিজে রেখে দিচ্ছে, যা দিয়ে তারা পুঁজি বাড়াচ্ছে।
বাণিজ্যিক ব্যাংকগুলো যখন ঋণ দেয়, তখন তাদের একসঙ্গে ৫০-১০০ কোটি টাকা এককালীন ঋণ দেয়, ফলে ট্রানজ্যাকশন খরচ কম হয়। কারণ, ঋণগ্রহীতার সংখ্যা কম থাকে এবং তাঁরা ব্যাংকে এসে ঋণ নেন এবং বছর শেষে ব্যাংকে এসে ঋণ ও সুদের টাকা পরিশোধ করেন। কিন্তু যখন এই ৫০-১০০ কোটি টাকা ক্ষুদ্রঋণ হিসেবে ১০-১২ হাজার টাকা করে ঋণ দিতে যায়, তখন অনেক লোকের সঙ্গে কাজ করতে হয়, ফলে ট্রানজ্যাকশন খরচ অনেক বেড়ে যায়। আবার টাকাটা সপ্তাহে সপ্তাহে কিস্তিতে সংগ্রহ করা হয়। কারণ, তাঁরা বছর শেষে একসঙ্গে ঋণ পরিশোধ করতে পারবেন না। ফলে নিয়মিত ঋণগ্রহীতার সঙ্গে যোগাযোগের জন্য ক্ষুদ্রঋণ প্রতিষ্ঠানগুলোর যে বিপুল লোকবল লাগে, বাণিজ্যিক ব্যাংকের এত লোকবল দরকার হয় না। এ কারণেই ক্ষুদ্রঋণ সবচেয়ে ব্যয়বহুল হয়ে দাঁড়ায়। ব্র্যাকের কথা বলি, তাদের ৩০-৩৫ হাজার কর্মচারী আছেন, তাঁদের মধ্যে উচ্চপর্যায়ের কর্মকর্তার সংখ্যা খুবই সীমিত। কিন্তু মাঠপর্যায়ে কর্মকর্তার সংখ্যা অত্যধিক, যাঁদের বেতন স্কেল সরকারি স্কেলের কাছাকাছি। আরেকটি দিক হচ্ছে, প্রতিষ্ঠানকে সঠিকভাবে চালাতে চাইলে অবশ্যই কর্মদক্ষ ব্যক্তি প্রয়োজন উচ্চপর্যায়ে। আর বর্তমান শ্রমবাজারে কর্মদক্ষতাসম্পন্ন ব্যক্তিদের নিয়োগের জন্য অবশ্যই বেশি টাকা বেতন ও সুযোগ-সুবিধা দিতে হবে।
১৯৯৯ সালে আইআরপিএসপির যে আলোচনা শুরু হয়েছিল, সেখানে বলা হয়েছিল, এই প্রতিষ্ঠানগুলো পরবর্তী ধাপে যাওয়ার জন্য আমাদের কী করা উচিত, সেদিকে আমাদের নজর দিতে হবে।
এই প্রতিষ্ঠানগুলোকে শুধু ক্ষুদ্রঋণের মধ্যে আটকে রাখার চেষ্টা চলছে। এই প্রতিষ্ঠানগুলো আরেক ধাপে উন্নয়নের জন্য কিংবা নতুন নতুন প্রতিষ্ঠানে পরিণত হওয়ার সুযোগ সৃষ্টি করা দরকার। অর্থাৎ পুঁজির বিকাশটার দিকে লক্ষ রাখা। স্ট্যাটিকভাবে ক্ষুদ্রঋণকে দেখতে যাওয়ার মানসিকতা আমাদের ক্ষতি করেছে। এ জন্য উপযুক্ত বিধি কাঠামোর দরকার, অর্থাৎ যে কাঠামো প্রাতিষ্ঠানিক পুঁজির বিকাশকে সহযোগিতা করবে। এই জায়গায় সরকারি প্রশাসন থেকে শুরু করে দাতারাসহ সবাইকে নজর দিতে হবে।
আমাদের এই প্রতিষ্ঠানগুলো ভবিষ্যতে কীভাবে পরিচালিত হবে, তা নিয়ে আমাদের কারও কোনো চিন্তা নেই। আমরা যাঁরা নীতিনির্ধারণ করি বা যাঁরা তা প্রয়োগ করেন, তাঁদের সীমিত জ্ঞানের পরিপ্রেক্ষিতে যদি বড় আকারে আইনি পথ বেছে নিই, সেখানে বিপদ হওয়ার আশঙ্কা আছে। এমনকি বাণিজ্যিক ব্যাংকগুলোকেও আইনি পথে বেঁধে রাখতে পারিনি।
ডিপোজিটের ওপর কত হারে সুদ দিতে হবে, তাও আইনিভাবে বাঁধতে পারিনি। সেখানে আমরা কি আইনি পথটি নেব, না বিকল্প কোনো পথ আছে? সেটি হলো, পিকেএসএফ সরকারের মাধ্যমে ভর্তুকি দিতে পারে। সেখানে সরকার কোনো একটি জিনিসের সরবরাহ বাড়িয়ে বা কমিয়ে দাম ওঠানামা করাতে পারে। পিকেএসএফের মতো একটি প্রতিষ্ঠান আছে, যেখানে তারা অনেক প্রভাব ফেলতে পারে ঋণবাজারে। আমি মনে করি, তার মাধ্যমে সুদের হারের ওপর প্রভাব রাখা যেত। কিন্তু তা না করে আইনি পথ নেওয়ার বিপদটা হচ্ছে, প্রতিদিনই পরিস্থিতি বদলাচ্ছে, আমরা তো স্ট্যাটিক অবস্থার মধ্যে নেই। বাণিজ্যিক ব্যাংক এখন সঞ্চয়কারীদের ১৩ শতাংশ সুদ দিচ্ছে, সেখানে যদি ব্যাংকের কাছ থেকে টাকা নেওয়া হয়, তার সুদের হার ১৫ শতাংশের কম হবে না।
এর ওপর নির্ভর করে যদি কেউ বলে গরিব মানুষের কাছে ঋণের জোগান নিশ্চিত করব। তাহলে আইন করে ২৭ শতাংশ হারে সুদে দেওয়া অবান্তর হয়ে পড়বে। সুতরাং আইনি পদ্ধতির চেয়ে পিকেএসএফের মাধ্যমে ঋণবাজারে প্রভাব ফেলার উদ্দেশ্যটা বেশি কার্যকর হবে। যদি ক্ষুদ্রঋণকে ক্ষুদ্রঋণ প্রতিষ্ঠান থেকে পৃথক করে দেখতে না পারি, তবে সমস্যা হবে; প্রাতিষ্ঠানিক পুঁজির বিকাশের দিকে তাকানো দরকার। অন্ধ্র প্রদেশে ভুল ধারণা করে অতিরিক্ত মাত্রায় ঋণ দেওয়া হয়েছিল। আমাদের দেশে বাণিজ্যিক দিকটিকে ইতিবাচকভাবে দেখতে হবে। আশির দশকে গ্রামীণ যখন ঋণ দেওয়া শুরু করল, তখন এনজিওগুলো তাদের সদস্যদের ঋণ দেওয়া শুরু করল। নব্বইয়ের দশকে পিকেএসএফ যখন আরও সম্প্রসারণ করল, তখন আরও ব্যাপকতা বৃদ্ধি পেল। ক্ষুদ্রঋণের সঙ্গে অন্যান্য সেবার যে আন্তসম্পর্ক, যেটি আমাদের দেশে ঘটেছে, সেটি লক্ষণীয় বিষয়। দেখা গেছে, তার প্রতিষ্ঠানগুলোর বাণিজ্যিক দিক আছে। পাশাপাশি সামাজিক দিকও রয়েছে। বাণিজ্যিক দিকগুলো কীভাবে কার্যকরভাবে পরিচালনা করা যায়, এই প্রয়োজনীয় বিধিকাঠামো তৈরি করার দায়িত্ব ছিল সরকারের। এই জায়গায় ব্যর্থতার কারণে নানা রকমে রূপ নিতে হচ্ছে। কিছুদিন আগে এনবিআরের সঙ্গে আলোচনায় এসেছিল, আসলে সামাজিক ব্যবসা করার জন্য যদি কেউ উদ্যোগ নেয়, যে প্রতিষ্ঠানগুলো থেকে কোনো ডিভিডেন্ড নেয় না, সেটি আবার পুনর্বিনিয়োগ হচ্ছে, তবে কেন তাদের কোম্পানি হিসেবে ওপেন বুক করার পরও ৪২ শতাংশ বা ৩৭ শতাংশ হারে কর দিতে হবে।
যদি আইনি পথগুলো সহনশীল করা না হয়, তবে এ খাতে আমাদের যে অর্জন, তা ধ্বংসের দিকে এগিয়ে যাবে। এই প্রতিষ্ঠানগুলোর বহু ধরনের সেবা দেওয়ার ক্ষমতা দিন দিন কমে আসছে। উপযুক্ত বিধি-কাঠামো না থাকার কারণে প্রতিষ্ঠানগুলোর উন্নয়নসাধন হয়নি। এই প্রতিষ্ঠানগুলো আরও কীভাবে কার্যকর করা যায়, সেদিকে নজর দিতে হবে।

হোসেন জিল্লুর রহমান
ক্ষুদ্রঋণ একাই দারিদ্র্য বিমোচন করে ফেলবে, এটা ঠিক নয়। দারিদ্র্য বিমোচন একটি প্রক্রিয়া বা সিঁড়ি। আজকে আলোচনায় বেশ কিছু দিক উঠে এসেছে। প্রথমত, ক্ষুদ্রঋণ দারিদ্র্য বিমোচনে কতটুকু প্রভাব রাখতে পেরেছে বা পারছে। দ্বিতীয়ত, এই প্রতিষ্ঠানগুলোর কীভাবে আরও উন্নয়ন করা এবং টেকসই করা যায় কি না। প্রতিষ্ঠানগুলোর পরিচালনার বিভিন্ন দিকের উন্নয়ন কীভাবে করা যায়—এসব বিষয়। তৃতীয়ত, রাজনৈতিক ডিসকোর্স। বর্তমানে গ্রামীণ ব্যাংককে নিয়ে যে বিতর্ক তা শুধু নয়, আরও অন্যান্য বিতর্কের সঙ্গে রাজনৈতিক সম্পর্কের দিকগুলো তুলে আনা দরকার। আমাদের সামাজিক পরিবর্তন কারা নিয়ে আসবে, তাদের সম্পর্কে আমাদের দৃষ্টিভঙ্গি কী। বিশেষ করে, সামাজিক উদ্যোগ তার স্বাধীনতা বা সৃষ্টিশীলতা কীভাবে দেখা হবে, নাকি আমরা আমলাতান্ত্রিক রাষ্ট্রনির্ভর কিছু চিন্তাভাবনা নিয়ে এই বিষয়গুলো দেখব।
বাংলাদেশে দারিদ্র্যের যে অবস্থা, সেখানে দারিদ্র্য বলতে সম্পদের অভাবই নয়, বিপন্নতাও—এটাকে গুরুত্ব দিতে হবে। প্রতিনিয়ত গরিব মানুষ যেকোনো বিপদের সম্মুখীন হচ্ছে। যেমন—অসুস্থতা, গরু মরে যাওয়া, ফসল নষ্ট হয়ে যাওয়া, মেয়ের বিয়েতে যৌতুক দেওয়া। এসব বিপদ মোকাবিলার জন্য অর্থ জোগাড় করতে হয় গরিব মানুষের। ফলে এসব বিপদ থেকে মুক্তির জন্য তাঁদের শেষ সম্বল বিক্রি করে সামাজিক অবস্থান থেকে আরও নিচে নামতে হয়। সুতরাং এসব বিপদ থেকে রক্ষার জন্য ক্ষুদ্রঋণ দরকার হয়। আমাদের গড় আয়ের এক-পঞ্চমাংশ অর্থ এ ধরনের হঠাৎ বিপদে খরচ হয়ে যায়। সুতরাং আমাদের দারিদ্র্য বিমোচন হলো কি না, এ প্রশ্ন বিচারে অতি গুরুত্বপূর্ণ হচ্ছে দারিদ্র্য থেকে বের হওয়ার মানেটা কী, তার একটা চিত্র তুলে ধরা। গতকাল দরিদ্র ছিলাম, কিন্তু আগামীকাল দরিদ্র নই—এভাবে কখনো দারিদ্র্য বিমোচন হয় না। দারিদ্র্য বিমোচন একটি প্রক্রিয়া বা সিঁড়ি। একেক ধাপ পেরিয়ে ওপরে উঠতে হবে। আমরা এখন গাইবান্ধা কিংবা কয়েকটি জায়গায় শুধু মঙ্গা দেখি, কিন্তু নব্বইয়ের দশকে কুমিল্লা, কুষ্টিয়া, নোয়াখালীতেও মঙ্গা দেখা যেত। মাত্র ২০ বছরের ব্যবধানে এ চিত্রের ব্যাপক পরিবর্তন দেখা গেছে। আমরা যখন ক্ষুদ্রঋণের দারিদ্র্য বিমোচনে প্রভাবের কথা বলব, তখন আমাদের চিন্তা করতে হবে, দারিদ্র্য বিমোচন একটি প্রক্রিয়া, যা ধাপে ধাপে সিঁড়ি বেয়ে অতিক্রম করতে হবে।
আবার ক্ষুদ্রঋণ কিছুই করতে পারেনি—উঁচু জায়গায় বসে এমন কথা বলা যায় না। কিন্তু বাস্তবতা হলো, ক্ষুদ্রঋণের মাধ্যমে সমাজের অনেক পরিবর্তন হয়েছে। সত্তরের দশকে এরিক ইয়ানসেন বই লিখেছিলেন, সেখানে বলেছিলেন, মানিকগঞ্জে দারিদ্র্যের চিত্র কোনো দিনই বদলাবে না। কিন্তু কিছুদিন আগে তিনি এসে মানিকগঞ্জের দারিদ্র্য পরিস্থিতি দেখে বিস্মিত হয়েছেন। সুতরাং আমাদের সমাজের পরিবর্তন ঘটেছে। কিন্তু পরিবর্তনের মাপকাঠি পরিমাপের জন্য সূচকের বিষয়গুলো নিয়ে যখন আলোচনা করব, তখন সরাসরি প্রভাবের সূচকের পাশাপাশি অভ্যন্তরীণ প্রভাবের সূচকগুলো বিবেচনা করতে হবে। নব্বইয়ের দশকে একটি ডেটা সংগ্রহের সময় ঝুপড়ি একটি ক্যাটাগরি রেখেছিলাম, সেখানে ২৫ শতাংশ ছিল ঝুপড়ি। কিন্তু এখন বসতবাড়ির মধ্যে ঝুপড়ি খুঁজেই পাওয়া যাবে না। শিক্ষা, স্বাস্থ্য, মাতৃমৃত্যুর হার হ্রাসসহ বিভিন্ন সামাজিক উদ্যোগকে ত্বরান্বিত করছে ক্ষুদ্রঋণ। এ ধরনের উদ্যোগ বজায় রেখে এগিয়ে যেতে হবে। পল্লি অঞ্চলের মানুষের মধ্যে দারিদ্র্য জয় করার আস্থা বাড়ছে। ইউনিয়ন পরিষদ নির্বাচনে নির্বাচিত নারী প্রতিনিধিদের অধিকাংশই ক্ষুদ্রঋণ-প্রক্রিয়ার পটভূমি থেকে এসেছেন। ক্ষুদ্রঋণ শুধু দারিদ্র্য বিমোচন নয়, নানা মাত্রিক সামাজিক পরিবর্তন আনছে। ক্ষুদ্রঋণের মাধ্যমে সামাজিক দায়বদ্ধতার লক্ষ্যগুলো পুনর্নির্ধারণ করা উচিত। স্বাস্থ্য, শিক্ষা, অবকাঠামোসহ বিভিন্ন সামাজিক উদ্যোগ এত দিন শুধু প্রশাসনিক উদ্যোগের মাধ্যমে বাস্তবায়িত হওয়ায় কাঙ্ক্ষিত ফল পায়নি। ক্ষুদ্রঋণ-প্রক্রিয়ার সঙ্গে এগুলো যুক্ত করা উচিত, যা মুহাম্মদ ইউনূসের ধারণায় অনেক আগেই ছিল।
এলজিইডি যে গ্রামীণ রাস্তার উন্নয়ন করেছে, এটি গুরুত্বপূর্ণ ভূমিকা পালন করেছে। বিনা বেতনে মেয়েদের শিক্ষার বিষয়টি নব্বইয়ের প্রথম দিকে বিএনপি সরকার গ্রহণ করেছিল এবং পরবর্তীকালে আওয়ামী লীগ সরকারের আমলে বয়স্ক ভাতা, ভিজিডি, ভিজিএফ কার্ড সামাজিক নিরাপত্তা সৃষ্টিতে গুরুত্বপূর্ণ ভূমিকা পালন করেছে। এগুলো নীতিনির্ধারকদের উদ্যোগী চিন্তার কারণেই সম্ভব হয়েছে। আসলে গরিবেরা নিজেরাই ভালো জানে, কী করলে তারা সবচেয়ে ভালো সুযোগ পাবে। সুতরাং যেসব আমলাতান্ত্রিক সিদ্ধান্ত গরিবদের ওপর চাপিয়ে দেওয়া হয়েছে, বলা হয়েছে তুমি এটা করতে পারবে না, এটা করো—এ ধরনের সব কটি প্রকল্পই ব্যর্থ হিসেবে প্রমাণিত হয়েছে। অর্থাৎ গরিবদের নিজস্ব চিন্তাধারণা পরস্ফুিটনের জন্য প্রাতিষ্ঠানিক যে সহযোগিতা প্রয়োজন, তা দেওয়া দরকার। 

মোস্তফা কে মুজেরী
আশির দশকের দিকে যদি আমরা লক্ষ করি তবে দেখব, যখন ক্ষুদ্রঋণ শুরু হয়েছিল, সে সময় যে হারে জনসংখ্যা বৃদ্ধি পেয়েছে, পাশাপাশি প্রবৃদ্ধির হারও কম ছিল। তখন ঘন ঘন প্রাকৃতিক দুর্যোগ সব মিলিয়ে আমাদের দারিদ্র্য বিমোচনের যে গতি, তা তেমন একটা অগ্রসর হতে পারেনি। নব্বইয়ের দশকে এসে দারিদ্র্য সম্পর্কে ধারণায় পরিবর্তনের সূচনা হয়েছিল। সে পরিবর্তন শুধু দারিদ্র্য বিমোচনের ক্ষেত্রে হয়েছে তা নয়, সে সময় আমাদের দেশে একটি কাঠামোগত পরিবর্তন দেখা যায়। কৃষি ও অন্যান্য খাতে নীতিগত নানা সংস্কার তখন হয়েছিল। বিশেষ করে, গ্রামীণ অকৃষি খাতে যে প্রবৃদ্ধি, এ ধরনের বিষয়ে অগ্রগতির কারণে আমাদের প্রবৃদ্ধির হার বৃদ্ধি পেয়েছে। এর ফলে নব্বইয়ের দশকে দারিদ্র্য বিমোচনে বেশ পরিবর্তন লক্ষ করা যায়। বিশেষ করে, সামাজিক খাতে যে পরিবর্তন যেমন—জনসংখ্যা বৃদ্ধির হার হ্রাস, মানব পুঁজির বিস্তৃতি, শিক্ষা, স্বাস্থ্য বা অন্যান্য সেবা খাতে ব্যাপক উন্নতি দৃশ্যমান হয়েছিল নব্বইয়ের দশকে। গ্রামীণ অবকাঠামো উন্নয়ন ও রেমিট্যান্স আমাদের অর্থনীতিতে গুরুত্বপূর্ণ ভূমিকা পালন করেছে। এসব ক্ষেত্রে ক্ষুদ্রঋণের সম্পর্ক যথেষ্ট ছিল। ক্ষুদ্রঋণ একটি প্যাকেজ হিসেবে ছিল আশির দশকের দিকে। তখন ঋণের সঙ্গে সঙ্গে মানব উন্নয়নের জন্য অন্যান্য সেবা পাওয়ার যে সুযোগ মাঠপর্যায়ে ছিল, যা নব্বইয়ের দশকে সামাজিক পরিবর্তনের যে সূচনা, সেখানে ক্ষুদ্রঋণের বড় রকমের ভূমিকা ছিল। ২০০০ সালের পরে ঋণের বিস্তৃতি বেড়েছে। যেগুলো কম দরিদ্র এলাকা ছিল, সেসব স্থানে ২০০০ সালের পরে ক্ষুদ্রঋণ বেশি পরিমাণে গেছে। অপেক্ষাকৃত দারিদ্র্যপ্রবণ এলাকায় ক্ষুদ্রঋণ কম গেছে। এ কারণে যে এলাকায় বেশি ক্ষুদ্রঋণ গেছে, সেসব এলাকায় দারিদ্র্য নিরসনে দ্রুত পরিবর্তন দেখা গেছে। চরম দরিদ্র এলাকায়ও ক্ষুদ্রঋণ একটি গুরুত্বপূর্ণ ভূমিকা রেখেছে। আয় বৃদ্ধি ছাড়াও বিভিন্ন ক্ষেত্রে ক্ষুদ্রঋণ ভূমিকা রেখেছে। ক্ষুদ্রঋণের যে মডেলগুলো আগে ছিল, সেগুলোতে কিন্তু অনেক পরিবর্তন এখন এসেছে। যেমন—অতিদরিদ্র মানুষের কাছে সহজ শর্তে ক্ষুদ্রঋণ দেওয়া হচ্ছে। যেমন—পিকেএসএফের প্রাইম মডেল বিভিন্ন সহজ শর্তে ঋণ দিচ্ছে। 
আজকাল ক্ষুদ্রঋণের পাশাপাশি প্রশিক্ষণ কিংবা বিজনেস ডেভেলপমেন্ট সার্ভিস দেওয়া হচ্ছে। এগুলো ঋণগ্রহীতাদের তৈরি করছে আগামী দিনের চ্যালেঞ্জ মোকাবিলা করার জন্য। সব ঋণগ্রহীতাই যে সমানভাবে অর্থনৈতিকভাবে লাভবান হবে, তা কিন্তু ঠিক নয়। কারণ, এ ক্ষেত্রে তার স্থানীয় অর্থনৈতিক পরিস্থিতির ওপর ক্ষুদ্রঋণের অনেকাংশ নির্ভর করে।
দারিদ্র্য হচ্ছে বহুমাত্রিক ধারণা। দারিদ্র্যের বহুমাত্রাকে যদি আমরা স্বীকার করি, তবে এটা স্পষ্ট যে শুধু ক্ষুদ্রঋণই আমাদের দারিদ্র্য দূর করবে, এ ধারণা ঠিক নয়। কারণ, বিভিন্ন আর্থসামাজিক সমস্যা রয়েছে দারিদ্র্যের জন্য। আমাদের বিভিন্ন উদ্যোগের মধ্যে সমতা এনে, দারিদ্র্য দূর করতে হবে। ক্ষুদ্রঋণকে শুধু ঋণের মধ্যে সীমাবদ্ধ না রেখে এর ফলে আমাদের সামাজিক যেসব সুফল আসছে, যেমন—নারীর ক্ষমতায়ন, শিক্ষা, স্বাস্থ্যসহ বিভিন্ন খাতে, সেগুলোর দিকেও লক্ষ রাখতে হবে। ক্ষুদ্রঋণের সবচেয়ে বড় সফলতা হচ্ছে, নারীর ক্ষমতায়ন নিশ্চিত করা। ক্ষুদ্রঋণের একটি গুণগত পরিবর্তন আনা দরকার। দারিদ্র্য বিমোচনের যেসব নীতিমালা করছি, সেখানে ক্ষুদ্রঋণকে সঠিকভাবে ব্যবহার করতে পারছি না। আমরা ক্ষুদ্রঋণের ভূমিকাকে বাইরে রেখে দিচ্ছি। এ কারণে ক্ষুদ্রঋণ দারিদ্র্য বিমোচনে আরও বেশি ভূমিকা রাখতে পারত, সেটি সম্ভব হচ্ছে না। ক্ষুদ্রঋণ এখন ব্যবসায় বিনিয়োগ হিসেবে দেওয়া হচ্ছে। এটি ক্ষুদ্রঋণকে আরেক ধাপ এগিয়ে নিয়ে যেতে সহায়তা করছে। ক্ষুদ্রঋণ মাঠপর্যায়ে গিয়ে সামাজিক সমস্যার সমাধান করতে পারে। এটাকে খাটো করে দেখলে হবে না। 

বাকী খলিলী
বর্তমানে ক্ষুদ্রঋণ একটি সংকটের মধ্যে দিয়ে যাচ্ছে। আমি চিন্তিত এই খাতটি ধ্বংস হয়ে যাবে কি না। গত দিনগুলোতে ক্ষুদ্রঋণ আমাদের সামাজিক পরিবর্তনে যথেষ্ট ভূমিকা রেখেছিল। গণমাধ্যমগুলোতে সংবাদ প্রকাশিত হয়, সেখানে বলা হয়, দারিদ্র্য বিমোচনে ক্ষুদ্রঋণ কতটুকু প্রভাব রাখতে পেরেছে। কিন্তু সরকার নিজেকে দারিদ্র্য বিমোচন থেকে দূরে রাখছে। আমার কাছে অবাক লাগে যখন দেখি, দারিদ্র্য বিমোচনের দায়ভার শুধু ক্ষুদ্রঋণের প্রতিষ্ঠানের ওপর চাপিয়ে দেওয়া হয়।
ক্ষুদ্রঋণ ও ক্ষুদ্রঋণের প্রতিষ্ঠানের ভূমিকার সঙ্গে সরকারের ভূমিকাকে যদি সমন্বয় করা যেত, তবে আমার মনে হয় সমাজ পরিবর্তনে ক্ষুদ্রঋণ যথেষ্ট গুরুত্বপূর্ণ ভূমিকা পালন করতে পারত। সরকার যদি ক্ষুদ্রঋণ প্রতিষ্ঠানে বসে আলোচনার মাধ্যমে ভবিষ্যৎ কর্মপরিকল্পনার সমন্বিত উদ্যোগ নিত, তবে দারিদ্র্য বিমোচন অতিদ্রুত এগিয়ে যেত।
গ্রামীণ অর্থনীতিকে শক্তিশালী করার জন্য ক্ষুদ্রঋণের ব্যবস্থাকে টিকিয়ে রাখতে হবে। বর্তমান প্রেক্ষাপটে আমার হিসাবমতে, ক্ষুদ্রঋণের সুদের হার ২৩ শতাংশের কম হওয়া সম্ভব নয়। এর মধ্যে ১৬ শতাংশ হলো পরিচালনা ব্যয়। বর্তমানে গ্রামীণ ব্যাংকের সুদের হার সবচেয়ে কম।
আমরা শুধু ক্ষুদ্রঋণ গ্রহীতাদের ব্যর্থতার দিকগুলো তুলে ধরি, কিন্তু গরিব মানুষগুলো যে কতটুকু সঞ্চয় করেছেন, তার হিসাব কখনো দেখি না। ২০০৯ সালের ডিসেম্বর পর্যন্ত ১৩১ বিলিয়ন বা ১৩ হাজার কোটি টাকার বেশি নিট সঞ্চয় করেছেন তাঁরা। গরিব মানুষের পক্ষে সঞ্চয় করা সম্ভব নয়, যদি তাঁরা লাভ না করতে পারেন। 
প্রায়ই অভিযোগ ওঠে যে গরিব মানুষ একটি ঋণ নিয়ে অন্য আরেকটি ঋণ পরিশোধ করেন। আমরা আসলে গরিব মানুষের সম্পর্কে কী ধারণা করি যে তাঁরা বোকা? যদি তাঁরা জানেন যে একটি ঋণ নিয়ে সমস্যায় পড়বেন, তবে তাঁরা কি নতুন করে ঋণ নেবেন? সুতরাং তাঁদের ঋণ পরিশোধ করার ক্ষমতা আছে বলেই ঋণ নেন। প্রশ্ন হতে পারে, কেন ঋণ ওভারলেপিং হয়েছে। আজকে আমার যে আয়, যদি কালকে বড় কোনো অসুখ হয়, তবে আমার বর্তমান অবস্থা খারাপ হবে—এটাই স্বাভাবিক। ওভারলেপিংয়ের পেছনে কয়েকটি কারণ বিশেষভাবে উল্লেখ করা যায়। প্রথমত, পূর্ববর্তী ঋণ পরিশোধ করার জন্য। দ্বিতীয়ত, বিপদ থেকে মুক্তির জন্য, তা স্বাস্থ্যগত কিংবা অর্থনৈতিক। তৃতীয়ত, ব্যবসা সম্প্রসারণের জন্য। তবে ব্যবসা সম্প্রসারণের কারণে একাধিক প্রতিষ্ঠানে ঋণগ্রহীতাদের সদস্য হওয়ার প্রবণতা অনেক বেশি। এর হার প্রায় ৮০ শতাংশ। আর একটি ঋণ নিয়ে অন্য ঋণ পরিশোধ করার হার ১৩ শতাংশ। আরেকটি বিষয় হচ্ছে, গ্রামের পাকা রাস্তার পাশে কিংবা দু-তিন কিলোমিটারের মধ্যে ক্ষুদ্রঋণ প্রতিষ্ঠানগুলো একাধিক হয়ে থাকে। অর্থাৎ প্রতিষ্ঠানগুলোর মধ্যে প্রতিযোগিতা বাড়ছে। শিল্পকারখানার ক্ষেত্রে অনেকে ঋণ নিয়ে পরিশোধ করতে পারে না। আমি পাবনার বেড়া উপজেলায় একজন নারীর বাসায় গিয়েছিলাম; তিনি ২০ বছর ধরে সদস্য ছিলেন। তাঁকে প্রশ্ন করলাম, আপনি কী করলেন এত দিনে? তিনি বললেন, তাঁর মেয়েকে মাস্টারবাড়িতে বিয়ে দিয়েছেন, এ জন্য এক লাখ টাকা যৌতুক দিয়েছেন। তাঁর স্বামীর চিকিৎসার জন্য ৫০ হাজার টাকা খরচ হয়েছে। তিনি এসব টাকাই ক্ষুদ্রঋণের মাধ্যমে সঞ্চয় করে দিয়েছেন। যদি এই টাকাগুলো তাঁর হাতে থাকত, তবে তিনি উৎপাদন খাতে লাগাতে পারলে তাঁর উন্নয়ন সম্ভব হতো। আমরা কখনো সফল ব্যক্তিদের নিয়ে আলোচনা করি না। ক্ষুদ্রঋণের ভবিষ্যৎ কোন দিকে যাবে, যেন এগুলো নিয়ে বিতর্ক-বিভ্রান্তি জনসাধারণের মধ্যে ছড়িয়ে দেওয়া না হয়। সরকারকে অনুরোধ করব, এমন কোনো উদ্যোগ না নিতে, যে কারণে এ খাত ভবিষ্যতে হুমকির মুখে পড়ে।

রেহমান সোবহান 
এখানে একাডেমিক পর্যায়ে অনেকে এসেছেন, কথা বলেছেন, তাঁদের মতামত দিয়েছেন। কিন্তু এখানে নন-একাডেমিক অর্থাৎ যাঁরা বাস্তবে ক্ষুদ্রঋণের সঙ্গে সরাসরি সম্পৃক্ত, তাঁদের বক্তব্য বিস্তৃতভাবে তুলে ধরা উচিত ছিল। একাডেমিক তত্ত্ব আর বাস্তব প্রয়োগের মধ্যে সব সময় কিছুটা মিল-অমিল থাকে। এ জন্য এখানে কিছু আলোচনা বাদ পড়ে যেতে পারে।
এখানে বলতে চাই, একজন পিএইচডি গবেষকের কথা বলেছেন বক্তারা, তিনি সত্তরের দশকে বিআইডিএসে গবেষণা করার সময় এমন একজন নারীর সন্ধান পেয়েছিলেন, তিনি তখন খুব গরিব ছিলেন এবং বর্তমানে তাঁর এক ছেলে বিদেশে থাকে এবং পাকা বাড়িতে থাকেন। এ রকম অনেক উদাহরণ আনা যায়, যাঁরা ক্ষুদ্রঋণের আওতায় উন্নয়নের ধারা রেখেছেন।
বাণিজ্যিক ব্যাংকগুলোতে যে বিশাল ঋণ নিয়ে তা ফেরত দেওয়া হয় না, তা নিয়ে কারও কোনো চিন্তা নেই। প্রথাগত ব্যাংকগুলো সাধারণ মানুষকে ঋণ দেয় না। যেখানে ক্ষুদ্রঋণ প্রদানকারী প্রতিষ্ঠান সমাজের শিকড়ে গিয়ে ঋণের ভিত্তি চালু করেছে। 
ক্ষুদ্রঋণ কখনো দারিদ্র্য বিমোচন সম্পূর্ণভাবে করতে পারবে না। ক্ষুদ্রঋণ উন্নয়নে সহায়তা করার একটা উন্নত মাধ্যম। গ্রামীণ লোকজনকে সরাসরি বাজেট দিয়ে দারিদ্র্যের হাত থেকে রক্ষা করা যাবে না। ক্ষুদ্রঋণের মাধ্যমে প্রাতিষ্ঠানিকভাবে গ্রামীণ লোকজনকে উন্নয়নের ধারায় আনা সম্ভব। ড. ইউনূস ও গ্রামীণ ব্যাংক নিয়ে এত সমালোচনা হলেও তিনি তো সমগ্র বিশ্বে ক্ষুদ্রঋণ প্রাতিষ্ঠানিকভাবে প্রচলনের ক্ষেত্রে স্বীকৃত। ক্ষুদ্রঋণের প্রতিষ্ঠানগুলোতে সরাসরি হস্তক্ষেপের ক্ষেত্রে কিছুটা নীতিমালা থাকা উচিত। প্রতিষ্ঠানের মালিকানা ও ব্যবস্থাপনার সুনির্দিষ্ট নীতিমালা গ্রহণ করা উচিত। গণতন্ত্রের মূলনীতির প্রতি সম্মান রেখে ক্ষুদ্রঋণের প্রতিষ্ঠানগুলোর কার্যক্রম ও কমিটির ওপর নিয়ন্ত্রণ আরোপ করা উচিত নয়।
প্রচলিত ব্যাংক-ব্যবস্থা থেকে ঋণ নিয়ে হাজার হাজার কোটি টাকা ফেরত দিচ্ছেন না প্রভাবশালী ঋণগ্রহীতারা। তাঁদের বিরুদ্ধে ব্যবস্থা নেওয়া হচ্ছে না। কিন্তু দরিদ্র মানুষ যাঁরা ক্ষুদ্রঋণ নিয়ে তা পরিশোধ করছেন, তাঁদের বিদ্যমান ব্যাংকিং-সুবিধা দেওয়া হচ্ছে না। ক্ষুদ্রঋণ দিয়েই শুধু দারিদ্র্য বিমোচন সম্ভব নয়, এর পাশাপাশি শিক্ষা, স্বাস্থ্য, অবকাঠামো বাজার-সুবিধাসহ অন্যান্য আর্থসামাজিক বিষয় নিশ্চিত করতে হবে। আর এগুলো করার মূল দায়িত্ব সরকারের। দারিদ্র্য বিমোচনের সামগ্রিক উদ্যোগ গ্রহণ করতে হবে। ক্ষুদ্রঋণ হলো একজন মানুষের দারিদ্র্যসীমার ওপরে ওঠার ন্যূনতম সুবিধা।

আব্দুল কাইয়ুম
প্রত্যন্ত অঞ্চলের পিছিয়ে পড়া মানুষ, কুসংস্কারাচ্ছন মানুষ অগ্রসর হয়ে আসছে; ধর্মীয় উগ্র মৌলবাদী ধ্যান-ধারণা মানুষকে সহজে বিভ্রান্ত করে না। এ ক্ষেত্রে ক্ষুদ্রঋণের যথেষ্ট ভূমিকা রয়েছে। দারিদ্র্য দূর করার ব্যাপারে আমাদের মনে রাখতে হবে, একটি চাহিদা পূরণ হলে, নতুন চাহিদা দেখা দেয়। দারিদ্র্য একটি আপেক্ষিক ব্যাপার। ক্রমান্বয়ে তা দূর হবে। প্রথম আলোর পক্ষ থেকে আজকের আলোচনায় অংশ নেওয়ার জন্য সবাইকে কৃতজ্ঞতা ও ধন্যবাদ জানাচ্ছি।
</doc>
<doc>
﻿পারভেজ মোশাররফের ছায়া ভালো করে সরতে না সরতেই আবার পাকিস্তানের রাজনীতিতে উর্দিকেন্দ্রিক উত্তেজনা! সেনাবাহিনীই গণতন্ত্রের সন্ধানে ছুটে মরা রাষ্ট্রটির সবচেয়ে শক্তিশালী প্রতিষ্ঠান বলে নেপথ্যে তাদের পায়ের আওয়াজ সব সময়ই শোনা যায়। কিন্তু এবারের দৃশ্যপট ভিন্ন। অভিনব বললেও হয়তো বাড়িয়ে বলা হবে না। সিভিল-মিলিটারি উত্তেজনার সঙ্গে জড়িয়ে গেছে দেশটির প্রথাগত মিত্র পরাশক্তি যুক্তরাষ্ট্রের নাম। জঙ্গিবাদ-জর্জরিত পাকিস্তানের পরিবর্তিত বাস্তবতায় কে কার শত্রু-মিত্র, তা চেনাই যেন হয়ে উঠেছে দায়।
সন্ত্রাসবাদবিরোধী অভিযানসহ বিভিন্ন বিষয় নিয়ে বেশ কিছুদিন ধরেই পাকিস্তানের সেনাবাহিনী ও বেসামরিক সরকারের মধ্যে শীতল সম্পর্ক চলছিল। পাকিস্তানি বংশোদ্ভূত এক মার্কিন ব্যবসায়ীর উল্লেখ করা কথিত ‘গোপন চিঠি’ সম্পর্কের সেই শৈত্যকে প্রকাশ্যে নিয়ে এসে তাতিয়ে দিয়েছে দেশের রাজনীতি। ‘মেমোগেট’ নামে পরিচিত হয়ে ওঠা এই ঘটনা আরও একবার মুখোমুখি অবস্থানে দাঁড় করিয়ে দিয়েছে সেনাবাহিনী ও সরকারকে।
সাম্প্রতিক উত্তেজনার শুরু: গত ২ মে পাকিস্তানে মার্কিন গোপন কমান্ডো অভিযানে নিহত হন আল-কায়েদার প্রতিষ্ঠাতা ওসামা বিন লাদেন। ওই অভিযানের আগে মার্কিন কর্তৃপক্ষ পাকিস্তান সরকারকে কোনো কিছু জানায়নি বলে দাবি করেন প্রেসিডেন্ট জারদারি। তবে এ অভিযোগও ওঠে, পাকিস্তানের সামরিক বাহিনী অ্যাবোটাবাদে তাদের বড় ঘাঁটির কাছেই ওই মার্কিন অভিযানের বিষয়টি আগে থেকে জানত। মূলত তখন থেকেই সরকার ও সেনাবাহিনীর শীতল সম্পর্কের সূচনা।
তবে আরেকটু পেছনের একটি ঘটনার কথাও মনে রাখা দরকার। প্রভাবশালী সেনা গোয়েন্দা সংস্থা ইন্টার সার্ভিসেস ইন্টেলিজেন্সের (আইএসআই) রাশ টানার উদ্যোগ নিয়ে পাকিস্তান সরকার ও সেনাবাহিনীর মধ্যে মন-কষাকষির ঘটনা ঘটে ২০০৮ সালে। ওই বছর প্রেসিডেন্ট জারদারি ক্ষমতা নেওয়ার কয়েক মাসের মধ্যেই আইএসআইকে স্বরাষ্ট্র মন্ত্রণালয়ের অধীনে নেওয়ার উদ্যোগ নেন। সেই অনুযায়ী প্রজ্ঞাপন পর্যন্ত জারি করা হয়। তবে সেনাবাহিনীর চাপে প্রজ্ঞাপন জারির কয়েক ঘণ্টার মধ্যেই তা প্রত্যাহার করা হয়। 
‘গোপন চিঠি’: গত অক্টোবরে পাকিস্তানি বংশোদ্ভূত মার্কিন ব্যবসায়ী মনসুর ইজাজ ফাইন্যান্সিয়াল টাইমস-এ এক নিবন্ধ লিখে যেন বোমা ফাটান। নিবন্ধে ইজাজ দাবি করেন, যুক্তরাষ্ট্রে নিযুক্ত পাকিস্তানি রাষ্ট্রদূত হুসেইন হাক্কানি একটি গোপন চিঠি শীর্ষ মার্কিন সেনা কর্মকর্তাদের কাছে পৌঁছে দেওয়ার দায়িত্ব দেন তাঁকে। সেই চিঠিতে প্রেসিডেন্ট জারদারি নাকি পাকিস্তানের শীর্ষস্থানীয় জেনারেল ও গোয়েন্দা কর্মকর্তাদের সরিয়ে দিতে মার্কিন সহায়তা কামনা করেছিলেন। জারদারিকে সহায়তা করলে পাকিস্তানের পররাষ্ট্রনীতি মার্কিন স্বার্থের অনুকূলে থাকবে বলে আশ্বাস দেওয়া হয়। কথিত চিঠিতে জারদারি আশঙ্কা প্রকাশ করে বলেন, সেনাবাহিনী অভ্যুত্থান ঘটাতে পারে। 
নিবন্ধে মনসুর ইজাজ লেখেন, ওই চিঠিতে জারদারি ও হাক্কানি উদ্বেগ প্রকাশ করে বলেন, আইএসআই ও সেনাবাহিনী যৌথভাবে অভ্যুত্থানের পরিকল্পনা করেছে। এতে বলা হয়, আইএসআইয়ের প্রধান লেফটেন্যান্ট জেনারেল সুজা পাশা এ উদ্দেশ্যে মধ্যপ্রাচ্যের একটি রাষ্ট্রের প্রধানের সঙ্গে বৈঠক করবেন। ওই নিবন্ধ প্রকাশের পর হাক্কানিকে রাষ্ট্রদূতের পদ থেকে সরিয়ে দেওয়া হয়। যদিও হাক্কানির দাবি, তিনি এমন কোনো চিঠির কথা জানেন না। মনসুর ইজাজ লিখেছেন, লাদেন হত্যার কয়েক দিনের মধ্যে হাক্কানি তাঁর সঙ্গে দেখা করেন। হাক্কানির কাছে তথ্য নিয়ে তিনি নিজেই জারদারির পক্ষে ওই চিঠি লিখে যুক্তরাষ্ট্রের সাবেক নিরাপত্তা উপদেষ্টা জেনারেল জেমস জোনসের কাছে পাঠান। চিঠিটি লেখা হয়েছিল তৎকালীন মার্কিন সশস্ত্র বাহিনীর জয়েন্ট চিফ অব স্টাফ চেয়ারম্যান মাইক মুলেন বরাবর। মাইক মুলেন এমন একটি চিঠির কথা স্বীকার করেছেন। তবে মুলেন বলেছেন, তিনি পাকিস্তানের এমন আবেদন উড়িয়ে দেন। 
পাকিস্তানে তোলপাড়: এই চিঠি পাকিস্তানের বেসামরিক সরকার ও সেনাবাহিনীকে মুখোমুখি অবস্থানে দাঁড় করায়। চিঠির সত্যতা যাচাইয়ে তদন্তের নির্দেশ দিতে সুপ্রিম কোর্টে আবেদন করেন দেশটির প্রধান বিরোধী দল পাকিস্তান মুসলিম লিগের (পিএমএল-এন) প্রধান নওয়াজ শরিফসহ আরও কয়েকজন। ওই তদন্তের অংশ হিসেবে সেনাপ্রধান আশফাক পারভেজ কায়ানি আদালতে তাঁর বক্তব্য দিয়েছেন। তিনি বলেন, ‘সবাই এটা জানতে চায় যে ওই চিঠির পেছনে আসলে কার হাত ছিল?’ 
প্রেসিডেন্ট জারদারি ও সাবেক রাষ্ট্রদূত হাক্কানি চিঠির সঙ্গে জড়িত থাকার বিষয়টি নাকচ করেছেন। এরই মধ্যে গুজব ছড়িয়ে পড়ে, রাষ্ট্রীয় ক্ষমতা দখল করতে সেনাবাহিনী অভ্যুত্থান ঘটাতে যাচ্ছে। এমন গুজবের মধ্যে ৬ ডিসেম্বর হঠাৎ করেই সংযুক্ত আরব আমিরাতের দুবাই চলে যান প্রেসিডেন্ট জারদারি, যা সেনাবাহিনীর ক্ষমতা নেওয়ার গুজবকে আরও জোরালো করে তোলে। তবে গণমাধ্যমের খবরে জানা যায়, অসুস্থ জারদারি চিকিৎসা নিতেই দুবাই যান। ১৯ ডিসেম্বর জারদারি দেশে ফিরলেও বলাবলি হচ্ছে, স্ত্রী পাকিস্তানের সাবেক প্রধানমন্ত্রী বেনজির ভুট্টো হত্যার চতুর্থ বার্ষিকী উপলক্ষেই কেবল দেশে ফিরেছেন তিনি। শিগগিরই আবার দেশ ছাড়বেন।
মুখোমুখি সরকার ও সেনাবাহিনী: ২২ ডিসেম্বর বার্তা সংস্থা রয়টার্সের এক প্রতিবেদনে নাম প্রকাশে অনিচ্ছুক পাকিস্তানের শীর্ষ এক সেনা কর্মকর্তার বরাত দিয়ে জানানো হয়, পাকিস্তানের সেনাবাহিনী প্রেসিডেন্ট জারদারিকে আর ক্ষমতায় দেখতে চায় না। 
এই পরিস্থিতিতে ২৫ ডিসেম্বর মন্ত্রিসভার বৈঠকের পর প্রধানমন্ত্রী ইউসুফ রাজা গিলানি বলেন, ‘আমরা চাই, পার্লামেন্ট, বিচার বিভাগ ও সেনাবাহিনী এই তিনটি প্রতিষ্ঠানই সাংবিধানিক বাধ্যবাধকতা মেনে চলুক।..দেশের কোনো প্রতিষ্ঠান রাষ্ট্রের ভেতর আরেক রাষ্ট্রের মতো চলতে পারে না। প্রতিরক্ষাসহ প্রতিটি মন্ত্রণালয়কে অবশ্যই পার্লামেন্টের কাছে জবাবদিহি করতে হবে।’
এই প্রেক্ষাপটে পাকিস্তানে কয়েক দিন ধরে রাজনৈতিক নেতৃত্বের তরফ থেকে সেনাবাহিনীর ওপর কর্তৃত্ব জাহির করার জোর প্রবণতা দেখা যাচ্ছে। গত ২৫ ডিসেম্বর পাকিস্তানের প্রতিষ্ঠাতা মোহাম্মদ আলী জিন্নাহর ১৩৫তম জন্মবার্ষিকী উপলক্ষে দেওয়া বাণীতে প্রেসিডেন্ট জারদারি ‘জোর করে বা ভয় দেখিয়ে’ ক্ষমতা দখলকে সমর্থন না করার জন্য জনগণের প্রতি আহ্বান জানান। ২৭ ডিসেম্বর বেনজির হত্যার চতুর্থ বার্ষিকীতে দেওয়া বাণীতে দেশের সব গণতান্ত্রিক শক্তিকে এক হওয়ার আহ্বান জানান তিনি। জারদারি বলেন, ‘গণতন্ত্রবিরোধী ষড়যন্ত্রকে’ নস্যাৎ করাই হবে বেনজিরের প্রতি শ্রদ্ধা জানানোর সর্বোত্তম উপায়। 
২০০৮ সালের সেপ্টেম্বরে প্রেসিডেন্ট হওয়ার পর থেকে এখন সবচেয়ে নাজুক অবস্থায় রয়েছেন প্রেসিডেন্ট জারদারি। 
সেনাপ্রধান জেনারেল কায়ানি বলছেন, রাষ্ট্রক্ষমতা দখলের কোনো অভিপ্রায় তাঁদের নেই। এ নিয়ে চলা গুঞ্জন ভিত্তিহীন। ২৩ ডিসেম্বর সামরিক বাহিনীর এক বিবৃতিতে জানানো হয়, সেনাপ্রধান কায়ানি অভ্যুত্থানের আশঙ্কা উড়িয়ে দিয়েছেন। তিনি বলেছেন, ‘অভ্যুত্থানের গুজব ছড়িয়ে প্রকৃত ইস্যু থেকে সবার নজর সরিয়ে নেওয়া হচ্ছে।’ কিন্তু প্রেসিডেন্ট তথা বেসামরিক নেতৃত্বের সঙ্গে সেনাপ্রধানের দূরত্বটা প্রকটভাবে চোখে পড়েছে ইতিমধ্যেই। ২৪ ডিসেম্বর চীনের এক রাষ্ট্রীয় অতিথির সম্মানে দেওয়া নৈশভোজে প্রেসিডেন্ট জারদারি আমন্ত্রণ জানিয়েছিলেন সেনাপ্রধান কায়ানিকে। কিন্তু কায়ানি এতে যোগ দেননি। চীনা অতিথির সঙ্গে আলাদাভাবে সাক্ষাৎ করেন তিনি। 
২০০৭ সালে সেনাপ্রধানের দায়িত্ব নেন কায়ানি। এরপর থেকে প্রায়ই তিনি বলে এসেছেন, সেনাবাহিনীকে রাজনীতির বাইরে রাখবেন। কিন্তু পাকিস্তানের বাস্তবতায় তিনি যে সে দেশের ভাগ্যনিয়ন্তাদেরই একজন, এর অন্যতম প্রমাণ ২০০৮ সালে নিউজউইক সাময়িকীর বিশ্বের শীর্ষ ক্ষমতাধর ব্যক্তিদের তালিকায় তাঁর নাম ওঠা। জারদারি এতে ছিলেন ২০ নম্বরে। 
ভবিষ্যৎ কী: বিশ্লেষকদের মতে, এই মুহূর্তে প্রেসিডেন্ট জারদারির অবস্থা খুবই নাজুক। তাঁরা মনে করেন, জারদারি এমন অবস্থায় আছেন যে অভ্যুত্থান নয়, সামরিক বাহিনী চাপ দিলেই ক্ষমতা ছেড়ে দেবেন তিনি। তখন দেশটিতে আগাম নির্বাচন হতে পারে। এমনিতে ২০১৩ সালে পরবর্তী পার্লামেন্ট নির্বাচন হওয়ার কথা রয়েছে। পাকিস্তানে সংসদীয় পদ্ধতির সরকারব্যবস্থা থাকলেও প্রেসিডেন্টের প্রভাব উল্লেখযোগ্য।
পাকিস্তানে সামরিক অভ্যুত্থান নতুন কিছু নয়। ১৯৪৭ সালে জন্মলাভের পর থেকে দেশটিতে বেশ কয়েকবার অভ্যুত্থান হয়েছে। তাই কায়ানি যতই ‘না না’ করুন, শেষ পর্যন্ত অভ্যুত্থান ঘটলে অবাক হওয়ার কিছু থাকবে না। আবার জারদারিবিরোধী বলে পরিচিতদের কাছে প্রেসিডেন্ট মার্কিনপন্থী বলে পরিচিত। তাই যুক্তরাষ্ট্রের সমর্থন নিয়ে সেনাপ্রধান কায়ানিকে সরিয়ে দিয়ে জারদারির টিকে যাওয়াটাও আশ্চর্যজনক কিছু হবে না। 

পাকিস্তানের সামরিক শাসকেরা
১৯৪৭ সালের ১৪ আগস্ট স্বাধীনতা লাভের পর থেকে এখন পর্যন্ত পাকিস্তানের একটা বড় সময় প্রত্যক্ষ সামরিক শাসনে বা সেনাশাসকের অধীনে কেটেছে। কখনো সামরিক পোশাকে কখনো বা বেসামরিক লেবাসে রাষ্ট্রক্ষমতা ভোগ করেছেন সেনানায়কেরা। 
ফিল্ড মার্শাল আইয়ুব খান (১৯৫৮-১৯৬৯)
জেনারেল ইয়াহিয়া খান 
(১৯৬৯-১৯৭১)
জেনারেল জিয়াউল হক
(১৯৭৭-১৯৮৮)
জেনারেল পারভেজ মোশাররফ 
(১৯৯৯-২০০৮)
</doc>
<doc>
﻿বিরোধ মেটাতে ঐক্যের ডাক দিয়েছেন নগর আওয়ামী লীগের সভাপতি ও সাবেক মেয়র এ বি এম মহিউদ্দিন চৌধুরী। আর মহিউদ্দিনের ডাকে শর্ত জুড়ে দিলেন সহসভাপতি ও সাংসদ নুরুল ইসলাম বিএসসি। তিনি সাফ জানিয়ে দিয়েছেন, আগে কোন্দল নিরসন, পরে ঐক্যবদ্ধ বৈঠক।
২ ডিসেম্বর সন্ধ্যায় নগর আওয়ামী লীগের বৈঠকে বিরোধ-মীমাংসা করে সংগঠনকে ঐক্যবদ্ধ করার তাগিদ দেন মহিউদ্দিন চৌধুরী। বিরোধী দলের চলমান আন্দোলন রাজনৈতিকভাবে মোকাবিলা এবং সংগঠনকে গতিশীল করতে এ উদ্যোগ নিয়েছেন তিনি। এ ব্যাপারে প্রাথমিক ও গণশিক্ষামন্ত্রী আফছারুল আমীন ও সাংসদ নুরুল ইসলাম বিএসসির কাছে তিনি বার্তা পাঠাচ্ছেন বলে জানা গেছে। মন্ত্রী আফছারুল নগর আওয়ামী লীগের যুগ্ম সাধারণ সম্পাদক। 
দলীয় সূত্র জানায়, ২০০৮ সালের ডিসেম্বরে অনুষ্ঠিত জাতীয় সংসদ নির্বাচনের পর মহিউদ্দিন চৌধুরীর সঙ্গে নুরুল ইসলাম বিএসসি ও আফছারুল আমীনের ঠান্ডা লড়াই শুরু হয়। দেড় বছর আগে অনুষ্ঠিত সিটি করপোরেশন নির্বাচনে তাঁদের মধ্যে দ্বন্দ্ব প্রকাশ্য রূপ নেয়। ফলে দেড় বছর ধরেই নগর আওয়ামী লীগের কর্মকাণ্ড আলাদাভাবে পরিচালিত হচ্ছে। 
ঐক্যের ডাক দেওয়া প্রসঙ্গে মহিউদ্দিন চৌধুরী প্রথম আলোকে বলেন, ‘সরকার পরিচালনা করছে আমাদের দল। আরও কয়েকটি দল নিয়ে আমাদের নেত্রী শেখ হাসিনা মহাজোট করেন। অথচ আমাদের মধ্যে বিভক্তি দলের সাংগঠনিক কাঠামোকে দুর্বল করে দিচ্ছে। বিরোধী দলের চলমান আন্দোলন রাজনৈতিকভাবে মোকাবিলা করতে হবে। তাই সংগঠনকে ঐক্যবদ্ধ করার উদ্যোগ নিয়েছি।’ 
সাংসদ নুরুল ইসলাম বিএসসিও ঐক্যবদ্ধ আওয়ামী লীগ দেখতে আগ্রহী। তবে পুরোনো বিরোধ নিরসনের আগে তিনি ঐক্যপ্রক্রিয়ার বৈঠকে বসবেন না বলে সাফ জানিয়ে দেন। সাংসদ নুরুল ইসলাম বিএসসি এ প্রসঙ্গে প্রথম আলোকে বলেন, ‘২০০৮ সালের নির্বাচনে প্রার্থী মনোনয়নের সময় উনি (মহিউদ্দিন) আমাদের বিরোধিতা করেছেন। ওই সময় ১০১ বার তাঁর সঙ্গে দেখা করতে চেয়েছি। তিনি একবারও দেখা করেননি। আমাদের কিল ও লাঠি মেরে এখন ঐক্যের কথা বলছেন। আগের বিরোধ নিরসন হলেই আমরা ঐক্যবদ্ধ হব। উনাকেই বিরোধ নিরসন করতে হবে।’
নগর আওয়ামী লীগের যুগ্ম সাধারণ সম্পাদক খোরশেদ আলম বলেন, ‘নগর আওয়ামী লীগের অভ্যন্তরীণ বিরোধ নিরসনের জন্য তো ২ ডিসেম্বর বর্ধিত সভা করা হয়। নুরুল ইসলাম বিএসসি সাহেব তো নগর আওয়ামী লীগের সহসভাপতি। বিরোধ নিরসন করতে হলে তাঁকে নগর আওয়ামী লীগের সঙ্গে বৈঠকে বসতে হবে। আর এই বৈঠক কি বেতার ও টেলিভিশনের মাধ্যমে ঘোষণা দিয়ে করতে হবে?’ তিনি আরও বলেন, ‘সংগঠনের গঠনতন্ত্র আছে। গঠনতন্ত্র মেনে একটা প্রক্রিয়ার মাধ্যমে কোন্দল নিরসন করা হয়। প্রক্রিয়া সম্পর্কে আমাদের সবার জানা থাকা উচিত।’
সাংসদ নুরুল ইসলাম বিএসসি এবং মন্ত্রী আফছারুল আমীনের সঙ্গে আছেন নগর আওয়ামী লীগের যুগ্ম সাধারণ সম্পাদক ইব্রাহিম হোসেন চৌধুরী। তিনি প্রথম আলোকে বলেন, ‘পারিবারিক ও সামাজিক অনুষ্ঠানগুলোতে মন্ত্রী আফছারুল, এমপি বিএসসি এবং সাবেক মেয়র মহিউদ্দিন চৌধুরীকে একসঙ্গে দেখা যায়। তখন আমরা সবাই আন্তরিকতার সঙ্গে কথা বলি। কিন্তু সাংগঠনিক ক্ষেত্রে বিরোধ থাকবে কেন?’ এদিকে দলীয় মনোনয়ন পাওয়ার ক্ষেত্রে সাংসদ নুরুল ইসলাম বিএসসি ও মন্ত্রী আফছারুল আমীনের বিরোধিতা করেননি বলে দাবি করেন মহিউদ্দিন চৌধুরী। তিনি বলেন, ‘ঢাকার নীতিনির্ধারকেরা তাঁদের মনোনয়ন দিয়েছেন। আমাদের সমর্থনে তাঁরা এমপি এবং পরে কেউ মন্ত্রী হয়েছেন। ২০০৮ এবং ১৯৭৩ সালের মাঝখানের নির্বাচনগুলোতে আমরা চট্টগ্রামে এত বিপুল ভোটে তো জয়ী হতে পারিনি। তাঁরা দলকে বিভক্ত করে রাখতে চাইলে তা হবে আত্মঘাতী। সেটা সবাইকে উপলব্ধি করতে হবে।’
প্রসঙ্গত, ২০০৬ সালের ১৬ জুন মহানগর আওয়ামী লীগের সর্বশেষ সম্মেলন অনুষ্ঠিত হয়। মতিয়া চৌধুরী, শেখ ফজলুল করিম সেলিম ও বীর বাহাদুর ওই সম্মেলনে অতিথি হিসেবে উপস্থিত ছিলেন। সম্মেলনে এ বি এম মহিউদ্দিন চৌধুরীকে সভাপতি ও কাজী ইনামুল হক দানুকে সাধারণ সম্পাদক করে কমিটি ঘোষণা করা হয়। পরে জ্যেষ্ঠ আরও কয়েকজন নেতাকে অন্তর্ভুক্ত করে কমিটির সদস্যসংখ্যা ২৩ জনে উন্নীত করা হয়। জাতীয় সংসদ ও সিটি করপোরেশন নির্বাচনকে কেন্দ্র করেই নগর আওয়ামী লীগে বিভক্তির সৃষ্টি।
এদিকে নগর আওয়ামী লীগের বিভক্তির প্রভাব বিজয় মেলায় পড়েছে। মহিউদ্দিন চৌধুরীর বিরোধী হিসেবে পরিচিত সাংসদ নুরুল ইসলাম বিএসসি নগরের লালদীঘি ময়দানে ১ ডিসেম্বর থেকে বিজয় মেলা শুরু করেন। ১০ ডিসেম্বর আরেকটি বিজয় মেলা শুরু হয়েছে এক কিলোমিটার দূরে আউটার স্টেডিয়ামে। আউটার স্টেডিয়ামের বিজয় মেলার উদ্যোক্তা মহিউদ্দিন চৌধুরী।
</doc>
<doc>
﻿কালিন্দীর যে-তীরে ডমরনগর, সে-তীরে বারাঙ্গনাপল্লী। এই পল্লী নগরীর বাইরে, বাজারের পাশে। ও-পাড়ের মাঝিরা যে-ঘাটে নৌকা ভিড়ায়, তার থেকে সামান্য পশ্চিমে বারাঙ্গনাপল্লীটি। জোয়ার ভাটার নদী কালিন্দী। ভাটায় জল নেমে গেলে চর ভেসে ওঠে। বারাঙ্গনাপল্লী থেকে দু’কদম হাঁটলেই নদীপাড়। ওখান থেকে ঢালু হয়েছে ভূমি। বারাঙ্গনারা সকালে একবার, সন্ধেয় আরবার গা-গতর ধুতে যায় নদীজলে। পুরুষ-বর্জ্য শরীর থেকে সাফ করতে হয় যে তাদের। রাতে দিনে অতিথি আসে বারাঙ্গনাগৃহে। শরীর-ক্ষুধার তো কোনো রাত দিন নেই। মাহুত, মশালচি, সৈন্য, চারণকবি, টিকিনাড়া ব্রাহ্মণ, বাজারিয়া, হাটুরিয়া সবাই আসে ক্ষুধা মিটাতে। আর আসে ভীমের একজন সেনানায়ক, চণ্ডক তার নাম। মোহনার কাছে আসে সে। নদী-সমুদ্রের মিলনস্থল মোহনা। মিষ্টি আর নোনা জলে মাখামাখি, লুটোপুটি। নদী সমুদ্রকে আর সমুদ্র নদীকে পেয়ে তৃপ্ত। মোহনার কাছে এলেই চণ্ডকের তৃপ্তি। মোহনা তার নদী।
বারাঙ্গনাপল্লীটি তত বড় নয়, তবে এর মাঝখানে বিশাল চত্বর। চত্বরের চতুর্দিকে সারি সারি ঘর, মাটির দেয়াল। ঘরগুলো উঁচু উঁচু, প্রশস্ত আঙিনা। সেই আঙিনায় অতিথিদের বসার ব্যবস্থা। মিলনের স্থান ভিতরে। ভিতরটা নয়নাভিরাম। একদিকে বিশাল খাট, চারদিকে অগুরু চন্দনের সুবাস। একটু দূরে তাকিয়ার ওপর গুবাক-তাম্বুলের বাটা। অতিথিকে গুবাক-তাম্বুলে আপ্যায়নের রেওয়াজ আছে।
এই বারাঙ্গনাপল্লীর প্রধানা জানকি। জানকি একদা এই পল্লীরই বারাঙ্গনা ছিল। এখন প্রৌঢ়া জানকি ত্রিশ-চল্লিশ জন যৌবনবতী বারাঙ্গনার দেখাশোনা করে। তাদের নিরাপত্তার দিকেও নজর তার। পল্লীর চারদিকে সুউচ্চ মাটির পাঁচিল। দক্ষিণ দিকে প্রবেশদ্বার। ওই দ্বার দিয়েই আসা যাওয়া। পাঁচিল ডিঙানোর উপায় নেই।
শুধু ডমরনগরে নয়, আরও বিশাল বিশাল নগরীতে বাররামাদের আবাসস্থল। গৌড়, চম্পকনগর, মগধ, বৈশালী—এসব নগরে চিরায়ুষ্মতীরা বাস করে। তারা নগরীর শোভা। গঙ্গা-করতোয়া-কালিন্দী-সংলগ্ন ভূমিতে বারাঙ্গনারা বহু বহু প্রাচীনকাল থেকে কামলোভীদের তৃপ্তি দিয়ে আসছে। সমাজে তারা আদরণীয়। বাররামারাও তা জানে। ডমরনগরের বারাঙ্গনাপল্লীর মেয়েরা জানে যে, তারা ভোগের, ভোগের পর ছুড়ে ফেলারও। মোহনা, কুন্তি, সুবর্ণা, দময়ন্তী, অঙ্গনা, মেনকারা এও জানে যে, সমাজে তাদের কদর ওইটুকু সময় পর্যন্ত, যতদিন তাদের গতরে যৌবন আছে। তাই তারা স্তনের পরিচর্যা করে, অধরের পরিচর্যা করে। শরীরের ভাঁজে ভাঁজে মহুল মদ গরম করে ডলে। উষ্ণ মদে গতরের ব্যথা সারে। দীর্ঘ সময় মদের গন্ধ লেগে থাকে শরীরে। ওই গন্ধে গ্রাহকের দেহমন আনচান করে।
বারাঙ্গনাপল্লীর দুয়ারে দুয়ারে দীপাধার হাতে দাঁড়িয়ে থাকে চিরায়ুষ্মতীরা। তাম্বুল চর্চিত অধর তাদের। বারাঙ্গনাদের সন্তান হতে নেই। তবু হয়। কন্যাসন্তানেই সুখ তাদের। বিগতযৌবনে এই কন্যাই মূলধন। ডমরনগরের বারাঙ্গনাপল্লীতে এই পেশায় প্রথম যেদিন হাতেখড়ি হয়, সেদিন সকালে নাপিতানী এসে নখ খুঁটে দিয়ে যায়। মেয়েটির মাথায় ঘষে ঘষে সুবাসিত তেল মাখানো হয়। নদীতে স্নান করানো হয়। নতুন কাপড় আলতা কাজল পরিয়ে ধানদূর্বা দেয়া হয় তার মাথায়। ওর হাত ধরে লক্ষ্মী ঢুকবে যে এই বারাঙ্গনাপল্লীতে।
মোহনার স্পষ্ট মনে আছে—এই বৃত্তিতে ব্রতী হবার প্রথম দিনের কথা। সদ্য রজস্বলা হয়েছে সে। বামুনঠাকুর এসে গোধূলি লগ্নে একটি বঁটির সঙ্গে বিয়ে দিল তার। সিঁথিতে চিকন করে সিঁদুর দিল, গলায় ঝুলাল গাঁদাফুলের মালা। রাতের অতিথি ফুলমালা ছিঁড়তে বড় ভালোবাসে। অতিথি জানে—এ মালা শুধু মালা নয়, মেয়েটির অক্ষতযোনীর প্রমাণও। অক্ষতযোনীতে যুবা প্রৌঢ় বৃদ্ধ কার না আগ্রহ!
জানকির কাছ থেকে মোহনার কুমারিত্ব কিনে নিয়েছিল চণ্ডক। উচ্চ মূল্যে। সেরাতে আধা পন কড়ি দিয়ে মোহনার ঘরে ঢুকেছিল চণ্ডক।
বঁটির সঙ্গে বিয়ের পর থেকে ভাবনায় পড়েছিল মোহনা। বিয়েই যদি, বঁটির সঙ্গে কেন? জিজ্ঞেস করেছিল জানকিকে, ‘লোহার সাথে বিয়া কেনে, মানুষের সাথে নয় কেনে?’
জানকি বলেছিল, ‘এই পাড়ার অক্ষতযোনীদের গাছ বা লোহার সাথে বিয়া দেওয়ার নিয়ম। গাছ ত অমর, লোহার ক্ষয় নাই। এক গাছ মরল ত, তার বীজ থেকে আরেক গাছ জন্মাল, গাছ চিরায়ু, লোহা অক্ষয়। বারবধূরাও চিরায়ুষ্মতী। এক মোহনা গেলে, আরেক কাঞ্চনা আসে। জায়গা খালি থাকে না। তাই অমর জিনিসের সাথে মোদের বিয়া হয়। তোহারও হয়েছে।’
সেই থেকে বঁটিটিকে কাছে কাছে রাখে মোহনা। ভাবে—ওই-ই ত মোর স্বামী।
মোহনা উজ্জ্বল শ্যামবর্ণা। জালিকদের ঘরে ফর্সা রঙের নারী নেই। মোহনার চুল কোঁকড়ানো। কোঁকড়া চুল খুব বেশি লম্বা হয় না। কিন্তু বিপুল হয়। মাথাভর্তি চুল মোহনার। চিপচিপে শরীর। চোখেমুখে এখনো গ্রামজীবনের শৈশব লেপ্টে আছে। কালিন্দী এগিয়ে যেতে যেতে যেতে যেখানে বাঁক নিয়েছে, সেই বাঁকে জেলেপল্লী। সেই পল্লীর নাম গাঙ্গী। সেই গাঙ্গী থেকে তিন বছরের মোহনাকে চুরি করে এনেছিল সনকা। কিনে নিয়েছিল জানকি। তারপর লালন-পালন। তারপর চ্লকের ডুবসাঁতার, মোহনায়। মদিরারক্তিম চোখে চণ্ডক মোহনার ঘরে ঢুকেছিল সেরাতে। মোহনার গলার মালায় হাত বুলাতে বুলাতে বলেছিল, ‘এই মালা আমার, এই মোহনা আমার। এর ঘরে আর কাউরে ঢুকতে দিও না।’ [অংশ]
</doc>
<doc>
﻿‘এই পুকুরের দুর্গন্ধযুক্ত পানি মশার ডিমে ভরা। এখানে যেন মশার চাষ হয়। পুকুরের আশপাশে আমরা যারা বাস করি, তারা দিনে কিংবা রাতে সারাক্ষণই মশার কামড়ে অতিষ্ঠ।’ বলছিলেন নারিন্দার বেগমগঞ্জের বাসিন্দা সিরাজুল ইসলাম।
সিরাজুল ইসলামের মতো এই এলাকার অনেক বাসিন্দারই এমন আক্ষেপ। আর বেগমগঞ্জবাসীর আক্ষেপের কারণও রয়েছে, বছরের পর বছর ধরে তারা সিএমবির পরিত্যক্ত পুকুরের বিষাক্ত পানিতে বংশবিস্তার করা মশার কামড় সইছে।
বেগমগঞ্জের প্রবীণ বাসিন্দা নূর ইসলাম জানান, পাকিস্তান আমলে পুরান ঢাকার পয়োবর্জ্য শোধন করার জন্য এখানে একটি রিজার্ভার করা হয়। এরপর ঢাকা সিটি করপোরেশন (ডিসিসি) থেকে পুরান ঢাকার জলাবদ্ধতা দূর করার জন্য রিজার্ভারটি আরও বড় করে হ্রদের মতো করে খনন করা হয়। ঢাকা ওয়াসার ভূগর্ভস্থ পয়োনালার মাধ্যমে বিভিন্ন এলাকা থেকে বর্জ্য এসে এখানে জমা হয়, অতঃপর এখান থেকে বুড়িগঙ্গা নদীতে গিয়ে পড়ে।
ঘুরে দেখা গেছে, বিশাল আকৃতির লেকের মতো পুকুরটির চারপাশে নোংরা আবর্জনার স্তূপ। পুকুরটি এখন মশার প্রজননক্ষেত্রে পরিণত হয়েছে। এলাকাবাসী জানান, গত ঈদুল আজহায় পুকুরে পাশের মাঠে বসেছিল গরুর হাট। গরুর হাটের সব আবর্জনার ঠাঁই হয়েছে পুকুরে। এ ছাড়া কুরবানির পর জবাই করা পশুর বর্জ্য ফেলে রাখা হয়েছে এখানে। শীত মৌসুম আসি আসি করছে, আর তাই পুকুরটিতে পানির পরিমাণও কমে গেছে। আর এই জমে থাকা নোংরা পূতিগন্ধময় পানিতে মশকদল নির্বিঘ্নে তাদের বংশবিস্তার করে যাচ্ছে। সিএমবির এই পুকুরে যাতে সব সময় পানির প্রবাহ বজায় থাকে, সে জন্য এখানে একটি স্লুইস গেট রয়েছে। কিন্তু দীর্ঘদিন এটি ব্যবহার না করার কারণে স্লুইস গেটটি মরিচা পড়ে প্রায় অকেজো হয়ে পড়েছে।
বেগমগঞ্জের একাধিক বাসিন্দার দাবি, স্লুইস গেটটি যদি চালু রেখে পুকুরটিতে পানির প্রবাহ সব সময় বজায় রাখা যেত, তাহলে হয়তো এখানে মশা ডিম পারতে পারত না।
এই এলাকার আরেক বাসিন্দা মোসলেম উদ্দিন জানান, সন্ধ্যার পর ঝাঁকে ঝাঁকে মশার দল বাসাবাড়ির ভেতর ঢুকে পড়ে। মশার আতঙ্কে সন্ধ্যার আগেই ঘরের জানালা-দরজা লাগিয়ে দিয়ে ঘরে বসে থাকি। বিকেল হতেই ঘরে মশার কয়েল জ্বালিয়ে রাখতে হচ্ছে। এতে করে যেমন পয়সা খরচ হচ্ছে, তেমনই কয়েলের ধোঁয়ার কারণে এলাকার কেউ কেউ শ্বাসকষ্ট ও মাথাব্যথায় ভুগছেন।
এই পুকুরের একটা অংশ ডিসিসির ৭৬ নম্বর ওয়ার্ডে, অন্য অংশ ৮০ নম্বর ওয়ার্ডে পড়েছে। সিএমবির পুকুরপাড়ে কথা হয় ৮০ নম্বর ওয়ার্ডে কর্মরত ডিসিসির দুজন স্প্রেম্যানের (ওষুধ ছিটানো কর্মী) সঙ্গে। তাঁদের দাবি, পুকুরে যাতে মশা ডিম পেড়ে বংশবিস্তার না করতে পারে, সে জন্য নিয়মিত লার্ভিসাইড (মশার ডিম ধ্বংসকারী ওষুধ) পুকুরের পানিতে দেওয়া হচ্ছে। কিন্তু তাঁদের কথার তাৎক্ষণিক প্রতিবাদ জানান এলাকাবাসী। 
তাঁদের ভাষ্য, পুকুরে জমে থাকা পানিতে যদি ওষুধ দেওয়া হতো, তাহলে তো মশার লার্ভা মরত। অন্যদিকে, মশার লার্ভা ধ্বংসকারী ওষুধ লার্ভিসাইড পানিতে ঢালা হলে পানির ওপর ওষুধ ভাসতে দেখা যেত। সিএমবির পুকুরের মশার লার্ভা ও উড়ন্ত মশা ধ্বংসের জন্য ডিসিসি পদক্ষেপ নিচ্ছে না কেন, জানতে চাইলে ডিসিসির প্রধান স্বাস্থ্য কর্মকর্তা (ভারপ্রাপ্ত) আজমল হোসেন দাবি করেন, সিএমবির পুকুরে জমে থাকা পানিতে যাতে মশা ডিম পেড়ে বংশবিস্তার না করতে পারে, সে জন্য ডিসিসির আঞ্চলিক কার্যালয়ের মাধ্যমে মশক নিধনের অভিযান পরিচালনা করা হবে।

যন্ত্রণার নাম মশক!
নাগরিকসেবার দিক দিয়ে নগরের অবহেলিত দুই এলাকা ফরিদাবাদ ও গেন্ডারিয়া। মশার যন্ত্রণায় আমরা এখন অতিষ্ঠ। মশক নিধনে ডিসিসির কোনো কার্যক্রম নেই বললেই চলে। এলাকাবাসীর দুর্ভোগের কোনো সীমা নেই। তাই বিভিন্ন মহল্লাবাসী ডিসিসির ওপর ক্ষুব্ধ। এ অবস্থায় সংশ্লিষ্ট কর্তৃপক্ষ আমাদের দুর্ভোগ নিরসনে ব্যবস্থা নেবে বলে আশা করছি।
মাহবুব উদ্দিন চৌধুরী
১৭, ফরিদাবাদ, গেন্ডারিয়া, ঢাকা-১২০৪।
</doc>
<doc>
﻿একসময় ছিল চেচনিয়া। বলা হচ্ছে এখন দাগেস্তান প্রজাতন্ত্রই রাশিয়া তথা ইউরোপের মধ্যে সবচেয়ে বিপজ্জনক স্থান। সেখানে প্রায় প্রতিদিনই বোমা বিস্ফোরিত হচ্ছে। ঘটছে পুলিশ ও জঙ্গিদের মধ্যে গুলিবিনিময়ের ঘটনা। 
দাগেস্তানের রাজধানী মাখাচকালার সাম্প্রতিক একটি ঘটনা। কালাশনিকভ রাইফেলধারী দুই ব্যক্তি একটি দোকানে ঢুকলেন। সব খদ্দেরকে দোকান থেকে বেরিয়ে যাওয়ার নির্দেশ দিলেন তাঁরা। এরপর এক অস্ত্রধারী দোকানের কাউন্টারে একটি বোমা পেতে টাইমার সেট করে দিলেন। এতই কম সময় সেট করা হয়েছিল যে সব লোক দোকান থেকে বের হতে পারেনি। দুই বন্দুকধারী আগে আগে বেরিয়ে যাওয়ার কয়েক সেকেন্ড পরেই ঘটল বিস্ফোরণ। 
এটি ছিল মদ বিক্রি করার ‘শাস্তি’। আর ওই বন্দুকধারীরা কট্টর ইসলামপন্থী। মাখাচকালায় এ ধরনের হামলা নিয়মিত ঘটনায় পরিণত হয়েছে।
যেসব দোকানে মদ বিক্রি করা হয়, সেগুলোর মালিককে প্রথমে সতর্ক করে দেয় উগ্রপন্থীরা। সতর্কতা উপেক্ষা করলে দোকানে বোমা হামলা কিংবা গুলি চালানো হয়। অনেক সময় দোকানিরা হামলা থেকে রক্ষা পাওয়ার জন্য উগ্রপন্থীদের অর্থও দেন।
দাগেস্তানের সন্ত্রাসবাদবিরোধী পুলিশের লে. কর্নেল বশির বিবিসির প্রতিবেদককে বলেন, এই যোদ্ধারা নিজেদের অত্যন্ত ধার্মিক হিসেবে উপস্থাপন করতে চান। কিন্তু তাঁদের অনেকেই সন্ত্রাসী মাত্র।
মাখাচকালার কেন্দ্রস্থলের প্রায় প্রতিটি কোনায় সশস্ত্র পুলিশ মোতায়েন থাকে। গাড়িতে করে ঘোরার সময় বশির বিবিসির সাংবাদিককে একটি জায়গা দেখিয়ে জানান, সম্প্রতি সেখানে গাড়িবোমা হামলায় এক পুলিশ কর্মকর্তাসহ দুজন নিহত হয়েছে। আহত হয়েছে পুলিশ ও পথচারী মিলে ৬০ জন।
পুলিশ কর্মকর্তা বশির বলেন, প্রথম বিস্ফোরণের পর পুলিশ দ্রুত ঘটনাস্থলে ছুটে গেলে আগের চেয়ে ১২ গুণ বেশি শক্তিশালী বোমার বিস্ফোরণ ঘটানো হয়। এটা ছিল ফাঁদ। তারা যত বেশি সম্ভব পুলিশকে ঘটনাস্থলে নিয়ে যেতে চেয়েছিল।
দাগেস্তানে এত বেশি তরুণ কেন বিদ্রোহীদের সঙ্গে যোগ দিচ্ছে, তা বোঝার চেষ্টা করছেন বশির। মৌলবাদের ঝুঁকির ব্যাপারে তরুণদের সচেতন করার চেষ্টা করছেন তাঁরা। 
মাখাচকালা থেকে গাড়িতে তিন ঘণ্টার দূরত্বের গ্রাম সোভিয়েতস্কোয়ি। গ্রামের মসজিদের তরুণ ইমাম সাঈদ গেরেইখানভ জানান, গত মে মাসে মসজিদগামী বেশ কয়েকজন সন্দেহভাজন জঙ্গিকে পুলিশ আটক ও মারধর করে। সাঈদ বলেন, জুমার নামাজের সময় সাদা পোশাকের নিরাপত্তা কর্মকর্তারা মসজিদের ভেতরে ঢুকে সবাইকে বের হওয়ার নির্দেশ দেন। এরপর মুখোশধারী বন্দুকধারীরা সবাইকে ঘিরে ফেলে। মসজিদে যাওয়া ১৫০ জনের সবাইকে পাশের শহরের থানায় নিয়ে যাওয়া হয়। আটকদের মধ্যে ১৫ জন স্কুলছাত্রও ছিল।
এ ঘটনার দুই মাস পরে সেখানে আরও মারাত্মক ঘটনা ঘটে। এক রাতে অজ্ঞাতপরিচয় বন্দুকধারীরা প্রধান শিক্ষক আখমেদভকে গুলি করে হত্যা করে। আখমেদভের স্ত্রী বলেন, কেন তাঁর স্বামীকে হত্যা করা হয়েছে, এ ব্যাপারে তাঁর কোনো ধারণা নেই।
তবে ইমাম সাঈদ বলেন, আখমেদভ তাঁর স্কুলে হিজাব নিষিদ্ধ করেছিলেন। এ কারণে উগ্রপন্থী যোদ্ধারাই হয়তো এই হত্যাকাণ্ড ঘটিয়েছে। সাঈদ বলেন, হত্যাকাণ্ডের মাধ্যমে ন্যায়বিচার প্রতিষ্ঠা করা যায় না। দাগেস্তানের জঙ্গিদের মধ্যে যত তাড়াতাড়ি এই উপলব্ধিটি হয়, ততই হয়তো দেশটির মঙ্গল। 
দাউদ ইসলাম, বিবিসি অবলম্বনে
</doc>
<doc>
﻿মা
আনিসুল হক
প্রকাশক: সময় প্রকাশন
আনিসুল হকের মা উপন্যাসটির মুদ্রণের ইতিহাস চিত্তাকর্ষক। এট প্রকাশিত হয় ২০০৩ সালের ফেব্রুয়ারিতে। দ্বিতীয় সংস্করণে—সেটিই বোধহয় বইটির চতুর্থ মুদ্রণ—তাতে নবলব্ধ তথ্য ও ঘটনা সংযোজিত হয় ২০০৩ সালের জুনে। ২০০৪ সালের জানুয়ারিতে পঞ্চম মুদ্রণে বইটি আবার সংশোধিত হয়। সেইরূপেই এ-বছরে ৪৪তম মুদ্রণ প্রকাশিত হয়েছে। আট বছরে একটি উপন্যাস ৪৪ বার মুদ্রিত হয়েছে বাংলাদেশে—এ-ঘটনা সামান্য নয়। 
উপন্যাসের মূল আখ্যান সরল ও সংক্ষিপ্ত। ১৯৭১ সালের ৩০ আগস্টের রাতে পাকিস্তান সেনাবাহিনীর হাতে ঢাকার বেশ কয়েকজন মুক্তিযোদ্ধা গেরিলা ধরা পড়ে। তাদের একজন আজাদ। তাকে প্রচণ্ড নির্যাতন করে পাকিস্তানিরা, কিন্তু তার কাছ থেকে কোনো তথ্য বের করতে পারে না। পাকিস্তানি চর এসে আজাদের মাকে বলে, ‘ছেলেকে যদি র্িফরে পেতে চান, তাকে বলবেন, সে যেন সবার নাম বলে দেয়।’ মা একমাত্র সন্তানকে দেখার সুযোগ পান রমনা থানায়, গরাদের এপার থেকে। আজাদ বলে, ‘মা কী করব? এরা তো খুব মারে। স্বীকার করতে বলে। সবার নাম বলতে বলে।’ মা বলেন, ‘বাবা রে, যখন মারবে, তুমি শক্ত হয়ে থেকো। সহ্য কোরো। কারো নাম যেন বলে দিও না।’ আজাদ বলে, ‘আচ্ছা। মা, ভাত খেতে ইচ্ছা করে। দুই দিন ভাত খাই না। কালকে ভাত দিয়েছিল, আমি ভাগ পাই নাই।’ মা বলেন, ‘আচ্ছা, কালকে যখন আসব, তোমার জন্যে ভাত নিয়ে আসব।’ সেন্ট্রি এসে যায়। বলে, ‘সময় শেষ। যান গা।’ মা হাঁটতে হাঁটতে কান্না চেপে ঘরে ফিরে আসেন। পরের রাতে দুটো টির্িফন-ক্যারিয়ারে ভাত, মুরগির মাংস, আলুভর্তা, বেগুনভাজি নিয়ে মা যান রমনা থানায়। কিন্তু আজাদকে দেখতে পান না। তিনি দৌড়ে যান এমপি হোস্টেলে। সেখানেও আজাদ নেই। আজাদ নেই। 
‘এরপরে আজাদের মা বেঁচে থাকেন আরো ১৪ বছর, ১৯৮৫ সালের সেই ৩০ আগস্ট পর্যন্ত। এই ১৪ বছরে তিনি কোনোদিন মুখে ভাত দেননি। একবেলা রুটি খেয়েছেন, কখনো কখনো পাউরুটি খেয়েছেন পানি দিয়ে ভিজিয়ে। মাঝেমধ্যে আটার মধ্যে পেঁয়াজ-মরিচ মিশিয়ে বিশেষ ধরনের রুটি বানিয়েও হয়তো খেয়েছেন। কিন্তু ভাত নয়। এই ১৪ বছর তিনি কোনো দিন বিছানায় শোননি।’ মেঝেতে পাটি বিছিয়ে শুয়েছেন। 
এইটুকু ইতিহাসই এই উপন্যাসের উপজীব্য। কিন্তু, লেখক যেমন বলেছেন, এটি ইতিহাস নয়, উপন্যাস। ঐতিহাসিক ঘটনাগুলোর বেলায় তিনি সত্যতারক্ষার চেষ্টা করেছেন পুরোপুরি। ব্যক্তিগত ও পারিবারিক ঘটনার ক্ষেত্রে অনেক জায়গায় কল্পনার আশ্রয় নিয়েছেন। সেই আখ্যানে আজাদের মা সাফিয়া বেগমকে আমরা দেখি প্রখর আত্মসম্মানজ্ঞানসম্পন্ন দৃঢ় আত্মপ্রত্যয়ী একজন মানুষ হিসেবে। স্বামী ইউনুস চৌধুরী দ্বিতীয় দারপরিগ্রহের পরে আজাদকে নিয়ে ইস্কাটনের প্রাসাদোপম বাড়ি ছেড়ে চলে আসেন ফরাশগঞ্জের বাড়িতে—দুটো বাড়িই তাঁর নামে লেখা, তবে কোনোটারই দলিল নেই তাঁর কাছে। স্ত্রীকে পোষ মানাতে ইউনুস চৌধুরী গুণ্ডা লাগিয়ে সাফিয়া বেগমকে উ ৎ খাত করেন সে-বাড়ি থেকে। আজাদ তখন করাচি বিশ্ববিদ্যালয়ে পড়ছে। ছোটো বাড়ি ভাড়া নিয়ে, গয়না বিক্রি করে, বোনের সন্তানদের নিজের পক্ষপুটে নিয়ে দিনাতিপাত করেন সাফিয়া বেগম। আজাদ ফিরে এসে এমএ পড়তে ভর্তি হয় ঢাকা বিশ্ববিদ্যালয়ে, চেষ্টা করে ব্যবসা করে দু-পয়সা রোজগার করতে। তখনই একের পর এক ইতিহাসের নতুন নতুন অধ্যায় রচিত হতে থাকে: সাধারণ নির্বাচন, অসহযোগ আন্দোলন, মুক্তিযুদ্ধ। অরাজনৈতিক আজাদও বন্ধুদের সঙ্গে যুদ্ধে যায় মায়ের অনুমতি নিয়ে। 
করাচি থেকে আজাদের ঢাকায় ফিরে আসা পর্যন্ত কাহিনি কেবল মা ও সন্তানের—ধীরগতিতে বলা। তারপর নির্বাচনের সময় থেকে এ-কাহিনি হয়ে ওঠে আরো অনেকের—ঔপন্যাসিকের কলমে গতি সঞ্চার হয়। প্রথম পর্বে যদি তাঁর অবলম্বিত উপকরণ হয় মাকে লেখা আজাদের চিঠিপত্র, এখন তিনি উপকরণ পান মক্তিযোদ্ধাদের সাক্ষা ৎ কার থেকে, জাহানারা ইমামের একাত্তরের ডায়েরীর মতো লিখিত সন বিবরণ থেকে, প্রত্যক্ষদর্শীদের সাক্ষ্য থেকে। অত্যন্ত যত্নের সঙ্গে তিনি পুনর্নিমাণ করেন ঢাকায় গেরিলা অভিযানের বৃত্তান্ত, মুক্তিযোদ্ধাদের ধরা পড়ার ঘটনা, তাদের উপর নির্মম অত্যাচারের চিত্র। কারো ফিরে আসা-কারো ফিরে না আসার কথা। তারপর আবার তাঁর দৃষ্টি নিবদ্ধ হয় সার্িফয়া বেগমের প্রতি—১৪ বছর ধরে তাঁর ভাত না-খাওয়া, শীত-গ্রীষ্মে মাটিতে পাটি বিছিয়ে শুয়ে থাকার ছবিতে। তিলে তিলে নিজেকে ক্ষয় করে সাফিয়া বেগম চলে যান ঠিক ওই তারিখেই, যেদিন আজাদকে দানবেরা ধরে নিয়ে গিয়েছিল। মায়ের মৃত্যুসংবাদ পেয়ে মুক্তিযোদ্ধারা চলে আসে, তাঁর শববহন করে নিয়ে যায় জুরাইন কবরস্থানে, সমাধিতে লেখা হয় তাঁর একমাত্র পরিচয়—শহীদ আজাদের মা। দাফনের পরেই বৃষ্টি নামে—জাহানারা ইমামের মনে হয়, বেহেশতের দরজা খুলে গেছে আর সেখান থেকে পুষ্পবৃষ্টি করছে রুমীরা, আজাদেরা। তিনি নিজেও স্নাত হন সেই বৃষ্টিতে। উপন্যাসের আরম্ভ সেখানে, শেষও সেখানে। 
আনিসুল হকের রচনানৈপুণ্য অনস্বীকার্য। কিন্তু সে-নিপুণতা কোনোভাবেই আরোপিত নয়। তিনি এমনভাবে নিজেই জড়িয়ে পড়েন এই ঘটনাপ্রবাহে যে তিনি এরই অংশীদার হয়ে যান আর পাঠকের সঙ্গে ভাগ করে নেন নিজের অভিজ্ঞতা। তাঁর প্রাঞ্জল কথ্যভাষার রূপ হঠা ৎ বদলে যায় ঘটনাপ্রবাহের আকস্মিকতায়। শ্বাসরুদ্ধকর বিষয়ের বর্ণনা তো হতে পারে কেবল শ্বাসরুদ্ধকর ভাষায়। যেমন, 
১৯৭১-এর ২৫শে মার্চ রাতে, এই ঢাকা শহরে পাকিস্তানি জান্তা তার সামরিক বাহিনীকে ট্যাঙ্ক, কামান, মর্টারসহ নিরস্ত্র বাঙালিদের ওপর লেলিয়ে দিয়ে যে গণহত্যা আর ধ্বংসযজ্ঞ চালিয়েছিল, তার তুলনা পৃথিবীর ইতিহাসে আর একটাও পাওয়া যাবে কি না সন্দেহ আছে। শুধু ২৫শে মার্চ রাতের ধ্বংসযজ্ঞ, নৃশংসতা, চারদিকে আগুনের লেলিহান শিখা, কামান দাগিয়ে উড়িয়ে দেওয়া ছাত্রাবাস, ছাত্রাবাস থেকে বের করে এনে কাতারবন্দি করে দাঁড় করিয়ে ছাত্রদের ব্রাশফায়ার করে মেরে ফেলা, যেন তারা পিঁপড়ার সারি, আর তুমি অ্যারোসল স্প্রে করে মারলে শত শত পিঁপড়াকে, গণকবর খুঁড়ে মাটিচাপা দেওয়া সেইসব লাশ, এখনও মারা না যাওয়া কোনো গুলিবিদ্ধ ছাত্রের মাটিচাপা পড়ে তলিয়ে যাওয়ার আগে মা বলে কেঁদে ওঠা শেষ চি ৎ কার, শিক্ষক-আবাসে ঢুকে নাম ধরে ডেকে ডেকে হত্যা করা শিক্ষকদের, তার শিশুসন্তানের সামনে, তার স্ত্রীর সামনে, কামানের তোপ দাগিয়ে উড়িয়ে দেওয়া পুড়িয়ে ভস্মীভূত করা সংবাদপত্র অফিস আর খুন করে ফেলা সাংবাদিকদের, আর আগুন লাগিয়ে জ্বালিয়ে দেওয়া জনবসতি, ভেতরে পুড়ে যাচ্ছে মা আর তার স্তনবৃন্তে মুখ দিয়ে ঘুমিয়ে পড়া শিশু, ভেতরে পুড়ে যাচ্ছে বৃদ্ধ, তার মুখ থেকে এখনও শেষ হয়নি বিপদ তাড়ানিয়া আজানের আল্লাহু আকবার ধ্বনি, মাংসপোড়া গন্ধে ভারি হয়ে উঠছে বাতাস, আর সে-মাংস মানুষের, আর ভীতসন্ত্রস্ত পলায়নপর মানুষদের নির্বিচারে গুলি করে হত্যা, পুলিশ ব্যারাকে আগুন লাগিয়ে জীবন্ত দগ্ধ করে মারা বাঙালি পুলিশদের, ইপিআর ব্যারাকে হামলা চালিয়ে জ্বালিয়ে পুড়িয়ে গুলি করে মারা বাঙালি ইপিআর সদস্যদের, সদরঘাট লঞ্চ টার্মিনাল ঘেরাও করে ভেতরে আশ্রয় নেওয়া মানুষদের নির্বিচারে পাখি মারার মতো করে হত্যা করা, লাশে আর রক্তে ভেসে যাচ্ছে বুড়িগঙ্গা, যেন হঠা ৎ মাছের মড়ক লাগায় নদীতল ছেয়ে গেছে মরা মাছে, না, কোথাও পানি দেখা যাচ্ছে না লাশ আর লাশ, আর সেসব মাছ নয়, মানুষ, ঢাকার সবগুলো পুলিশ স্টেশনে টেবিলের ওপরে উপুড় হয়ে আছে বাঙালি ডিউটি অফিসারের গুলি খাওয়া মৃতদেহ, দমকল বাহিনীর অফিসে ইউনিফর্ম পরা দমকলকর্মীরা শুয়ে আছে, বসে আছে, গুলিবিদ্ধ হয়ে দেয়ালে আটকে আছে লাশ হয়ে, ঢাকার সবগুলো বাজারে আগুন দেওয়া—পাতার পর পাতা শুধু এই পৈশাচিকতার, এই আগুনের, লাশের, হত্যার, আর্তনাদের আর মানুষ মারার আনন্দে উল্লাসে ফেটে পড়া সৈনিকের অট্টহাসির, আর মদের গেলাস নিয়ে মাতাল কণ্ঠে সাবাস সাবাস আরো খুন আরো আগুন আরো রেইপ বলে জেনারেলদের চি ৎ কারে ফেটে পড়ার বর্ণনা লেখা যাবে, শত পৃষ্ঠা, সহস্র পৃষ্ঠা, নিযুত পৃষ্ঠা, তবু বর্ণনা শেষ হবে না, তবু ওই বাস্তবতার প্রকৃত চিত্র আর ফুটিয়ে তোলা সম্ভব হবে না। কেই-বা সব দেখেছে একেবারে, যে দেখেছে রাজারবাগে হামলা, তার কাছে ওই তো নরক, যে দেখেছে ইপিআরে হামলা, এক জীবনে সে আর কোনো দিনও স্বাভাবিক হতে পারবে না, যে অধ্যাপক ভিডিও করেছেন জগন্নাথ হলের মাঠে সারিবদ্ধ ছাত্রদের গুলি করে মেরে ফেলার দৃশ্য, তিনিও তো ঘটনার সামান্য অংশই চিত্রায়িত করতে পেরেছেন মাত্র, যে সায়মন ড্রিং বিদেশি সাংবাদিকদের বহিষ্কার এড়িয়ে ইন্টারকন্টিনেন্টাল হোটেলের রান্নাঘর দিয়ে পালিয়ে গিয়ে লন্ডনের দি ডেইলি টেলিগ্রাফ-এ পাঠিয়েছিলেন ‘জেনোসাইড ইন বাংলাদেশ, সাম উইটনেস অ্যাকাউন্টস, হাউ ড্যাক্কা পেইড ফর ইউনাইটেড পাকিস্তান’, তিনি নরকের বর্ণনার সামান্যই দিতে পেরেছিলেন।
পাঠকের হয়তো মনে পড়বে, জীবন আমার বোন উপন্যাসে মাহমুদুল হকও প্রায় এমন রীতি অবলম্বন করেছিলেন কিন্তু তাতে আনিসুল হকের মৌলিকতা বা রচনার শ্রীর কোনো পার্থক্য হয় না।
মুক্তিযুদ্ধ নিয়ে লেখা উপন্যাস হিসেবে এবং মাকে নিয়ে লেখা উপন্যাস হিসেবে আনিসুল হকের মা যে-কোনো সময়ের একটি প্রধান উপন্যাসের মর্যাদা লাভ করবে বলে আমার মনে হয়।
</doc>
<doc>
﻿কামরুন্নাহার বেগম। পেশাজীবন শুরু অধ্যাপনা দিয়ে। বর্তমানে আইনজীবী ও মানবাধিকারকর্মী। মুক্তিযুদ্ধের সময় করুণ পরিস্থিতির মুখোমুখি হন তিনি। তাঁর জবানিতে নানা ঘটনার কথা তুলে ধরেছেন মুহাম্মদ শামসুল হক

একাত্তর সালে নানা কারণে পড়ালেখা এবং সংসার—দুটোই চলছিল একসঙ্গে। কিন্তু পুরোপুরি গুছিয়ে ওঠার আগেই শুরু হয় মুক্তিযুদ্ধ। শহরের অবস্থা খুব খারাপ দেখে চলে যাই স্বামীর বাড়ি রাঙ্গুনিয়া থানার সুখবিলাস গ্রামে। সে সময় স্বামী আইনজীবী নুরুচ্ছাফা তালুকদার ছিলেন পদুয়া ইউনিয়ন আওয়ামী লীগের সভাপতি ও থানা আওয়ামী লীগের সহসভাপতি। শহর ও দক্ষিণ চট্টগ্রাম থেকে অনেকেই রাঙ্গুনিয়ার পাহাড়ি অঞ্চল দিয়ে ভারতের দিকে যাত্রা করতেন। স্বামীর বাড়ি থেকে প্রায় এক মাইল পশ্চিমে খুরুশিয়া পাহাড় ছিল মুক্তিযোদ্ধাদের ট্রানজিট ক্যাম্প। অন্যদের সঙ্গে মুক্তিযোদ্ধা ও সহযোগীদের দেখাশোনা ও খাবার জোগাড়ে ভূমিকা ছিল নুরুচ্ছাফা তালুকদারের। আর প্রতিদিন প্রায় ৬০-৭০ জন মুক্তিযোদ্ধা ও কর্মীর জন্য খাবার রান্না করে ক্যাম্পে পাঠানোর দায়িত্ব ছিল আমার ওপর। 
এ ছাড়া বিভিন্ন এলাকার লোকজন বিশেষ করে হিন্দু পরিবারের নারী-পুরুষ সদস্য ভারতে যাওয়ার পথে অনেক সময় অসুস্থ হয়ে পড়তেন। কেউ কেউ পড়তেন দুষ্কৃতকারীর কবলে। এঁদের অনেকে আশ্রয় নিতেন আমাদের বাড়িতে। চার-পাঁচ দিন পর এক পরিবার যেত তো আরেক পরিবার আসত। এসব অসহায় পরিবারের খাওয়া-দাওয়া ও থাকার তদারক করতাম আমি। মুক্তিযোদ্ধাদের খাওয়া-দাওয়া ও আশ্রয়দানের ব্যাপারে শিলক ইউনিয়নের চেয়ারম্যান নজির আহমদও বিশেষভাবে সাহায্য করেন। আশপাশের লোকজনও বিশেষ করে কাপড়-চোপড়, চাল ও তরিতরকারি দিয়ে সাহায্য করতেন।
জুলাই মাসে আমার জীবনে আসে জীবন-মরণের সংকট। তখন আমি ছিলাম অন্তঃসত্ত্বা। ১ জুলাই পাকিস্তানিরা সুখবিলাস গ্রামে হানা দিয়ে কয়েকজন নিরীহ মানুষ খুন করে এবং ঘরবাড়ি জ্বালিয়ে দেয়। এ সময় আমার শ্বশুরবাড়িও ঘেরাও করা হয়। উদ্বেগ-উৎকণ্ঠায় সমস্ত শরীর কাঁটা দিয়ে ওঠে। ওই দিন সকাল থেকে আমার পেটের ব্যথা শুরু হয়। কোনো চিকিৎসকের কাছে যাব কিংবা কোনো প্রতিবেশীর সাহায্য নেব, এমন অবস্থা ছিল না। উপায়ান্তর না দেখে বাড়ির পেছন দিকের খাল পেরিয়ে পালানোর চেষ্টা করছিলাম। দেখি এলাকার আরও কিছু নারীও আত্মরক্ষার জন্য পালানোর চেষ্টা করছে। এমন সময় দুজন পাঞ্জাবি সৈন্য আমার দিকে ছুটে আসে। তারা স্থানীয় দুজন নারীসহ আমাকে কাছের একটি কবরস্থানে নিয়ে রাইফেল তাক করে বসিয়ে রাখে। মনে হচ্ছিল তখনই গুলি করে দেবে। ঘণ্টা দুয়েক পর অন্য এক পাঞ্জাবি অফিসার এসে রাইফেলধারী সৈন্যদের সরিয়ে আমাদের চলে যাওয়ার সুযোগ দেয়। 
এরপর সেখান থেকে পালিয়ে পাহাড়ের পাদদেশে ফলাহাদিয়া গ্রামের একটি খামারবাড়িতে গিয়ে এক কুঁড়েঘরে আশ্রয় নিই। এ সময় আমার অবস্থা খুবই শোচনীয় হয়ে ওঠে। কুঁড়েঘরের মালিক মাজনির মা আশ্রয় দেওয়ার পাশাপাশি আমার প্রসবে সাহায্য করেন। ৩ জুলাই রাতে সেই ঘরেই শাসরুদ্ধকর পরিস্থিতিতে আমার মেয়ে (বর্তমানে চিকিৎসক) আইরিন সুলতানা জন্ম নেয়।
ওষুধ নেই, চিকিৎসা নেই। স্বামী বনজঙ্গলে মুক্তিযোদ্ধাদের নিয়ে ব্যস্ত। এ অবস্থায় আমার শারীরিক-মানসিক অবস্থা কী রকম ছিল, তা এখন মনে পড়লে বুকের ভেতর কেমন যেন করে।
কিছুদিন পরে সেই খামারেও পাকিস্তানি সেনারা আসছে জেনে এক মাসের মেয়েটিকে নিয়ে নৌকায় ও বাসে করে চলে যাই পটিয়ায় বাবার বাড়িতে। কিন্তু সেখানেও পাকিস্তানিদের হানা শুরু হয়। একদিন ওরা আমাদের বাড়ির দিকে এসে বাবার ছয়টি দোকান জ্বালিয়ে দেয়। মায়ের অনুনয়-অনুরোধে বাড়িটি কোনো রকমে রক্ষা পায়। একপর্যায়ে বাবার বাড়িও নিরাপদ নয় দেখে আবার রাঙ্গুনিয়ায় ফিরে এসে আনা খাতুন নামে এক নারীর কাঁচা ঘরে আশ্রয় নিই। সেই মাজনির মা ও আনা খাতুনের ওপর আজীবন আমি কৃতজ্ঞ থাকব। যুদ্ধ শেষে আমরা শহরের জামালখান এলাকার বাসায় ফিরে এসে নতুন জীবন শুরু করি।
</doc>
<doc>
﻿১৯৭১ সালের এপ্রিল মাসে জীবনের ঝুঁকি নিয়ে পদব্রজে যখন কুমিল্লার মধ্য দিয়ে সীমান্তের দিকে অগ্রসর হচ্ছিলাম, প্রতি মুহূর্তে মনে হয়েছিল, মৃত্যুর হাত থেকে আমাদের বুঝি নিস্তার নেই। পাকিস্তানি হানাদার বাহিনী তখন বাঙালি নিধনযজ্ঞে মেতে উঠেছে। গ্রাম পুড়ছে; বিমান থেকে বোমাবর্ষণ করে সেতু উড়িয়ে দিচ্ছে। প্রাণভয়ে ছুটন্ত মানুষকে লক্ষ্য করে হেলিকপ্টার থেকে অবিরাম গুলিবর্ষণ করছে। মাঠে-ঘাটে পড়ে থাকছে লাশ। নিহত স্বজনদের ফেলে পালাচ্ছে মানুষ। মাঠ, খেত, নদী, খালবিলের ভেতর দিয়ে প্রাণভয়ে সীমান্তের দিকে ছুটে যাচ্ছে অগুনতি মানুষ। প্রতিনিয়ত সীমান্তের কাছাকাছি জেলাগুলোতে এমনই এক দৃশ্য দেখা যেত সে সময়। উৎকণ্ঠা, উদ্বেগ ও অনিশ্চয়তার মধ্য দিয়ে ত্রিপুরার বিলোনিয়া সীমান্ত অতিক্রমের পর আমাদের ১৬ জনের একটি দলের সে কী স্বস্তি! আজ সে কথা ভাবলেই আগরতলায় শরণার্থীজীবনের নয়টি মাসের কত ছবিই না মানসপটে ভেসে ওঠে।
আর এই ২ ডিসেম্বর ২০১১ সালে বাংলাদেশের ১২ জন চিত্রশিল্পীর একটি দলের সঙ্গে যখন আগরতলায় পৌঁছালাম। বাংলাদেশের মুক্তিযুদ্ধের ৪০ বছর উপলক্ষে চিত্র প্রদর্শনীর আয়োজন করেছে উত্তর-পূর্বাঞ্চলের শিল্পীদের সংগঠন কিরাত ও বাংলাদেশের বেঙ্গল গ্যালারি অব ফাইন আর্টস। মহৎ উদ্যোগ নিঃসন্দেহে। ১২ জন বিশিষ্ট শিল্পীর ২৪টি কাজ ছিল এই প্রদর্শনীতে।
প্রতিটি কাজেই চিত্রীদের শিল্পবৈশিষ্ট্য ও চিত্ররীতি উজ্জ্বল হয়ে উঠেছিল। কাইয়ুম চৌধুরী, রফিকুন নবী, তাহেরা খানম ও সমরজিৎ রায়চৌধুরীর মতো সিনিয়র শিল্পীদের সঙ্গে শামসুল ইসলাম আজাদ, ফিরোজ মাহমুদ, সুলেখা চৌধুরীর মতো জুনিয়র শিল্পীরা অংশগ্রহণ করেছিলেন এই প্রদর্শনীতে। সব মিলিয়ে প্রতিনিধিত্বশীল এই ছবিগুলো বিষয়গুণে কতভাবেই যে বৈচিত্র্যসন্ধানী এবং চিত্রকলার সাম্প্রতিক প্রবণতার চিহ্নসঞ্চারী হয়ে উঠছে, সে কথা প্রদর্শনীগৃহে গিয়ে মনে হলো। শিল্পী হাশেম খান ছাড়া সব শিল্পীই এই প্রদর্শনীতে উপস্থিত ছিলেন। কাইয়ুম চৌধুরী সম্প্রতি বাংলাদেশের লোকমোটিফ ও কাঁথার যে ঐতিহ্যিক শিল্পসুষমা নিয়ে কাজ করছেন, তা প্রতিফলিত হয়ে থাকে তাঁর সৃষ্টিতে। লোকমোটিফের শিল্পিত রূপ ও প্রকরণকে তিনি আধুনিকভাবে বিম্বিত করে যে শিল্পনৈপুণ্যের পরিচয় দিয়ে যাচ্ছেন, তা হূদয়গ্রাহী হয়ে উঠছে। এমনই দুটি কাজ প্রদর্শনীতে স্থান পেয়েছিল। তাহেরা খানম দীর্ঘদিন ধরে লোকবিম্ব নিয়ে কাজ করছেন। প্রকৃতি তাঁর ছবিতে নবীন মাত্রা সঞ্চার করছে। প্রকৃতি অঙ্কনে তিনি যে সিদ্ধহস্ত, সে কথা এই দুটি চিত্র প্রত্যক্ষণ করে উপলব্ধি করা গেল। আর রফিকুন নবীর সাম্প্রতিক যেকোনো কাজই হয়ে উঠছে শিল্পের রসগুণে উদ্দীপন বিভাব সঞ্চারী। সম্প্রতি তিনি বেশ কিছু উল্লেখযোগ্য কাজ করেছেন তিনটি ক্যাম্পে। প্রতিটি কাজই শিল্পানুরাগীদের দৃষ্টি আকর্ষণ করেছে। অ্যাক্রিলিকে করা তাঁর বক ছিল সমগ্র প্রদর্শনীতে একটি উল্লেখযোগ্য কাজ।
রাজনৈতিক দিক থেকে বাংলাদেশ নিয়ে আগরতলার সংস্কৃতি ও শিল্পানুরাগীদের আগ্রহ অসীম। তাঁরা নৈকট্য বোধ করেন বাংলাদেশের সঙ্গে। ভাষা এবং সংস্কৃতিও অভিন্ন। দেশত্যাগের বেদনা ও কষ্ট বুকে ধারণ করে তাঁরা এখনো বাংলাদেশের জন্য আবেগে আপ্লুত হন। উদ্বোধনী অনুষ্ঠানের আগেই লোকে লোকারণ্য হয়ে পড়েছিল আগরতলায় নবনির্মিত সিটি সেন্টারের প্রাঙ্গণ। ত্রিপুরার মুখ্যমন্ত্রী মানিক সরকার সাহিত্য ও শিল্পানুরাগী বলে সমধিক পরিচিত। এই লোকপ্রিয় জননেতা সম্পর্কে অনেক গল্প শুনেছিলাম। পরপর তিন দিন সাক্ষাতে দেখলাম মানুষটি বিনয়ী ও সজ্জন। আলাপচারিতায় আমরা উপলব্ধি করেছি, তাঁর রাজনৈতিক অভিজ্ঞতা, জ্ঞান, সংস্কৃতি, প্রজ্ঞা এবং রুচি ও দূরদর্শিতার গুণে কতভাবেই না ত্রিপুরার উন্নয়ন ত্বরান্বিত হচ্ছে। ত্রিপুরা দীর্ঘদিন শিক্ষা ও সংস্কৃতির ক্ষেত্রে ভারতবর্ষের অন্যান্য রাজ্যের তুলনায় পিছিয়ে ছিল। এখন আর সে কথা বলা যাবে না। মনোগ্রাহী ও দৃষ্টিনন্দন আর্ট কলেজ ও সংগীত শিক্ষালয় হয়েছে শহরের উপকণ্ঠে। শহরের মধ্যখানে স্থাপিত হয়েছে কলাক্ষেত্র।
উত্তর-পূর্ব ভারতের শিল্পীদের সম্মিলিত সংস্থা কিরাত ও বেঙ্গল গ্যালারি অব ফাইন আর্টস ‘বাংলাদেশ মুক্তিযুদ্ধ: চল্লিশ বছর’ শীর্ষক প্রদর্শনীর আয়োজন করেছিল। এটি ছিল শুধু বাংলাদেশের শিল্পীদের নিয়ে ত্রিপুরায় প্রথম প্রদর্শনী। এই প্রদর্শনী ও কর্মশালাকে উপলক্ষ করেই বাংলাদেশের ১২ জন শিল্পীর ত্রিপুরায় আগমন।
প্রদর্শনী উদ্বোধন করতে গিয়ে মানিক সরকার বললেন, শিল্পের কোনো গণ্ডি নেই। সৌন্দর্য এমন এক মানবিক আবেগ, যা হূদয়ানুভূতিতে আলোড়ন সৃষ্টি করবেই। বাংলাদেশের সঙ্গে ত্রিপুরার সম্পর্ক দীর্ঘদিনের। এই চেতনা থেকেই সব ক্ষেত্রে সম্পর্কোন্নয়নের চেষ্টা চলছে। এই সম্পর্কোন্নয়নে শিল্পকলা বৃহৎ ভূমিকা পালন করতে পারে। তিনি আরও বলেন, বাংলাদেশ ও ভারতের মধ্যকার সুসম্পর্ক আরও দৃঢ় করার জন্য সংস্কৃতির ভাববিনিময় বিশেষত চিত্রকলার অনুভব বৃহৎ ভূমিকা পালন করতে পারে। বাংলাদেশের চিত্র ও সংস্কৃতির উপলব্ধির ক্ষেত্রে বর্তমানে দুই দেশের মধ্যে যে ঐক্য গড়ে উঠেছে, তার তাৎপর্য রয়েছে।
উদ্বোধনী অনুষ্ঠানে বাংলাদেশের বিশিষ্ট শিল্পী কাইয়ুম চৌধুরী, রফিকুন নবী, বেঙ্গল গ্যালারি অব ফাইন আর্টসের পরিচালক সুবীর চৌধুরী, আগরতলায় বাংলাদেশ ভিসা অফিসের প্রধান আবু তাহের মণ্ডল বক্তব্য দেন। অনুষ্ঠানে কিরাত সভাপতি ও বিধায়ক পবিত্র কর এবং সাধারণ সম্পাদক চন্দন মজুমদার বক্তব্য দেন।
কর্মশালা:
৪ ডিসেম্বর রোববার থেকে শুরু হয়েছিল আগরতলার উপকণ্ঠে খয়েরপুরের গীতবিতান হলে তিন দিনব্যাপী বাংলাদেশ, ত্রিপুরা ও আসামের চিত্রশিল্পীদের এক কর্মশালা। স্থাপত্যে ও শিল্প সুষমায় এই হলটি প্রধানত সাংস্কৃতিক অনুষ্ঠানের জন্য নির্মিত হয়েছে। গীতবিতান হলটি সরকারি ও বেসরকারি উদ্যোগে সদ্য নির্মিত। এতে ১৬ জন চিত্রশিল্পী অংশ নিয়েছিলেন।
এক অনাড়ম্বর অনুষ্ঠানের মাধ্যমে চিত্রশিল্পীদের সংগঠন কিরাতের সভাপতি বিধায়ক পবিত্র কর প্রদীপ প্রজ্বালনের মাধ্যমে কর্মশালার সূচনা করেন। অন্যদের মধ্যে উপস্থিত ছিলেন শিল্পী রফিকুন নবী, সুবীর চৌধুরী, সমরজিৎ রায় চৌধুরী ও আগরতলার কবি রাতুল দেববর্মন
</doc>
<doc>
﻿ঢাকা বিশ্ববিদ্যালয়ের বাংলা বিভাগে আমাদের শিক্ষাজীবনে সবচেয়ে জনপ্রিয় ও আকর্ষণীয় শিক্ষক ছিলেন মুনীর চৌধুরী। শুধু আমাদের সময়ে নয়, তাঁর মতো ছাত্রপ্রিয় শিক্ষক তাঁর আগেও কেউ ছিলেন না, পরে কেউ হননি, ভবিষ্যতেও হবেন কিনা সন্দেহ। মহামহোপাধ্যায় হরপ্রসাদ শাস্ত্রী থেকে বর্তমান অবধি বাংলা বিভাগে খ্যাতিমান শিক্ষক, গবেষক ও বিদ্বানের অভাব কখনো ঘটেনি। মুনীর চৌধুরীও খুব বড় বিদ্বান ছিলেন, পাণ্ডিত্য তাঁরও ভূষণ, কিন্তু কখনোই তিনি বিদ্যা জাহির করতেন না বরং বিষয়টিকে কৌতুকে সরস করতেন তিনি। গবেষণা তাঁর ধাতে ছিল না, যদিও গবেষণা যে তিনি করেননি তাও নয়। তিনি গবেষণাকে এমন অপূর্ব সৃষ্টিশীলতায় মণ্ডিত করতেন যে মনেই হতো না এটি গবেষণা। এ কথা তাঁর মীর মানস, তুলনামূলক সমালোচনা, বাংলা গদ্যরীতি ইত্যাদি গ্রন্থ সম্বন্ধে প্রযোজ্য। তাঁর উপস্থাপনরীতি, ভাষাভঙ্গি ও শৈলী সাহিত্যের রমণীয় রস প্রাণতার দিকে নিয়ে যায়। সাহিত্য, সমালোচনা, ভাষা, মাতৃভাষা, ভাষাতত্ত্ব ও সংখ্যাতত্ত্ব, ভাষা সংস্কার, নবনাট্য, গ্রন্থবিচার ইত্যাদি গুরুতর বিবিধ বিষয়ে তিনি যে ছোট ছোট প্রবন্ধ লিখেছেন, সেগুলোও ভঙ্গিতে বিশিষ্ট এবং রসে আবিষ্ট। মুনীর চৌধুরী বাংলাদেশি গদ্যসাহিত্যের এক অনুপম শিল্পী।
মুনীর চৌধুরীর সৃষ্টিশীলতার উজ্জ্বলতম এলাকা সবার সুবিদিত। বাংলাদেশি নাটকেরও প্রথম পুরুষ তিনি। ভারত বিভাগোত্তরকালে তৎকালীন পূর্ব পাকিস্তানে নাট্যরচনা ও নাট্যচর্চার ভিত্তি তৈরিতে তাঁর অবদান ব্যাপক, সর্বপ্রধানও। তাঁর সময়ে আরও দুজন নাট্যকারের নাম তাঁর সঙ্গে যুক্ত হতো—নুরুল মোমেন ও আসকার ইবনে শাইখ। কিন্তু মুনীর চৌধুরীর নাট্যবোধ, পড়াশোনা ও সৃষ্টিকর্ম ওঁদের চেয়ে অনেক বেশি গভীর ও ব্যাপক ছিল। আধুনিক বিশ্ব নাটকের সঙ্গে তিনিই আমাদের পরিচয় ঘটিয়ে দেন। পাশ্চাত্য আধুনিক নিরীক্ষাধর্মী নাটকগুলো নিয়ে আলোচনা করেন তিনিই। তৎকালীন বাংলাদেশি নাটকের বিষয়-আশয়, গতি-প্রকৃতি, বর্তমান রূপ ও ভবিষ্যৎ যাত্রা নিয়ে গুরুতর আলোচনাও করেন তিনি। নাটক বিষয়ে আলোচনাসভায় ও সেমিনারে তিনিই থাকতেন বক্তা হিসেবে। সবাই তাঁকে মান্যও করত এবং তাঁর মতামতে বিপুলভাবে উপকৃত হতো। মুনীর চৌধুরীর ভাবশিষ্যরা যেমন মমতাজউদ্দীন আহমদ, আবদুল্লাহ আল-মামুন, রামেন্দু মজুমদার, ফেরদৌসী মজুমদার এবং আরও অনেকে তাঁর রচিত নাট্যসরণিকে আরও প্রশস্ত ও সমৃদ্ধ করেছেন। গণমানবের সংলগ্নতা, দেশের রাজনৈতিক উত্তাপ, মধ্যবিত্তের জীবন কিংবা ইতিহাসের মানবিকধারার সমকালীন আবেদন সৃষ্টিতে মুনীর চৌধুরী ছিলেন সিদ্ধহস্ত। মৌলিক নাটক লিখেছেন অনেকগুলো—রক্তাক্ত প্রান্তর, চিঠি, দণ্ডকারণ্য, পলাশী ব্যারাক ও অন্যান্য। সবাই জানেন যে একুশের ভাষা আন্দোলনের অমর নাটকের স্রষ্টা মুনীর চৌধুরী। ঢাকা বিশ্ববিদ্যালয়ে অধ্যাপনাকালে একুশে ফেব্রুয়ারির হত্যাকাণ্ডের প্রতিবাদ সভায় জ্বালাময়ী বক্তৃতা করার কারণে তাঁকে গ্রেপ্তার করা হয় এবং জেলে পোরা হয়। বন্দী-জীবনের সেরা ফসল কবর নাটক, যা মুনীর চৌধুরীর নামের সঙ্গে ওতপ্রোতভাবে জড়িত। অনুবাদ নাটকেও মুনীর চৌধুরী তখন পর্যন্ত সবশীর্ষে। পাশ্চাত্য নাটকগুলোর সৃষ্টিশীল অনুবাদ করে তিনি অনুবাদ-নাটক রচনার যে রূপরীতি তৈরি করে দেন, সেটিও পরবর্তী নাট্যজন ও নাট্যমোদীদের অনুসরণীয়। কেউ কিছু বলতে পারে না, রূপার কৌটা, মুখরা রমণী বশীকরণ, বৈদেশিকী, ওথেলোর বেশির ভাগ অংশ (তাঁর বড় ভাই কবীর চৌধুরী অসমাপ্ত ওথেলোর অনুবাদ কাজ সমাপ্ত করেন) এবং আরও কিছু অসমাপ্ত নাট্যানুবাদ নিয়ে তাঁর অনুবাদ নাটকের রাজ্য। আশ্চর্য সফলতা দেখিয়েছেন শেক্সপিয়ারের বাংলা অনুবাদে। আমার বেশ মনে আছে, টেমিং অব দি শ্রুর বাংলা নাট্যরূপদান এবং টেলিভিশনে সে নাটকের সম্প্রচারের আয়োজনের কথা। তখন মুনীর চৌধুরী বাংলা বিভাগের সভাপ্রধান। বিভাগীয় প্রধানের কক্ষেই বেলা ১২টার দিকে কয়েকজনকে নিয়ে বসতেন তিনি। আসতেন গোলাম মুস্তাফা, হাসান ইমাম, জিল্লুর রহমান খান, ফারুকুল ইসলাম, লায়লা হাসান, কখনো কখনো রেশমা। এঁরা সবাই মুখরা রমণী বশীকরণ-এর কুশীলব। আমরা তখন স্যারের তরুণ সহকর্মী। স্যার মুখরা রমণীর অনুবাদ নিয়ে আসতেন, পড়ে শোনাতেন অপূর্ব সরস ভঙ্গিতে, অভিনেতাদের নির্দেশনাও দিতেন। সবাই দারুণভাবে উপভোগ করত। পড়ার পরে স্যার আমার হাতে পাণ্ডুলিপি ধরিয়ে দিয়ে বলতেন, ‘দেখ তো বানান-টানানে ভুল আছে কি না, আমি তো বানানে অত পারদর্শী নই।’ মুনীর চৌধুরী বাংলা বানান জানবেন না তা হতেই পারে না। আসলে বানান নিয়ে নির্মল কৌতুক করে তিনি আনন্দ পেতেন।
মুনীর চৌধুরী এক সংস্কৃতিসমৃদ্ধ পরিবারের সন্তান। তিনি পিতা-মাতার দ্বিতীয় পুত্র। তাঁর চেয়ে বছর দুয়েকের বড় কবীর চৌধুরী পরিবারের জ্যেষ্ঠ সন্তান, ইংরেজির ছাত্র, অসাধারণ মেধাবী, পরীক্ষায় কখনো দ্বিতীয় হননি, বাংলাদেশের সাহিত্য-সংস্কৃতি-সমাজ ক্ষেত্রে স্মরণীয় নাম। পড়াশোনায় অতিমাত্রায় সুস্থির। মুনীর চৌধুরী রস করে বলতেন, ‘পরীক্ষায় প্রথম শ্রেণী পেতে চাইলে আমার ভাইয়ের পদ্ধতি অনুসরণ করো। উত্তরপত্রের প্রথমে একটু খালি জায়গা রাখবে মুখবন্ধ লেখার জন্য, তারপর একটি উদ্ধৃতি বসাবে, তারপর খালি জায়গা, তারপর উদ্ধৃতি। এখন তোমার কাজ তোমার লেখা শূন্যস্থান পূরণ করা। দেখবে প্রথম শ্রেণীর চমৎকার উত্তর হয়ে যাবে।’ ভাইয়ের প্রতি তাঁর শ্রদ্ধা-সম্মান-ভালোবাসা ছিল অগাধ, সেটি বলতেনও অকপটে। অনুজদের প্রতিও তেমনি স্নেহ, প্রীতি ও নৈকট্যবোধ—নাদেরা চৌধুরী, নাসির চৌধুরী, ফেরদৌসী, বানু, রাহেলা সবার প্রতি। বলতেন, ‘আমাদের বাড়িতে ইংরেজি পড়াব চল আছে এবং আমরা পারলে একাধিক ভাষা ও সাহিত্যের ছাত্র হই। যেমন মুনীর চৌধুরী ইংরেজি ও বাংলা দুটোতেই এমএ, ফেরদৌসী বাংলা ও আরবিতে এমএ।’ বড় ভাইয়ের মতো মুনীর চৌধুরী পড়াশোনায় নিখাদ মনোযোগী ছিলেন না, শৈশবে অনেকটা দুরন্ত ছিলেন। ম্যাট্রিক পাসের পর তাঁকে আলীগড়ে পাঠিয়ে দেওয়া হয়, সেখান থেকে আইএ পাস করে তিনি ঢাকা বিশ্ববিদ্যালয়ের ইংরেজি বিভাগে অনার্সের ছাত্র হন। এমএ পাস করে তিনি কয়েকটি কলেজে শিক্ষকতা করে ঢাকা বিশ্ববিদ্যালয়ে ফিরে আসেন ইংরেজির প্রভাষক হয়ে। বায়ান্নর ভাষা আন্দোলনের সময় গ্রেপ্তার হয়ে ঢাকা জেলে যান তিনি, সেখানেই কবর নাটক লেখেন এবং ঢাকা বিশ্ববিদ্যালয়ের বাংলা ভাষা ও সাহিত্যে প্রাইভেট প্রার্থী হিসেবে পরীক্ষা দিয়ে প্রথম শ্রেণীতে প্রথম হন (১৯৫৪)। তাঁর সঙ্গে আমার আরেক শিক্ষক ডক্টর আলাউদ্দিন আল আজাদও প্রথম শ্রেণী পান এবং দ্বিতীয় হন। শ্রুতি আছে, মুনীর চৌধুরীর একটা উত্তরপত্র মূল্যায়ন করেছিলেন ডক্টর মুহাম্মদ এনামুল হক। উত্তরপত্র দেখতে দেখতে তিনি নাকি বলেছিলেন, ‘এই শালা কী লিখেছে?’ মুহাম্মদ এনামুল হক কখনো অশিষ্ট উচ্চারণ করতেন না। কিন্তু মনে হয়, উত্তরপত্র মূল্যায়নের বিপুলানন্দে তিনি আত্মহারা হয়েছিলেন। ডক্টর মুহাম্মদ এনামুলের প্রতি মুনীর চৌধুরী ছিলেন ভক্তিমান। পরে যখন তিনি বাংলা বিভাগের প্রধান হন, তখন মুহাম্মদ এনামুল হককে সংখ্যাতিরিক্ত অধ্যাপক হিসেবে নিয়ে আসেন।
কারামুক্ত হয়ে মুনীর চৌধুরী ইংরেজি বিভাগে যোগ দেন, পরে বাংলা বিভাগের প্রধান মুহাম্মদ আবদুল হাই মুনীর চৌধুরীকে বাংলা বিভাগে চিরকালের জন্য নিয়ে আসেন। মুহাম্মদ আবদুল হাইয়ের নেতৃত্বে যে বাংলা বিভাগ গড়ে ওঠে, সে সময় ও কালকে বলা হয় ‘বাংলা বিভাগের স্বর্ণযুগ’। মুনীর চৌধুরী সেই স্বর্ণযুগের সেরা স্বর্ণপালক। তাঁর সংযোজন বাংলা বিভাগকে আধুনিকতায় মণ্ডিত করে। বাংলা বিভাগ তখন ভাষাতত্ত্ব চর্চার ও পড়াশোনার কেন্দ্র। হাই সাহেব বিখ্যাত ধ্বনিবিজ্ঞানী, মুনীর চৌধুরীও গেলেন হার্ভার্ডে (১৯৫৮) এবং সে বিশ্ববিদ্যালয় থেকে ভাষাতত্ত্বে এমএ ডিগ্রি নিয়ে এলেন। তাঁর তত্ত্বাবধায়ক চার্লস এ ফার্গুসনের সঙ্গে ‘দি ফোনিমস অব বেঙ্গলি’ নামে বাংলা ধ্বনিতত্ত্ব বিষয়ে অমূল্য একটি সন্দর্ভ রচনা করেন। সেটি সাম্প্রতিককালে ডক্টর সন্জীদা খাতুনের ছোট ভাই কাজি মাহবুব হোসেন অনুবাদ করেছেন এবং সম্পাদনা করেছেন অধ্যাপক মনসুর মুসা। ভাষা ও ভাষাতত্ত্ব নিয়ে মুনীর চৌধুরীর একাধিক গুরুত্বপূর্ণ লেখা রয়েছে। ১৯৭০-এর দিকে ফার্গুসন সাহেব যখন স্টাম্পফোর্ড বিশ্ববিদ্যালয়ে শিক্ষকতা করছেন, তখন স্টাম্পফোর্ড বিশ্ববিদ্যালয়, নেপালের ত্রিভুবন বিশ্ববিদ্যালয় এবং ঢাকা বিশ্ববিদ্যালয়ের বাংলা বিভাগ মিলে সমাজ ভাষা বিজ্ঞানের একটি প্রকল্প পরিচালিত হয়। সেই প্রকল্পে সুইডেনের ভাষা বিজ্ঞানী বিয়ন ইয়ারনুড, আমেরিকান ছাত্রী কিটি হথর্ন যুক্ত হন। মুনীর চৌধুরী ছিলেন এ প্রকল্পের দেশীয় প্রধান, সঙ্গে সহযোগী হিসেবে ডক্টর রফিকুল ইসলাম, ডক্টর মোহাম্মদ মনিরুজ্জামান, অধ্যাপক মনসুর মুসা, অধ্যাপক আবুল কাসেম ফজলুল হক এবং আমি ছিলাম। আমাকে বাংলা একাডেমী, বাংলা উন্নয়ন বোর্ড ইত্যাদি প্রতিষ্ঠানের যাবতীয় ইংরেজি বিবরণ ও প্রশ্নমালা বাংলায় অনুবাদ করে দিতে হয়েছিল। প্রকল্প নিয়ে আমাদের আনন্দকর স্মৃতি আছে। প্রতি সপ্তাহে এক দিন বিকেলবেলায় অধ্যাপক রফিকুল ইসলামের বাসায় প্রকল্প নিয়ে করণীয় ও নির্দেশনা নিয়ে বৈঠক হতো। অধ্যাপক ইসলাম প্রতি সপ্তাহেই নতুন নতুন মিষ্টি আনাতেন ঢাকা কলেজের বিপরীতে সদ্যস্থাপিত মিষ্টির দোকান মরণ চাঁদ থেকে। ইয়ারনুড খেয়ে বেজায় তৃপ্ত। বলতেন, ‘প্রফেসর ইসলাম, আপনাদের মিষ্টি যে এত সুস্বাদু ও এত বিচিত্র, তা তো আগে কখনো পাইনি।’ এই ইয়ারনুডের সঙ্গে আমার একবার ঝগড়া লেগে গেল বৈঠকে একটা বিষয়ে। মুনীর স্যার থামিয়ে দিলেন, আমাকে একপাশে ডেকে নিয়ে বললেন, ‘সাহেবের সঙ্গে ঝগড়া কোরো না, ওরা অনেক কিছু জানে না, আবার মাতব্বরিও করতে চায়।’ ইয়ারনুড মনসুর মুসার ও আমার ভালো বন্ধু, এখন পর্যন্ত। সে সময়ে মুসা তাঁর কাছ থেকে হাভানা চুরুট চেয়ে নিতেন, আর ইয়ারনুড আমাকে বলতেন, ‘আই লাইক টু হ্যাভ সাম সন্দেশ।’ সাহেবকে ঢাকা শহরের বিচিত্র সন্দেশ খাইয়েছি।
ভাষা ও ভাষাতত্ত্ব চর্চায় মুনীর চৌধুরীর একটা অবদান বাংলা টাইপ রাইটারের কি-বোর্ড সংস্কার। একাত্তরে মুনীর চৌধুরী শহীদ হওয়ার পরে তাঁর নামেই কি-বোর্ডটির নাম হয় ‘মুনীর অপটিমা’। এই কি-বোর্ডের কথা মনে রেখেই সম্ভবত মুনীর চৌধুরী ‘ভাষাতত্ত্ব, সংখ্যাতত্ত্ব’ নামের প্রবন্ধটি লিখেছিলেন। বুড়ো আঙুল নিয়ে তাঁর সরস মন্তব্য স্মরণীয়—বেঁটে বটে, কিন্তু বেশ কর্মিষ্ঠ। 
বক্তা ও শিক্ষক মুনীর চৌধুরী মহিমা এক কথায় বলে শেষ করা যাবে না। তাঁর ছাত্ররা, তাঁর শ্রোতারা, টেলিভিশনের দর্শকেরা তাঁর কথা চিরদিন মনে রাখবে। সাহিত্য সভায় কিংবা আলোচনা সভায় অথবা বিতর্কে তাঁর সমতুল্য কোনো বক্তা ছিল না। তাঁর সম্পর্কে এই কথা তো প্রচলিত রয়েছে যে এক বিতর্কসভায় তিনি একই বিষয়ে একবার পক্ষে বলে সেরা হলেন, আবার বিপক্ষে বলেও সেরা হলেন। সাহিত্য সভায় মুনীর চৌধুরী থাকলে অন্যদের আলোচনা ম্লান হয়ে যেত। এটি আমরা বহুবার দেখেছি। কবি আবদুল কাদির সাহিত্য সভায় আগেই বলে রাখতেন, ‘ও মুনীর স্যার, আপনি কিন্তু পরে বলবেন, আমরা আগে বলে নিই। আপনি আগে বললে আমাদের কথা শোনার জন্য কোনো শ্রোতা থাকবে না।’ এমনই হতো, সাহিত্য সভায় তিনি ছিলেন মধ্যমণি।
আমরা যখন ঢাকা বিশ্ববিদ্যালয়ে পড়ছি, তখন চারজন শিক্ষক আমাদের মনে গভীর রেখাপাত করেছিলেন। প্রথম জন অবশ্যই মুনীর চৌধুরী, দ্বিতীয় জন আহমদ শরীফ, তৃতীয় আনিসুজ্জামান, চতুর্থ আবু হেনা মোস্তফা কামাল। মুনীর চৌধুরী সাহিত্যের রস প্রাণতা ব্যাখ্যার, বিশ্লেষণের এবং উপস্থাপনার অসামান্য শিল্পী; আহমদ শরীফ ডিরোজিয়ান ঘরানার শিক্ষক, সমাজবীক্ষা করতেন এমন নৈপুণ্যের সঙ্গে যে ছাত্রদের মন হতো জিজ্ঞাসু; আনিসুজ্জামান পাঠদানে অতি শৃঙ্খলাপূর্ণ, পরিপাটি এবং একেবারেই বাহুল্যবর্জিত, তার ভেতর থেকেই রস অনুভব করতাম আমরা আর আবু হেনা মোস্তফা কামাল ছিলেন রোমান্টিক, কবিমনা, নিপুণ বাকশিল্পী, বক্তৃতাকে কবিতা করে তুলতেন তিনি। এ রকম ক্ষমতা সৈয়দ আলী আহসানেরও। তবে সবার ওপরে মুনীর চৌধুরী। আমি চারজন বক্তার বক্তৃতা শুনে সবচেয়ে মোহিত হয়েছি। একজন নীহাররঞ্জন রায়, অন্যজন সৌমেন্দ্রনাথ ঠাকুর, তৃতীয় জন নারায়ণ গঙ্গোপাধ্যায়, আর আমাদের দেশে মুনীর চৌধুরী। তিনটি ভাষায় তাঁর অনর্গল দক্ষতা ছিল—বাংলা, ইংরেজি, ও উর্দু। সুইডিশ ইয়ারনুড মুনীর চৌধুরীর ইংরেজি ভাষণে এতই মুগ্ধ ছিলেন, এ রকম ইংরেজি আমাদের পক্ষে বলা সম্ভব নয়।
এমএ ক্লাসে মুনীর চৌধুরীর কাছে আমি বঙ্কিমচন্দ্র ও বর্ণনামূলক ভাষাতত্ত্ব পড়েছি। তিনি একাই একটা বছর ধরে আমাদের আধুনিক ভাষাতত্ত্ব পড়িয়েছেন। ভাষাতত্ত্বে সরসতার অবকাশ কম, কিন্তু সেখানেও তিনি অনুপম। আর বঙ্কিম পড়ানোর স্মৃতি আমাদের চিরকালের, এই স্মৃতি আমাদের আমরণ থাকবে। বঙ্কিম শেক্সপিয়ার দ্বারা প্রভাবিত। বিশেষ করে উপন্যাসে নাট্যমুহূর্ত ও আবহ সৃষ্টিতে। বঙ্কিমের কপালকুণ্ডলা সম্বন্ধে বাংলা সাহিত্যের সুখ্যাত এক সমালোচক বলেছেন, এটি শেক্সপিয়ারের নাটকের মতোই নিখুঁত। বঙ্কিমের উপন্যাস রোমান্সে ভরপুর। সেই রোমান্স এবং ঐতিহাসিক ও কল্পিত চরিত্রগুলো নিয়ে মুনীর চৌধুরী এমন অননুকরণীয় ভঙ্গিতে পড়াতেন যে ক্লাসে সম্মোহন সৃষ্টি হয়ে যেত। সেই মোহের আকর্ষণে অন্য বিষয়ের ছাত্ররাও আমাদের সঙ্গে শ্রেণীকক্ষে যুক্ত হতো। মুনীর স্যার ক্লাসে আসতেন দ্রুত পদবিক্ষেপে, দ্রুত রোল কল করে সেই যে বক্তৃতা শুরু করতেন ঘণ্টা না পড়া পর্যন্ত থামাতেন না। আমরা এতই মোহগ্রস্ত হয়ে থাকতাম যে, ক্লাস কখন শেষ হলো টেরই পেতাম না। তিনি একাই বঙ্কিম পড়িয়েছেন আমাদের। বাংলা শব্দ, দেশি শব্দ, আরবি-ফারসি শব্দ এবং তৎসম শব্দ ও সমাজ আড়ম্বরময় শব্দের অনর্গল স্বতঃস্ফূর্ত ভিয়েনে আমরা বুঁদ হয়ে থাকতাম সর্বক্ষণ। বঙ্কিমের উপন্যাসের নায়িকাদের রূপ বর্ণনায় আমরা পড়ুয়ারা এমনিতেই আমোদিত, তার ওপর কৌতুককর অংশে হাসির উতরোল, কখনো কখনো বিষাদিত অংশের বিষণ্নতা। স্যার আমাদের দোলাচ্ছেন এদিক-ওদিক, মাঝেমধ্যে থুতু ফেলার জন্য, সর্দি ঝাড়ার জন্য বারান্দায় যেতেন; কিন্তু কখন গেলেন কখন এলেন আমরা টেরই পেতাম না। বাকমোহ প্রবাহে আমরা মিশেই থাকতাম। সবার মূল পাঠ থেকে অনুপম ভঙ্গিতে কিছু কিছু অংশ পড়িয়ে শোনাতেন। সেগুলো পাঠদানেরই অপূর্বতা। নাট্যমুহূর্তের পাঠদানে স্যার ছিলেন অতুলনীয়। বঙ্কিমের উপন্যাসের এই বন্দী, আমার প্রাণেশ্বর, পথিক পথ হারাইয়াছ, প্রদীপ নিভিয়া গেল, ভিক্ষুক দৌড়িল কেন, চঞ্চল কুমারীর রোষ, জেবুন্নিসার হাহাকার, মতি বিবির ছিনালীপনা, বিমলার রূপের জমাটবদ্ধতা, গীতোক্তি রোমান্সের প্রফুল্লের ‘ডাকাইতের’ সর্দার হওয়া এবং এ রকম আরও অপূর্ব তাৎপর্যময় ঔপন্যাসিক অংশগুলো চিরকাল আমাদের মনে গেড়ে থাকবে। হিন্দু কলেজের ছাত্র মধুসূদন রিচার্ডসনকে পেয়েছিলেন ইংরেজি সাহিত্যের শিক্ষক হিসেবে, আমাদের অতীব সৌভাগ্য আমরা মুনীর চৌধুরীকে বাংলা সাহিত্যের শিক্ষক হিসেবে পেয়েছি।
মুনীর চৌধুরী একসময় বামপন্থী ছিলেন, পরে ‘জীবনের মোহে’ সংসারী হয়ে বিশ্ববিদ্যালয়ের শিক্ষক হলেন। বামপন্থার কারণেই তিনি খদ্দরের পায়জামা-পাঞ্জাবি পরতেন। একসময় প্যান্ট-শার্টও পরেছেন, কিন্তু পরে ছেড়ে দিয়েছিলেন। মুনীর চৌধুরীর বেশভূষা ও তাঁর বাকভঙ্গি ও উপস্থাপনা কৌশলের অনুপম সরসতা তাঁর ছাত্রদের অনুপ্রাণিত করবে এইটি স্বাভাবিক। মুনীর চৌধুরীকে অনুকরণ করে কেউ কেউ ঈষৎ সাফল্য যে পাননি তা নয়; কিন্তু কেউ মুনীর চৌধুরী হতে পারেননি। মুনীর চৌধুরী একজনই। আমাদের চরম বেদনা ও দুঃখের ঘটনা এই যে বাংলাদেশের স্বাধীনতা অর্জনের পূর্বমুহূর্তে পাকিস্তানি সেনাবাহিনীর দোসর আলবদর, আল-শামসের ঘাতক-দালালেরা মুনীর চৌধুরীকে ঘর থেকে ধরে নিয়ে রায়েরবাজার বধ্যভূমিতে হত্যা করে। বাংলাদেশের সাহিত্য, সংস্কৃতি, ভাষা ও সমাজের এক অমূল্য মানুষকে ঘাতকেরা এইভাবে নিঃশেষ করে দিল এবং অপূরণীয়ভাবে দীন করে দিল।
মুনীর চৌধুরীর জন্ম ২৭ নভেম্বর, ১৯২৫; ঘাতকদের হাতে ধৃত ১৪ ডিসেম্বর ১৯৭১। তাঁর স্ত্রী লিলি চৌধুরী, বিয়ে হয় ১৯৪৯-এ। লিলি চৌধুরীর এখন অনেক বয়স। মুনীর চৌধুরীর তিন সন্তান—ভাষণ, মিশুক ও তন্ময়। মিশুক কিছুদিন আগে মানিকগঞ্জ এলাকায় এক মর্মান্তিক সড়ক দুর্ঘটনায় হত হয়। সে আমাদের দেশের শীর্ষ মিডিয়া ব্যক্তিত্বের একজন। সে যখন ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের প্রভাষক হয়, তখন খুশি হয়ে আমি বলেছিলাম, তুমি আমার স্যারের প্রতিনিধি। আমার শিক্ষক মুনীর চৌধুরীর স্মৃতি সব সময় আমাদের মনে জ্বলজ্বলে থাকবে।
</doc>
<doc>
﻿‘সারা দেশে পানির অভাব নেই। অথচ বাজারে আধা লিটার বোতলজাত পানীয়ের দাম ১০-১৫ টাকা। এটা কি যুক্তিসংগত? কোথায় চলেছি আমরা? পানি নিয়ে আমাদের গন্তব্যই বা কী?’ বলছিলেন জগন্নাথ বিশ্ববিদ্যালয়ের সমাজবিজ্ঞান বিভাগের শিক্ষক আজাদ রহমান।
ঢাকা পানি সরবরাহ ও পয়োনিষ্কাশন কর্তৃপক্ষ (ওয়াসা) নগরবাসীকে সুপেয় পানি সরবরাহ করতে পারছে না। তাই বেশির ভাগ বাসায় পানি ফুটিয়ে পান করা হয়। অনেকে ব্যবহার করছে পানি পরিশোধন করার যন্ত্র। অনেক এলাকার পানি আবার সেদ্ধ কিংবা পরিশোধন করার পরও দুর্গন্ধ দূর করা যাচ্ছে না। তাই কেউ কেউ ঝুঁকে পড়ছে বোতলজাত পানীয়ের দিকে। যাদের সামর্থ্য নেই, তারা রাত জেগে ঢাকা ওয়াসার পানির পাম্পে ভিড় করছে। অথচ পানির জন্য ঢাকা ওয়াসাকে মাসে মাসে ঠিকই রাজস্ব দিচ্ছেন গ্রাহকেরা।
নগরজুড়ে ছড়িয়ে-ছিটিয়ে আছে ঢাকা ওয়াসার পানি সরবরাহ পাইপ। তবে ব্রিটিশ আমল ও পাকিস্তান আমলে বসানো পানি সরবরাহ পাইপের ত্রুটির জন্য অনেক এলাকার মানুষ ভোগান্তিতে আছে বলে মনে করেন ঢাকা সিটি করপোরেশনের (ডিসিসি) ৮০ নম্বর ওয়ার্ডের কাউন্সিলর আবদুস সাহেদ। তাঁর অভিযোগ, গেন্ডারিয়া, সূত্রাপুর ও লক্ষ্মীবাজারের পানি সরবরাহ পাইপ ত্রুটিপূর্ণ। এগুলো সংস্কার করলে এসব এলাকায় ঢাকা ওয়াসার পানি থেকে ময়লা ও দুর্গন্ধ দূর হবে।
ঢাকা ওয়াসার পানি নিয়ে অভিযোগ করেন শান্তিবাগের বাসিন্দা শাকিলা হাবিব। তিনি বলেন, পানির সমস্যা বহুদিন ধরেই। ওয়াসার পানিতে এতটাই দুর্গন্ধ যে ফুটিয়েও পান করা যায় না। তাই শান্তিবাগে পানির পাম্পে গিয়ে পানি আনতে হয়। সেখানে লাইনে দাঁড়িয়ে পানি আনতে সময় ব্যয় হয়। গোসলে লাইনের পানি ব্যবহারের কারণে চর্মরোগে ভুগছেন বলেও তিনি জানান।
ঢাকা ওয়াসার লাইনে সুপেয় পানি পাওয়া যাবে না, বিষয়টি গা-সওয়া হয়ে দাঁড়িয়েছে বলে জানালেন ফরিদাবাদের বাসিন্দা মাহবুব উদ্দিন চৌধুরী। তিনি বলেন, ঢাকা ওয়াসার পানি সরবরাহ পাইপ দিয়ে ঘোলাটে পানি আসে। সেই পানি ফুটিয়ে বা ছাঁকনিযন্ত্রে ছেঁকে পানের উপযোগী করতে হয়। আবার কখনো বাইরে থেকে পানি কিনেও খেতে হয়। এ বিষয়ে ঢাকা ওয়াসার মডস জোন-১-এ কয়েকবার অভিযোগ করেও কোনো সুফল পাননি বলে তিনি জানান।
গ্রিন রোডের বাসিন্দা নাজমুল ইসলাম নিয়মিত ফার্মগেট পানির পাম্পে আসেন খাবার পানি সংগ্রহের জন্য। তাঁর ভাষ্য, নগরে নতুন একটি সংস্কৃতি সৃষ্টি হয়েছে। এটি পাম্প সংস্কৃতি। বাড়ির শক্ত-সামর্থ্য লোকেরা ওয়াসার পাম্পে গিয়ে লাইন ধরে থাকে। কারণ, সেখানে গেলেই কেবল সুপেয় পানি মেলে। গেন্ডারিয়ার সত্যেন্দ্র কুমার দাস রোডে রয়েছে ঢাকা ওয়াসার একটি পানির ট্যাংক। এখান থেকে পানি সরবরাহ করা হতো আশপাশের এলাকাগুলোতে। এখানকার বাসিন্দা মোহাম্মদ সুমন জানান, ট্যাংকটি বন্ধ করে দেওয়া হয়েছে প্রায় তিন বছর আগে। তাঁদের এলাকায় এখন সরবরাহ করা হচ্ছে ফকিরেরপুল পানির ট্যাংকের পানি। এ পানির দুর্গন্ধ অসহনীয়। এর চেয়ে ব্রিটিশ আমলের ট্যাংকের পানিই ভালো ছিল।
এদিকে সায়েদাবাদ পানি পরিশোধনাগারের পানি যারা পাচ্ছে, তারাও পানিতে দুর্গন্ধ থাকার অভিযোগ করছে। এ বিষয়ে নাম প্রকাশ না করার শর্তে ঢাকা ওয়াসার একজন ঊর্ধ্বতন কর্মকর্তা জানান, শীতলক্ষ্যার পানি পরিশোধন করা হয় সায়েদাবাদ পরিশোধনাগারে। এ নদীর পানি যে পরিমাণে দূষিত, তাতে পানি পরিশোধন করতে বেশি পরিমাণে রাসায়নিক পদার্থ দিতে হয়। এতে পানিতে রাসায়নিকের কটু গন্ধ থাকতে পারে। এ ছাড়া নগরে ত্রুটিপূর্ণ সংযোগের পরিমাণও বেশি। সংযোগগুলো নেওয়ার সময় ওয়াসার সরবরাহ পাইপ ক্ষতিগ্রস্ত হয়। এসব ছিদ্র দিয়ে পানির পাইপে বাইরের ময়লা-আবর্জনা ঢুকে পড়ে।
এ প্রসঙ্গে ঢাকা ওয়াসার প্রধান প্রকৌশলী সৈয়দ কামরুল আহসান জানান, ত্রুটিপূর্ণ পাইপগুলো ধারাবাহিকভাবে প্রতিস্থাপনের কাজ চলছে। যেসব এলাকায় সংযোগের পাইপ প্রতিস্থাপিত হয়েছে, সেসব এলাকায় পানিতে দুর্গন্ধের মাত্রা কমে এসেছে বলে তিনি দাবি করেন।
ঢাকা ওয়াসা গ্রাহকদের জন্য যে পানি উত্তোলন ও পরিশোধন করে থাকে, তা সুপেয়। কিন্তু গ্রাহক দোরগোড়ায় আসতে গিয়ে পাইপ লাইনের ত্রুটির জন্য সেই পানি দূষিত হয়ে পড়ে বলে মনে করেন ঢাকা ওয়াসা বোর্ডের চেয়ারম্যান গোলাম মোস্তফা। তিনি বলেন, ‘ঢাকা শহরে ৩০-৩৫ বছরেরও বেশি পুরোনো পাইপ রয়েছে। এগুলো জরাজীর্ণ ও ত্রুটিপূর্ণ। এগুলোর জন্য বাইরের ময়লা ঢুকে পানি দূষিত হয়ে পড়ছে।’ পাইপের ত্রুটি দূর করতে ঢাকা ওয়াসা উদ্যোগ নিচ্ছে না কেন, জানতে চাইলে গোলাম মোস্তফা জানালেন, এশীয় উন্নয়ন ব্যাংকের উদ্যোগে একটি প্রকল্প হাতে নেওয়া হয়েছে। এর মাধ্যমে পর্যায়ক্রমে ঢাকা শহরের ত্রুটিপূর্ণ পাইপ বদলানো হবে। এ ছাড়া আগামী এক বছরের মধ্যে সায়েদাবাদ পানি পরিশোধনাগারে একটি প্রি-ট্রিটমেন্ট প্ল্যান্ট বসানো হবে। এটি চালু হলে ওখানকার পানিতে আর রাসায়নিক পদার্থের কটু গন্ধ থাকবে না বলে তিনি আশা করছেন।

অগ্নিপরীক্ষায় ওয়াসার পানি
এদিকে ঢাকা ওয়াসার সরবরাহ করা পানির গুণগত মান চ্যালেঞ্জ করে ২০১১ সালের মার্চে উচ্চ আদালতে একটি রিট মামলা করে মানবাধিকার ও পরিবেশবাদী সংগঠন ‘হিউম্যান রাইটস অ্যান্ড পিস ফর বাংলাদেশ’ (এইচআরপিবি)। উচ্চ আদালত সরকারকে পানি পরীক্ষা করানোর নির্দেশ দেন। নির্দেশনায় বলা হয়েছে, বিশ্ব স্বাস্থ্য সংস্থা থেকে পানি পরীক্ষা করে আদালতে প্রতিবেদন জমা দিতে হবে। সরকারের প্রতি আরও নির্দেশনা দেওয়া হয় যে ঢাকার আটটি এলাকা—মগবাজার, ধানমন্ডি, ইস্কাটন, এলিফ্যান্ট রোড, বনানী, খিলগাঁও, লালবাগ ও আজিমপুর এলাকার পানি বাংলাদেশ বিজ্ঞান ও শিল্প গবেষণা পরিষদ (বিসিএসআইআর) এবং বাংলাদেশ স্ট্যান্ডার্ড অ্যান্ড টেস্টিং ইনস্টিটিউশনে (বিএসটিআই) পরীক্ষা করে প্রতিবেদন জমা দিতে হবে। আদালতের এ নির্দেশনার বিষয়ে এইচআরপিবির আইনজীবী মনজিল মোরসেদ জানান, পানি পরীক্ষার প্রতিবেদন জমা হয়েছে। এ বিষয়ে আদালতে এ সপ্তাহেই শুনানি হওয়ার কথা।
</doc>
<doc>
﻿মিয়ানমারে কি শেষ পর্যন্ত পরিবর্তন আসছে? আন্তর্জাতিক পর্যবেক্ষক মহলে এ নিয়ে বেশ জল্পনা চলছে এখন। দক্ষিণ-পূর্ব এশিয়ার নিভৃতচারী দেশটি নিয়ে এ উৎসাহের কারণ আছে। পরিবর্তিত রাজনৈতিক পরিস্থিতিতে মিয়ানমারের গণতন্ত্রপন্থী নেত্রী অং সান সু চি পার্লামেন্ট নির্বাচনে (উপনির্বাচন) অংশ নিতে সম্মত হয়েছেন। ডিসেম্বরেই দেশটিতে সফরে যাচ্ছেন মার্কিন পররাষ্ট্রমন্ত্রী হিলারি ক্লিন্টন। ৫০ বছরের মধ্যে এই প্রথম কোনো মার্কিন পররাষ্ট্রমন্ত্রী মিয়ানমার যাচ্ছেন। তা ছাড়া সদ্যসমাপ্ত সম্মেলনে আগামী আসিয়ান শীর্ষ সম্মেলনের সভাপতি নির্বাচিত হয়েছে এই একদা-একঘরে মিয়ানমারই।
নির্বাচনে অংশ নেওয়ার মাধ্যমে সু চির আবার রাজনীতিতে সক্রিয় হওয়া, মার্কিন পররাষ্ট্রমন্ত্রীর সফর ও আসিয়ানে গুরুত্বপূর্ণ অবস্থান —এই তিন বিষয় শুধু মিয়ানমার নয়, গোটা দক্ষিণ-পূর্ব এশিয়ার জন্যই বড় ঘটনা।
গত সপ্তাহে সু চির দল ন্যাশনাল লিগ ফর ডেমোক্রেসি (এনএলডি) রাজনীতিতে ফেরার ঘোষণা দেয়। পার্লামেন্টের ৪৮টি আসনের উপনির্বাচনে অংশ নেবে দলটি। নির্বাচনে অংশ নেওয়ার ঘোষণা দিয়ে ব্রিটিশ দৈনিক দ্য টেলিগ্রাফকে সু চি বলেন, ‘মিয়ানমারে পরিবর্তন শুরু হয়েছে...আমরা সেই মিছিলে শামিল হয়েছি।’
সু চি নির্বাচনে অংশ নিলে আন্তর্জাতিক মহলে মিয়ানমারের সেনা-সমর্থিত বেসামরিক সরকারের গ্রহণযোগ্যতা এবং বৈধতা দুই-ই বাড়বে। দক্ষিণ-পূর্ব এশিয়ার আঞ্চলিক জোট আসিয়ানে গুরুত্ব ফিরে পাওয়াও আন্তর্জাতিক অঙ্গনে মিয়ানমার সরকারের গ্রহণযোগ্যতা বাড়াবে। আসিয়ান অঞ্চলে কাজ করা সাবেক ব্রিটিশ রাষ্ট্রদূত ডেরেক টপকিন বলেছেন, মিয়ানমারকে আসিয়ানের সভাপতির পদটি দিয়ে সংস্থাটি এই বার্তাই দিচ্ছে যে দেশটি গণতান্ত্রিক সংস্কারের পথে রয়েছে।
গত বছরের নভেম্বরে মিয়ানমারে ২০ বছরের মধ্যে প্রথম নির্বাচন অনুষ্ঠিত হয়। বিতর্কিত নির্বাচনী বিধির বলে সু চিকে এতে অংশ নিতে অনুমতি দেওয়া হয়নি। প্রতিবাদে এনএলডি নির্বাচন বয়কট করে । পরে সেই বিতর্কিত বিধি বাতিল করা হয়। এর আগে ১৯৯০ সালে অনুষ্ঠিত নির্বাচনে সু চির নেতৃত্বে এনএলডি বিপুল ভোটে জয়ী হয়। কিন্তু সামরিক জান্তা এনএলডিকে সরকার গঠন করতে দেয়নি। সেই থেকে শান্তিতে নোবেল জয়ী সু চি কখনো কাটিয়েছেন কারাগারে, কখনো গৃহবন্দীর জীবন। গত ২২ বছরের মধ্যে ১৫ বছরই বন্দিত্বের মধ্যে কেটেছে তাঁর। সর্বশেষ গত বছরের নভেম্বরে মুক্তি পাওয়ার পর থেকে ধারণা করা হচ্ছে এবার স্থায়ীভাবেই ছাড়া পেয়েছেন তিনি।
সু চি মুক্তি পেয়েই রাজনৈতিক তৎপরতা শুরু করেন। গত এক বছরে সরকার এবং সু চি উভয় পক্ষ থেকেই সম্পর্ক উন্নয়নের যথেষ্ট চেষ্টা হয়েছে। সরকারকে সহযোগিতা করার আন্তরিকতা দেখিয়েছেন সু চি। জাতীয় স্বার্থে মিয়ানমারের ওপর থেকে মার্কিন নিষেধাজ্ঞা প্রত্যাহারের জন্য তিনি বার বার আহ্বান জানিয়েছেন। সরকারও নমনীয়তা দেখিয়েছে। বেশ কিছু রাজনৈতিক নেতাকে মুক্তি দিয়েছে। সংশোধন করেছে নির্বাচনী আইন। সংবাদপত্রের ওপর কড়াকড়ি শিথিল করেছে।
মিয়ানমার আসলে সত্যিই অনেকখানি বদলে গেছে। নতুন রাজধানী নেপিডো ও ইয়াংগুনের রাস্তায় এখন অবাধে বিক্রি হয় সু চির পোস্টার। সদ্য কারামুক্ত রাজবন্দীরা কোনো রকম সেন্সর ছাড়াই লিখছেন সরকারবিরোধী পত্রিকায়। সু চি বিনা বাধায় দেশের একপ্রান্ত থেকে অন্যপ্রান্তে ছুটছেন। সভা-সমাবেশ করছেন। কথা বলছেন, বিদেশি কূটনীতিকদের সঙ্গে। কয়েক মাস আগেও এ দৃশ্য কল্পনা করা যেত না। এই কিছুদিন আগেও দেশটির সরকারি প্রচারমাধ্যম মিয়ানমার সরকারের দমন-পীড়ন নিয়ে বিবিসিসহ পশ্চিমী সংবাদমাধ্যমের প্রতিবেদনের কড়া সমালোচনা করত। এখন আর তা দেখা যাচ্ছে না।
গণতান্ত্রিক আন্দোলনের সাবেক এক ছাত্র নেতা বলেন, বিপ্লবের জন্য হাজারো মানুষ সেনাবাহিনীর গুলির সামনে দাঁড়াতে প্রস্তুত। কিন্তু বাস্তব অর্থেই এখন আর সেই পরিস্থিতি নেই। প্রয়োজন নেই রক্তপাতের। গণতন্ত্রপন্থী কর্মীরা এখন আস্থা রাখতে পারছেন সংস্কারপন্থী প্রেসিডেন্ট থেইন সেইনের ওপর।
তবে দীর্ঘদিন এক ধরনের স্বেচ্ছা-আরোপিত লৌহ যবনিকার আড়ালে থাকা মিয়ানমারে সংস্কারের পথে রয়েছে বিস্তর বাধা। ক্ষমতার পেছনেও রয়েছে ক্ষমতা। যারা নিয়ন্ত্রণ করে থাকেন দেশটির অর্থনীতি ও ব্যবসা-বাণিজ্য। বিশেষ করে কাঠ, মণি-মুক্তা ও গ্যাস খাতের একচেটিয়া মুনাফা তাঁদের পকেটেই যায়। পর্যবেক্ষক মহলের মতে, এরা সংস্কারের পথে বড় অন্তরায়।
এ ছাড়া নতুন অস্থিতিশীলতাও সংস্কার-প্রক্রিয়াকে বিঘ্নিত করতে পারে। এই গত সপ্তাহেও মান্দালয়ে বৌদ্ধ ভিক্ষুরা সরকারবিরোধী বিক্ষোভ দেখিয়েছেন। এ ধরনের কর্মকাণ্ডের উদ্দেশ্য মহৎ হলেও তা সু চি ও দেশটির সংস্কারপন্থী প্রেসিডেন্টের মধ্যে গড়ে ওঠা আস্থা ও সমঝোতায় ফাটল ধরাতে পারে। সরকারের অভ্যন্তরে সংস্কার-বিরোধী কট্টরপন্থীদের হাতকেই শক্তিশালী করবে তা।
মিয়ানমারের এসব পরিবর্তন গভীরভাবে পর্যবেক্ষণ করছে যুক্তরাষ্ট্র। বিশ্লেষকদের ধারণা, মিয়ানমারের রাজনৈতিক সংস্কার-প্রক্রিয়ার অগ্রগতি এবং তার প্রতি দেশটির নতুন সরকারের দায়বদ্ধতা আসলেই কতটা তা খতিয়ে দেখতে চায় ওয়াশিংটন। সু চির নির্বাচনে যাওয়ার সিদ্ধান্তের পরপরই মার্কিন প্রেসিডেন্ট বারাক ওবামা তাঁর সঙ্গে টেলিফোনে কথা বলেন। সু চি ওবামাকে জানান, মিয়ানমারের গণতান্ত্রিক প্রক্রিয়ায় তাঁরা যুক্তরাষ্ট্রের সহায়তা গ্রহণে প্রস্তুত। এরপরই হিলারির মিয়ানমার সফরের ঘোষণা আসে।
বিশ্লেষকদের মতে, যুক্তরাষ্ট্র দুই দেশের কূটনৈতিক ও রাজনৈতিক স্বার্থেই মিয়ানমারে গণতান্ত্রিক সংস্কার চায়। উদীয়মান অর্থনীতির এই অঞ্চলটিতে কৌশলগত কারণেই নিজের আধিপত্য বিস্তার এবং চীনের প্রভাব কমিয়ে আনতে চায় যুক্তরাষ্ট্র। এ ছাড়া সার্বিকভাবেই যুক্তরাষ্ট্র সাম্প্রতিককালে তার পররাষ্ট্রনীতিতে ব্যাপক পরিবর্তন এনেছে। প্রশান্ত মহাসাগরীয় অঞ্চল ও দক্ষিণ-পূর্ব এশিয়া নিয়ে তাদের রয়েছে নতুন নীতি-কৌশল। যুক্তরাষ্ট্র এখন কোনো অঞ্চলে শুধু অর্থনৈতিক সহায়তা কিংবা শান্তি ও স্থিতিশীলতার দিকটিকেই প্রাধান্য দেয় না, নিরাপত্তাও আজ তাদের বড় বিবেচনার বিষয়। 
এশিয়া, প্রশান্ত মহাসাগরীয় অঞ্চল ও দক্ষিণ-পূর্ব এশিয়াজুড়ে চীন যে ক্রম সম্প্রসারণশীল রাজনৈতিক, অর্থনৈতিক ও সামরিক প্রভাব বলয় গড়ে উঠছে তা ভাবিয়ে তুলেছে ওবামা প্রশাসনকে। মিয়ানমারের সঙ্গে রয়েছে চীনের দীর্ঘদিনের ঐতিহ্যিক সম্পর্ক। দেশটি দীর্ঘ দিন ধরে পশ্চিমা দুনিয়া থেকে বিচ্ছিন্ন এবং মার্কিন অবরোধের আওতায় থাকায় এর পুরো অর্থনীতিই এখন চীনের ওপর নির্ভরশীল। এ ছাড়া মিয়ানমার চীনা অস্ত্রেরও বড় বাজার। দেশটির অবকাঠামো, জ্বালানি, বিদ্যুৎ, খনিজ ও গ্যাস খাতে চীনের রয়েছে বিপুল বিনিয়োগ। মিয়ানমারের বৈদেশিক বিনিয়োগের ৯০ ভাগই আসে চীন থেকে। সাম্প্রতিক বছরগুলোতে ভারতও পূর্বমুখী নীতি নিয়ে দেশটির সঙ্গে সম্পর্কের ব্যাপক উন্নয়ন করেছে। ভারতের সঙ্গেও রয়েছে মিয়ানমারের গ্যাস খাতে চুক্তি ও বিনিয়োগ। বিনিয়োগে আগ্রহী জাপানও। মিয়ানমারের সঙ্গে চীন ও ভারত উভয়ের রয়েছে দীর্ঘ সীমান্ত। ভৌগোলিক এই অবস্থানগত কারণেও দেশটি ওবামা প্রশাসনের মনোযোগের অন্যতম কারণ। 
গণতন্ত্রহীনতার কারণে মিয়ানমারের ওপর যুক্তরাষ্ট্রের অর্থনৈতিক নিষেধাজ্ঞা থাকলেও ভূ-রাজনৈতিক স্বার্থে যুক্তরাষ্ট্র কখনই দেশটির নিরাপত্তার জন্য হুমকি হয়ে ওঠেনি। আবার হুট করেই যুক্তরাষ্ট্র ওই নিষেধাজ্ঞা প্রত্যাহার কিংবা শিথিল করবে এমনটিও মনে করেন না অভিজ্ঞ মহল। কারণ তার জন্য কংগ্রেসে রাজনৈতিক ঐকমত্য প্রয়োজন। আর কংগ্রেসের সাড়া নির্ভর করবে মিয়ানমার ভবিষ্যতে কী কী ইতিবাচক পদক্ষেপ নিচ্ছে তার ওপর। মানবাধিকার পরিস্থিতি, গণতান্ত্রিক সংস্কার, অবশিষ্ট রাজবন্দীদের মুক্তি, কারেন, শানসহ সংখ্যালঘু বিভিন্ন জাতিসত্তার জনগোষ্ঠীর সঙ্গে সশস্ত্র সংঘাত নিরসন ইত্যাদির ওপর চোখ রাখবে যুক্তরাষ্ট্রসহ আন্তর্জাতিক মহল।
চীনের সঙ্গে শক্তির খেলায় যুক্তরাষ্ট্রের জন্য মিয়ানমারের গুরুত্ব অপরিসীম। তবে এই মনোযোগের সফলতা নিয়ে বিশ্লেষক ও কূটনীতিক মহলে সংশয় রয়েছে। হোয়াইট হাউসের একজন ঊর্ধ্বতন কর্মকর্তা মনে করেন, অপর পক্ষটি (মিয়ানমার) আন্তরিক হলে এ থেকে অবশ্যই সাফল্য অর্জন সম্ভব। অর্থাৎ শুধু যুক্তরাষ্ট্র হাত বাড়িয়ে দিলেই হবে না, তা ধরার জন্য মিয়ানমারের নেতাদের আন্তরিকতা কতটা সেটাও দেখতে হবে।
তারপরও সবকিছু মিলিয়ে মিয়ানমারের চলমান সংস্কার-প্রক্রিয়া এই ধারণাই দেয় যে অর্ধ শতাব্দীর অন্ধকার পেরিয়ে আলোর পথে আসছে দেশটি। মিয়ানমারে হয়তো ‘আরব বসন্তের’ মতো কোনো বিপ্লব ঘটছে না। কিন্তু গত সাত মাস ধরে শাসক গোষ্ঠীর নেওয়া ছোট ছোট পদক্ষেপ বাইরের দুনিয়ায় দেশটি সম্পর্কে একটি ইতিবাচক ধারণার জম্ম দিয়েছে। বিশেষ করে পাশ্চাত্য যা চায় দেশটিতে সে রকম কিছু হয়তো রাতারাতি ঘটবে না। তবে আশার কথা যে, যা ঘটছে তা ইতিবাচক। খুব ধীর গতিতে হলেও সঠিক পথেই এগোচ্ছে দেশটি।
</doc>
<doc>
﻿নামহীন গোত্রহীন
হাসান আজিজুলহক
প্রকাশক: সাহিত্য প্রকাশ
সাহিত্য অহংকারী। সে বলে: আমি মৃত্যুর চেয়ে শক্তিমান। আমি মৃত্যুর কথা বলতে পারি কবিতায়, গল্পে, উপন্যাসে, নাটকে...কারণ আমি মৃত্যুকে অতিক্রম করেছি।
সাহিত্য মৃত্যুকে অতিক্রম করে স্মৃতির শক্তিতে। সাহিত্য বিস্মৃতিকে পরাস্ত করে। সাহিত্য বিস্মৃতির বিরুদ্ধে স্মৃতির সফল সংগ্রাম।
সর্বজনের স্বীকৃতি: বাঙালির ইতিহাসের সবচেয়ে গৌরবময় অধ্যায় একাত্তরের মুক্তিযুদ্ধ। প্রধানত এই গৌরবগাথা রচনার লক্ষ্যেই লেখা হয়েছে অনেক গল্প, কবিতা, উপন্যাস, নাটক। কিন্তু যে কথাশিল্পীর চোখ মানব অস্তিত্বের সমগ্রতার দিকে, তিনি কেবলই বীরত্বের গৌরবগাথা রচনায় তৃপ্ত হন না। বীরত্বের পাশাপাশি অসহায়ত্বের ছবিও তাঁকে আঁকতে হয়, কেননা তাও আরেক বাস্তব। মুক্তিযুদ্ধের গল্প মানেই বাঙালির বীরগাথা শুধু নয়; হাসান আজিজুল হকের গল্পগ্রন্থ নামহীন গোত্রহীন সে-কথাই বলে। ষাটের দশকের শৈলীকুশল গল্পকার হাসান আজিজুল হকের এই বই স্বাধীনতার পরে লেখা ও প্রকাশিত তাঁর প্রথম গল্পগ্রন্থ (১৯৭৪), যেখানে তিনি আবির্ভূত হয়েছেন নতুন এক রূপ নিয়ে। সমুদ্রের স্বপ্ন শীতের অরণ্য, আত্মজা ও একটি করবী গাছ, জীবন ঘষে আগুন—ষাটের দশকে প্রকাশিত এই গল্পগ্রন্থগুলোতে ভাষা-শৈলী-প্রকরণ নিয়ে তাঁর যে পরীক্ষা-নিরীক্ষার স্বাক্ষর পাওয়া যায়, নামহীন গোত্রহীন গ্রন্থে এসে তা উধাও হয়ে যায়। প্রতীক ঝরে যায়, বিমূর্ত থেকে বেরিয়ে আসে মূর্ত বাস্তব; ভাষা হয়ে ওঠে লক্ষ্যভেদী, নিরাভরণ, স্ফটিকের মতো স্বচ্ছ।
কারণ হতে পারে এই যে যুদ্ধের ঠিক পরপরই যখন তিনি এই গল্পগুলো লেখেন (১৯৭২ সালের জানুয়ারি থেকে) মুক্তিযুদ্ধ তখনো তরতাজা বাস্তব এক অভিজ্ঞতা। ওই অভিজ্ঞতার বিবরণ রচনা করতে গিয়ে লেখককে প্রায় কিছুই কল্পনা করতে হয়নি। যা দেখেছেন, যা অনুভব করেছেন, সেসব দৃশ্য ও অনুভবের ছবি আঁকার তীব্র তাড়না টের পাওয়া যায় গল্পগুলোর পরতে পরতে। কথাশিল্পী কথার পর কথা সাজিয়ে যে ছবি রচনা করছেন, তাতে যেন এই আকুতি: সময়ের এই খণ্ডটুকু এখানে ধরা থাক; হুবহু তেমনি, যেমন ছিল এই সময়ের চেহারা। একে বলা হয় সময়ের দলিল রচনা। মুক্তিযুদ্ধের নয় মাসের বিভিন্ন সময়ের ঘটনার অনুপুঙ্খ ছবি এঁকেছেন হাসান আজিজুল হক। সেই ছবিতে শুধু যুদ্ধ আর হত্যাযজ্ঞই নেই; রোদ আছে, বৃষ্টি আছে, শীতরাত্রি আছে, ফুল আছে, গাছপালা, নদীনালা, খালবিল, আলো ও বাতাস আছে, বাতাসে আছে নানা ঋতুর গন্ধ, বিচিত্র শব্দ ও ধ্বনি। এপ্রিলের বিকেলে জনাকীর্ণ হাটের মধ্যে পাকিস্তানি বাহিনীর নির্বিচার হত্যাযজ্ঞ, বর্ষার বিল পেরিয়ে মুক্তিযোদ্ধাদের শত্রুর মুখোমুখি হওয়া, গরমের রাতে ভুতুড়ে আঁধারময় সন্ত্রস্ত এক শহরে হানাদার বাহিনীর উপস্থিতি ও বর্বরতার অভিঘাত; শীতের ভোরে মিত্রবাহিনীর যুদ্ধবিমানের আসা-যাওয়া, যুদ্ধশেষে গ্রামের যুবকের ফিরে আসা অন্নহীন ভাঙা গৃহে.., এবং প্রত্যেকটি গল্পেই বাইরের বিরাট বিরাট ঘটনার পাশাপাশি ব্যক্তির সঙ্গে ব্যক্তির নিবিড় মোকাবিলা। যুদ্ধের সমান্তরালে বহমান চিরন্তন মানবজীবন।
মুক্তিযুদ্ধের সময়ের সমগ্র এক আবহের ছবি এঁকে বাংলাভাষী মানুষের সামনে হাজির করে লেখক কেবল ইতিহাসের দায় সারেননি, শিল্পের দাবিও মিটিয়েছেন। সামাজিক, রাজনৈতিক, ঐতিহাসিক সব গুরুত্বের কথা পাশে সরিয়ে রাখলেও গল্পগুলো নিজের গুণেই এক-একটি উত্তম মানের শিল্পকর্ম। নামহীন গোত্রহীন গল্পগ্রন্থের সাতটি গল্প যেন আমাদের মুক্তিযুদ্ধের সাতটি অমূল্য ছবি, সোনার ফ্রেমে বাঁধা।
</doc>
<doc>
﻿গোলাপকে ‘পুষ্পরানি’র সিংহাসনে অভিষিক্তকারিণী সাফো। কী গোলাপ দেখে সুপ্রাচীন এই গ্রিক কবি উচ্ছ্বসিত গোলাপ-প্রশস্তি লিখে ফুলের সিংহাসনে গোলাপকে চিরস্থায়ী করলেন এবং নিজেও গোলাপের মতোই নিত্য উদ্ধৃত রইলেন? 

প্রথমে গোলাপের লিখিত ইতিহাসটা একনজর দেখা যাক। খ্রিষ্টপূর্ব সপ্তবিংশতি শতকী সারগনের আমলের রাজসমাধিভূমে স্যার লেনার্ড উলির প্রাচীনতম আবিষ্কার-পরবর্তী বেশ কটি শতাব্দীই পুষ্পরানির দলিলবিহীন। তবে ধরে নেওয়া চলে যে ইরাকি-তুর্কি মাতৃভূমি থেকে হাঁটি-হাঁটি-পা-পা করে তার জয়যাত্রা শুরু করে জলে-স্থলে বাণিজ্যপথ ধরে উদ্যমী পুষ্পটি পৌঁছে গিয়েছিল ক্রিটে, গ্রিসে, আফ্রিকার উত্তরে, মিসরে—সওদাগরি কারোয়ানের সখের সঙ্গিনী হয়ে। এমনি করে হাজার বছর ধরে অলখে লুকিয়ে থাকার পরে অবশেষে গোলাপের দেখা মেলে খ্রিষ্টপূর্ব ষোলো শতকের ক্রিটের দেয়ালচিত্রে আর মৃৎপাত্রের গায়ে আঁকা ছবিতে। 
খ্রিষ্টের সাত শ বছর আগের মহাকাব্য ইলিয়াড-ওডিসির দুটিতেই গোলাপের উল্লেখ রয়েছে, তবে বিশেষ গোলাপের নয়, গোলাপবিশেষের। শৈলীগত বাগ্ভঙ্গিমায়—যেমন ‘দ্য রোজি ফিঙ্গারড ডন’। হোমারের বর্ণনায় অ্যাকিলিসের ঢাল ছিল গোলাপখচিত, নিহত হেক্টরের সর্বাঙ্গে আফ্রোদিতি লেপন করেছিলেন গোলাপেরই মলম। প্রেমের অধিষ্ঠাত্রী গ্রিক দেবী আফ্রোদিতি এবং রোমান দেবী ভিনাস—উভয়ের প্রতি উৎসর্গিত পুষ্পটি ছিল বিকল্পহীন গোলাপ। গ্রিসের স্মির্নাবাসী হোমারের গোলাপগুলো ছিল অবশ্যই সাদামাটা প্রাকৃতিক গোলাপ। 
খ্রিষ্টপূর্ব ষষ্ঠ শতকের প্রথম দিকে গ্রিসের লেসবসবাসিনী গীতিকবি সাফোর (খ্রিষ্টপূর্ব ৬১০-৫৮০) বাণীবন্দনাতেই পুষ্পকুলের রানিরূপে প্রথম অধিষ্ঠান গোলাপের। সেই থেকে, বিগত ২৭০০+ বছরের ইতিহাসে, এই পৃথিবীতে গোলাপই একমাত্র রাজন্য যিনি তাঁর রাজমুকুটখানি হারাননি—বরং সাম্রাজ্যটিও নিরবধিই বিস্তার করে চলেছেন। 
লেসবসের এই কালজয়ী গীতিকবির যে গানে গোলাপের পুষ্পরানি হিসেবে অভিষেক ঘটেছিল সেটির উদ্ধৃতি দেওয়া গেল সরাসরি গ্রিক থেকে ইংরেজি অনুবাদে: 
Song of Rose
‘Would Jove appoint some flower to reign,
In matchless beauty on the plain,
The Rose (mankind will all agree),
The rose the queen of flowers should be;...
(Translation : F. Fawkes)
পরবর্তীকালের কবি, খ্রিষ্টপূর্ব পঞ্চম শতকের অ্যানাক্রিয়নের স্তবগানে গোলাপের ধরাধামে আবির্ভাব বর্ণিত হয়েছে সবিস্তারে—যেমন কীভাবে প্রেমদেবী আফ্রোদিতির সমুদ্র থেকে অভ্যুত্থানের অভিঘাতপ্রসূত শুভ্র সমুদ্রফেনা থেকে অভ্যুদয় ঘটেছিল তাঁর যোগ্য প্রতিনিধি গোলাপের। এ কবির গোলাপও ছিল প্রাকৃতিক, বৈজ্ঞানিক মূল্য সংযোজিত নয়। 
গোলাপকে ‘পুষ্পরানি’র সিংহাসনে অভিষিক্তকারিণী সাফোর এ গান যতবার পড়ি ততবারই ভালো লাগে এবং ততবারই প্রশ্ন জাগে: কী গোলাপ দেখে সুপ্রাচীন এই গ্রিক কবি এমন উচ্ছ্বসিত গোলাপ-প্রশস্তি লিখে ফুলের সিংহাসনে গোলাপকে চিরস্থায়ী করলেন এবং নিজেও গোলাপের মতোই নিত্য উদ্ধৃত রইলেন? তাঁর দেশ ও কালের খ্যাতিমান অন্য কবি কি সে গোলাপ দেখেননি? যেমন তাঁর সমসাময়িক কবি আলসিউস? যিনি বিখ্যাত হয়েছিলেন সমকালীন রাজনৈতিক ডামাডোল নিয়ে লিখে? 
আগে দ্বিতীয় প্রশ্নটির জবাব দেওয়া যাক। আসলে যার যা দেখার তিনি তা-ই দেখেছেন। রোমান্টিক প্রকৃতির ইন্দ্রিয়সেবী গীতিকবি সাফো মানুষের দলাদলির বদলে গোলাপের ঢলাঢলি দেখেছেন। যেমন দেখেছেন পারস্য কবি ওমর খৈয়াম (খ্রিষ্ট ১০৪৮-১১৩১)। তিনিও গোলাপ নিয়ে মাতামাতি করেছেন সরল সৌন্দর্যের প্রতীক প্রাকৃতিক গোলাপ দেখে। 
জটিল সৌন্দর্যের গোলাপ নিয়ে প্রথম কাব্য রচনা করেছেন সম্ভবত চীন দেশের সং বংশের রাজত্বকালের (৯৬০-১২৭৯) কবিকুল, যাঁদের দেশে তাঁদের কালের আগে থেকেই প্রকৃতির কাজে হাত লাগিয়ে সংকর-প্রজনকগণ সিঙ্গেল গোলাপের বহুগুণ বেশি পাপড়িসংবলিত একালের সেমিডাবল, ডাবল, ফুল, ভেরি ফুল ইত্যাদি সংজ্ঞায়িত গোলাপের জটিল সৌন্দর্য সৃষ্টি করে ফেলেছিলেন। 
ওমর খৈয়ামের কবিতাকে প্রমথ চৌধুরী বলেছেন ফুলের মতো ফুটে ওঠা দর্শন, যেমন হালকা, যেমন ফুরফুরে, তেমনি সুন্দর, তেমনি রঙিন: 
‘এর প্রতিটি হচ্ছে ইরানদেশের গোলাপ,—এ গোলাপের রঙের সম্বন্ধে ওমর জিজ্ঞাসা করেছেন, “দীর্ণ-হিয়া কোন সে রাজার/ রক্তে নাওয়া এই গোলাপ—/ কার দেওয়া সে লালচে আভা,/ হূদয়-ছ্যাঁচা শোণিত-ছাপ’। ওমরের কবিতার রস ফুলের আসব, সে রস পান করলে মানুষের মনে গোলাপি নেশা ধরে...।’
যেমন কান্তি ঘোষের অনুবাদে:
সদ্য ফোটা এই যে গোলাপ, গন্ধ-প্রীতি-উজল মুখ,
বলছে না কি—মিথ্যা এসব, এই ক্ষণিকের দুঃখ সুখ।
পৃথ্বী-বুকে উঠছে ফুটে গর্্বে পরি রঙিন সাজ— 
—পাপড়ি টুটে ছড়িয়ে মোদের জীবন-রেণু পথের মাঝ।
ঐহিক প্রেমী ওমরের (যিনি বলেন ‘নগদ যা’ পাও হাত পেতে নাও,/ বাকির খাতায় শূন্য থাক/ দূরের বাদ্য লাভ কি শুনে?/ মাঝখানে যে বেজায় ফাঁক) নগদ চাহিদার তালিকায় গোলাপের বাইরে আছে শুধু একটি দিওয়ান, মানে একটি কাব্যগ্রন্থ। এই কাব্যও আমার মতে কেবল একটি শৈলীর, তথা গজল নামক গীতিকবিতার—যা সুর সহযোগে শ্রাব্য। 
উল্লেখযোগ্য গজল রচনার সূচনা বস্তুত জ্যোতির্বিদ কবি এই ওমর খৈয়াম থেকেই। আজ পর্যন্তও ফারসি কাব্যের শ্রেষ্ঠতম ফসল গজল। বলা হয়, ‘পারস্য হয়ে ভারতবর্ষে আগত মুসলমানদের শ্রেষ্ঠতম উপহার তাজমহলের পরে গজল।’
আসল কথা কাব্যজগতের ঐহিক প্রেমের একমাত্র ঘরানা গজলই মেলে পুষ্পভুবনের জাগতিক প্রেমের একমাত্র সখী গোলাপের সঙ্গে। গজলের প্রতিটি দ্বিপদী সার্বভৌম একটি শব্দার্থগত সত্তা, একটা আলাদা কবিতা। তেমনি প্রতিটি গোলাপও যেন স্বতন্ত্র একটি নন্দনতত্ত্বগত সত্তা, জনৈকা অন্যরূপা নায়িকা।
এ জন্য আমার মনে হয়—প্রতিটি গোলাপ যেন একটি গান। আবার প্রতিটি গানই যেন একটি গোলাপ। পুষ্পের ভুবনে যেমন কেবল গোলাপই দৈহিক প্রেমের অবিমিশ্র প্রেরণা, কাব্যের জগতেও তেমনি কেবল গজলই শরীরী প্রেমের অবিমিশ্র অভিব্যক্তি—তবে কেবল অপুরস্কৃত প্রেমের। কিন্তু যত পুরস্কারহীনতার হাহাকারই হোক না কেন গজল, তার কাঙ্ক্ষিত প্রতিদান অবশ্য ইন্দ্রিয়জ বাসনারই। গোলাপও এমনি ইন্দ্রিয়জ বাসনারই প্রতীক।
তেমনি ইন্দ্রিয়জ কামনার প্রতিমূর্তি গীতিকবি সাফোই তো হবেন গোলাপের সমঝদার, গাইবেন গোলাপের গান। যেমন তাঁর রাজনৈতিক গোলযোগপূর্ণ কালের অন্য কবি লিখেছেন রাজনৈতিক প্রলাপের কথা।
কে ছিলেন এই নারী? মহামতি সক্রেটিসেরও (খ্রিষ্টপূর্ব ৪৭০-৩৯৯) ১৪০ বছর আগের, মহাকবি হোমারের খ্রিষ্টপূর্ব সপ্তম শতক ছোঁয়া—অর্থাৎ আজ থেকে ২৮০০ বছর আগের জীবনধারিণী? নানাবিধ বিষয়ে ইতিহাস সৃষ্টিকারিণী? কী তাঁর পরিচয়? 
তিনি ছিলেন খ্রিষ্টপূর্ব ষষ্ঠ-সপ্তম শতকের গ্রিসের সাংস্কৃতিক কেন্দ্র লেসবস দ্বীপবাসিনী। বিত্তবান সারকাইলাসের স্ত্রী সাফো জীবনের যাপনে, চলনে-বলনে ছিলেন জনৈকা সম্ভ্রান্ত ‘অ্যারিস্টোক্র্যাট’। তাই তিনি চলতে পারতেন যেমন খুশি তেমনি। ছিলেন সহজাত গীতিকবি এবং নিবেদিতচিত্ত শিক্ষয়িত্রী। পরিচালনা করতেন লেসবসের প্রধান শহর মিটিলিনে নিজের প্রতিষ্ঠা করা, অবিবাহিতা মেয়েদের একাডেমি। 
তাঁর ছাত্রী হিসেবে দূর দূর থেকে আসা কুমারীদের সঙ্গে কবিতা লেখা, আবৃত্তি করা ছাড়াও নিত্য মিথস্ক্রিয়াতেই কাটত সাফোর প্রতিটি দিন। (এঁর আদলেই তো সক্রেটিসের দিন কাটত ছেলেদের সঙ্গে মিথস্ক্রিয়াতে? এ ব্যাপারে সাফোর ভাবশিষ্যও তো ভাবা যায় সক্রেটিসকে!)।
‘আনওয়েড’ ছাত্রীদের সঙ্গে এই শিক্ষিকার অন্তরঙ্গতা এতখানি বেড়ে যেত যে বিদায়কালে প্রত্যেককেই একটি করে ‘ওয়েডিং সং’ লিখে দিতেন সাফো। গানগুলোর কাব্যভাষা হতো ব্যক্তিগত আবেগ প্রকাশে খোলামেলা, যেমন:
Please
Come back to me, Gongyla, here tonight,
You, my rose, with your Lydian lyre.
There hovers forever around you delight :
A beauty desired.
...
—Translated by Paul Roche

হোমারের মতো দেবতাকে সম্বোধন নয়, মহাকাব্যিক বয়ানও নয়; সাফোর কবিতায় ব্যক্তির সঙ্গে ব্যক্তির কথা, ব্যক্তির প্রতি ব্যক্তির বারতা—সবই ব্যক্তিগত প্রেমবিষয়ক। গীতিকবিতার ইতিহাসে এটা প্রথম ঘটে সাফোর লিরিকেই। তিনি গান লিখতেন এবং সুর দিতেন ‘লায়ার’ বা বীণা বাজিয়ে সোলো গাওয়ার জন্য। গীতিকবিতার Lyric নামকরণ হয় সাফোর Lyre থেকেই। লিরিকের জন্য নিজস্ব একটি ছন্দও উদ্ভাবন করেছেন এই কালজয়ী লিরিসিস্ট, যেটি ‘সাফিক মিটার’ নামে প্রচলনে এসে অব্যবহিত পরবর্তী গীতিকবিদের ওপর বিপুল প্রভাব বিস্তার করেছিল। নীলনয়না রূপসী সাফোর দৃষ্টান্তেই ‘নীলকান্তমণি’ নামী প্রেশাস স্টোনের নামকরণ হয় Sapphire।
সাফো তাঁর প্রয়াণ-পরবর্তী দুই শ বছর সাফার করেন সমকামিতার রটনায়। তবু খ্রিষ্টপূর্ব তৃতীয় ও দ্বিতীয় শতকে তাঁর নয়টি কাব্যগ্রন্থ প্রকাশিত হয়। সেগুলো বিলুপ্ত হয়ে যাওয়ার প্রথম কারণ হোমারিক ও অ্যাট্টিক গ্রিক ভাষার উত্থান ও জটিল ইয়োলিয়ান (লেসবিয়ান) আঞ্চলিক ভাষার পতন—যে আঞ্চলিক সুরেলা ভাষায় সাফো গান লিখতেন। তাঁর কাব্যভাষা ছিল আন্তরিক আঞ্চলিক, আনুষ্ঠানিক সাহিত্যিক নয়।
দ্বিতীয় কারণ, কবি অ্যানাক্রিয়ন কর্তৃক আনীত সমকামিতার অভিযোগে তাইতিয়ান নামক চার্চম্যানের আদেশে ১৪১ খ্রিষ্টাব্দে সাফোর পাণ্ডুলিপি ধ্বংসকরণ। তেমনি ‘কামোদ্দীপক’ জ্ঞান করে সাফোর ভক্তদের স্মৃতিবাহিত বাকি কবিতাগুলোও ১০৭৩ সালে পোপ গ্রেগরির নির্দেশে দাহন। 
আবার তার অনেকখানি পুনরুদ্ধার সম্ভব হয় অক্সিরাইনচুস-স্তূপের প্রাচীন রাবিশের মধ্যে পাওয়া ইজিপ্সিয়ান প্যাপিরাসের টুকরাটাকরা থেকে, ১৮৯৮ সালে। এই উনিশ শতকেই নারীসমাজের সমকামিতার পরিভাষা হিসেবে সমগ্র বিশ্বের নিয়মিত ব্যবহারে চলে আসে Lesbian ও Sapphic শব্দ দুটি এবং স্থায়ীভাবে। এর অন্যতম কারণ ইউরোপিয়ান রেনেসাঁসের পর থেকে সাফোর আদৃতি ও উদ্ধৃতি দিন দিন বেড়ে চলা। 
সাফোর আদৃতির বহরটা ইতিহাসজুড়েই দেখুন। প্লেটো তাঁর অ্যান্থলজিয়া প্যালাটিনার এক এপিগ্রামে বলেছেন:
Some say the Muses are nine : how careless!
Look, there’s Sappho too, from Lesbos, the tenth. 
এথেন্সের শাসক ও কবি সোলন (খ্রিষ্টপূর্ব ৬৩৮-খ্রিষ্টপূর্ব ৫৫৮) সাফোর একটা গান শুনে বলেছেন এটা আমাকে শেখাও। কারণ I want to learn it and die। রোমান কবি কাতুল্লুস (খ্রিষ্টপূর্ব ৮৪-৫৪) সাফোর গান অনুবাদ করেছেন জাঁকজমকের সঙ্গে। মার্কিন কবি ও লেখিকা গার্টুড স্টিন সাফোর স্বকাল থেকে অনেক অগ্রসর ‘ও মুন’, ‘ও সি’, ‘ও লাভ’ সম্বোধিত কবিতা পড়ে মুগ্ধবিস্মিত হয়ে মন্তব্য করেছেন: এপিক কবি হোমারের ‘রোজি ফিঙ্গার্স’ থাকে বীর্যের প্রতীক সূর্যোদয়ের সঙ্গে, আর লিরিক কবি সাফোর ‘রোজি ফিঙ্গার্স’ থাকে প্রেমের প্রতীক চন্দ্রোদয়ের সঙ্গে—সাফোর কাব্যের বাতাসে প্রেম এমনি সতত ভাসে। 
সাফোর বিরুদ্ধে নানা অভিযোগ আনা, এমনকি তাঁকে সিসিলিতে নির্বাসিত করা; এসবের মূল কারণ—তিনি ছিলেন তাঁর কাল থেকে অনেক অনেক এগিয়ে। তাঁর ‘সিঙ্গল উইমেনস অ্যাকাডেমি’ একাই যথেষ্ট ছিল সমাজকে খেপানোর জন্য। যেমন একালের রবীন্দ্র-বিদূষণের প্রধান কারণও ছিল তাঁর স্বকাল থেকে বেজায় বেশি এগিয়ে থাকা—যথা ভদ্র ঘরের শিক্ষিত মেয়েদের নৃত্যশিল্পীরূপে মঞ্চস্থ করা।
তা ছাড়া গোলাপপ্রেমী সাফো যে বৈকৃতকাম ছিলেন না, তার চূড়ান্ত প্রমাণ হলো তাঁর বিবাহ ও সন্তান জনন। লেসবিয়ান নারী যেখানে পুরুষকে অন্তরঙ্গ সান্নিধ্যে ঘনিষ্ঠ হতে দেন না—সেখানে পুরুষের ঔরসে তাঁর গর্ভে সন্তান ধারণ করার কথা ভাবাও যায় না। এনসাইক্লোপিডিয়া ব্রিটানিকার অষ্টম খণ্ড মাইক্রোপিডিয়া লিখেছে—এটা নিশ্চিত যে সাফো এক কন্যাসন্তানের জননী হয়েছিলেন। কন্যাটির নাম রেখেছিলেন নিজের মায়ের নামে, ক্লিস। 
এ ছাড়া ল্যাটিন কবি ওভিদ (খ্রিষ্টপূর্ব ৪৩-খ্রিষ্ট ১৮) বর্ণিত লেজেন্ডে আছে—ফাওন নামের এক তরুণ নাবিক কর্তৃক প্রেমে প্রত্যাখ্যাত হয়ে মাত্র তিরিশ বছর বয়সে সাফো সমুদ্র-তীরবর্তী অতি উচ্চ এক পর্বতগাত্র থেকে লাফিয়ে পড়ে আত্মহত্যা করেন। পুরুষের জন্য কোনো সমকামী নারীর আত্মহত্যা করা অকল্পনীয়। 
আমি প্রাণবন্ত এই কালজয়ী গীতিকবির কামবিকৃতির সত্যমিথ্যা গল্পগাছা শুনতেও প্রস্তুত নই। কারণ, তাঁর সঙ্গে দেখা না হলে গোলাপের দেশটা আমার দেখা হতো না, তিনি দেখিয়ে না দিলে গোলাপের পথে আমার চলা হতো না। স্বতন্ত্র শ্রেণীর গানের স্রষ্টা জটিলেশ্বর মুখোপাধ্যায় হয়তো সাফো আর গোলাপকে মনে রেখেই এই অবিস্মরণীয় গানটির কথা আর সুর রচনা করেছিলেন, ‘তোমার সঙ্গে দেখা না হলে/ ভালোবাসার দেশটা আমার দেখা হতো না/ তুমি না হাত বাড়িয়ে দিলে/ এমন একটি পথে আমার চলা হতো না’/। 
আনীত অভিযোগ সমকামিতার চিহ্নমাত্র দ্রষ্টব্য নয়, তাঁর অবিনষ্ট কবিতানিচয়ের কোথাও। তবু ইউরোপের সর্বকালের সর্বশ্রেষ্ঠা নারী গীতিকবি লেসবসের সাফোকেই সমকামী নারীর প্রোটোটাইপ বা আদিরূপ জ্ঞান করে নারীসমাজের সমকামিতার জাত্যর্থরূপে সর্বকালের জন্যই স্থায়ী হয়ে গেল ‘সাফিফজম’ বা ‘লেসবিয়ানিজম’ শব্দদ্বয়। অসত্য এভাবেই ইতিহাসের ঘাড়ে চেপে বেঁচে থাকে কাল থেকে কালে।
এবারে প্রথম প্রশ্নটির জবাব দেওয়া যাক। এককালের এশিয়া মাইনরের অংশ, লেসবস দ্বীপে খ্রিষ্টপূর্ব ষষ্ঠ শতাব্দীতে সাফো দেখেছিলেন পাঁচ-পাপড়ির সহজ সরল বিনম্র সুন্দর প্রাকৃতিক গোলাপ, যে আপন খেয়ালে নিজে নিজে ফোটে—কি অরণ্যে কি উদ্যানে। যাকে ব্রিড করে কেউ ফোটায় না। বন্য অভিহিত এই গোলাপ প্রাকৃতিক উদ্ভিদবিশ্বের সুন্দরতম অংশটি। এর বৈজ্ঞানিক ও প্রায়োগিক নাম স্পিশিজ রোজ।
কেউ ফোটায় না বলেই বর্তমান বিশ্বে ওয়াইল্ড বা স্পিশিজ-রোজের টাইপ মাত্র ১০০, যেখানে ব্রিড-রোজের ভ্যারাইটি প্রায় তিন হাজার। আদিম গোলাপের পাপড়ির সংখ্যা সর্বোর্ধ্ব পাঁচ, কদাচিৎ চারও দেখা যায়। কিন্তু পাঁচের বেশি দেখলেই বুঝতে হবে ওটা নির্ভেজাল আদিম নয়, কৃত্রিম বা ব্রিড গোলাপ। মাত্র পাঁচটি পাপড়ি অনুভূমিক থাকে বলে প্রতিটি পাপড়ির পূর্ণ রূপ একনজরে দর্শন ও রসাস্বাদন সম্ভব হয় একমাত্র এই বন্য গোলাপেই।
সাফো এই ন্যাচারেল স্পিশিজ রোজ বা প্রাকৃতিক বুনো গোলাপ ছাড়া কোনো কালচার্ড বা কাল্টিভার রোজ দেখেননি। কারণ, রোজ-কালচারের সূচনাই হয় সাফোর কাল থেকে দেড় হাজার বছর পরে, সেও তাঁর দেশ থেকে বহু হাজার মাইল দূরে—দূরপ্রাচ্যের সুদূর চীনদেশে। তাঁর উপমহাদেশ ইউরোপে কাল্টিভার রোজ বা বর্ণ-সংকর গোলাপের চর্চা শুরু হয় সাফোর সময়ের আড়াই হাজার বছর পরে।
জাপানি উদ্ভিদবিদ মিকিনোরি ওগিসু তাঁর ‘মাই ওয়ার্ল্ড অব প্লান্টস’ নামক গ্রন্থে লিখেছেন: চীনদেশের জনগণ প্রাচীন গোলাপের সংকরায়ণ-পদ্ধতি শিখে কাল্টিভার বা আধুনিক গোলাপের উদ্ভাবন ও উৎপাদন করে আসছেন হাজার বছর আগে থেকে, যেখানে ইউরোপ-আমেরিকায় কাল্টিভার রোজের ইতিহাসের বয়স মাত্র শ-দুয়েক বছর।
প্রতিটি রাজবংশেই চৈনিক বিবুধম-লি মনমাতানো সৌরভময় প্রাকৃতিক গোলাপের সৌন্দর্যে আবিষ্ট ছিলেন। কাব্যে কেবল গোলাপেরই গান গাইতেন তাঁরা। আজ সেসব কবিতা পড়েই আমরা বুঝতে পারি সেকালের জনগণ কেমন বিমোহিত ছিলেন অনাড়ম্বর প্রাকৃতিক গোলাপের মনোহর পারিপাট্য দেখে। সং বংশের রাজত্বকালের (৯৬০-১২৭৯) মহৎ কবি চেন কানজেং কর্তৃক আদিম গোলাপ উৎকীর্তিত হয়েছে বিশ্বের সমস্ত পুষ্পের চেয়ে বেশি রোমান্টিক বলে। উত্তর চীনের সং ডিনেস্টিতে গোলাপের সম্মানে অন্যান্য অনেক স্বনামধন্য উদ্ভিদকেই অনেক জায়গা ছেড়ে দিতে হয়েছে।
চীনের জিয়াংসু প্রদেশের ফরেস্ট্রি অ্যাকাডেমির প্রফেসর ওয়াং গুয়োলিয়াং তাঁর ত্রিশ বছরের গবেষণার ফসল ‘হাজার বছর আগের চায়নিজ সং ডিনেস্টির প্রাচীন গোলাপ’ শীর্ষক একটি মিমিয়োগ্রাফে বলেছেন যে চীনের প্রাকৃতিক গোলাপের বৈচিত্র্য এবং সৌন্দর্য এখনো তাঁকে স্তম্ভিত করে। মিমিয়োগ্রাফটিতে তিনি চীনের শাংরি-লা ডিস্ট্রিক্টের আদিম গোলাপ আর রোজ কাল্টিভেশনের সুদীর্ঘ ইতিহাসসমৃদ্ধ প্রাচীন গোলাপের কিছু নির্বাচিত ভ্যারাইটি নিয়ে চাঞ্চল্যকর আলোচনা করেন।
আলোচনার ফোরামটি ছিল ম্যানহাটন রোজ সোসাইটি কর্তৃক এই ‘প্রাকৃতিক গোলাপ’ বিশেষজ্ঞের সম্মানে আয়োজিত ‘ডিনার উইথ ডক্টর ওয়াং গুয়োলিয়াং’। এই ইভেন্ট থেকেই আমি জানলাম: গোলাপবিশ্বের প্রবীণ ও নবীন দুই নেতা চীন ও যুক্তরাষ্ট্র প্রাকৃতিক গোলাপের প্রতি এখনো কত গভীরভাবে উৎসাহী। জানলাম ‘ম্যানহাটন রোজ সোসাইটি’র ‘স্কাইস্ক্রেপার্স অ্যান্ড রোজেস’ নামক নিউজলেটারে প্রকাশিত ইভেন্টটির ওপর দীর্ঘ প্রতিবেদন থেকে।
ভেবে বিস্মিত হলাম যে যুক্তরাষ্ট্র গোলাপ বানানোতেও বোমা বানানোর মতোই পারদর্শী। এ কারণেই বাকি বিশ্ব কর্তৃক উদ্ভাবিত গোলাপের নিবন্ধনও করতে হয় ‘আমেরিকান রোজ সোসাইটি’ কর্তৃক প্রবর্তিত ও পরিচালিত ইন্টারন্যাশনাল চেকলিস্টে। প্রযুক্তির প্রতীক স্কাইস্ক্রেপার্সের সঙ্গে প্রকৃতির প্রতীক গোলাপের এই মেলবন্ধন সর্বগ্রাসী বিভ্রান্তির চলমান এই কালটিতে মানবজাতির জন্য পথপ্রদর্শক হতে পারে। 
কদাচিৎ সাদা দেখা গেলেও বন্য গোলাপ সাধারণত গোলাপি রঙেরই হয়। বরং ‘গোলাপি রং’ কথাটি সাফো বর্ণিত সেই প্রাকৃতিক গোলাপেরই সৃষ্টি। যেকোনো মিশ্র রঙে গোলাপি আভা বর্ণনাটাও আদিম গোলাপেরই অবদান, যেমন গোলাপি লাল, গোলাপি বেগনি।
এই না-শুঁকে পাওয়ার মতো সুরভি-বিলানো প্রাকৃতিক গোলাপ আজ সবার বাগান থেকেই নির্বাসিত। অথচ ওয়াইল্ড রোজ এশিয়া, ইউরোপ ও আমেরিকার মতো সব বড় মহাদেশেরই নেটিভ। এশিয়া-ইউরোপের সহজাত গোলাপগুলোর কথা আমার গোলাপসংগ্রহ গ্রন্থে সবিস্তারে বলা হয়েছে। এখানে তাই শুধু আমেরিকার কিছু প্রাকৃতিক গোলাপের উল্লেখ করছি। 
যেমন—ইস্ট কোস্টের রোজা ক্যারোলাইনা, রোজা পালুস্ট্রিস বা সোয়াম্প রোজ (ক্যারোলাইনার মতো এটাও শ্রাবরোজ), রোজা আরকানসানা বা প্রেইরি রোজ (মধ্য-যুক্তরাষ্ট্রে জনপ্রিয়), রোজা ভার্জিনিয়ানা বা ভার্জিনিয়া রোজ, রোজা উডসি বা উডস ওয়াইল্ড রোজ (রকি মাউন্টেন রোজ), রোজা নুটকানা বা নুটকা রোজ (প্যাসিফিক কোস্টের আলাস্কা থেকে ক্যালিফোর্নিয়া পর্যন্ত বিস্তৃত)।
একই মৌসুমে বারবার ফোটার আধুনিক গোলাপ উদ্ভাবনের পর বাগানে প্রাকৃতিক গোলাপের জনপ্রিয়তা হ্রাসের এক কারণ তো এর বছরে কেবল একটিবার ফোটা, তাও মাত্র দুসপ্তাহের জন্য। 
কিন্তু প্রাকৃতিক গোলাপের নিরিবিলি সৌন্দর্য তো অবিকল্প। মনে মনে পাঁচ-পাপড়িবিশিষ্ট সিঙ্গলরোজ ‘ইলেন উইলমট’ অথবা ‘অল্টিসিমো’র নীরব সৌন্দর্যের সঙ্গে ১০০+ পাপড়িসংবলিত হাইব্রিড-টি রোজ ‘বেলিন্ডাজ ড্রিম’ বা ‘কোয়ায়েটনেস’-এর সরব ঐশ্বর্যের পার্থক্যটা পরখ করে বুঝে নিন। 
উদ্যানের ল্যান্ডস্কেপশিল্পীগণ তাই এশিয়ার জাপান-কোরিয়া-চায়নার ওয়াইল্ড রোজ রুগোসার সঙ্গে ক্রসব্রিডিঙের মাধ্যমে সিঙ্গল-ব্লুমিং বন্য গোলাপকে রিপিট-ব্লুমিং রোজ বানানোর চেষ্টায় কিছুটা সাফল্য অর্জন করে সুন্দর একটি ভিন্ন রূপের গোলাপ পেয়ে যথাযোগ্য নাম দিয়েছেন ‘নিয়ারলি ওয়াইল্ড রোজ’।
</doc>
<doc>
﻿পূর্ব তিমুর ও কসোভোর পর বিশ্বের মানচিত্রে আরেকটি নতুন রাষ্ট্রের অভ্যুদয় ঘটতে যাচ্ছে। সবকিছু ঠিক থাকলে আগামী ৯ জুলাই আফ্রিকা মহাদেশের সবচেয়ে বড় রাষ্ট্র সুদান ভেঙে এ দেশের আর্বিভাব ঘটবে। এ দেশটি হবে খ্রিষ্টান-অধ্যুষিত দক্ষিণ সুদান নিয়ে।
সুদান মূলত দুই অংশে বিভক্ত। উত্তর ও দক্ষিণ সুদান। উত্তর সুদানে বাস করে আরব বংশোদ্ভূত মুসলমানেরা। দক্ষিণ সুদানের বাসিন্দারা খ্রিষ্টান ও সর্বপ্রাণবাদী। তেলসহ দক্ষিণ সুদানের বিভিন্ন গুরুত্বপূর্ণ খনিজসম্পদ নিয়ন্ত্রণ করে উত্তর সুদান। সুদান সরকার বলতে বোঝায় মূলত উত্তর সুদানকেই।
সেনাবাহিনী থেকে শুরু করে প্রশাসনের সব ক্ষেত্রে উত্তর সুদানের একচ্ছত্র আধিপত্য। আর এ নিয়েই দক্ষিণ সুদানের সঙ্গে প্রায় পাঁচ দশক ধরে উত্তরের বিরোধ। নিজেদের অধিকার প্রতিষ্ঠার জন্য দক্ষিণ সুদানের বাসিন্দারা সশস্ত্র লড়াই করে আসছে দীর্ঘদিন ধরে। এ লড়াইয়ে এ পর্যন্ত প্রাণ হারিয়েছে ২০ লাখ মানুষ, যার সিংহভাগ দক্ষিণ সুদানের বাসিন্দা। সংঘাত অবসানে ২০০৫ সালে জাতিসংঘের মধ্যস্থতায় সুদানের দুই অঞ্চলের মধ্যে একটি শান্তিচুক্তি স্বাক্ষরিত হয়। ওই চুক্তি অনুসারেই দক্ষিণ সুদানে গত ৯ থেকে ১৫ জানুয়ারি স্বাধীনতার প্রশ্নে গণভোট অনুষ্ঠিত হয়। গণভোটে স্বাধীনতার পক্ষে ভোট পড়ে ৯৯ দশমিক ৫৭ শতাংশ। এর ফলে সুদান ভেঙে আরেকটি স্বাধীন দেশের আত্মপ্রকাশ এখন সময়ের ব্যাপার হয়ে দাঁড়িয়েছে।
সুদানের প্রেসিডেন্ট ওমর আল-বশির বলেছেন, তিনি গণভোটের ফল মেনে নেবেন। তাঁর এ প্রতিশ্রুতি ঠিক থাকলে দক্ষিণ সুদান আগামী ৯ জুলাই স্বাধীন রাষ্ট্র হিসেবে আত্মপ্রকাশ করবে। মার্কিন পররাষ্ট্র দপ্তরের হিসেব অনুসারে, দক্ষিণ সুদান হবে বিশ্বের ১৯৫তম স্বাধীন দেশ। ইতিমধ্যেই এর জাতীয় পতাকা ও জাতীয় সংগীত নির্ধারণ করা হয়েছে। তবে নাম কী হবে, তা এখনো ঠিক হয়নি।
গণভোটের ফল আনুষ্ঠানিকভাবে ঘোষণার পর উল্লাসে মেতে উঠে দক্ষিণ সুদান। ওই অঞ্চলের প্রধান নগর জুবাতে হাজার হাজার সরকারি কর্মী, কূটনীতিক ও সাধারণ মানুষ স্বাধীনতা আন্দোলনের নেতা জন গারাংয়ের সমাধির পাশে সমবেত হয়ে তাঁকে শ্রদ্ধা জানায়। ২০০৫ সালের জানুয়ারিতে শান্তিচুক্তি হওয়ার কিছু দিনের মাথায় বিমান দুর্ঘটনায় মারা যান জন গারাং। এক প্রার্থনা অনুষ্ঠানে আর্চবিশপ ড্যানিয়েল দেং বলেন, ‘একটি স্বাধীন দেশের জন্য দক্ষিণ সুদানের জনগণ দীর্ঘ ৫৫ বছর ধরে অপেক্ষা করেছে।’
তবে দক্ষিণ সুদান স্বাধীন হলেও তারা ভালোভাবে দেশ চালাতে পারবে কি না, তা নিয়ে বেশ সংশয় আছে। দক্ষিণ সুদান বিশ্বের সবচেয়ে দরিদ্র এলাকাগুলোর একটি। শিক্ষার হার সেখানে খুবই কম। একটি দেশ চালানোর জন্য যে ধরনের প্রশাসনিক ও সামরিক জনবল দরকার, তাও দক্ষিণীদের নেই। দেশটির অর্থনীতি বহুলাংশে উত্তরনির্ভর। দক্ষিণ সুদানের ২০ শতাংশের বেশি মানুষ উত্তর সুদানে চাকরি করে জীবিকা নির্বাহ করে। উত্তরের নেতা প্রেসিডেন্ট ওমর আল-বশির ইতিমধ্যেই বলেছেন, দক্ষিণ সুদান স্বাধীন হলে তাঁরা সেখানকার বাসিন্দাদের বিদেশি হিসেবে গণ্য করবেন। এত দিন সুদানের নাগরিক হিসেবে তাদের যেসব সুযোগ-সুবিধা দেওয়া হয়েছে, তা বন্ধ করে দেওয়া হবে। এটা হলে দক্ষিণ সুদানের র্অথনীতি শুরুতেই মারাত্মকভাবে হোঁচট খাবে। এ ছাড়া দক্ষিণ সুদানের তেলসমৃদ্ধ আবেয়ি এলাকার নিয়ন্ত্রণ উত্তর সুদান কোনোভাবেই ছাড়তে রাজি নয়। এ বিষয়ে এখনো ফয়সালা হয়নি। অনেকে মনে করেন, আবেয়ির নিয়ন্ত্রণ নিয়ে দক্ষিণ সুদানের সঙ্গে যুদ্ধ বাধিয়ে দিতেও পিছপা হবে না উত্তর সুদান।
</doc>
<doc>
﻿গত ২৯ থেকে ৩১ ডিসেম্বর ছিল বন্ধুসভার জন্য একটি নতুন অভিজ্ঞতা। ওই তিন দিন ছিল সুরের ধারার রবীন্দ্র-উৎসব। রবীন্দ্রনাথের সার্ধশততম জন্মবার্ষিকী উদ্যাপন। এই প্রথমবারের মতো বন্ধুসভার বন্ধুরা প্রথম আলো আয়োজিত অনুষ্ঠানের বাইরে স্বেচ্ছাসেবকের ভূমিকা পালন করলেন। বন্ধুসভার দুই শতাধিক বন্ধু এই ভূমিকা পালন করেছেন। জাহাঙ্গীরনগর বিশ্ববিদ্যালয় বন্ধুসভা, সাভার, সিআরপি, জগন্নাথ বিশ্ববিদ্যালয়, যাত্রাবাড়ী, সিদ্ধেশ্বরী গার্লস কলেজ, ওয়ার্ল্ড ইউনিভার্সিটি, ড্যাফোডিল, ইউল্যাব, ইউনাইটেড, এশিয়া প্যাসিফিক, ঢাকা ইমপিরিয়াল কলেজ, লেদার টেকনোলজি, মিরপুর, গেন্ডারিয়া, ঢাকা বিশ্ববিদ্যালয় ও ঢাকা বন্ধুসভার বন্ধুরা এ কাজে অংশ নিয়েছেন। আমরা বন্ধুসভার সব বন্ধুকে অভিনন্দন জানাই। তাঁরা রাতদিন কঠোর পরিশ্রম করে অনুষ্ঠানে উল্লেখযোগ্য ভূমিকা পালন করেছেন। বন্ধুসভার বন্ধুদের সম্পর্কে রেজওয়ানা চৌধুরী বন্যা প্রশংসা করে বলেছেন, ‘প্রথম আলো বন্ধুসভার বন্ধুদের একদম কাছ থেকে দেখলাম। আমি মুগ্ধ।’
বন্যাদি নিজে বন্ধুদের খোঁজখবর নিয়েছেন, প্রচণ্ড ব্যস্ত থাকা সত্ত্বেও। আমরা বন্ধুসভার পক্ষ থেকে তাঁর প্রতি কৃতজ্ঞতা প্রকাশ করছি। বন্ধুসভার মোস্তাফিজুর রহমান মন্তব্য করেছেন, ‘আমরা শুধু কাজ করলাম সেটাই নয়, রবীন্দ্রনাথকে জানার সুযোগটিও ভালোভাবে কাজে লাগালাম।’
২.
দীর্ঘদিনের মহড়ার পর ওয়ার্ল্ড ইউনিভার্সিটি অব বাংলাদেশ বন্ধুসভা সুন্দর একটি অনুষ্ঠানের আয়োজন করল। অনুষ্ঠানটি ছিল বিজয় দিবস উপলক্ষে। এত কষ্ট করে খুব কম বন্ধুসভাই অনুষ্ঠানের আয়োজন করে। প্রথম আলো অফিসের বন্ধুসভার কক্ষেও তাঁদের সকাল-সন্ধ্যা মহড়া করতে দেখা গেছে। গত ২৯ ডিসেম্বর ছিল তাঁদের এই জমজমাট আয়োজন। অনুষ্ঠানে সংশ্লিষ্ট সব বন্ধুকে অভিনন্দন জানাই।

৩.
কাজকর্মের দিক থেকে বিবেচনা করলে চট্টগ্রাম বিশ্ববিদ্যালয় বন্ধুসভা এগিয়ে আছে। এই এগিয়ে থাকা সাম্প্রতিক কালের ঘটনা। কিন্তু আমার মনে হয়, এই এগিয়ে থাকা অব্যাহত থাকবে। চট্টগ্রাম বিশ্ববিদ্যালয় বন্ধুসভা এখন অনেক কিছু করতে যাচ্ছে। অনেক পরিকল্পনা তাদের মাথায়। আশা করি, তাদের সব কর্মসূচি সফল হবে।

৪.
গণিত উৎসব প্রায় শেষের দিকে। হাজার খানেক বন্ধু এই উৎসবগুলোতে কাজ করেছেন। কঠোর পরিশ্রম তাঁদের। তবু পরিশ্রমের ভয়ে কেউ পিছপা হননি। কাজের মধ্যে তাঁরা আনন্দকেই বড় করে দেখেন। তাই পরিশ্রম করেন আনন্দের সঙ্গে, উৎসাহ-উদ্দীপনার সঙ্গে। বরাবরই তা-ই করেন বন্ধুরা। তাঁদের পরিশ্রমে ঘামে সফল হয়ে ওঠে উৎসবগুলো।
 সাধারণ সম্পাদক, বন্ধুসভা জাতীয়পরিচালনা পর্ষদ।
syeduzzamanrowshan@gmail.com
</doc>
<doc>
﻿রাত তখন নয়টা। মাঠের সবুজ ঘাসগুলো ফ্লাডলাইটের আলো গায়ে মেখে আরও সবুজ ও স্পষ্ট হয়ে উঠছে। রেফারির বাঁশির শব্দে মাঠে নামার তোড়জোড় পড়ে গেল সবার মধ্যে। এ মুহূর্তে পায়ে বল নিয়ে সবুজ ঘাস ডিঙিয়ে যাঁরা এগিয়ে যাচ্ছেন, তাঁরা বয়সে কেউ তরুণ নন। তবে মনের বয়সে যে সবাই আঠারো ছুঁই-ছুঁই, সেটা টের পাওয়া যাচ্ছে প্রথম থেকেই। খেলতে এসে হইহুল্লোড় আর চিৎকার শুনে কেউ বিশ্বাস করবে না যে এখানে ৬৫টি বসন্ত পেরিয়ে আসা খেলোয়াড়ও আছেন।
বলা হচ্ছে ধানমন্ডি ৪ নম্বর খেলার মাঠের রাতের ফুটবলের কথা। চাকরিজীবনে ঢুকে দিনের বেলা খেলার সময় হয়ে ওঠে না কিংবা নানা কারণে খেলা হয় না—এমন কিছু ব্যক্তি, সাবেক ক্রিকেটার, ফুটবলার ও বিভিন্ন পেশাজীবী মিলে গড়ে তুলেছেন একটি অনিবন্ধিত দল। প্রায় ৪০ জনের এই দলে সবাই মাঠে নিয়মিত না এলেও অন্তত ২০ থেকে ২৫ জন নিয়মিত উপস্থিত হন। সপ্তাহে পাঁচ দিন খেলা হয় এই মাঠে। খেলার সময় এক ঘণ্টা হলেও খেলা শুরুর আগে-পরের আড্ডার সময় মিলিয়ে অনেকক্ষণ মাঠে কাটায় প্রাণবন্ত এই দলটি। এখানে খেলা শুরু হয়েছে অনেক দিন আগে। যাঁরা শুরু করেছিলেন, তাঁদের অনেকেই এখন পৃথিবীতে নেই। এসব তথ্য জানা গেল আরব বাংলাদেশ ব্যাংকের অবসরপ্রাপ্ত কর্মকর্তা মাহফুজার রহমান রানার কাছ থেকে।
‘একসময় রাত হলেই এই মাঠ হয়ে যেত অপকর্মের কেন্দ্র। এখন রাতে আমাদের খেলার কারণে আর তা হয় না,’ বলছিলেন প্রকৌশলী মোহাম্মদ শোয়েব। মাঠে যাঁরা আসেন, তাঁদের যে সবাই খেলেন, তা নয়। অনেকেই পালন করেন দর্শকের ভূমিকা। দর্শক তো থাকতেই হবে, তা না হলে চিৎকার করে উৎসাহ জোগাবে কে? খেলা চলার সময় কথা হয় দর্শক সারিতে বসে থাকা বাংলাদেশ জাতীয় ক্রিকেট দলের সাবেক ক্রিকেটার আবু সাঈদ খানের সঙ্গে। তাঁর ভাষ্য, ‘আমাদের এখানে খেলার সবচেয়ে বড় পাওয়া, আমরা মাঠটিকে রাতের মাদকসেবীদের হাত থেকে রক্ষা করতে পেরেছি।’
তাঁর কথার সঙ্গে সুর মিলিয়ে বাংলাদেশ ক্রিকেট বোর্ডের (বিসিবি) টুর্নামেন্ট কমিটির অর্গানাইজিং সেক্রেটারি হাফিজুর রহমান জোয়ার্দার বলেন, ‘আর এখানে এই পরিবেশে খেলার মজাই অন্য রকম।’ বাংলাদেশ ক্রিকেট বোর্ডের আম্পায়ার নাদির শাহ এখানে এসে হয়ে যান পুরোদস্তুর একজন ফুটবল খেলোয়াড়। পেশাগত দিকে মিল রেখে তাঁকেই বেশির ভাগ সময়ই রেফারির কাজ করতে হয়। নাদির শাহ বলেন, ‘এই সুন্দর পরিবেশে সবার সঙ্গে খেলে যে মজা পাওয়া যায়, তা অন্যখানে পাওয়া যায় না।’ 
মাঠের অন্ধকার তাড়াতে যে ফ্লাডলাইট জ্বালানো হচ্ছে, তা চলছে জেনারেটরে। রাতের ফুটবলে অংশ নেওয়া একাধিক ফুটবলার জানান, ২০০৭ সালে তত্ত্বাবধায়ক সরকারের আমলে আদালত সরকারের বিদ্যুৎ ব্যবহারের নিষেধাজ্ঞা জারি করলে সবাই মিলে চাঁদা দিয়ে জেনারেটর কেনেন। মাঠের এক কোণে একটি রুমে রাখা হয়েছে সেই জেনারেটর। শব্দদূষণের কথা মাথায় রেখে শব্দ যেন কম হয় সে ব্যবস্থাও করেছেন তাঁরা। জেনারেটর চালানোসহ আনুষঙ্গিক যে খরচ হয়, তা মেটান সবাই মিলে। তবে কার কত খরচ হচ্ছে তা বলা মুশকিল। সবাইকে সমান টাকাই দিতে হবে এমন কোনো নিয়ম নেই।
রাতের ফুটবল মাঠে খেলতে এসেছিলেন বাংলাদেশ জাতীয় ক্রিকেট দলের সাবেক অধিনায়ক খালেদ মাসুদ পাইলট। তিনি বলেন, ‘আমি এখানে সময় পেলেই খেলি, এই তো কিছুদিন আগে এখানে আশরাফুলও খেলেছিল।’
এত ব্যস্ততার মধ্যেও এখানে খেলছেন কেন? এমন প্রশ্নের উত্তরে তিনি বলেন, ‘এখানে খেলার পরিবেশটা অনেক সুন্দর, সর্বোপরি এখানে যাঁদের সঙ্গে ফুটবল খেলি, তাঁরা অনেক বন্ধুসুলভ। এ ছাড়া আমার ফিটনেস ধরে রাখার জন্য এই রাতের খেলা আমার কাজে লাগে। সবচেয়ে বড় কথা, এখানে ভালো বিনোদন পাওয়া যায়।’ পাইলটের এমন কথার সত্যতা পাওয়া যায় খেলা শুরু হওয়ার আগেই। চা ও চানাচুর খেতে খেতে সবার হাস্যোজ্জ্বল আলোচনা। কথার খুনসুটিতে বিনোদনের ষোলোকলা পূরণের মাধ্যম হয়ে ওঠে এই চা-চক্র।
</doc>
<doc>
﻿এখন বড় একা একা লাগে কমুর। কিছুই ভালো লাগে না আগের মতো। খেলার মাঠ, সঙ্গী-সাথী, হাডুডু, দাঁড়িয়াবান্দা, কানামাছি, গুলতি ছোড়া, পাখি ধরা—কিছুই না। আগে মাঝেমধ্যে দল বেঁধে কর্ণফুলীতে ঝাঁপিয়ে পড়ত সে। সাঁতার কাটত, নৌকা বাইত। নৌকায় করে ওপার যেত, তারপর সরফভাটার নতুন কাঁচা রাস্তা ধরে বৃহৎশঙ্কর হাটের পাশ দিয়ে চলে যেত পুব দিকের নীল পাহাড়ের কাছে। সারা দিন ঘুরে বেড়াত টইটই করে। কিন্তু এখন আর ওসব কিছুই তার মন টানে না।
বিকেলে জাহিদ, হারুন, মতি, মহী, সানুরা খেলতে যায় মাঠে। কমুকে ডাকতে আসে তারা। কিন্তু কমু যায় না। ওদের হইহল্লা আর চিৎকারে তার মাথা ধরে যায়। একটা না একটা ছুতো দেখিয়ে তাই সে গা বাঁচায়। চুপচাপ ঘরে বসে থাকে। তারপর এক সময় আস্তে করে বেরিয়ে যায়।
কর্ণফুলীর অপর তীরে চিরিঙ্গার পাহাড়। দিগন্তের কোলে চুপচাপ শুয়ে আছে জন্মকুঁড়ের মতো। এপার থেকে তাকালে ওপারে গাছগাছালির নীলচে আভাস চোখে পড়ে। সে নীলের গায়ে মানুষের পায়ে চলার আঁকাবাঁকা পথ। দূর থেকে মনে হয়, নীল জামায় সাদা ডোরা কিংবা নীল কাঁথায় সাদা সুতোর নকশা।
পড়ন্ত বেলায় সূর্য পশ্চিম আকাশের একদম শেষ প্রান্তে এসে পৌঁছায়। রংহীন রোদ চকচকে সোনালি হয়ে ওঠে। দিনের শেষে ক্লান্ত পাখিরা ফিরে আসে ঝাঁক বেঁধে। কলরব করতে করতে নিজ নিজ বাসা খুঁজে নেয় চিরিঙ্গা পাহাড়ের উঁচু উঁচু গাছগুলোর ঝাঁকড়া মাথায়। কর্ণফুলীর সোনালি পানিতে সোনালি পাল উড়িয়ে ভাটির দিকে ভেসে যায় পুব দিক থেকে নীল পাহাড়ের বুক চিরে বেরিয়ে আসা নৌকা আর সাম্পানগুলো। নৌকার গলুই অথবা পাছায় বসে থাকে মাঝিরা। আনমনে গান গায় কখনোসখনো।
কমু এসে দাঁড়ায় এখানে। আগে এদিকটায় খুব কমই আসত সে। আসার দরকার হতো না। কিন্তু এখন তার প্রতিদিন আসা চাই। কোনো দিন কোনো কারণে আসতে না পারলে মনমেজাজ খারাপ হয়ে যায়। কারণে-অকারণে রেগে ওঠে। রাতে পড়তে বসেও আনমনা হয়ে থাকে।
এখানে নিয়মিত আসা শুরু হয় রূপম আসার পর থেকে। জাহিদ-হারুনদের সঙ্গে রূপম মিশতে পারত না। ওর কথা শুনে প্রথম দিনই জাহিদ হাসতে শুরু করেছিল। তার সঙ্গে হারুন-মতিরাও।
রূপম ভীষণ অবাক হয়েছিল তাদের হাসতে দেখে। হাসার কারণ বুঝতে না পেরে ওদের দিকে ফ্যালফ্যাল করে তাকিয়েছিল। তারপর চোখমুখ লাল করে বলেছিল, ‘আমি টো হাসির কঠা বলসি না। দেন হোয়াট মেকস য়ু লাফ!’
তার রাগ দেখে জাহিদরা আরও বেশি করে হাসছিল। হেসে গড়িয়ে পড়ছিল। মতি পেটে হাত চেপে রূপমের দিকে ঝুঁকে বলেছিল, ‘লাফ! কই, আমরা আবার কখন লাফালাম?’
তারপর সে তার ক্লাস সেভেনের ইংরেজি বিদ্যা ফলিয়ে বলেছিল, ‘উই নো জাম্প।’
কাণ্ড দেখে রূপমের কেঁদে ফেলার জোগাড়। কমুর দিকে করুণ চোখে তাকিয়ে বলেছিল, ‘ওরা অমন করে হাসে কেন? হোয়াই দে ডু সো?’
কমুর খুব খারাপ লাগে। তার মনে হয়েছে, এটা জাহিদদের বাড়াবাড়ি। রূপম তাদের পাড়ারই ছেলে। মার কাছে শুনেছে, রূপমের বয়স যখন দুই বছর, তখন তার বাবা তাদের নিয়ে লন্ডনে চলে যান। রূপম বড় হয়েছে সেখানেই। লেখাপড়াও শিখছে সেখানে। ওর ছোট বোন রিসুও। এগারো বছর পর তার বাবা এবার দেশে ফিরে এসেছেন তাদের নিয়ে। আবার চলে যাবেন মাস খানেক বাদে। মার মুখে সে আরও শুনেছে, রূপমের বাবা এবার একেবারেই চলে যাবেন। তাই জায়গাজমি যা আছে সব বিক্রি করে দেবেন।
সুতরাং রূপম যদি তাদের মতো বাংলায় ভালোভাবে কথা বলতে না পারে, তাতে অমন হাসবার কী আছে? সে তাই ধমক দেয় জাহিদকে, ‘কী হলো, অমন হাসছিস কেন? ওকে পাগল মনে হচ্ছে নাকি তোর?’
কিন্তু তার ধমকে কাজ হলেই তো। জাহিদটা পাজির পা ঝাড়া। শেষে কমু খেপে গিয়ে বলেছে, ‘চল রূপম, আমরা এদের সঙ্গে খেলব না। আমরা দুজনে নদীর পাড়ে বেড়াব।’
বেড়াতে বেড়াতে সেদিন ওরা একদম চিরিঙ্গা পাহাড়ের কাছাকাছি এই জায়গায় এসে পৌঁছেছিল। এর পর থেকে প্রতিদিনই তারা এখানে এসে বসত। বসে বসে রাজ্যের কথা বলত।
রূপম নদী দেখত, গাছপালা দেখত, নদীতে ভেসে যাওয়া নৌকা-সাম্পানের দিকে চেয়ে থাকত। মাঝিরা গান গাইতে গাইতে ভাটির দিকে চলে যেত।
একদিন এক মাঝি গান গেয়ে যাচ্ছিল। গানের সুরটা ছিল চমৎকার। রূপম একমনে গান শুনতে শুনতে জিজ্ঞেস করল, ‘এটা কী গান, কো-মু?’
রূপম ‘কমু’ বলতে পারত না। বলত ‘কো-মু’। কমু হাসত। তার হাসিতে রূপম মোটেই রেগে যেত না। সে বুঝতে পারত, কমুর হাসি জাহিদদের হাসির মতো অভদ্র নয়। তাই সে নিজেও হাসত নিজের অপারগতায়।
গানটা রূপমের খুব ভালো লেগেছিল। কমুর কাছে শুনে শুনে তাই সুরসহ মুখস্থ করে ফেলেছিল ওটা। কমুকে সে বলত, ‘জানো কো-মু, আমি এবার লন্ডনে গেলে আমার বন্ধু অ্যান আর লরেলকে ডা-রু-ন একটা সারপ্রাইজ দেব। এই গানটা আমি বেঙ্গলিতেই গেয়ে শোনাব টাডের।’
কমু খুব উৎসাহ পেত ওর কথায়। ব্যাপারটা চিন্তা করে রীতিমতো উত্তেজনা বোধ করত। মনে মনে দেখতে পেত, রূপমের মুখে বাংলা গান, তা-ও আবার আঞ্চলিক, শুনে তার বন্ধুরা কেমন হাঁ হয়ে রয়েছে। খুব মজা পেয়ে সে-ও হাততালি দিত। ‘ঠিক। দারুণ একটা আইডিয়া! তোমাকে আরও ভালো করে শিখতে হবে তাইলে। ঠিক আছে, তুমি গাও, আমি দেখি ভুলটুল হয় কি না।’
রূপম ভাঙা ভাঙা বাংলায় গাইত, ‘ছোড ছোড রে ঢেউ টুলি, লুসাই পাহাড়ট্টুন নামিয়েরে যার গৈ কর্ণফুলী...’
রূপমকে শুধিয়ে শুধিয়ে লন্ডনের গল্প শুনেছে কমু। ওই দেশে এখানকার মতো গরম নেই। সব সময় ঠান্ডা। বরফ পড়ে খুব। বড় বড় বাড়িঘর সব আকাশের দিকে মাথা তুলে দাঁড়িয়ে আছে। সব পাকা দালানকোঠা। রাস্তায় সারি বেঁধে গাড়ি চলে। মাটির নিচে চলে রেল ঝপাঝপ করে। টিকিট কিনতে গেলে এখানকার মতো ঠেলাঠেলি করতে হয় না। মেশিনে ঠিকমতো পয়সা ফেললে ঠিক ঠিক জিনিস বেরিয়ে আসে, আরও অনেক গল্প। 
রূপম চলে গেছে প্রায় এক মাস আগে। তাদের বাড়িঘর কিনে রেখেছে কমুর বাবা। ওরা আর বাংলাদেশে আসবে না। 
বিদায় নেওয়ার সময় কমুকে জড়িয়ে ধরে কেঁদে ফেলেছে রূপম। চোখ মুছতে মুছতে বলেছে, ‘সি য়ু অ্যাগেইন, কো-মু। অ্যান আর লরেলকে তোমার কথা বলব আমি। টারা খুব খুশি হবে। আর, আই’ল রাইট টু য়ু, সিওর।’
কমুও না কেঁদে পারেনি তখন।
রূপম চলে যাওয়ার পর তার মনে হয়েছে, সে-ও যদি রূপমের সঙ্গে চলে যেতে পারত লন্ডনে! ওখানে নিশ্চয় এখানকার চেয়ে অনেক মজা হয়। আর এই দেশের চেয়ে সে দেশ অনেক উন্নতও নিশ্চয়। রূপম একবার বলেছিল, ঢাকা শহরের চেয়ে লন্ডন শহর নাকি ঢের বেশি বড় আর সুন্দর। কমু এখনো ঢাকা শহরও দেখেনি। সে চট্টগ্রাম শহর দেখেছে। কিন্তু চট্টগ্রাম ঢাকার মতো অত বড় আর সুন্দর নয়। নাজু কাকুর কাছে ঢাকার গল্প শুনেছে সে। রূপমের ভাগ্যে হিংসা হয় ওর। রূপমের বাবার মতো ওর বাবাও যদি...
প্রায় দুই বছর পর হঠাৎ একদিন রূপমের চিঠি পেল কমু। এর মধ্যে রূপম ওর কাছে চিঠি লেখেনি। কমু ওর কথা ভুলেই যাচ্ছিল প্রায়। এমন সময়ে চিঠি পেয়ে সে অবাকই হলো। রূপম লিখেছে,
‘কমু, বাংলাদেশে গিয়ে বাঙালির ছেলে হয়েও বাংলায় কথা বলতে পারিনি বলে জাহিদরা হেসেছিল। সেদিন ওদের ব্যবহারে দুঃখ পেলেও এখন আর দোষ দিচ্ছি না। তবে তোমার ব্যবহারে আমার মন ভরে গিয়েছিল। তুমি আমার খুব ভালো বন্ধু হয়েছিলে।
‘জাহিদের ব্যবহারে দুঃখ পেলেও আমার ভীষণ জেদ চেপে গিয়েছিল বাংলা শেখার জন্য। তাই এখানে এসে একজন বাঙালি ভদ্রলোকের কাছে আমি আর রিসু বাংলা শিখতে শুরু করি। আব্বু বলতেন, কী লাভ হবে বাংলা শিখে? আমরা তো আর দেশে ফিরে যাচ্ছি না। কিন্তু আমি তা শুনিনি। কমু, আমি ইংল্যান্ডে থেকেও খুব কষ্ট পাই বাংলাদেশের কথা ভেবে। যদিও আমরা এখানকার নাগরিক, কিন্তু আমাদের জন্মভূমি তো বাংলাদেশ। আমার মনে হয় বাংলাদেশে তোমরা ভালোই আছ। যদিও গরিব দেশ, তবু তোমরা নিজের ঘরেই আছ। কেউ তোমাদের বলছে না যে, তোমরা বহিরাগত। তোমরা ভিনদেশি। তোমরা চলে যাও এই দেশ থেকে। গত সপ্তাহে একদল শ্বেতাঙ্গ ছেলে একটা বাঙালি ছেলেকে খুব মেরেছে। তারা আমাদের দেখলে হাসে, আমাদের উপহাস করে। তাই আমি আব্বুকে বলেছিলাম। কিন্তু তিনি বলেন, সব ঠিক হয়ে যাবে। অথচ আমার মনে হয়, কিছুই ঠিক হবে না। যা-ই হোক, আমি বড় হলে হয়তো বাংলাদেশেই চলে আসব। কারণ বাংলাদেশ আমার দেশ। তা আমার নিজের ঘর। ইতি রূপম।’
</doc>
<doc>
﻿‘সারা দেশে পানির অভাব নেই। অথচ বাজারে আধা লিটার বোতলজাত পানীয়ের দাম ১০-১৫ টাকা। এটা কি যুক্তিসংগত? কোথায় চলেছি আমরা? পানি নিয়ে আমাদের গন্তব্যই বা কী?’ বলছিলেন জগন্নাথ বিশ্ববিদ্যালয়ের সমাজবিজ্ঞান বিভাগের শিক্ষক আজাদ রহমান।
ঢাকা পানি সরবরাহ ও পয়োনিষ্কাশন কর্তৃপক্ষ (ওয়াসা) নগরবাসীকে সুপেয় পানি সরবরাহ করতে পারছে না। তাই বেশির ভাগ বাসায় পানি ফুটিয়ে পান করা হয়। অনেকে ব্যবহার করছে পানি পরিশোধন করার যন্ত্র। অনেক এলাকার পানি আবার সেদ্ধ কিংবা পরিশোধন করার পরও দুর্গন্ধ দূর করা যাচ্ছে না। তাই কেউ কেউ ঝুঁকে পড়ছে বোতলজাত পানীয়ের দিকে। যাদের সামর্থ্য নেই, তারা রাত জেগে ঢাকা ওয়াসার পানির পাম্পে ভিড় করছে। অথচ পানির জন্য ঢাকা ওয়াসাকে মাসে মাসে ঠিকই রাজস্ব দিচ্ছেন গ্রাহকেরা।
নগরজুড়ে ছড়িয়ে-ছিটিয়ে আছে ঢাকা ওয়াসার পানি সরবরাহ পাইপ। তবে ব্রিটিশ আমল ও পাকিস্তান আমলে বসানো পানি সরবরাহ পাইপের ত্রুটির জন্য অনেক এলাকার মানুষ ভোগান্তিতে আছে বলে মনে করেন ঢাকা সিটি করপোরেশনের (ডিসিসি) ৮০ নম্বর ওয়ার্ডের কাউন্সিলর আবদুস সাহেদ। তাঁর অভিযোগ, গেন্ডারিয়া, সূত্রাপুর ও লক্ষ্মীবাজারের পানি সরবরাহ পাইপ ত্রুটিপূর্ণ। এগুলো সংস্কার করলে এসব এলাকায় ঢাকা ওয়াসার পানি থেকে ময়লা ও দুর্গন্ধ দূর হবে।
ঢাকা ওয়াসার পানি নিয়ে অভিযোগ করেন শান্তিবাগের বাসিন্দা শাকিলা হাবিব। তিনি বলেন, পানির সমস্যা বহুদিন ধরেই। ওয়াসার পানিতে এতটাই দুর্গন্ধ যে ফুটিয়েও পান করা যায় না। তাই শান্তিবাগে পানির পাম্পে গিয়ে পানি আনতে হয়। সেখানে লাইনে দাঁড়িয়ে পানি আনতে সময় ব্যয় হয়। গোসলে লাইনের পানি ব্যবহারের কারণে চর্মরোগে ভুগছেন বলেও তিনি জানান।
ঢাকা ওয়াসার লাইনে সুপেয় পানি পাওয়া যাবে না, বিষয়টি গা-সওয়া হয়ে দাঁড়িয়েছে বলে জানালেন ফরিদাবাদের বাসিন্দা মাহবুব উদ্দিন চৌধুরী। তিনি বলেন, ঢাকা ওয়াসার পানি সরবরাহ পাইপ দিয়ে ঘোলাটে পানি আসে। সেই পানি ফুটিয়ে বা ছাঁকনিযন্ত্রে ছেঁকে পানের উপযোগী করতে হয়। আবার কখনো বাইরে থেকে পানি কিনেও খেতে হয়। এ বিষয়ে ঢাকা ওয়াসার মডস জোন-১-এ কয়েকবার অভিযোগ করেও কোনো সুফল পাননি বলে তিনি জানান।
গ্রিন রোডের বাসিন্দা নাজমুল ইসলাম নিয়মিত ফার্মগেট পানির পাম্পে আসেন খাবার পানি সংগ্রহের জন্য। তাঁর ভাষ্য, নগরে নতুন একটি সংস্কৃতি সৃষ্টি হয়েছে। এটি পাম্প সংস্কৃতি। বাড়ির শক্ত-সামর্থ্য লোকেরা ওয়াসার পাম্পে গিয়ে লাইন ধরে থাকে। কারণ, সেখানে গেলেই কেবল সুপেয় পানি মেলে। গেন্ডারিয়ার সত্যেন্দ্র কুমার দাস রোডে রয়েছে ঢাকা ওয়াসার একটি পানির ট্যাংক। এখান থেকে পানি সরবরাহ করা হতো আশপাশের এলাকাগুলোতে। এখানকার বাসিন্দা মোহাম্মদ সুমন জানান, ট্যাংকটি বন্ধ করে দেওয়া হয়েছে প্রায় তিন বছর আগে। তাঁদের এলাকায় এখন সরবরাহ করা হচ্ছে ফকিরেরপুল পানির ট্যাংকের পানি। এ পানির দুর্গন্ধ অসহনীয়। এর চেয়ে ব্রিটিশ আমলের ট্যাংকের পানিই ভালো ছিল।
এদিকে সায়েদাবাদ পানি পরিশোধনাগারের পানি যারা পাচ্ছে, তারাও পানিতে দুর্গন্ধ থাকার অভিযোগ করছে। এ বিষয়ে নাম প্রকাশ না করার শর্তে ঢাকা ওয়াসার একজন ঊর্ধ্বতন কর্মকর্তা জানান, শীতলক্ষ্যার পানি পরিশোধন করা হয় সায়েদাবাদ পরিশোধনাগারে। এ নদীর পানি যে পরিমাণে দূষিত, তাতে পানি পরিশোধন করতে বেশি পরিমাণে রাসায়নিক পদার্থ দিতে হয়। এতে পানিতে রাসায়নিকের কটু গন্ধ থাকতে পারে। এ ছাড়া নগরে ত্রুটিপূর্ণ সংযোগের পরিমাণও বেশি। সংযোগগুলো নেওয়ার সময় ওয়াসার সরবরাহ পাইপ ক্ষতিগ্রস্ত হয়। এসব ছিদ্র দিয়ে পানির পাইপে বাইরের ময়লা-আবর্জনা ঢুকে পড়ে।
এ প্রসঙ্গে ঢাকা ওয়াসার প্রধান প্রকৌশলী সৈয়দ কামরুল আহসান জানান, ত্রুটিপূর্ণ পাইপগুলো ধারাবাহিকভাবে প্রতিস্থাপনের কাজ চলছে। যেসব এলাকায় সংযোগের পাইপ প্রতিস্থাপিত হয়েছে, সেসব এলাকায় পানিতে দুর্গন্ধের মাত্রা কমে এসেছে বলে তিনি দাবি করেন।
ঢাকা ওয়াসা গ্রাহকদের জন্য যে পানি উত্তোলন ও পরিশোধন করে থাকে, তা সুপেয়। কিন্তু গ্রাহক দোরগোড়ায় আসতে গিয়ে পাইপ লাইনের ত্রুটির জন্য সেই পানি দূষিত হয়ে পড়ে বলে মনে করেন ঢাকা ওয়াসা বোর্ডের চেয়ারম্যান গোলাম মোস্তফা। তিনি বলেন, ‘ঢাকা শহরে ৩০-৩৫ বছরেরও বেশি পুরোনো পাইপ রয়েছে। এগুলো জরাজীর্ণ ও ত্রুটিপূর্ণ। এগুলোর জন্য বাইরের ময়লা ঢুকে পানি দূষিত হয়ে পড়ছে।’ পাইপের ত্রুটি দূর করতে ঢাকা ওয়াসা উদ্যোগ নিচ্ছে না কেন, জানতে চাইলে গোলাম মোস্তফা জানালেন, এশীয় উন্নয়ন ব্যাংকের উদ্যোগে একটি প্রকল্প হাতে নেওয়া হয়েছে। এর মাধ্যমে পর্যায়ক্রমে ঢাকা শহরের ত্রুটিপূর্ণ পাইপ বদলানো হবে। এ ছাড়া আগামী এক বছরের মধ্যে সায়েদাবাদ পানি পরিশোধনাগারে একটি প্রি-ট্রিটমেন্ট প্ল্যান্ট বসানো হবে। এটি চালু হলে ওখানকার পানিতে আর রাসায়নিক পদার্থের কটু গন্ধ থাকবে না বলে তিনি আশা করছেন।

অগ্নিপরীক্ষায় ওয়াসার পানি
এদিকে ঢাকা ওয়াসার সরবরাহ করা পানির গুণগত মান চ্যালেঞ্জ করে ২০১১ সালের মার্চে উচ্চ আদালতে একটি রিট মামলা করে মানবাধিকার ও পরিবেশবাদী সংগঠন ‘হিউম্যান রাইটস অ্যান্ড পিস ফর বাংলাদেশ’ (এইচআরপিবি)। উচ্চ আদালত সরকারকে পানি পরীক্ষা করানোর নির্দেশ দেন। নির্দেশনায় বলা হয়েছে, বিশ্ব স্বাস্থ্য সংস্থা থেকে পানি পরীক্ষা করে আদালতে প্রতিবেদন জমা দিতে হবে। সরকারের প্রতি আরও নির্দেশনা দেওয়া হয় যে ঢাকার আটটি এলাকা—মগবাজার, ধানমন্ডি, ইস্কাটন, এলিফ্যান্ট রোড, বনানী, খিলগাঁও, লালবাগ ও আজিমপুর এলাকার পানি বাংলাদেশ বিজ্ঞান ও শিল্প গবেষণা পরিষদ (বিসিএসআইআর) এবং বাংলাদেশ স্ট্যান্ডার্ড অ্যান্ড টেস্টিং ইনস্টিটিউশনে (বিএসটিআই) পরীক্ষা করে প্রতিবেদন জমা দিতে হবে। আদালতের এ নির্দেশনার বিষয়ে এইচআরপিবির আইনজীবী মনজিল মোরসেদ জানান, পানি পরীক্ষার প্রতিবেদন জমা হয়েছে। এ বিষয়ে আদালতে এ সপ্তাহেই শুনানি হওয়ার কথা।
</doc>
<doc>
﻿আপাদমস্তক ভদ্রলোক বলতে যা বোঝায়, তিনি তা-ই। কোর্টের বাইরে তো বটেই, কোর্টেও। রজার ফেদেরারের উদ্যাপনেও তাই ঠিক সেই উন্মত্ততা থাকে না। থাকে বিনীত-বিনম্র একটা ভঙ্গি।
কিন্তু সেদিন যেন একটু অন্য রকম দেখাল তাঁকে। দুর্দান্ত এক ফোর হ্যান্ডে পয়েন্ট পাওয়ার পর দাঁত-মুখ খিঁচে চিৎকারই করে উঠলেন, ‘ইয়েস’। হ্যাঁ, সোঙ্গার সঙ্গে দ্বিতীয় সেটটা টাইব্রেকে গড়িয়ে ছিল, সেখানেও টান টান উত্তেজনা ছিল বটে, কিন্তু ফেদেরার ঠিক এভাবে ভেতরের আবেগ প্রকাশ করবেন, বহু দিনের চেনা চোখে একটু বেখাপ্পা তো লাগেই।
কিন্তু মুহূর্তেই এও পরিষ্কার হয়ে যায়, ফেদেরারের ওই ‘উগ্রতা’ সোঙ্গাকে নয়, পয়েন্ট প্রাপ্তির উচ্ছ্বাসও নয়। সেটা আসলে দুঃসময়কে একটা পাল্টা জবাব দেওয়া। যে দুঃসময় অক্টোপাসের মতো আষ্টেপৃষ্ঠে জড়িয়ে ধরেছে তাঁকে। ২০০২ সালের পর এই প্রথম এমন একটা বছর কাটিয়েছেন, যেবার চারটি গ্র্যান্ড স্লামের একটাও জেতেননি। সর্বশেষ ২০১০ অস্ট্রেলিয়ান ওপেন জিতেছেন। এর মানে, গত সাতটি গ্র্যান্ড স্লাম টুর্নামেন্টে শিরোপা ওঠেনি তাঁর হাতে।
পরিণাম তাই ছিল অবশ্যম্ভাবী। আরও একবার সমালোচকেরা এই রায় দিয়ে দিলেন—ফেদেরার শেষ! অনেক হয়েছে। এখন সসম্মানে অবসর নিয়ে ফেলাটাই হবে বুদ্ধিমানের কাজ। বয়স তো আর কম হলো না। ফেদেরারের খেলাতেও খুঁত খুঁজে পাওয়া যেতে লাগল। রিফ্লেক্স আর আগের মতো নেই। ডাবল-হ্যান্ডেড ব্যাক-হ্যান্ডের সেই জাদুও দেখাতে পারছেন না। সবচেয়ে বড় কথা, কোর্টের ওপাশে ফেদেরার থাকলে প্রতিপক্ষ যে সমীহর চোখে তাকাত, সেটা উবে গেছে কর্পূরের মতো। কোর্টে নামার আগেই যে মনস্তাত্ত্বিক সুবিধাটা পেতেন, সেটা আর নেই। সত্যি বলতে কি, ফেদেরারের ভক্তদের মনের আস্থার দেয়ালটাতেও চিড় ধরল। ফেদেরার কি আর পারবেন?
পেরেছেন! দুর্দান্ত প্রত্যাবর্তন হয়েছে তাঁর। বছর সমাপক টুর্নামেন্ট এটিপি ট্যুর ফাইনালস জিতেছেন বলেই শুধু নয়; ফেদেরার বছরের শেষ প্রান্তে এসে আসলেই খেলেছেন দারুণ। দুর্দান্ত বললেই হয়তো ভালো শোনাবে। টানা ১৭ ম্যাচে অপরাজিত থেকেই শুরু করবেন ২০১২। এর সঙ্গে থাকবে রেকর্ড ছয়বার ট্যুর ফাইনালস জেতার, ইতিহাসের মাত্র চতুর্থ খেলোয়াড় হিসেবে ১০০টি টুর্নামেন্ট ফাইনালে খেলার রেকর্ড। সঙ্গে থাকবে ক্যারিয়ারের ৭০তম শিরোপাটি জয়ের তরতাজা আত্মবিশ্বাসও।
২০১২ কি হতে যাচ্ছে ফেদেরারের বছর!
 রাজীব হাসান
</doc>
<doc>
﻿হঠাৎ হঠাৎ সাইরেন বাজিয়ে লালরঙা পানিবাহী গাড়ি ছুটে চলে রাজপথ ধরে। এগুলোর মালিক বাংলাদেশ ফায়ার সার্ভিস ও সিভিল ডিফেন্স অধিদপ্তর। কোথাও অগ্নিকাণ্ড ঘটলে তা নির্বাপণের দায়িত্ব তাদের। এ ছাড়া অগ্নিপ্রতিরোধ ও নির্বাপণ আইন-২০০৩-এর বিধানবলে অধিদপ্তর সারা দেশের কারখানা আর গুদামঘরে বাধ্যতামূলক ফায়ার লাইসেন্স করেছে। এদিকে অপরিকল্পিত নগরায়ণের কারণে নগরের অনেক এলাকায়ই অগ্নিনির্বাপণ ও উদ্ধার কার্যক্রম চালাতে হিমশিম খেতে হয় অধিদপ্তরকে। এ ক্ষেত্রে নগরবাসীর অসচেতনতাও বেশ খানিকটা দায়ী। নগরবাসীকে সচেতন করতে সম্প্রতি আয়োজন করা হয়েছে ফায়ার লাইসেন্স মেলার। ফায়ার লাইসেন্স নেওয়ার হার বেড়েছে বলে দাবি করছে অধিদপ্তর। এই লাইসেন্স অগ্নিপ্রতিরোধ ও নির্বাপণের বিষয়টি কি নিশ্চিত করতে পারছে—এ প্রশ্ন সচেতন নগরবাসীর।
মেলা আয়োজনের কারণ
‘ফায়ার লাইসেন্সের বিষয়ে বেশ কয়েকবার শুনেছি। কিন্তু কখনো প্রয়োজনীয়তা বুঝতে পারিনি। এবারের মেলায় ফায়ার সার্ভিস ও সিভিল ডিফেন্সের কর্মকর্তাদের কাছ থেকে বিষয়টি ভালোভাবে জেনেছি। নিজের দোকানঘরের নিরাপত্তার জন্য একটি ফায়ার লাইসেন্স করেছি।’ বলছিলেন সদরঘাট ইস্ট বেঙ্গল ইনস্টিটিউশন সুপার মার্কেটের দোকানমালিক মাহফুজুর রহমান।
মাহফুজুর রহমানের মতো সদরঘাট এলাকার ১৩১ জন দোকানমালিক ফায়ার লাইসেন্স করেছেন। আর প্রক্রিয়াধীন আছে আরও ৭০০ লাইসেন্সের কাজ। গত ১৩ অক্টোবর পুরান ঢাকায় ফায়ার লাইসেন্স মেলার আয়োজন করায় তাঁরা লাইসেন্স নিতে উৎসাহিত হন বলে জানা যায়। এ প্রসঙ্গে ফায়ার সার্ভিস ও সিভিল ডিফেন্স অধিদপ্তরের একাধিক ওয়্যারহাউস ইন্সপেক্টর মেলার সুফল এখনো পাওয়া যাচ্ছে বলে দাবি করেন। কারণ, মেলার রেশ এখনো রয়ে গেছে। মেলার পর সংশ্লিষ্ট এলাকাগুলো থেকে অনেক সাড়া মিলছে।
এ বিষয়ে ফায়ার সার্ভিস ও সিভিল ডিফেন্স অধিদপ্তরের ঢাকা বিভাগের সহকারী পরিচালক মনির হোসেন জানান, মেলার আয়োজনের প্রধান উদ্দেশ্য ছিল ফায়ার লাইসেন্স বিষয়ে নগরবাসীকে ধারণা দেওয়া। এ ছাড়া মেলায় সরকারি নিয়ম মেনে যতটা সম্ভব দ্রুততায়, কম খরচ ও ভোগান্তিহীন লাইসেন্স নিতে পারেন, সে বিষয়টি নজরে রাখা হয়েছিল।
লাইসেন্স আছে কত?
নগরবাসীর কাছে ফায়ার লাইসেন্স বিষয়টি ততটা পরিচিত নয়। আবার অনেকেই বিষয়টি সম্পর্কে জানার পরও অবহেলা করেন। অথচ অগ্নিপ্রতিরোধ ও নির্বাপণ আইন-২০০৩-এর আওতায় নগরের সব ওয়্যারহাউস (গুদামঘর) ও কারখানায় লাইসেন্স নেওয়া বাধ্যতামূলক করা হয়েছে। পুরান ঢাকার একটি বড় অংশ বাণিজ্যিক কাজে ব্যবহার হচ্ছে। সেখানে কারখানা আর গুদামঘরের সংখ্যাও বেশি। অথচ লালবাগ ও চকবাজার এলাকার ওয়্যারহাউস পরিদর্শক মো. ফখরুদ্দিন আহমেদ জানান, পুরান ঢাকায় লালবাগ-চকবাজার এলাকায় তিন হাজারের মতো কারখানা ও গুদামঘর-মালিক ফায়ার লাইসেন্স নিয়েছেন। এখানকার দোকানমালিকেরা ফায়ার লাইসেন্স সম্পর্কে সচেতন নন। এদিকে সূত্রাপুর, ডেমরা, শ্যামপুর, যাত্রাবাড়ী, কোতোয়ালি আর বংশাল এলাকায় লাইসেন্স গ্রহীতার সংখ্যা নগণ্য।
এ ছাড়া নগরের বেশির ভাগ কারখানা ও গুদামঘর ভাড়ায় নেওয়া। ফলে এসব প্রতিষ্ঠান লাইসেন্স নিলেও কয়েক বছর পর অন্যত্র চলে যায়। তখন আগের লাইসেন্সগুলো নবায়ন করা হয় না। ফলে সেগুলো বাতিল হয়ে যায়। পরিদর্শকেরা পরিদর্শনে গেলে সেসব প্রতিষ্ঠান আর খুঁজে পান না। আবার খুঁজে পেলেও সেগুলো মালিকানা বদল হয়ে যায়, নয়তো ব্যবসার ধরন বদলে যায়। এর জন্য সঠিক হিসাব বলা মুশকিল বলে জানান ফায়ার লাইসেন্স-সংশ্লিষ্ট কর্মকর্তারা। ফলে ঢাকা নগরে কতগুলো ফায়ার লাইসেন্স আছে, তার সঠিক হিসাব জানাতে পারেনি কর্তৃপক্ষ।
আইনের প্রয়োগ আছে কি?
অগ্নিপ্রতিরোধ ও নির্বাপণ আইন-২০০৩-এর আওতায় সংশ্লিষ্ট দপ্তর নিয়মিত পরিদর্শনের মাধ্যমে ফায়ার লাইসেন্সের বিষয়টি দেখভাল করবে। আবার লাইসেন্স ছাড়া কোনো দাহ্যপদার্থ মজুদ বা কেনাবেচা করা হলে সেই প্রতিষ্ঠানকে সিলগালা করার বিধান রয়েছে।
এরপর মামলা হলে তিন বছর পর্যন্ত শাস্তির বিধান রাখা হয়েছে আইনে। মামলা করার পর সেটি জামিনের অযোগ্য হওয়ায় আপাতত মামলা করছে না কর্তৃপক্ষ। পরিদর্শকেরা নোটিশ দিয়ে সংশ্লিষ্ট দোকানমালিকদের সতর্ক করছে। আবার কোথাও অগ্নিকাণ্ড হওয়ার পর সেই অগ্নিকাণ্ড তদন্ত করে ফায়ার লাইসেন্স নেওয়ার জন্য উৎসাহিত করা হচ্ছে বলে জানান একাধিক ওয়্যারহাউস পরিদর্শক।
অঞ্চল-৮-এর ওয়্যারহাউস পরিদর্শক মো. বজলুর রশিদ জানান, নোটিশ দিয়ে অনেক প্রতিষ্ঠানকেই সতর্ক করা হয়েছে। আবার যেসব কারখানা বা দোকানঘরে অগ্নিকাণ্ডের আশঙ্কা রয়েছে, সেসব জায়গায় ম্যাজিস্ট্রেট দিয়ে অভিযান পরিচালনার নজির আছে।
অন্যদিকে ফায়ার সার্ভিস ও সিভিল ডিফেন্সের সংশ্লিষ্ট বিভাগ লোকবল-সংকটে রয়েছে। ঢাকা শহর ও এর আশপাশের এলাকাকে ১৫টি জোনে ভাগ করে ওয়্যারহাউস-সংশ্লিষ্ট কার্যক্রম পরিচালিত হচ্ছে। একেকটি জোনের আওতায় রয়েছে চার থেকে পাঁচটি থানা। আবার প্রতিটি জোনের জন্য রয়েছে একজন করে পরিদর্শক।
সেই হিসেবে ঢাকা নগর ও এর আশপাশের এলাকার জন্য রয়েছেন মাত্র ১৫ জন পরিদর্শক। একজন পরিদর্শক দিয়ে একেকটি জোনের কার্যক্রম পরিচালনা করা হচ্ছে বলে জানান ফায়ার সার্ভিস ও সিভিল ডিফেন্স অধিদপ্তরের ঢাকা বিভাগের সহকারী পরিচালক মনির হোসেন।
বিশেষজ্ঞ ভাবনা
নগরের অগ্নিনির্বাপণ-ব্যবস্থা বিষয়ে বাংলাদেশ প্রকৌশল ও প্রযুক্তি বিশ্ববিদ্যালয়ের স্থাপত্য বিভাগের অধ্যাপক নিজাম উদ্দিন জানান, ফায়ার লাইসেন্স দেওয়ার আগে সংশ্লিষ্ট পরিদর্শকের পরিদর্শনের বিধান আছে। পরিদর্শন শেষে দাহ্য পদার্থের উপস্থিতি ও পরিমাণ বুঝে লাইসেন্সের ধরন নির্বাচিত হবে। এর সঙ্গে নিকটতম ফায়ার সার্ভিস স্টেশনের দূরত্ব, আশপাশে পানির উৎসের বিষয়টিও 
মাথায় রাখতে হবে। আবার অগ্নিনির্বাপক যন্ত্রও কারখানা বা দোকানে রাখতে হবে।
তিনি আরও বলেন, পোশাক কারখানায় যেহেতু অনেক লোকজন কাজ করে, সেহেতু মাথাপিছু হালকা অগ্নিনির্বাপক যন্ত্র রাখা দরকার। কর্মীদের অনুপাত অনুসারে 
জরুরি সিঁড়ি রাখতে হবে, যাতে দুর্ঘটনায় নামতে গিয়ে কোনো বাধা না আসে। অন্যদিকে সিঁড়ি তালাবদ্ধ রাখার একটি প্রবণতা কারখানার মালিকদের রয়েছে। নিরাপত্তার অজুহাত দেখিয়ে সিঁড়ি তালাবদ্ধ করে রাখার এই প্রবণতা দূর করতে 
হবে। সিঁড়ি তালাবদ্ধ রাখা হলে এর চাবি কর্মীদের হাতের নাগালে রাখা যেতে পারে।

রায়েরবাজার-উত্তরায় আগুন!
এই শুষ্ক মৌসুমে নগরে ঘটে গেছে দু-দুটি অগ্নিকাণ্ডের ঘটনা। প্রথমটি ঘটে গত ১৭ নভেম্বর রায়েরবাজার বস্তিতে, অপরটি ২২ নভেম্বর উত্তরা ৩ নম্বর সেক্টরের একটি সোয়েটার কারখানায়। কোনো প্রাণহানি না ঘটলেও ক্ষয়ক্ষতি হয়েছে বিপুল অঙ্কের টাকার। রায়েরবাজার বস্তি ঘুরে দেখা গেছে, সহায়সম্বল হারিয়ে নিঃস্ব অবস্থা ক্ষতিগ্রস্তদের। বস্তিবাসীর অনেকেই আগুনে পোড়া ঘরবাড়ি নতুন করে গোছগাছে ব্যস্ত। কেউ আবার পুড়ে যাওয়া ধ্বংসস্তূপে খুঁজছে শেষ সম্বলের অংশবিশেষ। একটি বেসরকারি প্রতিষ্ঠানে নিরাপত্তাকর্মীর কাজ করতেন মোহাম্মদ মনসুর। তিনি বলেন, ‘অগ্নিকাণ্ডের সময় কর্মস্থলে ছিলাম। আগুন লাগার খবর পাই বিকেলে। ঘরে ফিরে দেখি সব শেষ। গায়ে পরার মতো একটি কাপড়ও অবশিষ্ট ছিল না। দুই দিন অফিসের কাপড় পরে ছিলাম।’
এদিকে বস্তির আরেক বাসিন্দা শাহজাহান মিয়া আক্ষেপ করে জানান, আগুন লাগার পরে ছড়াতে বেশি সময় লাগেনি। বস্তিতে বেশ কয়েকটি গ্যাসের সংযোগ আছে। সেগুলো সারা দিনই চালু থাকত। একটু সাবধান থাকলে হয়তো আগুন লাগত না।
অন্যদিকে, উত্তরার ৩ নম্বর সেক্টরের বেলি কমপ্লেক্সের পাঁচতলায় লাক্সমা ফ্যাশন লিমিটেডে আগুন লাগে ২২ নভেম্বর রাত আটটায়। বাণিজ্যিক এই ভবনের পাঁচতলায় আগুনের সূত্রপাত ঘটে। ভবনটির দোতলার দুলাল টেইলার্সের কর্মচারী তাজউদ্দিন জানান, আগুন লাগার পরে হুড়মুড় করে অনেক কর্মী নিচে নামছিলেন। অনেকে আতঙ্কে কাঁদছিলেন। আবার অনেকে আগুন আগুন বলে চিৎকার করছিলেন।
</doc>
<doc>
﻿অলতাচক্র
আহমদ ছফা
প্রকাশক: খান ব্রাদার্স অ্যান্ড কোম্পানি
আহমদ ছফা একই সঙ্গে মননশীল ও সৃজনশীল লেখক হিসেবে পাঠকের কাছে নন্দিত। তাঁর প্রতিটি গল্প, উপন্যাস রচিত হয়েছে আপন অভিজ্ঞতা, নিবিড় পর্যবেক্ষণ ও কল্পনার মিশেলে। অলাতচক্রও ব্যতিক্রম নয়। একাত্তরের মুক্তিযুদ্ধের পটভূমিতে লেখা এই উপন্যাসে তিনি যেসব কলাকুশলী বেছে নিয়েছেন, তাঁদের অধিকাংশ আমাদের চেনা মুখ; রাজনীতি ও সাংস্কৃতিক অঙ্গনের পরিচিত মানুষ।
উপন্যাসের প্রধান নারী চরিত্র তায়েবা লাখ লাখ শরণার্থীর একজন, যিনি পাকিস্তানি দখলদার বাহিনীর হাত থেকে রক্ষা পেতে সপরিবারে কলকাতায় আশ্রয় নিয়েছেন। লেখকের বয়ানে আমরা জানতে পারি, তায়েবা একজন সংস্কৃতিকর্মী, তাঁর বোন ডোরা রবীন্দ্রসংগীতের প্রখ্যাত শিল্পী। বাঙালির সাংস্কৃতিক লড়াইয়ের সাহসী কর্মী তায়েবা ঊনসত্তরের গণ-অভ্যুত্থানে ১৪৪ ধারা ভেঙে পত্রিকার শিরোনাম হয়েছিলেন।
কিন্তু কলকাতায় দুরারোগ্য ব্যাধি ক্যানসারে আক্রান্ত হয়ে তিনি যখন পিজি হাসপাতালে জীবন-মৃত্যুর সন্ধিক্ষণে, তখনই তাঁর সঙ্গে দেখা হয় দানিয়েলের। দানিয়েল নামের ছদ্মাবরণে লেখক আহমদ ছফা বারবার নিজের উপস্থিতি জানান দেন পাঠককে।
হাসপাতালে তাঁদের সাক্ষাতের মধ্য দিয়ে উপন্যাসের শুরু, শেষও হাসপাতালে। ডিসেম্বরের ৪ তারিখে পাকিস্তান-ভারত যুদ্ধ শুরু হলে গোটা শহরে নিষ্প্রদীপ মহড়া চলতে থাকে, হাসপাতালে চিকি ৎ সক ও স্বজনহীন তায়েবার মৃত্যু হলো। লেখক যাকে বলেছেন, ‘আত্মবিসর্জন’। একাত্তরে যে অগণন সাধারণ মানুষ আত্মবিসর্জন দিয়েছে, তাদের কথা যেমন ইতিহাসে লেখা নেই, তেমনি আমরাও মনে রাখিনি।
উপন্যাসের পাতা ওল্টাতে ওল্টাতে আমরা প্রত্যক্ষ করি, বাংলাদেশের স্বাধীনতাসংগ্রামের গতি-প্রকৃতি, তার নানা পর্যায়, সবলতা ও দুর্বলতাগুলো। প্রত্যক্ষ করি লাখ লাখ নিরাশ্রয় মানুষের আকুতি, বেদনা ও স্বজন হারানোর শোক। সেই সঙ্গে ব্যক্তি মানুষের ক্ষুদ্রতা, স্বার্থবাদিতা এবং দ্বন্দ্বের বিষয়টিও লেখক শৈল্পিকভাবে তুলে ধরেছেন নানা ঘটনা ও চরিত্রের মধ্য দিয়ে। মুক্তিযুদ্ধ সেদিন দেশের স্বাধীনতাকামী মানুষকে এক জায়গায় নিয়ে এলেও একতাবদ্ধ করতে পারেনি। আজকের বাংলাদেশে যে রাজনৈতিক বৈরী অবস্থা ও বিদ্বেষ, তার বীজও রোপিত হয়েছিল একাত্তরে। মুক্তিযোদ্ধাদের মধ্যেও ছিল নানা মত ও পথ। রাজনীতির এই জটিল ও কুটিল দিকগুলোও লেখকের কুশলী বর্ননায় জীবন্ত হয়ে উঠেছে। ঘটনা পরম্পরায় এসেছে একাত্তরের নানা কলাকুশলী—কেউ নায়ক, কেউ খলনায়ক। মানুষের জীবন এমনই বিস্ময়কর যে একই ব্যক্তি কোথাও নায়ক, কোথাও খলনায়ক।
আহমদ ছফা এই উপন্যাসের মাধ্যমে একাত্তরে বাংলাদেশের রাজনীতির চালচিত্র অঙ্কন করতে চেয়েছেন। তাঁর পর্যবেক্ষণ যুদ্ধটিকে ত ৎ কালীন আওয়ামী লীগের নেতৃত্ব ইচ্ছা করেই ভারতের মাটিতে নিয়ে এসেছে।
এসব রাজনৈতিক বিতর্ক ও তত্ত্বের বাইরে ব্যক্তি মানুষের মনবেদনা ছড়িয়ে আছে পংক্তিতে পংক্তিতে, যা পাঠককে স্পর্শ না করে পারেনা। অলাতচক্র সেই যুদ্ধেরই উপন্যাস। একই সঙ্গে প্রেমেরও। প্রেম ও যুদ্ধ তো জীবনেরই অংশ।
</doc>
<doc>
﻿পৌষের শুরুতেই নগরে জেঁকে বসেছে শীত। ফিনফিনে হালকা কুয়াশার আঁচলে ঢেকে আছে নগরের আনাচ-কানাচ। দিনের শেষে নগরে যখন রাত্রি নামে তখন নগরবাসী ব্যতিব্যস্ত হয়ে নীড়ের খোঁজে ঘরে ফেরে। যাদের মাথার তলায় ছাদ নেই, সেই বাস্তুহীন, ছিন্নমূল মানুষেরা নীড় রচনা করার জন্য জায়গা খুঁজে নেয় সুরম্য অট্টালিকার বারান্দা, ফুটপাথ, নয়তো পথের ধারে। এদের দেখা মেলে নগরের সর্বত্র। বেঁচে থাকার সব উপকরণ তো নয়ই, শীত নিবারণের প্রয়োজনীয় বস্ত্রও মেলে না এসব বাস্তুহীন মানুষের। পরিণামে উত্তুরে হাওয়ার তীক্ষ ফলা তাদের গায়ে বেঁধে।
নগরের ছিন্নমূল মানুষেরা রাতের শীত তাড়াতে আগুন জ্বালায়। শুকনো গাছের ডাল, লতা-পাতা জোগাড় করে শরীরে ওম নিতে জ্বলন্ত আগুনের দিকে দু হাত প্রসারিত করে। নগরের সোহরাওয়ার্দী উদ্যানের দেয়ালঘেঁষে বাসা বেেঁধছে কয়েকটি ছিন্নমূল পরিবার। সেখানে গিয়ে দেখা যায় আগুন পোহানোর এমন দৃশ্য। এখানে কথা হয় আম্বিয়া খাতুনের সঙ্গে। অসুস্থ স্বামী আর দুই সন্তান নিয়ে আগুনের চারপাশে বৃত্ত তৈরি করে জ্বলন্ত আগুনের শিখার ওপর দু হাত বাড়িয়ে বসেছিলেন তাঁরা। কেমন শীত পড়েছে এবার? এমন প্রশ্নে আম্বিয়া খাতুন শীতে জবুথবু হয়ে বলেন, ‘ভালাই শীত পড়ছে, বাবা। দ্যাহো না শীতের লইগ্যা আগুন ধরাইছি। ঘরে কাতাকাপুড় নাই। তাই শরিল গরম করবার লাইগ্যা এই ব্যবস্থা।’ এদিকে রাত যত গভীর হতে থাকে শীতের তীব্রতাও যেন ততই বাড়তে থাকে। রাতের অন্ধকারে শিশিরেরা চুপিচুপি নগরের মাঠেঘাটে প্রলেপ দিয়ে যায়। পাখপাখালির কূজনে যখন ভোর হয় তখনো সুয্যিমামার দেখা মেলা ভার। কুয়াশার চাদর সরিয়ে একটু একটু করে আলো ফুটতেই নাগরিক কোলাহল শুরু হয়। দৈনন্দিন কাজের ভিড়ে হারিয়ে যেতে পথে নামে মানুষ। যে যার সামর্থ্যমতো গায়ে চাপায় কোট, ব্লেজার, সোয়েটার, কার্ডিগান, কিংবা চাদর। হাতে পরে নেয় হাতমোজা। কান ঢাকতে কানটুপি। শীতের হাত থেকে রেহাই পেতে নগরের সবাই বুঝি শীতের পোশাকের প্রদর্শনীতে ব্যস্ত। এদিকে নগরের স্বাস্থ্যসচেতন মানুষেরা এই শীতকে উপেক্ষা করে প্রাতর্ভ্রমণে বের হয়। দলবেঁধে হাঁটাহাঁটির এমন দৃশ্য দেখা যায় বোটানিক্যাল গার্ডেন, চন্দ্রিমা উদ্যান, রমনা পার্ক ও বলধা গার্ডেনে। 
নগরের দিনমজুর আর রিকশাওয়ালাদের শীত নিবারণের জন্য নেই প্রয়োজনীয় শীতের পোশাক। তবু তারা শীতের থাবা থেকে গা বাঁচিয়ে জীবনসংগ্রামের নিত্যদিনের যুদ্ধ করে যায়। মতিঝিলের শাপলা চত্বরে কথা হয় রিকশাচালক দ্বীন আহমেদের সঙ্গে। তিনি বলেন, ‘শীতের ভয়ে বাসাতে বইসা থাকলে তো আর পেট চলব না। হামগো দেশে এর চাইত বেশি শীত। কয়দিন ধইরা দেহি এহনেও বেজায় শীত পড়ছে।’ এদিকে হাজারীবাগ ও মোহাম্মদপুরের অংশে বেড়িবাঁধে গিয়ে দেখা যায়, বাঁধের দু পাশে বাঁশের মাচার ওপর গড়ে উঠেছে বস্তি। নগরের নিম্নবৃত্ত মানুষেরা এখানে বসবাস করে। একে তো নদীর পাড়, অন্যদিকে বাঁশ-কাঠের ঘর—এসব ঘরে শীত ভালোই তার অস্তিত্ব জানান দিচ্ছে। শীতের ঠান্ডা বাতাস থেকে রেহাই পেতে এখানকার অনেক বাসিন্দা ঘরের বেড়ায় পলিথিন টাঙিয়ে রেখেছে। হাজারীবাগের কোম্পানীঘাটের বশির মিয়ার বস্তির বাসিন্দা খোদেজা খাতুনের কাছ থেকে জানা যায়, তাঁরা এখানে শীতে খুবই কষ্ট পাচ্ছেন। বিশেষ করে শিশুরা ঠান্ডাজনিত রোগে ভুগছে। শীত নিবারণের জন্য শীতের পোশাক নেই তাদের। তাদের দিকে কেউই বাড়িয়ে দেয়নি সাহায্যের হাত। 
শীতে বাড়তি পাওয়া
শীতের সময় গ্রামের মতো শহরেও পিঠা-পুলি খাওয়ার ধুম লেগে যায়। নগরের এখানে-সেখানে ছোট ছোট দোকানে তৈরি করা হয় চিতই, ভাপা, পাটিসাপটা, পুলিসহ আরও কত পিঠা। শীতের দিনে গরম গরম পিঠা খেতে কার না ভালো লাগে। তাই সকাল থেকে গভীর রাত অবধি এসব পিঠার দোকানে ভিড় লেগে থাকে। নগরের পলাশীর মোড়ে পিঠা বিক্রেতা আজমন বিবি জানান, যখন তিনি গ্রামে ছিলেন তখন তাঁর পরিবারের জন্য পিঠা তৈরি করতেন। বহুদিন ধরে তিনি গ্রামছাড়া। এখন নগরে বসতি গেড়েছেন। শীত এলেই পিঠা বানিয়ে বিক্রি করেন তিনি। নগরবাসীর রসনাতৃপ্তি মিটিয়ে যে আয় হয় তাই দিয়ে সংসার চলে তাঁর। 
শীতের বাজার
নগরের বিভিন্ন বিপণিবিতানে এখন শীতের পোশাক কেনার হিড়িক পড়েছে। নিউমার্কেট, গুলিস্তান হকার্স মার্কেট, বঙ্গবাজার, ফার্মগেটের ফার্মভিউ সুপার মার্কেট, মিরপুর শাহ আলী মার্কেট, বসুন্ধরা সিটি শপিং কমপ্লেক্স, উত্তরার রাজলক্ষ্মী শপিং কমপ্লেক্স ঘুরে দেখা গেছে, শীত নিবারণের জন্য কোট, ব্লেজার, ফুলহাতা টি-শার্ট, সোয়েটার, কার্ডিগান ও চাদর দেদার বিক্রি হচ্ছে। বসুন্ধরা সিটি শপিং কমপ্লেক্সের ড্যাস ফ্যাশনের ম্যানেজার মাহবুবুল আলম বলেন, ‘এই শীতে কোট, ব্লেজার, হুডওয়ালা টি-শার্ট খুব বিক্রি হচ্ছে। তবে তরুণদের বেশি পছন্দ দেশি-বিদেশি জ্যাকেট।’ ফ্যাশন হাউস খ্যাত শাহবাগের আজিজ সুপার মার্কেটের ফ্যাশন হাউসগুলোতে শীতের পোশাকের আধিক্য লক্ষ করা গেল। বাংলার রঙ নামের একটি ফ্যাশন হাউসের ম্যানেজার সুলতান আল মাহমুদের কাছ থেকে জানা যায়, এবারের শীতে তরুণদের পছন্দ হুডওয়ালা টি-শার্ট, ব্লেজার, কোট ও চাদর।
এদিকে গুলিস্তান, নিউমার্কেট, ফার্মগেটের আশপাশের ফুটপাত ঘিরে বসেছে নতুন-পুরাতন শীতের পোশাকের দোকান। সাধ আর সাধ্যের মিশেল দিতে অনেকেই এখানে ঢুঁ মারছে। তুলনামূলক কম দামে কিনে নিচ্ছে শীতের পোশাক। গুলিস্তানের ফুটপাতে শীতের পোশাক বিক্রেতা সাইফুল ইসলাম বলেন, ‘শীতের পোশাক কেনার জন্য যাদের বাজেট কম, মূলত তারাই ফুটপাথের ক্রেতা।’ ফুলবাড়িয়ার এনেক্স টাওয়ারের নিচতলায় দেশি-বিদেশি নানা রঙের কম্বল বিক্রি হচ্ছে। এখানকার একাধিক কম্বল বিক্রেতার সঙ্গে কথা বলে জানা যায়, এই শীতে কম্বলের চাহিদা বেড়েছে বেশি।
</doc>
<doc>
﻿ছোটগল্প সংকলন নাদিরস (‘নিদারুনজেন’) বা ‘Lowlands’ ২০০৯ সালে সাহিত্যে নোবেলজয়ী রুমানিয়ার লেখিকা হার্টা ম্যুলারের প্রথম প্রকাশিত বই। ১৯৮২ সালে প্রকাশ পাবার পরপরই বইটি সেন্সরশিপের কবলে পড়ে। চসেস্কুর নির্মম শাসনকালে রুমানিয়ার গ্রামজীবনে যে দুর্বিপাক নেমে এসেছিল Lowlands-এ তার চিত্র ফুটে উঠেছে। লেখিকা গল্প লিখেছেন তাঁর অনবদ্য কাব্যিক গদ্যে। Lowlands বইয়ের প্রথম গল্প ‘The Funeral Sermon’।



রেলস্টেশনে লোকজন ট্রেনের সাথে সাথে দৌড়াচ্ছে আর হাত নেড়ে নেড়ে বিদায় জানাচ্ছে।

এক যুবক ট্রেনের জানালার নিচে দাঁড়িয়ে। শার্সিটা একদম তার বগল পর্যন্ত। দুমড়ানো একগোছা ফুল সে বুকে চেপে রেখেছে। মুখ পুরা শুকনো।

এক কুঁজো তরুণী শান্ত এক বাচ্চাকে কোলে নিয়ে এগোচ্ছে।

ট্রেন যাচ্ছে যুদ্ধের দিকে।

আমি টিভি বন্ধ করে দিলাম।

ঘরের মাঝে বাবা শুয়ে আছে। কফিনে। সারা দেয়াল জুড়ে অনেক ছবি। দেয়াল যে আছে তাই বোঝা যাচ্ছে না।

প্রথম ছবিতে দেখা যাচ্ছে বাবা তাঁর চেয়ে দ্বিগুণ লম্বা চেয়ারে হেলান দিয়ে দাঁড়িয়ে।

অন্য ছবিতে বাবা বরের সাজে। বুকের অর্ধেকটা কেবল দেখা যায়। মায়ের হাতের বিশাল ফুলের তোড়ায় বাকি কিছু দেখার উপায় নেই। দুজনের মাথা এত কাছাকাছি, কানের লতি ছুঁয়ে ছুঁয়ে আছে।

আরেকটাতে বাবা কোনো বেড়ার পাশে একদম সিধা দাঁড়িয়ে। জুতোর নিচে বরফ। ভীষণ রকমের সাদা। বাবাকে মনে হচ্ছে শূন্যে একা। বাবার স্যালুট করা অবস্থার ছবি। কলারে নানান ব্যাজ।

এর পাশের ছবি। বাবা দাঁড়িয়ে। শাবল কাঁধে। পিছনে ক্ষেত। মাথায় টুপি। টুপিটার লম্বা ছায়ায় মুখ ঢেকে গেছে প্রায়।

এর পরের ছবিতে ট্রাকের স্টিয়ারিংয়ের পিছনে বাবা। গরুতে বোঝাই ট্রাক। সপ্তায় সপ্তায় বাবা গরু বোঝাই করে নিয়ে যেত কসাইখানায়। বাবার মুখ দেখাচ্ছে সরু। চোয়াড়ে।

সব ছবিতেই বাবাকে নিষ্প্রাণ লাগছে। যেন বাবা বুঝতে পারছে না কী করা লাগবে। অথচ বাবা খুব জেনে বুঝে কাজকারবার করতো। সব ছবি তাই অহেতুক। মুখোশ পরা মুখের ছবি। চেয়ার থেকে উঠতে চাইলাম। কিন্তু আমার জামা যেন চেয়ারের সাথে জমে গেছে। আমি পরে আছি কালো স্বচ্ছ জামা। নড়লেই পাট ভাঙার শব্দ শোনা যায়। উঠে এসে বাবার মুখে হাত রাখলাম। ঘরের অন্য সব কিছুর চেয়ে বাবার মুখ কতো ঠাণ্ডা। বাইরে তেতো রোদের হলকা। মাছি উড়ে উড়ে ডিম পাড়ছে। চওড়া ধুলোট রাস্তা গ্রামটাকে বাড়িয়ে নিয়ে গেছে। তপ্ত তামাটে পথ। তাকালে চোখ পুড়িয়ে দেয়।

কবরস্থানটা পাথরে ভরা। সমাধির উপর বড় বড় পাথর ঢাঁই করে রাখা।

নিচে তাকিয়ে দেখি আমার চটি ছিঁড়ে গেছে। বাকিটা সময় ফিতা টেনে হাটঁতে হবে।

নড়বড়ে চেহারার দুজন বাবার কফিনটা শবযান থেকে বের করলো। পরে আস্তে আস্তে রশি দিয়ে কবরের গর্তের মধ্যে ঢুকাতে লাগল। কফিন ভীষণ দুলছে। বাইরে খরা অথচ গর্ত পানিতে উপচে পড়ছে।

মদখেকো ছোটখাট গড়নের এক লোক আসল। বললো, ‘তোমার বাবা খুনী। অনেক লোক মেরেছে।’

‘বাবা তো যুদ্ধে ছিল। পঁচিশ করে লোক মারলে একটা করে পদক পেত। বেশ কয়টা পদক বাবার।’ আমি উত্তর দিলাম।

লোকটা বকে চললো, ‘ওলকপির ক্ষেতে সে মেয়েটাকে বলাৎকার করলো। সাথে আরো চার সেনা জুটিয়েছিল।

‘মেয়েটার দুপায়ের ফাঁকে তোমার বাবা এক আস্ত ওলকপি ঢুকিয়ে দিল। পরে ওকে রক্তাক্ত ফেলে রেখে চলে গেল। এর পরে আমরা আমাদের সব অস্ত্রের নাম রাখলাম ওলকপি। তখন হেমন্তের শেষ। ওলকপির পাতা কালচে মেরে গেছে। শীতে যেন একদম কুঁচকে কুঁচকে।’ বলা থামিয়ে লোকটা একটা পাথরের উপর বসলো। তারপর আবার বলা ধরলো, ‘বছরের শুরুতে আমরা সবাই মিলে জার্মানির ছোট্ট এক শহরে গেলাম অপেরা দেখতে। গায়কের গলা রাশিয়ান মহিলার চেঁচানোর মতোন লাগল। আস্তে আস্তে আমরা সবাই সটকে পড়লাম। শুধু থেকে গেলেন তোমার বাবা। শেষ পর্যন্ত। কিছুদিন পর তার মুখে শোনা গেল, গান মানে ওলকপি, মাইয়ামানুষও তাই’।

লোকটা মদ চালিয়ে যাচ্ছে সমানে। তার পেটের ভেতরের গুড়ুক গুড়ুক আওয়াজ আমার কানে লাগে। পরে বললো, ‘আমার পেটে যতো মদ তোমার বাবার কবরে ততো পানি।’

বলা শেষে সে আরেকটা ইয়া পাথরের উপর গিয়ে বসে থাকলো।

সাদা মার্বেলের ক্রসের পাশে দাঁড়িয়ে একজন অন্ত্যেষ্টির বয়ান করছে। আমার দিকে এগিয়ে এল। কোটের পকেটে তার দুহাত ঢুকানো। পুরা হাতের সমান বড়ো একটা গোলাপ তার বুকপকেটে। কাছাকাছি এসে একটা হাত বের করল। আঙুলগুলা টান টান করতে গিয়ে পারলো না। ব্যথায় যেন তার চোখ ঠিকরে বেরিয়ে এলো। কাঁদা আরম্ভ করলো চুপে।

‘যুদ্ধে সবসময় দেশের লোকের পাশে থাকা যায় না। সব তো তখন নিজের মতো চলে না।’ বলা শেষে অন্ত্যেষ্টির বয়ান বলা লোকটা বড় এক পাথরের উপরে বসলো।

এবার আসলো মোটা মতন একজন। মাথা একদম মুখ ছাড়া চোঙ্গার মতো। কাছে এসে বললো, ‘তোমার বাবায় আমার বউয়ের লগে ওইসব আকাম করতো। আমার মদ খাওনের সময় আইসা আমারে অকথা-কুকথা কইতো। আমার টাকা পর্যন্ত চুরি করছে সে।’ বলে সে পাথরের উপর বসলো।

তারপরে চর্মসার বুড়ো এক মহিলা আমার দিকে এগিয়ে এসে মাটিতে থুথু ছিটোল। শাপ দিতে লাগলো আমায়।

অন্ত্যেষ্টির লোকজন কবরের কাছ ঘেঁষে দাঁড়িয়ে। আমি নিজের দিকে তাকিয়ে চমকে উঠলাম। ওরা কি আমার স্তন দেখতে পাচ্ছে? আমি একদম দড় হয়ে গেলাম।

সবাই মিলে আমায় দেখছে। চোখে শূন্যতা। মনি যেন ঠিকরে বেরিয়ে যাবে। ছেলেরা কাঁধে অস্ত্র নিয়ে, মেয়েদের হাতে জপমালার খড়খড়ানির শব্দ।

অন্ত্যেষ্টির বয়ান বলা লোকটা তার গোলাপ বুকে চেপে ধরে রাখে। ওখান থেকে লাল একটা পাপড়ি ছিঁড়ে মুখে পুরলো। হাত নেড়ে আমায় ইশারায় বোঝাল আমার কিছু বলা লাগবে। সবাই অপেক্ষায়।

আমার মাথায় একটা বর্ণ কি শব্দ আসে না। চোখজোড়া যেন চোয়াল থেকে মাথা পর্যন্ত ঘুরপাক খাচ্ছে। মুখে হাত দিলাম। আঙুলে কষে কামড় লাগলো। লাল ছোপ দাগ পড়ে গেল আঙুলের মাথায়। তেতে গেছে দাঁত। মুখ থেকে রক্ত গড়িয়ে পড়লো আমার কাঁধে।

বাতাসে আমার জামার একটা হাতা ছিঁড়ে গেল। উড়তে থাকল কালো লম্বা একটা ঢেউ হয়ে।

পাথরের উপর বসে থাকা একজন গুলি করে হাতাটাকে ফেলে দিল। আমার সামনে দিয়ে মাটিতে পড়ার পর দেখলাম রক্তের দাগ। লোকজন উল্লাসে ফেটে পড়লো।

আমার বাহু উন্মুক্ত। বাতাসের হলকা এসে লাগতে থাকলো।

এক বক্তার ইশারায় সবাই থামলো।

‘আমাদের গোত্রের জন্য আমরা গর্বিত। পতন থেকে আমরা ফিরে এসেছি। নিজেদের গায়ে আমরা কাদা মাখাবো না। লোকে যেন আমাদের মন্দ না বলে। এটা সত্যি, এখানকার কিছু জার্মানের জন্য আমরা মরতে বসছিলাম।’

সবাই আমার দিকে বন্দুক তাক করলো। আমার মাথার মধ্যে এক বোবা আওয়াজ হল।

আমি পড়ে গেলাম। তবে মাটিতে শরীরের ছোঁয়া লাগলো না। লোকের মাথার উপর ভেসে ভেসে আমি নিজের ঘরে চলে গেলাম।

মা পুরা বাসা পরিষ্কার করে রেখেছে।

আচ্ছা এই লম্বা টেবিলে কি বাবাকে এনে রাখা হয়েছিল? কসাইয়ের টেবিল। কয়েকটা সাদা প্লেট আর দুমড়ানো ফুলসহ একটা ফুলদানি পড়ে আছে সেখানে।

মার পরনে কাল স্বচ্ছ কাপড়। হাতে বড় একটা ছুরি। আয়নার সামনে দাঁড়িয়ে মা তাঁর মাথার ধূসর বড় খোঁপা ছুরি দিয়ে কাটলো। তারপর দুহাতে ধরে রাখল টেবিলের উপর। অন্য মাথাটা রাখা হলো সাদা প্লেটটার উপরে। বললো, ‘আর জীবনে কালো জামা পড়বো না।’

পরে খোঁপার এক মাথায় আগুন ধরানো হল। আস্তে আস্তে এক প্রান্ত ছেড়ে চলে গেল অন্য প্রান্তে। দপদপ করে জ্বলে যাচ্ছিল সব।

‘রাশিয়ায় ওরা আমার মাথার চুল কেটে দিয়েছিল। সবচে কম শাস্তি। ক্ষুধায় আমি কাতরাচ্ছিলাম। রাতে লুকোলাম ওলকপির ক্ষেতে। পাহারাদারের হাতে বন্দুক ছিল। দেখলে গুলি করে মারতো। তখন হেমন্তের শেষ। ওলকপির পাতায় কালো ধরেছিল। কুঁচকে ছিল শীতে।’

মা একনাগাড়ে বলে গেল।

মাকে আর দেখা যাচ্ছে না। খোঁপা জ্বলতে থাকে। ঘর ভরে যায় ধোঁয়ায়। মা বলে ওঠে, ‘তোমাকে ওরা মেরে ফেলেছে।’

মাকে আর দেখা যাচ্ছে না। ঘরে আর কোনো ধোঁয়া নেই।

মার পায়ের খসখস কানে আসে। দুহাত বাড়িয়ে জড়িয়ে ধরার জন্য মুখিয়ে থাকি।

মাথায় মার শক্ত হাত অনুভব করি। কেন জানি আমার মাথা ঝাঁকাতে থাকে। আমি খুব ভয় পেয়ে যাই।

হঠাৎ আমার চোখ খুলে গেল। ঘরটা ঘুরে ঘুরে বেড়াচ্ছে। বাসি সাদাটে সব ফুলের মধ্যে আমি পড়ে আছি। বেরনোর পর্যন্ত রাস্তা বন্ধ।

বুঝলাম আমার বাড়ি কেঁপে উঠছে। আস্তে আস্তে হেলে পড়ছে মাটির দিকে।

এলার্ম ঘড়িটা বেজে ওঠে। শনিবার সকাল। এখন পাঁচটা বেজে পঁয়ত্রিশ।
</doc>
<doc>
﻿পুরো ক্রিকেট-বিশ্বই অপেক্ষায় আছে এই মাহেন্দ্রক্ষণের। কবে আসবে আন্তর্জাতিক ক্রিকেটে শচীন টেন্ডুলকারের ‘সেঞ্চুরির সেঞ্চুরি!’ আসবে তো? টেন্ডুলকারের সেঞ্চুরির অতীত ইতিহাস বিশ্লেষণ করেছেন শাহরিয়ার ফিরোজ

ওয়াংখেড়েকে স্তব্ধ করে দিয়ে ৯৪ রানে আউট হয়ে ফিরে যাচ্ছেন—টিভি সেটের সামনে বসে থাকা এক টেন্ডুলকার-ভক্ত হাতে ঘুষি মেরে বললেন, ‘ধেৎ, আর জীবনেও সেঞ্চুরি হবে না!’
আর মাত্র ৬ রান হলেই ইতিহাস—এই প্রত্যাশার এমন অপমৃত্যু দেখেই অমন ভবিষ্যদ্বাণী। ক্রিকেটীয় বিশ্লেষণে টেন্ডুলকারের ‘ট’ও যাঁরা বোঝেন, আড়ালে-আবডালেও তাঁরা এমন বলবেন না। টেন্ডুলকার গ্রেট, আর গ্রেটদের নিয়ে কখনোই শেষ কথা বলে ফেলতে নেই। পাঁচ বছর পেছনে গেলেই তো বড় প্রমাণ পাওয়া যাবে। ২০০৬ সালে পাকিস্তান সফরে ফয়সালাবাদ টেস্টে শোয়েব আখতারের আগুনে গোলার সামনে নড়বড়ে টেন্ডুলকারকে দেখে ভারতের শীর্ষস্থানীয় দৈনিক ‘এন্ডুলকার’ শিরোনাম দিয়ে টেন্ডুলকারের শেষ টেনে দিয়েছিল! সেই টেন্ডুলকারই ওই ফয়সালাবাদ টেস্টের পর ক্যারিয়ারে যোগ করেছেন আরও ১৬ সেঞ্চুরি, ৪৭১৪ রান!
সেঞ্চুরির জন্য সমর্থকদের হাপিত্যেশের কারণও কিন্তু টেন্ডুলকার নিজে নন। কারণ সমর্থকেরাই। তাদের প্রত্যাশা; যে প্রত্যাশার শুরু গত বিশ্বকাপে নাগপুরে দক্ষিণ আফ্রিকার বিপক্ষে সেঞ্চুরি করার পর থেকেই। আন্তর্জাতিক ক্রিকেটে সেটি ছিল তাঁর ক্যারিয়ারের ৯৯তম সেঞ্চুরি। এরপর টেন্ডুলকার মাঠে নামলেই সেঞ্চুরির সেঞ্চুরি দেখার আশায় খেলা দেখেছেন সমর্থকেরা। যে অপেক্ষায় দাঁড়ি পড়েনি এখনো।
মাঝখানে পেয়েছিলেন সেঞ্চুরির সেঞ্চুরি করার দারুণ দুটি মঞ্চ। ইংল্যান্ড সফরে ২০০০তম টেস্টে ভারত-ইংল্যান্ডের ১০০তম ম্যাচটি ছিল ক্রিকেটের তীর্থভূমি লর্ডসে। টেন্ডুলকারের শততম সেঞ্চুরির জন্য তৈরি ছিল একেবারে আদর্শ মঞ্চ। কিন্তু সেই মঞ্চে আলো ছড়াতে পারেননি টেন্ডুলকার। লর্ডসে বরাবরের মতোই থেকেছেন নিষ্প্রভ।
দ্বিতীয় মঞ্চটি ছিল মাত্রই শেষ হওয়া মুম্বাই টেস্ট। ঘরের মাঠ ওয়াংখেড়ে স্টেডিয়ামে কাছাকাছি গিয়েও সেঞ্চুরি করতে না পারার যন্ত্রণাটা টেন্ডুলকারকে যতটা না ছুঁয়েছে, তার চেয়ে বেশি ছুঁয়েছে সমর্থকদের। ওয়াংখেড়েতে সেঞ্চুরি হচ্ছে ধরে নিয়েই এক শ সোনার কয়েন বানিয়ে রেখেছিল ভারতীয় ক্রিকেট বোর্ড (বিসিসিআই)। অপেক্ষাটা বেড়েছে তাদেরও। ‘রেকর্ডের দিকে তাকিয়ে খেলি না’—টেন্ডুলকারের এই আপ্তবাক্য কার না মুখস্থ! তবে সেটি কথার কথাই। শততম সেঞ্চুরির জন্য অপেক্ষা তাঁকেও যথেষ্টই চাপে ফেলেছে। আর সমর্থকদের প্রতিক্রিয়া দেখে কখনো কখনো মনে হয়, টেন্ডুলকারের চেয়েও যেন হতাশাটা তাদেরই বেশি।
পরিসংখ্যান কিন্তু সাক্ষী, সেঞ্চুরির জন্য টেন্ডুলকারের এই অপেক্ষাটা এবারই সবচেয়ে দীর্ঘ নয়। টেস্টে টেন্ডুলকার সর্বশেষ সেঞ্চুরি করেছিলেন জানুয়ারিতে দক্ষিণ আফ্রিকার বিপক্ষে কেপটাউনে। তারপর খেলেছেন আরও ৭টি টেস্ট। কিন্তু দুই সেঞ্চুরির মাঝে সেঞ্চুরিহীন আরও বেশি টেস্ট কেটেছে তাঁর। প্রথম টেস্ট সেঞ্চুরি পেয়েছিলেন নবম টেস্টে। ৩৫ ও ৩৬তম টেস্ট সেঞ্চুরির মাঝে ১০ টেস্টে সেঞ্চুরিহীন থাকতে হয়েছে তাঁকে। টেন্ডুলকারের টানা সবচেয়ে বেশি টেস্টে সেঞ্চুরিহীন থাকার ‘রেকর্ড’ এটিই। সেঞ্চুরিহীন টানা আটটি টেস্টও আছে একবার। তিনবার দুই সেঞ্চুরির মাঝখানে সাত টেস্টের খরা গেছে।
ওয়ানডেতে টেন্ডুলকার সবচেয়ে বেশি সেঞ্চুরিহীন থেকেছেন ক্যারিয়ার শুরুর দিনগুলোয়। প্রথম সেঞ্চুরি পাওয়ার জন্য তাঁকে অপেক্ষা করতে হয়েছে ৭৯ ম্যাচ। সেঞ্চুরির জন্য এত বেশি অপেক্ষা আর করতে হয়নি তাঁকে। এরপর মাত্র দুবারই মাঝখানে ৩০টি কিংবা তার চেয়ে বেশি ম্যাচে সেঞ্চুরিশূন্য থেকেছেন। ৪১ থেকে ৪২তম সেঞ্চুরিটি পেতে ৩৭ ম্যাচ খেলতে হয়েছে। ৩২টি ম্যাচ খেলতে হয়েছে ১২তম সেঞ্চুরি থেকে ১৩তম সেঞ্চুরিতে পা রাখতে। 
তাঁর সেঞ্চুরি-গ্রাফটা ঊর্ধ্বমুখী না নিম্নমুখী সে সম্পর্কে আরও ভালো ধারণা নিতে পারেন এই তথ্যে—প্রথম ১০টি টেস্ট সেঞ্চুরি করেছেন ৪১ ম্যাচে। পরের ২০টি সেঞ্চুরি পেয়েছেন ৫৮ টেস্টে। তবে এর পরের ১০টি সেঞ্চুরি করতে তাঁকে খেলতে হয়েছে ৫৫টি টেস্ট। এই সময়টাতে ‘পারফরম্যান্স’ গ্রাফটা নিম্নমুখী হলেও ৪০ সেঞ্চুরির পর পরের ১০টি সেঞ্চুরি করতে তাঁকে খেলতে হয়েছে মাত্র ২১টি টেস্ট।
টেস্টে এই গ্রাফটা এখনো ঊর্ধ্বমুখী হলেও ওয়ানডেতে তা ভূমিমুখী। ৭৯তম ম্যাচে প্রথম সেঞ্চুরি পাওয়ার পর ১৩৪তম ম্যাচে দেখা পান দশম সেঞ্চুরির। ১০ থেকে ২০ আর ২০ থেকে ৩০—কাকতালীয়ভাবে পরের দুটি ‘১০ সেঞ্চুরি’ই ৭০ ম্যাচে। কিন্তু ৩০ থেকে ৪০তম সেঞ্চুরিটি করতে খেলতে হয়েছে ৯০ ম্যাচ। সর্বশেষ চারটি ওয়ানডেতে সেঞ্চুরিশূন্য টেন্ডুলকার ৪০তম সেঞ্চুরির পর খেলেছেন ৮৯টি ওয়ানডে। যেখানে সেঞ্চুরি এসেছে মাত্র ৮টি। 
শেষ টেস্ট ইনিংসে মাত্র ৪ রান করতে পারলেই ব্যাটিং-গড়কে ঠিক ১০০ করে ফেলতেন স্যার ডন ব্র্যাডম্যান। ১২টি ডাবল সেঞ্চুরিতে সমৃদ্ধ যাঁর ক্যারিয়ার, সেই ব্র্যাডম্যান কিনা শেষ ইনিংসে আউট হলেন শূন্য রানে! বিধাতা কাউকে ‘ছাপ্পর ফাইড়া’ দেওয়ার পরও একটা অপূর্ণতা রেখে দেন। টেন্ডুলকারকে নিয়ে ভক্তদের ভয়টাও সেখানেই।
টেন্ডুলকারের শততম আন্তর্জাতিক সেঞ্চুরিও না ব্র্যাডম্যানের ১০০ ব্যাটিং গড়ের মতো অপূর্ণতার গল্প হয়ে থাকে!

১০০
	প্রথম টেস্ট সেঞ্চুরি ৯ম ম্যাচে 
	প্রথম ওয়ানডে সেঞ্চুরি ৭৯তম ম্যাচে
	টেস্টে সবচেয়ে বেশি টানা সেঞ্চুরিহীন থেকেছেন ১০ ম্যাচ
	ওয়ানডেতে ১৮১১১ রানের ৬০০৮ এসেছে সেঞ্চুরিতে
	টেস্টে ১৫১৮৩ রানের ৭৪৩৫ এসেছে সেঞ্চুরিতে
	টেস্টে প্রতি ৩.৬ ম্যাচে একটি সেঞ্চুরি 
	ওয়ানডেতে প্রতি ৯.৪ ম্যাচে একটি সেঞ্চুরি

</doc>
<doc>
﻿প্রকৃতি, পাহাড় আর নিসর্গের টানে গত ঈদের ছুটিতে ইমপিরিয়াল কলেজ বন্ধুসভার আমরা ১১ জন সদস্য (৮ জন ছাত্র আর তিনজন ছাত্রী ঘুরে এলাম ভারতের পশ্চিমবঙ্গের দার্জিলিং, দক্ষিণ এশিয়ার অন্যতম বৃহ ৎ অভয়ারণ্য গরুমারা ন্যাশনাল পার্ক এবং ভুটানের সীমান্ত শহর ফুন্ট সোলিং। ঢাকা থেকে মৈত্রী এক্সপ্রেস ট্রেনে কোলকাতা হয়ে সরাসরি নিউ জলপাইগুড়ি। এর পর শিলিগুড়ি থেকে একটি টুরিস্ট বাসে চেপে মিরিক হয়ে দার্জিলিং।
শিলিগুড়ি থেকে দার্জিলিং যাওয়ার তিনটি পাহাড়ি পথের মধ্যে বর্তমানে এই পথটিই উন্মুক্ত রয়েছে। শৈলশহর দার্জিলিংয়ে দুই দিন দুই রাতের অবস্থান ছিল রোমাঞ্চকর অভিজ্ঞতায় ভরা। শীতের তীব্রতা খুব বেশি না থাকায় চলাচলে ততটা আড়ষ্ঠতা ছিল না। ভোর সাড়ে তিনটায় শীতে জুবুথুবু হয়ে টাটা সমুতে চড়ে শহরের প্রাণকেন্দ্রে ম্যাল থেকে ১১ কিলোমিটার দূরে প্রায় ২৬ হাজার মিটার উঁচুতে টাইগার হিলের চূড়ায় অবস্থিত ভিউ পয়েন্ট থেকে দূরের কাঞ্চনজঙ্ঘার মাথার ওপর দিয়ে দিনের প্রথম সূর্যোদয়ের দৃশ্যের কথা চিরকাল মনে থাকবে। কাঞ্চনজঙ্ঘার উপরিভাগ অধিকাংশ সময় মেঘ ও কুয়াশায় আবৃত থাকে বলে অনেকেরই সূর্যোদয়ের এই মনোরম দৃশ্য অবলোকন করার সুযোগ হয় না। 
দিনের প্রথম সূর্যের কোমল আভা প্রতি মুহূর্তেই কাঞ্চনজঙ্ঘার রং বদলাতে থাকে। সে এক অপরূপ নৈসর্গিক দৃশ্য। সূর্যোদয়ের মনোমুগ্ধকর সেই দৃশ্য আমাদের নিয়ে যায় কল্পলোকের দেশে। হোটেলে ফিরে এসে নাশতা সেরে আমরা দেখতে যাই বাতাসিয়া ল্যুপ, রক গার্ডেন, ঘুম বৌদ্ধ মনাস্ট্রি, জাপানিজ টেম্পল, হিমালয়ান মাউনেমিয়ারিং ইনস্টিটিউট, জুলজিক্যাল গার্ডেন এবং জাপানিজ টেম্পল। বাতাসিয়া লুপের কেন্দ্রে রয়েছে একটি স্মৃতিস্তম্ভ, যেখানে ব্রিটিশবিরোধী আন্দোলন থেকে বাংলাদেশের স্বাধীনতা যুদ্ধে ভারতীয় গুর্খা রেজিমেন্টের শহীদ সৈনিকদের নাম ফলক উ ৎকীর্ণ রয়েছে শ্বেত পাথরের বেদিতে।
দুই দিনের শৈলবাস ছেড়ে পাহাড়ি পথ ধরে আমরা পাড়ি জমাই প্রায় ৩০০ কিলোমিটার দূরে ভারতের সীমান্ত শহর জয়গাঁয়। জয়গাঁ থেকে হেঁটে আমরা প্রবেশ করি ভুটানের ফুন্টসোলিং শহরে। জয়গাঁ থেকে ন্যাশনাল হাইওয়ে প্রবেশ করেছে ভুটানে, যা সরাসরি পৌঁছে গেছে ভুটানের রাজধানী থিম্পু পর্যন্ত। সমগ্র ভুটান দেশটিই পাহাড়ের ওপরে অবস্থিত। ফুন্টসোলিং শহরটির উচ্চতা প্রায় ৪০০ মিটার।
ফুন্টসোলিং শহরের উল্লেখযোগ্য স্থান পরিভ্রমণ শেষে আমরা চলে আসি পশ্চিমবঙ্গের ডুয়ার্সে। বাংলা ‘দুয়ার’ (দরজা) শব্দটি ইংরেজদের উচ্চারণে পরবর্তী সময়ে ডুয়ার্স হিসেবে পরিচিতি পেয়েছে।
ডুয়ার্স ভারত তথা দক্ষিণ পূর্ব এশিয়ার অন্যতম বৃহ ৎ বনভূমি। এই বিশাল বনাঞ্চলের মধ্য দিয়ে এঁকেবেঁকে প্রবাহিত হয়েছে অনেক পাহাড়ি নদী। ডুয়ার্সে রয়েছে দুটি অভয়ারণ্য গরুমারা ও জলদাপাড়া। এই গহিন জঙ্গলের ভেতরেই রয়েছে ফরেস্ট বাংলো। এক রাত বনের ভেতরের বাংলোতে কাটিয়ে পরের দিন প্রত্যুষে বনবিভাগের জিপে চড়ে জঙ্গল সাফারি। পাঁচ দিন পর আমরা আবারও পৌঁছালাম কোলকাতার জনারণ্যে।
কোলকাতায় তিন দিন অবস্থান শেষে ফিরে আসি আমাদের প্রিয় শহর ঢাকায়। সঙ্গে নিয়ে আসি দার্জিলিং সূর্যোদয়, ডুয়ার্সের অরণ্যের অন্যান্য স্মৃতি। 
 ইমপিরিয়াল কলেজ বন্ধুসভা
</doc>
<doc>
﻿ইউনিভার্সিটি অব লিবারেল আর্টস বাংলাদেশের (ইউল্যাব) শিক্ষার্থী কানিজ ফাতেমা থাকেন পুরান ঢাকার লক্ষ্মীবাজারে। প্রতিদিন ক্লাস করার জন্য তাঁকে ধানমন্ডি আসতে হয়। বিশ্ববিদ্যালয়ে ঢোকার আগে তিনি শংকর প্লাজার কাছের অর্গানিক টি-স্টলে আসেন। তাঁর কাছে নেশার মতো এক কাপ অর্গানিক চা। প্রতিদিন তাঁর এক কাপ জিনজার অ্যান্ড হানি চা খাওয়া চাই-ই চাই; তারপর ক্লাস! ছুটিছাটায় চা খাওয়া মিস হয়ে গেলে কেমন যেন লাগে? তখন মনে হয়, কিছু নেই, কী যেন নেই! এমনই একজন ধানমন্ডির শংকরের কাছের চেয়ারম্যান গলির ফারজানা সোহেলী। পেশায় স্কুলশিক্ষক ফারজানাকে প্রতিদিন বেইলি রোডের কাছে গেটওয়ে ইন্টারন্যাশনাল স্কুলে ক্লাস নিতে ছুটতে হয়। সকালবেলা আর সবার মতো তাঁরও এক কাপ চা খাওয়ার অভ্যাস। সেই চা তিনি বাসার চেয়ে শংকর প্লাজার অর্গানিক টি-স্টলে পান করতে বেশি পছন্দ করেন। দীর্ঘদিন তাঁর চা-পান এ নিয়মেই চলছে। নিজস্ব বাহনে চড়ে তিনি স্কুলে যান। অর্গানিক টি-স্টলের লোকজন তাঁর গাড়ি ভালোমতোই চেনেন। ফারজানা সোহেলীর আসার সময় তাঁদের মুখস্থ। সুতরাং নয়টা বাজলেই ফারজানা সোহেলীর চা রেডি!
অভ্যর্থনার পানীয় হিসেবে চা জনপ্রিয় হলেও এর ঔষধিগুণ সমানভাবে স্বীকৃত। পানির পরই বিশ্বে চা একমাত্র পানীয়, যার ব্যাপক ব্যবহার রয়েছে। কিন্তু এখন আমরা দোকানে কী চা খাচ্ছি, সেটা বড় প্রশ্ন। চায়ের পানি, লিকার ও দুধ—এর কোনো কিছুতে এখন আর স্বচ্ছতা নেই। এ ভাবনা থেকেই অর্গানিক টি-স্টলের যাত্রা শুরু। এর বয়স প্রায় পাঁচ বছর। রাজধানীর শংকর বাসস্ট্যান্ডের পাশে নিজাম শংকর প্লাজা শপিং মলের সামনে এর অবস্থান। নিজাম শংকর প্লাজার ১৭ জন কর্মচারী মিলে ভেষজ চায়ের এ দোকান গড়ে তুলেছেন। সিকিউরিটি গার্ড, সুপারভাইজার, লিফটম্যান, ইলেকট্রিশিয়ান, ম্যানেজার ও কেয়ারটেকার এ দলে রয়েছেন। পরিচালক কে জানতে চাইলে সমস্বরে জবাব, ‘আমরা সবাই পরিচালক।’ তার পরও বিনীতভাবে কেউ কেউ ম্যানেজার ও কেয়ারটেকারের নাম বলে ফেলেন।
অর্গানিক টি-স্টলে বেশ কয়েক ধরনের চা পাওয়া যায়। এর মধ্যে আছে ইস্পাহানি বা জিনজার লেমন, তুলসী, গ্রিন টি ও জিনজার অ্যান্ড হানি। জিনজার লেমন চায়ের দাম পাঁচ টাকা, তুলসী চা আট টাকা, গ্রিন চা আট টাকা আর জিনজার অ্যান্ড হানি হলো ১৬ টাকা।
সকাল সাতটা থেকে রাত ১০টা পর্যন্ত চায়ের দোকান চলে। দুপুরে তিন ঘণ্টার বিরতি। প্রতিদিন প্রায় এক হাজার কাপ চা বিক্রি হয়। শীতের সময় বিক্রি দ্বিগুণ হয়। চাহিদার কারণে এর পাশেই একটি চায়ের দোকান বাড়ানো হয়েছে। প্রতিদিন ক্রেতা বেড়ে যাওয়া এর মূল কারণ। ছাত্র ও চাকরিজীবী এর মূল গ্রাহক হলেও সাধারণ জনগণ এ চা পান করে। চায়ের স্বাদ এবং গুণগত মানের জন্যই এর ব্যাপক চাহিদা। এখানে ডায়াবেটিক রোগীদের জন্য স্পেশাল চা পাওয়া যায়। এ চায়ে জিরোকল ব্যবহার করা হয়। এখানে চা পার্সেলের ব্যবস্থা আছে। বিয়েসহ সব ধরনের অনুষ্ঠানে অর্গানিক টি-স্টলের চাহিদা লক্ষণীয়।
পরিষ্কার-পরিচ্ছন্নতা এবং গুণগত মান বজায় রাখতে সব সময়ই সচেষ্ট এর পরিচালকেরা। সুতরাং, অর্গানিক চায়ের স্বাদ নিতে হলে আপনিও চলে আসতে পারেন ধানমন্ডির পাশে শংকর বাসস্ট্যান্ডের কাছের নিজাম শংকর প্লাজার নিচে। নিশ্চিত বলা যায়, একবার চা পান করলে আরেকবার আসবেন। তারপর আবার...!
</doc>
<doc>
﻿এ ফটোগ্রাফিক গাইড টু বার্ডস অব বাংলাদেশ—লেখক আলোকচিত্রী: রোনাল্ড আর হালদার \ প্রকাশক: বৈকাল \ প্রচ্ছদ: রোনাল্ড আর হালদার \ ২৬০ পৃষ্ঠা \ ছবি: ৭৩৫টি \ ১৬০০ টাকা
বাংলার সাধারণ পাখির নিয়ে বই লিখেছিলেন অজয় হোম। ১৯৬৮ সালের দিকে হারুনুর রশীদ তখনার পূর্ব পাকিস্তানের পাখিদের একটি চেকলিস্ট তৈরি করেছিলেন। ওই লিস্টটি ছিল ধারণার ওপর, মাঠ পর্যায়ের গবেষণা থেকে নেওয়া। ফলে অনেক পাখির নাম ওখানে ছিল, যেটা এ দেশের পাখি নয়। অধ্যাপক কাজী জাকের হোসেন, ড. রেজা খান বাংলাদেশের পাখি নিয়ে লেখালেখি করেছেন। ঢাকার পাখির ওপর বই লিখেছিলেন ব্রিটিশ কাউন্সিলের কর্মকর্তা হার্ভে। পাখির ওপর লেখালেখি-ছবি প্রদর্শনী করে ইনাম আল হক পাখিপ্রেমীদের সজাগ করেন। তাঁরই তত্ত্বাবধানে বাংলাদেশের পাখির ওপর এশিয়াটিক সোসাইটির ফ্লোরা অ্যান্ড ফনা অব বাংলাদেশ-এর একটি খণ্ডে দেশের অধিকাংশ পাখি নিয়ে একটি সচিত্র বই প্রকাশিত হয়েছে। অধ্যাপক মনিরুল এইচ খানও দেশের অধিকাংশ পাখিসহ বন্য প্রাণীর ওপর একটি বই প্রকাশ করেছেন। আগেই শরীফ খান বাংলায় পাখির ওপর একটি চমৎকার বই লেখেন।
এত দিন পাখি দেখিয়েরা সালীম আলী ও গ্রিমেটের আঁকা ছবিওয়ালা বই-ই ফিল্ড গাইড হিসেবে ব্যবহার করে আসছিলেন। তাতে বিশেষ করে ইন্সকিফ-গ্রিমেটের বইয়ের ইলাস্ট্রেসন বেশ বাস্তবানুগ হওয়ায়, পরিবর্তিত আধুনিক ইংরেজি ও বৈজ্ঞানিক নাম যুক্ত হওয়ায় সব পক্ষীবিদই বইটি সঙ্গে রাখছেন।
পক্ষীবিদ সবাইকে আশান্বিত করে এ বছর ১২ জানুয়ারি প্রকাশিত হয় ৭৩৫টি ফটোগ্রাফসহ মোট ৪৭২টি পাখির বাংলা, ইংরেজি, বৈজ্ঞানিক নামসহ রোনাল্ড হালদারের বই এ ফটোগ্রাফিক গাইড টু বার্ডস অব বাংলাদেশ। আকার-আকৃতিতে বইটি পুরোপুরি ফিল্ড গাইডের চাহিদা পূরণ করবে। বাংলাদেশ ছোট দেশ হলেও দেশের অবস্থান ইন্দো হিমালয়ান ও ইন্দো মালয়ান, দুটি উপজৈব ভৌগোলিক অঞ্চলের মধ্যে পড়ায় উভয় বিভাগেরই পাখি এখানে আসন গেড়েছে অথবা মৌসুমি বিরতি নেয়। দেশের অবস্থান কর্কট ক্রান্তিতে হওয়ায় উত্তর-দক্ষিণের অনেক পরিযায়ী পাখি ক্ষণিক আবাস গড়ে এ দেশে। দেশে তিন ধরনের বনভূমি ও গ্রামীণ জঙ্গল থাকায় এ দেশ পাখির জন্য আদর্শ আবাসস্থল। উত্তর আমেরিকা ও কানাডা মিলে লাখ লাখ বর্গমাইলব্যাপী যেখানে মাত্র সাড়ে আট শ পাখির বাস, সেখানে বাংলাদেশের ৫৫ হাজার বর্গমাইলেই সাড়ে ছয় শ পাখির স্থায়ী বাস ও আসা-যাওয়া করে। গাছবৈচিত্র্য, সহনীয় তাপমাত্রা, বিস্তীর্ণ চরাঞ্চল, খাদ্যবৈচিত্র্য এত পাখি সমাহারের কারণ।
পাখির মতো ক্ষুদ্র (বড় পাখিও অবশ্য আছে) সদাচঞ্চল, ঋতু আশ্রয়ী ডানায় ভর করা প্রাণীর ছবি তোলা অত্যন্ত দুরূহ। তার ওপর বাংলাদেশে পাখি নিদারুণ নিগ্রহের শিকার। অনেকের কাছে পাখি মানেই সুখাদ্য মাংস হাড়ের স্তূপ—সেখানে পাখির বাস করতে হয় অত্যন্ত সতর্কতার সঙ্গে। এই আতঙ্কিত পাখির মানসম্মত ও পরিষ্কারভাবে প্রজাতি, লিঙ্গ চেনা যাবে, এ রকম ছবি তোলা অত্যন্ত চ্যালেঞ্জিং কাজ। সেটাও দু-চারটি পাখির নয়, ৪৭২ প্রজাতির। যাঁরা কাজটি করছেন অর্থাৎ পাখির ছবি তুলছেন, তাঁরা জানেন, দিনের পর দিন, জঙ্গল থেকে মাঠ-নদী-সমুদ্রের চর, পাহাড় ডিঙিয়ে, নানা ঋতুতে নানা পাখির ছবি তোলা, চেনা কী ধরনের অভিনিবেশের কাজ। পাখির ছবি তোলার লেন্স বেশ ভারী, তেমনি দামিও। নিয়মিত মাঠে যাওয়া সময় ও খরচসাপেক্ষ। অনেক ক্ষেত্রেই রাত যাপন করতে হয় নৌকায় অথবা জঙ্গলে তাঁবু খাটিয়ে। কষ্ট-ক্লেশের এই পথচলায় একটি পাখি যদি নিতান্ত সুযোগ দেয়, তবে তার কয়েকটি ছবি তুললে একটি হয়তো ব্যবহার উপযোগী হয়, কখনো হয় না—একই পাখি আবার খুঁজতে বের হতে হয়। আবার সেই পাখি পেতে বছর পার হয়ে যায়। কোনো কোনো পাখির বয়স বাড়ার সঙ্গে সঙ্গে অথবা মিলন ঋতুতে দেহের পালকের রঙে পরিবর্তন আসে। একই আকারের উদীয়মান যুবক পাখির সঙ্গে পরিণত বয়সী পাখির রঙের পার্থক্য দেখা যায় অনেক পাখির মধ্যে। এসব ধোঁয়াশার জাল ছিন্ন করে একটি দেশের অধিকাংশ পাখি চিহ্নিত করে সচিত্র বইয়ের পাতায় নিয়ে আসা—নিবেদিতপ্রাণ একজন সাধকই কাজটি করতে পারেন।
একটি উদাহরণ দিলেই বিষয়টির গুরুত্ব কিছুটা অনুধাবন করা যাবে। ভারতে পাখি আছে এক হাজার ২০০ প্রজাতির (সারা পৃথিবীতে ২৫ হাজার) মতো। বহুকাল ধরে সে দেশে পাখিচর্চা হয়। কিন্তু ভারতে প্রাপ্ত প্রায় সব পাখির সচিত্র কোনো বই সে দেশে নেই। আমরা অত্যন্ত সৌভাগ্যবান—ইনাম আল হক প্রায় সম্পূর্ণ, মনিরুল এইচ খান অনেকটা, রোনাল্ড হালদার আরও সুস্পষ্ট করে সচিত্র পাখির গাইড বই আমাদের দিয়েছেন। 
বাংলাদেশের পাখিচর্চার ইতিহাসে দুজন বিদেশি—ডেভিড জনসন ও পল টমসনকে অনেক পক্ষীবিদ গুরু হিসেবে মানেন। রোনাল্ড হালদারের ২৫০ পৃষ্ঠার এ ফটোগ্রাফিক গাইড টু বার্ডস অব বাংলাদেশ বইটি উৎসর্গ করা হয়েছে ডেভিড জনসনকে। বইটির চমৎকার ভূমিকা লিখেছেন পল টমসন। প্রায় সব ছবিই গ্রন্থাকারের হলেও আরও ২৫ জন পাখি আলোকচিত্রীর ছবি বইটিকে সম্পূর্ণ করতে সাহায্য করেছে।
বইটি হাতে নিলে প্রত্যেক পক্ষীপ্রেমীর মনে হবে, বইটির অপেক্ষায়ই এত দিন ছিলাম।
</doc>
<doc>
﻿রাউজান উপজেলা সদর থেকে প্রায় ১২ কিলোমিটার দক্ষিণে একটি গ্রামীণ বাণিজ্যিক এলাকা নোয়াপাড়া পথেরহাট। এই এলাকার প্রবাসীদের টাকায় চলছে ১৩টি তফসিলি ব্যাংকের শাখা। তবে ব্যাংকগুলোতে পড়ে থাকা বিপুল টাকায় এলাকায় শিল্পপ্রতিষ্ঠান গড়ে তোলার সম্ভাবনা থাকলেও এ ব্যাপারে কোনো উদ্যোগ নেই সংশ্লিষ্ট ব্যক্তিদের। বর্তমানে ১৩টি ব্যাংকে প্রায় এক হাজার কোটি টাকা আমানত রয়েছে বলে সংশ্লিষ্ট সূত্রে জানা গেছে।
জানা যায়, পথেরহাটে সরকারি, বেসরকারি মিলে ১৩টি তফসিলি ব্যাংকের শাখা রয়েছে। এগুলো হচ্ছে—রূপালী ব্যাংক, কৃষি ব্যাংক, সিটি ব্যাংক, ইউনাইটেড কমার্শিয়াল ব্যাংক, ডাচ বাংলা ব্যাংক, ইস্টার্ন ব্যাংক, ফার্স্ব সিকিউরিটি ব্যাংক, আল আরাফাহ ইসলামী ব্যাংক, আরব বাংলাদেশ ব্যাংক, ব্যাংক এশিয়া, স্যোসাল ইনভেস্ট ব্যাংক, গ্রামীণ ব্যাংক ও সাউথ ইস্ট ব্যাংক। এসব ব্যাংকের প্রতিশাখায় প্রতিদিন লেনদেন হয় নগদ এক থেকে দুই কোটি টাকা। এই লেনদেন বেশির ভাগ ক্ষেত্রে হয় প্রবাসী অথবা তাদের আত্মীয়-স্বজনদের ব্যাংক হিসাবে। 
জানা যায়, পথের হাটের আশপাশের ছয়টি ইউনিয়নের প্রায় পরিবারের এক বা একাধিক সদস্য মধ্যপ্রাচ্য প্রবাসী। ব্যাংকের শাখা খোলার সময়ভেদে এখানকার বিভিন্ন ব্যাংকে গ্রাহক রয়েছেন দুই থেকে ২০ হাজার টাকা। আর বিভিন্ন ব্যাংকে টাকা জমা রয়েছে প্রায় এক হাজার কোটি টাকা। 
ব্যাংকসংশ্লিষ্ট ব্যক্তিদের মতে, ছোট একটি গ্রামীণ বাণিজ্যিক এলাকায় এতগুলো ব্যাংকের কার্যক্রম চালানো এবং এত টাকার লেনদেন একটি উল্লেখযোগ্য ঘটনা। 
নোয়াপাড়া ইউনিয়নের চেয়ারম্যান দিদারুল আলম বলেন, ‘প্রবাসীদের পাঠানো বৈদেশিক মুদ্রা ও হুন্ডিতে আসা টাকা না হলে এতগুলো ব্যাংক ভালোভাবে টিকে থাকা সম্ভব হতো না।’
ইউনাইটেড কমার্শিয়াল ব্যাংক নোয়াপাড়া শাখার ব্যবস্থাপক মোহাম্মদ আবদুল হাকিম প্রবাসীদের টাকায় ব্যাংক ব্যবসা জমে ওঠার কথা স্বীকার করে বলেন, ‘ব্যাংকের অধিকাংশ গ্রাহক প্রবাসী পরিবারের সদস্য। আমার শাখায় গ্রাহক সংখ্যা প্রায় ১৪ হাজার।’
ইস্টার্ন ব্যাংকের শাখা ব্যবস্থাপক এ কে এম নুরুল আবসার জানান, গত এক বছরে তাঁর ব্যাংকের মাধ্যমে প্রবাসীদের বৈদেশিক মুদ্রা এসেছে কয়েক কোটি টাকা। 
প্রবাসীদের অর্থের ওপর ভরসা করে ব্যাংকের শাখা খোলার কথা স্বীকার করে আল-আরাফাহ ইসলামী ব্যাংকের ব্যবস্থাপক মোহাম্মদ মমতাজুল হক জানান, তাঁর ব্যাংকের শাখার বয়স মাত্র এক বছর। ইতিমধ্যে গ্রাহক সংখ্যা প্রায় আড়াই হাজারে দাঁড়িয়েছে। এ শাখায় প্রতিমাসে বৈদেশিক মুদ্রা আসে কোটি টাকার ওপরে। এ সময়ে বিভিন্ন খাতে ঋণ দেওয়া হয়েছে প্রায় আট কোটি টাকা। 
সরকারি মালিকানাধীন কৃষি ব্যাংক নোয়াপাড়া শাখার ব্যবস্থাপক মোহাম্মদ আবুল কালাম জানান, তাঁর শাখায় বর্তমান আমানত প্রায় ৮০ কোটি টাকা। গ্রাহকসংখ্যা প্রায় ২০ হাজার। 
এদিকে, এলাকার ব্যাংক শাখাগুলোতে হাজার কোটি টাকার আমানত থাকলেও এ টাকা এলাকার শিল্পোন্নয়নের কাজে আসছে না। পথের হাট সিটি ব্যাংক শাখার অবসরপ্রাপ্ত ব্যবস্থাপক আবদুল হক বলেছেন, প্রবাসীদের কল্যাণে পথের হাটের বিভিন্ন ব্যাংকে বিপুল অঙ্কের টাকা অলস পড়ে আছে। এ টাকায় এলাকায় ছোট-বড় শিল্পকারখানা গড়ে তোলার সম্ভাবনা রয়েছে। কিন্তু এ ব্যাপারে সংশ্লিষ্ট ব্যক্তিরা উদ্যোগী নন। তাঁরা বেশির ভাগ ক্ষেত্রে বিনিয়োগ করে থাকেন জায়গা-সম্পত্তি কেনা অথবা বিলাসবহুল বাড়িঘর নির্মাণে। এ প্রসঙ্গে কৃষি ব্যাংকের ব্যবস্থাপক মোহাম্মদ আবুল কালাম বলেন, ‘এখানকার প্রবাসীরা কোনো শিল্পে বিনিয়োগে আগ্রহী হন না। তাঁরা ছোটেন দোকান ও জায়গা কেনার পেছনে।’
নেপাল দে নামের স্থানীয় এক দলিললেখক জানান, পথের হাট ও আশপাশের এলাকায় জায়গার দাম ক্ষেত্রবিশেষে শহর এলাকার চেয়েও বেশি। এখানে প্রতি শতাংশ জায়গা বেচাকেনা হচ্ছে ১৫ থেকে ৩০ লাখ টাকা দরে। ১০০ বর্গফুট আয়তনের একটি দোকানের সেলামি নেওয়া হয় ছয় থেকে ১৮-২০ লাখ টাকা।
অর্জিত টাকা শিল্পে বিনিয়োগ না করা প্রসঙ্গে দেড় যুগ ধরে প্রবাসে থাকা পশ্চিম গুজরার বাসিন্দা মোহাম্মদ হারুন বলেন, ‘এলাকার সামাজিক ও রাজনৈতিক পরিস্থিতি বিনিয়োগের অনুকূলে না থাকায় প্রবাসীদের কেউ এলাকায় কিছু করে ঝুঁকি নিতে চান না। বরং টাকা ব্যাংকে নিরাপদে পড়ে থাকা শ্রেয় মনে করেন অনেকে।’
</doc>
<doc>
﻿চেয়ারপারসনের নির্দেশে নগর বিএনপির বিবদমান দুই পক্ষ একসঙ্গে বৈঠক করেছে ঠিকই, কিন্তু ভেতরে বিরোধ রয়েই গেছে। শুক্রবারের বৈঠকে জানুয়ারির রোডমার্চ কর্মসূচির কর্মপন্থা ঠিক করা হয়। এই বৈঠকে যুবদলের কমিটি নিয়ে সৃষ্ট বিরোধ নিরসনে কোনো আলোচনাই হয়নি। এ নিয়ে এখনো বিভক্ত বিএনপি।
গত শুক্রবার রাতে নগর বিএনপির সভাপতি আমীর খসরু মাহমুদ চৌধুরীর মেহেদীবাগের বাসায় এ বৈঠক হয়। বৈঠকে তাঁর প্রতিপক্ষ হিসেবে পরিচিত নগর বিএনপির সাধারণ সম্পাদক শাহাদাৎ হোসেন, নগর যুবদলের সভাপতি কাজী বেলাল, সাধারণ সম্পাদক মোশাররফ হোসেন এবং নগরের বিভিন্ন থানার নেতারা উপস্থিত ছিলেন। 
দলীয় সূত্র জানায়, সম্প্রতি নগর বিএনপি ও অঙ্গসংগঠনের নেতা-কর্মীদের পাল্টাপাল্টি কর্মসূচি পালন ও সংঘর্ষের পরিপ্রেক্ষিতে বেগম খালেদা জিয়া গত বৃহস্পতিবার রাতে তাঁর গুলশানের কার্যালয়ে চট্টগ্রামের নেতাদের ডেকে পাঠান। তিনি চট্টগ্রাম বিএনপির সবাইকে একমঞ্চে এসে ঐক্যবদ্ধভাবে কাজ করার তাগিদ দেন। ওই সময় দলের ভারপ্রাপ্ত মহাসচিব মির্জা ফখরুল ইসলাম আলমগীর ছাড়াও আমীর খসরু মাহমুদ চৌধুরী ও শাহাদাৎ হোসেন, উত্তর জেলা বিএনপির সভাপতি গিয়াসউদ্দিন কাদের চৌধুরী ও সহসভাপতি এস এম ফজলুল হক উপস্থিত ছিলেন। 
আমীর খসরু মাহমুদ চৌধুরী প্রথম আলোকে বলেন, ‘দলীয় কর্মসূচি পালনের ওপর কেন্দ্র থেকে যে নিষেধাজ্ঞা ছিল তা উঠে গেছে। কারণ, বিজয় দিবস ও রোডমার্চ কর্মসূচি আমাদের সফল করতে হবে। তাই আমরা নগরের ১১ থানার নেতাদের সঙ্গে শুক্রবার রাতে বৈঠক করেছি।’ 
শাহাদাৎ হোসেন বলেন, ‘বেগম খালেদা জিয়া রোডমার্চ কর্মসূচি সফল করতে ঐক্যবদ্ধভাবে কাজ করতে নির্দেশ দিয়েছেন। তারই ধারাবাহিকতায় খসরু ভাইয়ের বাসায় বৈঠক করেছি। কর্মসূচি পালন নিয়ে আমাদের সঙ্গে বিভিন্ন থানার নেতারা মতবিনিময় করেছেন। তবে যুবদল নিয়ে যে বিরোধ আছে, তা নিয়ে আমরা বৈঠকে কথা বলিনি। যুবদলের কমিটি বহাল আছে। ওরা ওদের মতো করে কাজ করবে।’ 
আমীর খসরু এ প্রসঙ্গে বলেন, ‘নগর যুবদলের কমিটি স্থগিত আছে। জানুয়ারিতে রোডমার্চের কর্মসূচির পর যুবদল নিয়ে আমরা আলোচনায় বসে একটা সমাধানে পৌঁছাতে পারব।’
প্রসঙ্গত, নগর যুবদলের কমিটি গঠন নিয়ে বিএনপির মধ্যে বিভক্তির সৃষ্টি হয়। গত ১৯ নভেম্বর কাজী বেলালকে সভাপতি ও মোশাররফ হোসেনকে সাধারণ সম্পাদক করে যুবদলের ১১ সদস্যের কমিটি ঘোষণা করা হয়। আমীর খসরু মাহমুদ চৌধুরী যুবদলের সভাপতিকে এবং শাহাদাৎ হোসেন সাধারণ সম্পাদককে সমর্থন দিয়ে আসছেন। এ কারণে স্বৈরাচার পতন দিবস উপলক্ষে দলীয় কার্যালয় নাসিমন ভবন চত্বরে আয়োজিত এক সমাবেশে ৬ ডিসেম্বর বিএনপির দুই পক্ষের মধ্যে সংঘর্ষ বেধে যায়।
এদিকে বৈঠকে ১১টি থানার নেতারা উপস্থিত ছিলেন বলে স্থানীয় বিএনপি থেকে যে ঘোষণা দেওয়া হয়েছে, তা সত্য নয় বলে দাবি করেন থানা পর্যায়ের একাধিক নেতা। 
খুলশি থানা বিএনপির আহ্বায়ক আবদুস সাত্তার প্রথম আলোকে বলেন, ‘বিএনপির ১১ থানার নেতাদের নিয়ে নাকি বৈঠক হয়েছে। আমি খুলশি থানার আহ্বায়ক। বৈঠকে আমিসহ চারটি থানার সভাপতি ও আহ্বায়ককে আমন্ত্রণ জানানো হয়নি। তাহলে বৈঠকে ১১ থানার নেতাদের কথা আসছে কেন?’
সাত্তার আরও বলেন, খসরু ভাই নিজেই তাঁর পছন্দের লোকজনের সঙ্গে বিরোধে জড়িয়ে পড়েছেন। তাঁকে দিয়ে বিএনপি ও অঙ্গসংগঠনের নেতা-কর্মীদের ঐক্যবদ্ধ করানো যাবে না। রোডমার্চ কর্মসূচির সমম্বয় করা তাঁকে দিয়ে হবে না। তাই কেন্দ্রের যেকোনো জ্যেষ্ঠ নেতাকে দায়িত্ব দেওয়া হলে রোডমার্চ সফল হবে।
অভিযোগ সম্পর্কে আমীর খসরু বলেন, ‘ওরা গ্রুপিংয়ের মধ্যে আছে। তবে রোডমার্চ কর্মসূচির আগে সাত্তারকেও আমরা ডাকব।’
</doc>
<doc>
﻿ছবিটা এত দ্রুত বদলে যাবে এমনটা ভাবেননি কেউ। ক্ষমতা গ্রহণের ছয় মাস কাটতে না কাটতেই রাজ্যের শাসকজোটের দুই শরিকের মধ্যে শুরু হয়ে গেছে প্রকাশ্য মতবিরোধ, কাদা ছোড়াছুড়ি। অথচ এই দুটি দলই ঐক্যবদ্ধ হয়ে গত এপ্রিল-মে মাসের রাজ্য বিধানসভা নির্বাচনে ৩৪ বছরের ক্ষমতাসীন বামফ্রন্টকে হারিয়ে দিয়েছিল বিপুল ভোটে। 
তৃণমূল নেত্রী মমতা বন্দ্যোপাধ্যায় খুব একটা গুরুত্ব দিচ্ছেন না কংগ্রেসের সমালোচনাকে। জোর গলায় বলছেন, তাঁদের শক্তি অনেক। এ রাজ্যে কংগ্রেসকে ছাড়াই চলতে পারবেন। বরং দিল্লিতে চলতে গেলে কংগ্রেসকে নিতে হবে তৃণমূল কংগ্রেসের সমর্থন। অন্যদিকে কংগ্রেসও ছেড়ে কথা বলছে না। মমতার কেন্দ্রীয় সরকার ফেলে দেওয়ার হুমকিকে বিশেষ পাত্তা দিচ্ছে না কংগ্রেস। রাজ্যজুড়ে দুই শরিকের মধ্যে চলা বিবাদে হাসছে বামফ্রন্টের শরিকেরা। দুই শরিকের দ্বন্দ্ব প্রথম বড় হয়ে প্রকাশ্যে আসে গত মাসে। শেওড়াফুলিতে অনুষ্ঠিত পঞ্চায়েত সম্মেলনে জাতীয় কংগ্রেস নেতারা অভিযোগ তোলেন, বড় ধরনের সংখ্যাগরিষ্ঠতার গরমে তৃণমূল কংগ্রেস সেভাবে তাদের গুরুত্ব দিচ্ছে না। হুগলির কংগ্রেস ঘোষণা দেয়, রাজ্যে ২০১৩ সালের পঞ্চায়েত নির্বাচনে তারা একাই লড়বে।
রাজ্য কংগ্রেস সভাপতি প্রদীপ ভট্টাচার্য বলেন, তাঁদের সঙ্গে সাধারণ মানুষ আছে। কংগ্রেসের উত্থানের সুযোগ এখনই। যাঁরা কংগ্রেসকে সাইনবোর্ডে পরিণত করবেন ভেবেছিলেন, তাঁরা ভুল করেছেন। 
মাওবাদীদের প্রতি ‘সহানুভূতি’ দেখানো তৃণমূলের বিরুদ্ধে কংগ্রেসের এক বড় অভিযোগ।
তা ছাড়া রয়েছে এলাকায় প্রাধান্য নিয়ে সংঘাত। নির্বাচনে জয়ের পর তৃণমূল এলাকার নিয়ন্ত্রণ নিতে চড়াও হয় কংগ্রেসের নেতা-কর্মীদের ওপর। খুনাখুনির ঘটনাও ঘটেছে এ নিয়ে। রাজ্যের সংখ্যাগরিষ্ঠ দলের লোকজনের এ হামলার মুখে সর্বভারতীয় দল হলেও কংগ্রেস একটু কোণঠাসাই হয়ে পড়ে।
কংগ্রেসের নেতা-কর্মীদের ওপর তৃণমূল কংগ্রেসের হামলার প্রতিবাদে ১৮ নভেম্বর যুব কংগ্রেস কলকাতায় মৌন মিছিল বের করে। কংগ্রেসের যুব সংগঠনের এই মিছিল করার খবর শুনে খেপে যান মমতা। এর পরই তিনি হুঁশিয়ারি দেন এখন কংগ্রেসকে সিদ্ধান্ত নিতে হবে তারা কোনদিকে থাকবে। সিপিএম না তৃণমূলে। মমতা বলেন, তৃণমূল একাই চলতে পারে। বাংলার মানুষ চেয়েছিল বলে জোট হয়েছে। কিন্তু এর মানে এই নয় যে সিপিএমের বন্ধু হয়ে কেউ চললে তৃণমূল তাদের পাশে থাকবে।
মমতার এ প্রতিক্রিয়ায় আবার ক্ষোভ ছড়িয়ে পড়ে কংগ্রেসে। কলকাতার দমদমে ডাকা এক সভায় রাজ্য কংগ্রেসের সভাপতি প্রদীপ ভট্টাচার্য বলেন, ‘দলকে বিক্রি করার জন্য জোট করা হয়নি। আমরা জোট করেছি সিপিএমকে সরানোর জন্য।’
পর্যবেক্ষকেরা বলছেন, এভাবে বিরোধ চলতে থাকলে ক্ষতিগ্রস্ত হবে দুই দলই। 
মমতার বারবার সরকার ফেলার হুমকিতে ইতিমধ্যেই নতুন করে ঘুঁটি সাজাতে শুরু করেছে কংগ্রেস। শোনা যাচ্ছে তারা নতুন করে বন্ধু খোঁজা শুরু করেছে।
 অমর সাহা, কলকাতা

</doc>
<doc>
﻿পরিবেশদূষণকারী পলিথিনের শপিং ব্যাগের ব্যবহার নিষিদ্ধ। কিন্তু এই নিষেধাজ্ঞাকে বুড়ো আঙুল দেখিয়ে ব্যবসায়ীরা পলিথিনের শপিং ব্যাগের উৎপাদন ও বিক্রি চালিয়েই যাচ্ছেন। আইন অমান্য করে প্রকাশ্যেই পলিথিন ব্যাগের বিক্রি ও ব্যবহার করা হচ্ছে। নগরের এমন কোনো বাজার নেই, যেখানে পলিথিন ব্যাগের ব্যবহার করা হচ্ছে না। তবে আগের পলিথিন ব্যাগের সঙ্গে বর্তমানে ব্যবহার হওয়া ব্যাগের সামান্য পার্থক্য আছে। আগের ব্যাগে হাতল ছিল, এখন হাতল ছাড়া পলিথিন ব্যাগ পাওয়া যাচ্ছে অহরহ।
খোঁজ নিয়ে জানা যায়, ২০০২ সালের ৮ এপ্রিল পরিবেশ অধিদপ্তর এক প্রজ্ঞাপনের মাধ্যমে সব ধরনের পলিথিনের শপিং ব্যাগ উৎপাদন, আমদানি, বাজারজাতকরণ, বিক্রয়, বিক্রয়ের জন্য প্রদর্শন, মজুদ ও বিতরণ নিষিদ্ধ করে। কিন্তু আইনে নিষিদ্ধ হলেও এর উৎপাদন, বিক্রি ও ব্যবহার থেমে নেই।
পলিথিনের ব্যবহার বাড়ছেই
মিরপুর ১ নম্বর সেকশনের মাজার রোডে অবস্থিত কাঁচাবাজার থেকে বাজার করছিলেন সোহরাব উদ্দিন। তাঁর হাতে দুটি পলিথিনের শপিং ব্যাগ। নিষিদ্ধ পলিথিনের ব্যবহার সম্পর্কে তিনি বলেন, ‘ভাই, আমাদের তো কিছু করার নেই। দোকানিরা আমাদের ধরিয়ে দিলে আমরা কী করব?’ ক্রেতা আলু আর মরিচের একটি পলিব্যাগ এগিয়ে দিলেন সোহরাব উদ্দিনের দিকে। পলিথিনের ব্যাগ দিচ্ছেন কেন জানতে চাইলে দোকানি বলেন, ‘পলিথিন ছাড়া সদাইপাতি দিমু কেমনে? কাগজের ব্যাগে কি ঝুলাইয়া নেওয়া যাইব?’
তবে কাঁচাবাজারগুলোতে কিছুটা কাগজের ব্যাগের ব্যবহার থাকলেও পলিথিনের তুলনায় তা সামান্য। নিউমার্কেটের বনলতা কাঁচাবাজার, কারওয়ানবাজার, মহাখালীর কাঁচাবাজার ঘুরে দেখা গেছে, ব্যাগ বিক্রির দোকানগুলোয় চটের ব্যাগ তেমন একটা নেই। পলিথিনের ব্যাগ সবচেয়ে বেশি বিক্রি হচ্ছে। তাই এর পরিমাণটাও বেশি। আবার সিমেন্টের মোড়ক দিয়ে তৈরি ব্যাগও দেখা গেল। কারওয়ানবাজারের একজন ব্যবসায়ী বলেন, ‘পলিথিনের ব্যাগের চাহিদা বেশি, এর বেচাকেনাও বেশি। চটের ব্যাগের দাম বেশি বলে মানুষ তা ব্যবহার করতে চায় না।’ কোথা থেকে নিয়ে আসেন? এমন প্রশ্নে তিনি বলেন, ‘নিয়া আসি না, আমাদের এখানেই পাইকাররা আইসা দিয়া যায়।’ তবে তিনি জানান, পুরান ঢাকার চকবাজার, মৌলভীবাজারে পলিথিন ব্যাগ বিক্রির দোকানের অভাব নেই। কাঁচাবাজার এবং ফুটপাত থেকে কেনা ক্রেতাদের হাতে হাতে পলিথিনের শপিং ব্যাগ দেখা গেছে।
উৎপাদন থেমে নেই
পলিথিন শপিং ব্যাগের উৎপাদন ও বাজারজাতকরণ নিষিদ্ধ হলেও তা মানছে না অনেকে। পুরান ঢাকার ইসলামবাগ, কামালবাগ, সোয়ারীঘাট এলাকায় পলিথিন ব্যাগ উৎপাদনের অর্ধশতাধিক কারখানা রয়েছে। কারখানাগুলোতে অপরিচিত লোকজনের প্রবেশ নিষেধ। কারখানার মালিকেরা এ বিষয়ে কোনো কথা বলতে রাজি হননি। ইসলামবাগের একটি কারখানার নাম প্রকাশে অনিচ্ছুক একজন শ্রমিক বলেন, ‘মালিক যা বানাইব, আমাগোর তো তাই করতে হইব। হেই যদি চটের ব্যাগ বানায়, আমরা তাই বানামু। পলিথিনের ব্যাগ বানাইলে এটাই বানামু।’ এসব কারখানায় মোটা পলিথিন উৎপাদনের পাশাপাশি পলিথিনের শপিং ব্যাগও উৎপাদিত হচ্ছে। তারপর এসব যাচ্ছে চকবাজার, মৌলভীবাজারের পাইকারি দোকানগুলোয়। চকবাজারে গিয়ে দেখা গেছে, পাশাপাশি সব দোকানের সামনে কাগজের ব্যাগের পসরা সাজিয়েছেন ব্যবসায়ীরা। কিন্তু এখানে বিক্রি হচ্ছে পলিথিনের শপিং ব্যাগ এবং দোকানভর্তি শুধু পলিথিনের ব্যাগ। এখানকার একজন ব্যবসায়ী জানান, কাগজের ব্যাগগুলো লোকদেখানো। এসবের পাশাপাশি পলিথিনের ব্যাগই তাঁরা বিক্রি করেন। হারিছ নামের একজন বিক্রেতা বলেন, ‘কাগজের ব্যাগ চলে না। পলিথিনের ব্যাগে লাভ বেশি, বিক্রিও বেশি, তাই বিক্রি করি।’
পাটের ব্যাগ কোথায়
পণ্যে পাটজাত মোড়কের বাধ্যতামূলক ব্যবহার আইন ২০১০ পাস হলেও তার কোনো প্রয়োগ নেই। বাজারে পাওয়া সব ধরনের পণ্যের মোড়কেই পলিথিন দেখা গেছে। এ ছাড়া পলিথিনের ব্যাগ ব্যবহার না করে পাটের ব্যাগ ব্যবহার করতে হবে—এমনটাও মানছে না কেউ।
পাটশিল্পকে রক্ষার দোহাই দিয়ে বেশ কিছুদিন আগে পাটের ব্যাগ ব্যবহারের বিজ্ঞপ্তি দিয়েছে বাংলাদেশ পাটকল করপোরেশন (বিজেএমসি)। কিন্তু বিজ্ঞপ্তি দেওয়া পর্যন্তই তাদের কাজ শেষ। আর কোনো অগ্রগতি নেই। বিজেএমসির বিপণন শাখার একজন কর্মকর্তা জানান, কয়েক বছর আগে বিজেএমসি প্রচুর পাটের ব্যাগ উৎপাদন করে। কিন্তু দামে বেশি হওয়ার কারণে ক্রেতা-বিক্রেতা কেউই তা নিতে চায়নি। তখন অনেক টাকার ক্ষতি হয়েছে। এ ছাড়া পাটের ব্যাগের চাহিদাও কম।
কর্তৃপক্ষ কী করছে
পলিথিনের শপিং ব্যাগের সব ধরনের ব্যবহার নিষিদ্ধ থাকলেও তা শুধু কাগজে-কলমেই রয়ে গেছে। বাস্তবে দেদার ব্যবহার হচ্ছে পরিবেশদূষণকারী পলিথিনের ব্যাগ। উৎপাদন, বাজারজাত, বিক্রি ও ব্যবহার কোনোটাই থেমে নেই। কাঁচাবাজার ও পাইকারি দোকান সূত্রে জানা গেছে, পলিথিনের ব্যাগ নিষিদ্ধ হলেও তাদের বিক্রি করতে কোনো সমস্যা হচ্ছে না। পলিথিনের ব্যাগ নিষিদ্ধ হওয়ার পর বেশ কিছুদিন পরিবেশ অধিদপ্তর থেকে অভিযান চালালেও এখন আর অভিযান চালানো হয় না। এ কারণেই আবার বেড়ে গেছে পলিথিনের ব্যবহার।
পলিথিনের ব্যবহার বন্ধে পরিবেশ অধিদপ্তর কী করছে, এমনটা জানতে চাইলে পরিবেশ অধিদপ্তরের মহাপরিচালক মনোয়ার ইসলাম বলেন, ‘পলিথিনের উৎপাদন বন্ধে আমরা নিয়মিত অভিযান চালাচ্ছি। এতে পলিথিন উৎপাদনের কারখানার বিভিন্ন যন্ত্রপাতি ও মালামাল জব্দ করে কারখানা সিলগালা করা হচ্ছে।’ পলিথিনের কারখানার পাশাপাশি পাইকারি ও খুচরা বাজারে অভিযান চালানো হয় বলে তিনি দাবি করেন। তিনি বলেন, ‘পলিথিনের ব্যবহার বন্ধে সবচেয়ে যেটা বেশি প্রয়োজন তা হচ্ছে সচেতনতা। সাধারণ মানুষ যদি সচেতন হয়, পলিথিনে বাজার না নেয়, তাহলেই এর ব্যবহার বন্ধ হয়ে যাবে।’
</doc>
<doc>
﻿ফেনীর পরশুরাম উপজেলার বিলোনীয়াতে একটি স্থলবন্দর চালু করার দুই বছর পেরিয়ে গেলেও কার্যত সেখানে বন্দরের কোনো ধরনের অবকাঠানো এখনো গড়ে ওঠেনি। বিলোনীয়া স্থলবন্দর দিয়ে ভারতের সঙ্গে আমদানি-রপ্তানি উভয় কার্যক্রম পরিচালনার কথা থাকলেও গত দুই বছরে শুধু বাংলাদেশ থেকেই একমুখী রপ্তানি বাণিজ্য চলছে।
উদ্বোধনের পর থেকে গত দুই বছরে বাংলাদেশ থেকে সিমেন্ট, ইট, পাথর ও শুঁটকি রপ্তানি করে বাংলাদেশ ৩৮ কোটি ৭২ লাখ ৭৩ হাজার ৮১৯ টাকা আয় করেছে। কিন্তু চালু হওয়ার দুই বছরেও ভারত থেকে এ বন্দর দিয়ে বাংলাদেশে ভারতের কোনো পণ্য আমদানি করা যায়নি। আমদানি-রপ্তানি বাণিজ্যের সঙ্গে জড়িত ব্যবসায়ীদের অভিযোগ, ভারতীয় কাস্টমস কর্মকর্তাদের নানামুখী বাধার কারণে এ বন্দর দিয়ে ভারতীয় কোনো পণ্য আমদানি না হয়ে এটি এখন শুধু একমুখী স্থলবন্দরে পরিণত হয়েছে। 
২০০৯ সালের ৪ অক্টোবর ফেনীর পরশুরাম উপজেলার মজুমদারহাট বর্ডার গার্ড বাংলাদেশের (বিজিবি) ক্যাম্পসংলগ্ন বিলোনীয়া রেল স্টেশনের পাশে এ স্থলবন্দর উদ্বোধন করা হয়।
বর্তমানে সেখানে অতি পুরোনো একটি জরাজীর্ণ টিনশেড ঘরে একজন সহকারী রাজস্ব কর্মকর্তা (এলসিও) দিয়ে বন্দরের দৈনন্দিন কাজকর্ম পরিচালিত হচ্ছে।
বিলোনীয়া স্থলবন্দর সংশ্লিষ্ট একাধিক সিঅ্যান্ডএফ ব্যবসায়ী অভিযোগ করেন, বিলোনীয়া স্থলবন্দর ঘোষণার দুই বছরেও বন্দরের কোনো অবকাঠামো গড়ে ওঠেনি। প্রয়োজনীয় কর্মকর্তা-কর্মচারীর অভাব, গুদামঘর ও মালামাল মাপার যন্ত্রপাতি না থাকা, ওয়্যারহাউজ নির্মাণসহ নানা সমস্যার কারণে বন্দরের স্বাভাবিক কার্যক্রমে নিয়মিত বিঘ্ন সৃষ্টি হচ্ছে।
এ প্রসঙ্গে বন্দরে ট্রাক থেকে মাল ওঠানামার কাজে নিয়েজিত কয়েকজন শ্রমিক একযোগে অভিযোগ করেন, বন্দরে কাজের পর বিশ্রাম নেওয়ার কোনো স্থান নেই। এমনকি সেখানে কোনো শৌচাগার পর্যন্ত নেই।
বন্দরের অবকাঠামো নির্মাণসহ উন্নয়নের জন্য স্থানীয় প্রশাসন ১৫ একর জমি অধিগ্রহণের উদ্যোগ গ্রহণ করে। কিন্তু নানা জটিলতার কারণে দুই বছরেও জমি অধিগ্রহণ করা যায়নি। 
বিলোনীয়া স্থলবন্দরের সহকারী রাজস্ব কর্মকর্তা (এলসিও) মো. হুমায়ুন কবির খান জানান, ২০০৯ সালের অক্টোবর থেকে ২০১১ সালের সেপ্টেম্বর পর্যন্ত দুই বছরে এ বন্দর দিয়ে বাংলাদেশ থেকে ভারতে পণ্য রপ্তানি করে বাংলাদেশ বৈদেশিক মুদ্রা আয় করেছে ৩৮ কোটি ৭৩ লাখ ৭৩ হাজার ৮১৯ টাকা। বন্দর উদ্বোধনের পর থেকে এ বন্দর দিয়ে সিমেন্ট পাথর এবং ইট রপ্তানি হতো। পরবর্তী সময়ে সরকার ইট রপ্তানি বন্ধ করে দিয়েছে।
বিলোনীয়া স্থলবন্দর আমদানি ও রপ্তানি অ্যাসোসিয়েশনের সাধারণ সম্পাদক জুলফিকার আলী জানান, প্রতিদিন গড়ে ৩০ থেকে ৪০ ট্রাক মালামাল লোড-আনলোড হয়। কিন্তু বন্দরে কোনো কর্মকর্তা থাকেন না। ফলে ব্যবসায়ীরা বাধ্য হয়ে ফেনী গিয়ে প্রয়োজনীয় কাগজপত্রে কর্মকর্তাদের সই (স্বাক্ষর) করিয়ে আনতে হয়।
আবদুল খালেক নামে রপ্তানির কাজে নিয়োজিত একজন ট্রাকচালক অভিযোগ করেন, ফেনী-বিলোনীয়া সড়কে অসংখ্য খানাখন্দ ও বড় বড় গর্তের কারণে গাড়ি চালানো কষ্টকর হয়ে যায়। তা ছাড়া পরশুরাম বাজার থেকে বিলোনীয়া বন্দর পর্যন্ত তিন কিলোমিটার সড়ক এতই সংকীর্ণ যে, দুটি ট্রাক পাশাপাশি অতিক্রম করা দূরের কথা, একটি ট্রাকও ঠিকমতো চলতে পারে না। সড়কের এ অংশটুকু দ্রুত প্রশস্ত করা অতি জরুরি। 
ফেনী জেলা প্রশাসক মো. আবদুল কুদ্দুস খান জানান, বিলোনীয়া স্থলবন্দরের কাজের সুবিধার্থে বিভিন্ন অবকাঠামোসহ ওপেন ইয়ার্ড নির্মাণের জন্য ১৫ একর জমি অধিগ্রহণের প্রক্রিয়া অব্যাহত আছে। খুব শিগগিরই জমি অধিগ্রহণ প্রক্রিয়া শেষ হবে। এ ছাড়া সড়ক প্রশস্তকরণের জন্য প্রস্তাব পাঠানো হয়েছে।
ফেনীর সড়ক বিভাগের নির্বাহী প্রকৌশলী মো. এনামুল হক জানান, সড়ক প্রশস্তকরণ ও উন্নয়ন প্রয়োজন। তবে এ ধরনের প্রকল্প এখনো অনুমোদন হয়নি।
</doc>
<doc>
﻿‘সারা দেশে পানির অভাব নেই। অথচ বাজারে আধা লিটার বোতলজাত পানীয়ের দাম ১০-১৫ টাকা। এটা কি যুক্তিসংগত? কোথায় চলেছি আমরা? পানি নিয়ে আমাদের গন্তব্যই বা কী?’ বলছিলেন জগন্নাথ বিশ্ববিদ্যালয়ের সমাজবিজ্ঞান বিভাগের শিক্ষক আজাদ রহমান।
ঢাকা পানি সরবরাহ ও পয়োনিষ্কাশন কর্তৃপক্ষ (ওয়াসা) নগরবাসীকে সুপেয় পানি সরবরাহ করতে পারছে না। তাই বেশির ভাগ বাসায় পানি ফুটিয়ে পান করা হয়। অনেকে ব্যবহার করছে পানি পরিশোধন করার যন্ত্র। অনেক এলাকার পানি আবার সেদ্ধ কিংবা পরিশোধন করার পরও দুর্গন্ধ দূর করা যাচ্ছে না। তাই কেউ কেউ ঝুঁকে পড়ছে বোতলজাত পানীয়ের দিকে। যাদের সামর্থ্য নেই, তারা রাত জেগে ঢাকা ওয়াসার পানির পাম্পে ভিড় করছে। অথচ পানির জন্য ঢাকা ওয়াসাকে মাসে মাসে ঠিকই রাজস্ব দিচ্ছেন গ্রাহকেরা।
নগরজুড়ে ছড়িয়ে-ছিটিয়ে আছে ঢাকা ওয়াসার পানি সরবরাহ পাইপ। তবে ব্রিটিশ আমল ও পাকিস্তান আমলে বসানো পানি সরবরাহ পাইপের ত্রুটির জন্য অনেক এলাকার মানুষ ভোগান্তিতে আছে বলে মনে করেন ঢাকা সিটি করপোরেশনের (ডিসিসি) ৮০ নম্বর ওয়ার্ডের কাউন্সিলর আবদুস সাহেদ। তাঁর অভিযোগ, গেন্ডারিয়া, সূত্রাপুর ও লক্ষ্মীবাজারের পানি সরবরাহ পাইপ ত্রুটিপূর্ণ। এগুলো সংস্কার করলে এসব এলাকায় ঢাকা ওয়াসার পানি থেকে ময়লা ও দুর্গন্ধ দূর হবে।
ঢাকা ওয়াসার পানি নিয়ে অভিযোগ করেন শান্তিবাগের বাসিন্দা শাকিলা হাবিব। তিনি বলেন, পানির সমস্যা বহুদিন ধরেই। ওয়াসার পানিতে এতটাই দুর্গন্ধ যে ফুটিয়েও পান করা যায় না। তাই শান্তিবাগে পানির পাম্পে গিয়ে পানি আনতে হয়। সেখানে লাইনে দাঁড়িয়ে পানি আনতে সময় ব্যয় হয়। গোসলে লাইনের পানি ব্যবহারের কারণে চর্মরোগে ভুগছেন বলেও তিনি জানান।
ঢাকা ওয়াসার লাইনে সুপেয় পানি পাওয়া যাবে না, বিষয়টি গা-সওয়া হয়ে দাঁড়িয়েছে বলে জানালেন ফরিদাবাদের বাসিন্দা মাহবুব উদ্দিন চৌধুরী। তিনি বলেন, ঢাকা ওয়াসার পানি সরবরাহ পাইপ দিয়ে ঘোলাটে পানি আসে। সেই পানি ফুটিয়ে বা ছাঁকনিযন্ত্রে ছেঁকে পানের উপযোগী করতে হয়। আবার কখনো বাইরে থেকে পানি কিনেও খেতে হয়। এ বিষয়ে ঢাকা ওয়াসার মডস জোন-১-এ কয়েকবার অভিযোগ করেও কোনো সুফল পাননি বলে তিনি জানান।
গ্রিন রোডের বাসিন্দা নাজমুল ইসলাম নিয়মিত ফার্মগেট পানির পাম্পে আসেন খাবার পানি সংগ্রহের জন্য। তাঁর ভাষ্য, নগরে নতুন একটি সংস্কৃতি সৃষ্টি হয়েছে। এটি পাম্প সংস্কৃতি। বাড়ির শক্ত-সামর্থ্য লোকেরা ওয়াসার পাম্পে গিয়ে লাইন ধরে থাকে। কারণ, সেখানে গেলেই কেবল সুপেয় পানি মেলে। গেন্ডারিয়ার সত্যেন্দ্র কুমার দাস রোডে রয়েছে ঢাকা ওয়াসার একটি পানির ট্যাংক। এখান থেকে পানি সরবরাহ করা হতো আশপাশের এলাকাগুলোতে। এখানকার বাসিন্দা মোহাম্মদ সুমন জানান, ট্যাংকটি বন্ধ করে দেওয়া হয়েছে প্রায় তিন বছর আগে। তাঁদের এলাকায় এখন সরবরাহ করা হচ্ছে ফকিরেরপুল পানির ট্যাংকের পানি। এ পানির দুর্গন্ধ অসহনীয়। এর চেয়ে ব্রিটিশ আমলের ট্যাংকের পানিই ভালো ছিল।
এদিকে সায়েদাবাদ পানি পরিশোধনাগারের পানি যারা পাচ্ছে, তারাও পানিতে দুর্গন্ধ থাকার অভিযোগ করছে। এ বিষয়ে নাম প্রকাশ না করার শর্তে ঢাকা ওয়াসার একজন ঊর্ধ্বতন কর্মকর্তা জানান, শীতলক্ষ্যার পানি পরিশোধন করা হয় সায়েদাবাদ পরিশোধনাগারে। এ নদীর পানি যে পরিমাণে দূষিত, তাতে পানি পরিশোধন করতে বেশি পরিমাণে রাসায়নিক পদার্থ দিতে হয়। এতে পানিতে রাসায়নিকের কটু গন্ধ থাকতে পারে। এ ছাড়া নগরে ত্রুটিপূর্ণ সংযোগের পরিমাণও বেশি। সংযোগগুলো নেওয়ার সময় ওয়াসার সরবরাহ পাইপ ক্ষতিগ্রস্ত হয়। এসব ছিদ্র দিয়ে পানির পাইপে বাইরের ময়লা-আবর্জনা ঢুকে পড়ে।
এ প্রসঙ্গে ঢাকা ওয়াসার প্রধান প্রকৌশলী সৈয়দ কামরুল আহসান জানান, ত্রুটিপূর্ণ পাইপগুলো ধারাবাহিকভাবে প্রতিস্থাপনের কাজ চলছে। যেসব এলাকায় সংযোগের পাইপ প্রতিস্থাপিত হয়েছে, সেসব এলাকায় পানিতে দুর্গন্ধের মাত্রা কমে এসেছে বলে তিনি দাবি করেন।
ঢাকা ওয়াসা গ্রাহকদের জন্য যে পানি উত্তোলন ও পরিশোধন করে থাকে, তা সুপেয়। কিন্তু গ্রাহক দোরগোড়ায় আসতে গিয়ে পাইপ লাইনের ত্রুটির জন্য সেই পানি দূষিত হয়ে পড়ে বলে মনে করেন ঢাকা ওয়াসা বোর্ডের চেয়ারম্যান গোলাম মোস্তফা। তিনি বলেন, ‘ঢাকা শহরে ৩০-৩৫ বছরেরও বেশি পুরোনো পাইপ রয়েছে। এগুলো জরাজীর্ণ ও ত্রুটিপূর্ণ। এগুলোর জন্য বাইরের ময়লা ঢুকে পানি দূষিত হয়ে পড়ছে।’ পাইপের ত্রুটি দূর করতে ঢাকা ওয়াসা উদ্যোগ নিচ্ছে না কেন, জানতে চাইলে গোলাম মোস্তফা জানালেন, এশীয় উন্নয়ন ব্যাংকের উদ্যোগে একটি প্রকল্প হাতে নেওয়া হয়েছে। এর মাধ্যমে পর্যায়ক্রমে ঢাকা শহরের ত্রুটিপূর্ণ পাইপ বদলানো হবে। এ ছাড়া আগামী এক বছরের মধ্যে সায়েদাবাদ পানি পরিশোধনাগারে একটি প্রি-ট্রিটমেন্ট প্ল্যান্ট বসানো হবে। এটি চালু হলে ওখানকার পানিতে আর রাসায়নিক পদার্থের কটু গন্ধ থাকবে না বলে তিনি আশা করছেন।

অগ্নিপরীক্ষায় ওয়াসার পানি
এদিকে ঢাকা ওয়াসার সরবরাহ করা পানির গুণগত মান চ্যালেঞ্জ করে ২০১১ সালের মার্চে উচ্চ আদালতে একটি রিট মামলা করে মানবাধিকার ও পরিবেশবাদী সংগঠন ‘হিউম্যান রাইটস অ্যান্ড পিস ফর বাংলাদেশ’ (এইচআরপিবি)। উচ্চ আদালত সরকারকে পানি পরীক্ষা করানোর নির্দেশ দেন। নির্দেশনায় বলা হয়েছে, বিশ্ব স্বাস্থ্য সংস্থা থেকে পানি পরীক্ষা করে আদালতে প্রতিবেদন জমা দিতে হবে। সরকারের প্রতি আরও নির্দেশনা দেওয়া হয় যে ঢাকার আটটি এলাকা—মগবাজার, ধানমন্ডি, ইস্কাটন, এলিফ্যান্ট রোড, বনানী, খিলগাঁও, লালবাগ ও আজিমপুর এলাকার পানি বাংলাদেশ বিজ্ঞান ও শিল্প গবেষণা পরিষদ (বিসিএসআইআর) এবং বাংলাদেশ স্ট্যান্ডার্ড অ্যান্ড টেস্টিং ইনস্টিটিউশনে (বিএসটিআই) পরীক্ষা করে প্রতিবেদন জমা দিতে হবে। আদালতের এ নির্দেশনার বিষয়ে এইচআরপিবির আইনজীবী মনজিল মোরসেদ জানান, পানি পরীক্ষার প্রতিবেদন জমা হয়েছে। এ বিষয়ে আদালতে এ সপ্তাহেই শুনানি হওয়ার কথা।
</doc>
<doc>
﻿যে কোনো দেশের আর্থ-সামাজিক দিক ঠিক রাখতে গেলে এক কথায় বলা যায় উন্নয়নে যে কয়েকটি খাতকে সরকারকে গুরম্নত্ব দিতে হয় তার মধ্যে উলেস্নখযোগ্য হচ্ছে বিদ্যুৎ ও জ্বালানি। কারণ শিল্প, কলকারখানা উৎপাদন ও কৃষি কাজে বিদ্যুৎ ও জ্বালানি প্রত্যৰ এবং পরোৰভাবে অবদান রাখে। আর এগুলো বিশেষ করে নতুন বছরে জ্বালানি তেলের মূল্য বৃদ্ধির বিষয়টি খুবই আলোচনা এসেছে। তৃতীয় বিশ্বের দরিদ্র দেশগুলোর মধ্যে বাংলাদেশ অন্যতম। এ দেশের সিংহভাগ মানুষই বিভিন্ন সমস্যায় জর্জরিত। প্রতিনিয়ত সাধারণ মানুষকে বিভিন্ন সমস্যা মোকাবেলা করতে হয়। জ্বালানি তেলের মূল্য বৃদ্ধিতে জনদুর্ভোগ আরো বাড়বে। সরকার কারো সঙ্গে কোনো আলাপ আলোচনা না করেই হঠাৎ গত বৃহস্পতিবার (২৯-১২-২০১১) মধ্য রাতে জ্বালানি তেলের দাম বৃদ্ধি করে। এর আগে সরকার পর পর তিনবার জ্বালানি তেলের দাম বাড়ায়। আবারো এক দফা বাড়ানোর ফলে চতুর্থবার জ্বালানি তেলের দাম বাড়ল। এতে জনগণের ওপর বিরূপ প্রভাব পড়বে। মানুষের জীবনযাত্রার ব্যয় বাড়বে। যখন একটি জিনিস বিভিন্ন জিনিসের সঙ্গে সম্পৃক্ত তখন সে সংশিস্নষ্ট জিনিসের মূল্য বৃদ্ধি পেলেই তার প্রভাব পড়ে বিভিন্ন দিক থেকে। জ্বালানি তেলের দাম বাড়ার ফলে এর প্রভাব নিত্যপণ্যের বাজারে। এতে দেখা দিবে জনজীবনে নানা সঙ্কট, দুর্ভোগ ও অস্থিরতা। এ বিষয়ে তত্ত্বাবধায়ক সরকারের সাবেক উপদেষ্টা এবি মির্জ্জা আজিজুল ইসলাম বলেন, 'ভর্তুকি কমানোর জন্য তেলের দাম বাড়ানো ছাড়া সরকারের সামনে আর কোনো পথ খোলা ছিল না'। অন্যদিকে বিআইডিএসের গবেষণা পরিচালক জায়েদ বখত বলেন, 'এই মুহূর্তে তেলের দাম না বাড়িয়ে এটা রাজনৈতিক বিবেচনায় নেয়া উচিত। উন্নয়ন প্রকল্পের খরচ কমিয়ে ও সরকার ব্যয় সংকোচন করতে পারত'। এই দু'জন বিশিষ্ট ব্যক্তি মনে করেন সরকারের এ ধরনের সিদ্ধানত্দে ক্রমবর্ধমান মূল্যস্ফীতির আরো খারাপের দিকে যাবে। দেশের কিছু বিজ্ঞ মহল মনে করেন সরকারের যেহেতু অর্থনৈতিক অবস্থা ভালো নয় ব্যাংক থেকে ঋণ নিতে হচ্ছে তাই ভর্তুকির ওপর চাপ কমানোর জন্যই সরকারকে জ্বালানি তেলের দাম বৃদ্ধি করতে হয়েছে। জ্বালানি তেলের দাম বাড়ানোর ফলে লিটার প্রতি ৫ টাকা বৃদ্ধি পেল। ফলে এর পরিপ্রেৰিতে দুরপালস্না ও আনত্দঃজেলা বাসের ভাড়া প্রতি কিলোমিটারে ১৫ পয়সা বাড়ানো হয়েছে। এ নতুন বাস ভাড়া ইতোমধ্যে কার্যকর হয়েছে। যা হোক দেশের বিভিন্ন গুরম্নত্বপূর্ণ রাজনৈতিক ইস্যুর মধ্যে জ্বালানি তেলের মূল্য বৃদ্ধি অন্যতম। সরকার পৰের দাবি, চলতি ২০১১-২০১২ অর্থবছরের বাজেটে জ্বালানি খাতে ভর্তুকি ধরা হয় সাড়ে তিন হাজার কোটি টাকা। কিন্তু এ ভর্তুকি বেড়ে দাঁড়িয়েছে ২৮ হাজার কোটি টাকার ওপর। তাই বিশাল এই ভর্তুকির ব্যয় মেটাতে সরকার কঠিন পরিস্থিতিতে পড়ে। সরকারের যুক্তি হলো, এ খাতে বিশাল ভর্তুকির ব্যয় বাড়ানো সম্ভব নয়। এখনো এ খাতে ১০ হাজার কোটি টাকা ভর্তুকি দিতে হচ্ছে। এ প্রসঙ্গে প্রধানমন্ত্রী বিদ্যুৎ জ্বলানি ও খনিজ সম্পদ বিষয়ক উপদেষ্টা ড. তৌফিক-ই-এলাহী বলেন, আনত্দর্জাতিক বাজারে তেলের দাম বৃদ্ধি, তেল ভিত্তিক বিদ্যুৎ উৎপাদন, ডলারের বিপরীতে টাকার মান কমে যাওয়াতে এ সিদ্ধানত্দ নেয়া হয়েছে। সরকারের পৰে এ ব্যাপারে যুক্তি থাকলেও সঠিক পূর্ব পরিকল্পনা ও অব্যবস্থাপনা কম দায়ী নয়। কারণ, বর্তমানে প্রায় ৪০-৪৫টি ধারাভিত্তিক বিদ্যুৎ কেন্দ্র রয়েছে। এগুলোতে গ্যাসের দ্বারা বিদ্যুৎ উৎপন্ন হয়। এমনিতে আমাদের দেশে গ্যাস উত্তোলনের নানা মতভেদ থাকার কারণে খুবই জটিলতা রয়েছে। তেল ভিত্তিক বিদ্যুৎ কেন্দ্রে ১ হাজার মেগাওয়াট বিদ্যুৎ উৎপাদনের জন্য প্রায় ১০ থেকে ১২ লাখ টন জ্বালানি তেলের প্রয়োজন হয়। ফলে বিদেশ থেকে বেশি দামে তেল আমদানি করতে হয়। এর ফলে ডলারের রিজার্ভের ওপর প্রচণ্ড চাপ পড়ে। সুতরাং বিদ্যুৎ উৎপাদনের তেলের দাম ব্যবহার বৃদ্ধি পাওয়ায় ভর্তুকির পরিমাণও বেড়ে যাচ্ছে। সরকারের অর্থনীতিতে চাপ পড়ছে। এ কারণেই দেশের অর্থনৈতিক ও জ্বালানি বিশেষজ্ঞরা বিদ্যুৎ উৎপাদনে তেল ও গ্যাসের পরিবর্তে কয়লার ব্যবহারের ওপর গুরম্নত্বারোপ করেন। কয়লা ভিত্তিক বিদ্যুৎ কেন্দ্র স্থাপন ও উৎপাদন তুলনামূলকভাবে জ্বালানি তেলের চাইতে খরচ কম। কিন্তু সরকার সে দিকে না গিয়ে জ্বালানি তেলের ওপর থেকে ভর্তুকি তুলে দেয়ার সিদ্ধানত্দ গ্রহণ করেন। গত মে মাস থেকে চারবার জ্বালানি তেলের দাম বাড়ায় এ সরকার। অভিযোগ উঠেছে দাতাদের চাপের কারণে বাড়াতে হয়েছে জ্বালানি তেলের দাম। অতীতে আমরা দেখেছি বিএনপি-জামায়াত জোট সরকারের আমলে দু'দফায় তেলের দাম ৩৬ শতাংশ বৃদ্ধি পায়। বিগত তত্ত্বাবধায়ক সরকারের আমলেও জ্বালানি তেলের দাম বাড়ানো হয়। দাতা দেশগুলো শর্ত পূরণে সব সময় সরকারের ওপর চাপ প্রয়োগ করে। বিশেষ করে তৃতীয় বিশ্বের দেশগুলোর ওপর। প্রত্যাশিত ঋণের জন্য শর্তারোপ করে। দাতারা চায় তেল ও বিদ্যুৎতের দাম বাড়ুক। সরকারও তাই করছে। অর্থমন্ত্রী গত রোববার বলেন, ভর্তুকি কমাতে আগামী ৩ বছরে বিদ্যুৎতের দামও বাড়তে থাকবে। কারণ তেল ও গ্যাসের দাম বাড়ার ফলে এর কোনো বিকল্প নেই। কিন্তু আমরা মনে করি বিদ্যুৎ গ্যাস জ্বালানি তেলের ব্যাপারে সুনিশ্চিত সুষ্ঠু ও দীর্ঘমেয়াদি পরিকল্পনা গ্রহণ ও দুর্নীতি রোধ করতে পারলে ওই খাতে উন্নয়ন সম্ভব। সরকারের এ জাতীয় ভুল সিদ্ধানত্দে জনমনে নানা প্রশ্ন দেখা দিয়েছে। দিন বদলের স্বপ্ন দেখিয়ে সরকার জনগণকে কী দেখাচ্ছে? এক বছরে কয়বার জ্বালানি তেলের দাম বাড়ে? এ ধরনের প্রশ্ন আসা অস্বাভাবিক নয়। এ যেন মড়ার উপর খাঁড়ার ঘা। এমনিতে দ্রব্যমূল্যের ঊধর্্বগতিতে জনজীবন দুর্বিষহ হয়ে পড়েছে। চাল, তেল, ডাল নিত্যপ্রয়োজনীয় জিনিসের দাম আকাশচুম্বী। এ কারণে জনগণ নাজেহাল। সরকারই তো জনগণের শেষ ভরসা। সে সরকার যদি জনগণের কষ্ট বোঝার চেষ্টা না করে এর চেয়ে দুঃখ আর কি আছে? তার ওপর জ্বালানি তেলের দাম বৃদ্ধি_ জনগণ কোথায় গিয়ে দাঁড়াবে? আজ পথেঘাটে চা-স্টলে বিভিন্ন প্রতিষ্ঠানে জ্বালানি তেলের দাম বৃদ্ধি নিয়ে সরকারকে সমালোাচনার সম্মুখীন হতে হচ্ছে। সমালোচনা হচ্ছে সরকারের কিছু ভুলনীতি ও সিদ্ধানত্দ নিয়ে। অথচ যার খেসারত দিতে হচ্ছে সাধারণ জনগণকে। কারণ জ্বালানি তেলের মূল্য বৃদ্ধি পেয়ে মূল্যস্ফীতি ও উৎপাদন খরচ বাড়বে। ফলে বৃদ্ধি পাবে জীবন নির্বাহের ব্যয়। মানুষের আয় না বাড়লেও জীবনযাত্রার ব্যয় বাড়বে। বিশেষ করে কৃষকের পণ্য উৎপাদন খরচ, পরিবহন ব্যয় বেড়ে যাবে। এর ফলে যথেষ্ট সম্ভাবনা রয়েছে কৃষি খাতে। কারণ কৃষকরা সরকারের অব্যবস্থাপনার কারণে উৎপাদিত পণ্যের উপযুক্ত মূল্য পায় না। এ ৰেত্রে জ্বালানি তেলের দাম বাড়ানোর ফলে উৎপাদন খরচ বৃদ্ধি পেলেও কৃষিপণ্যের দাম সে অনুযায়ী কি কৃষক পাবে? বিভিন্ন দালাল, উপ-দালাল, মধ্যস্বত্বভোগীরা এ সুযোগে আরো লাভবান হবে। বাসভাড়া নির্দিষ্ট করে দিলেও এ নিয়ে যাত্রীদের বিড়ম্বনা হতে পারে। মোট কথা সরকারের এ ধরনের সিদ্ধানত্দ জনস্বার্থবিরোধী। সরকারের পৰ থেকে যে কথা বলা হোক না কেন, জ্বালানি তেলের মূল্য বৃদ্ধিতে সাধারণ মানুষের সার্বিক দিক থেকে জীবনযাত্রার চাপ আরো বাড়বে। সরকারের উচিত ছিল জনগণের দুর্ভোগ না বাড়িয়ে বরং বিকল্প কোনো পন্থা খুঁজে বের করা। বাংলাদেশ একটি জনকল্যাণমূলক রাষ্ট্র। আর এ ধরনের রাষ্ট্রে জনস্বার্থ রৰার জন্য সরকারকে সবকিছুই করতে হয়। প্রয়োজনীয় খাতে ভর্তুকি দিতে হয়। আর এ ধরনের ভর্তুকি প্রায় প্রতিটি রাষ্ট্রেই আছে। সে বিবেচনায় জ্বালানি তেলের মতো একটি জনগুরম্নত্বপূর্ণ খাতে ভর্তুকি না দিয়ে দাম বাড়ানো_ এটা সরকারের জনস্বার্থবিরোধী সিদ্ধানত্দ। জনস্বার্থ রৰা করাই সরকারের কাজ, জনদুর্ভোগ বাড়ানো নয়। মোহাম্মদ নজাবত আলী: শিৰক ও কলামিস্ট
</doc>
<doc>
﻿হেমন্তের সকালে মিষ্টি রোদের পরশ যান্ত্রিক জীবনে কিছুটা হলেও স্বস্তি এনে দেয়। এ সময় নানা উৎসবের আমেজ চারদিকে। ঢাকার আগারগাঁও সড়ক দিয়ে যাওয়ার পথে রাস্তার দুই পাশে চোখে পড়ে বর্ণিল ব্যানার আর ফেস্টুন। একটু নজর দিলেই বোঝা যায় আসলে উৎসবটা কোথায়!
২১ নভেম্বর থেকে আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রে চতুর্থবারের মতো শুরু হয়েছে বাংলাদেশ কম্পিউটার সমিতির তথ্যপ্রযুক্তি মেলা বিসিএস আইসিটি ওয়ার্ল্ড-২০১১। জমজমাট এ মেলা শেষ হবে আজই। 

নানা আয়োজনের এ মেলা
এবার নানা ধরনের আয়োজন করা হয়েছে মেলায়। ৪৬টি দেশি-বিদেশি প্রতিষ্ঠান অংশ নিয়েছে প্রযুক্তিপণ্য নিয়ে। এবারই প্রথম মেলায় ডিজিটাল চিত্রাঙ্কন প্রতিযোগিতার আয়োজন করা হয়েছে। এই প্রতিযোগিতায় অংশ নিতে এসে ভিকারুননিসা নূন স্কুলের চতুর্থ শ্রেণীর শিক্ষার্থী বুশরা বিনতে হারুন বলল, ‘আগেই শুনেছি এখানে ডিজিটাল চিত্রাঙ্কন প্রতিযোগিতা অনুষ্ঠিত হবে—তাই এসেছি।’ বুশরা ডিজিটাল কলম দিয়ে কম্পিউটারে আঁকছিল নদীতে পালতোলা নৌকা।
মেলার এক প্রান্তে হঠাৎ দেখা গেল অনেক মানুষের সমাগম। সবার উৎসুক চোখ সামনের দিকে। কাছে গিয়ে দেখা গেল, মেলার একটি নির্দিষ্ট স্থান রাখা হয়েছে অনুষ্ঠান করার জন্য। এটি তৈরি করা হয়েছে বিশ্বের দ্বিতীয় বৃহত্তম তথ্যপ্রযুক্তি প্রদর্শনী তাইপের কম্পিউটেক্স মেলার আদলে। এখানে মেলা চলাকালে সারাক্ষণ নানা ধরনের প্রযুক্তিপণ্যের ফ্যাশন শো, তাদের নিয়ে আড্ডাসহ নাচ, গান, নাটক, কৌতুকসহ মজার মজার নানা আয়োজন লেগেই থাকে। প্রযুক্তিপণ্য কেনার ফাঁকে ফাঁকে আগত দর্শকদের বিনোদনেরও একটি ভালো মাধ্যম এটি!
মেলায় প্রতিদিনই বিভিন্ন সেমিনার হচ্ছে।সেসবে তথ্যপ্রযুক্তির বিভিন্ন বিষয়ে আলোচনা করছেন বিশেষজ্ঞরা। 

রকমারি প্রযুক্তিপণ্য আর ছাড়!
মেলায় নতুন জিনিস এবংছাড় ও উপহার থাকবেই।এ মেলাতেও আছে।বিভিন্ন ব্র্যান্ডের ল্যাপটপে এক থেকে দুই হাজার টাকা নগদ ছাড় দেওয়া হচ্ছে। কয়েকটি নতুন প্রিন্টারও এসেছে মেলায়।প্রিন্টার কিনলে মূল্যছাড়ের সঙ্গে মোবাইল ফোনসেটও দেওয়া হচ্ছে। মেলার স্টলে নানা ধরনের নেটবুক ও ল্যাপটপ কম্পিউটার প্রদর্শন করছে এইচপি। এ স্টলে প্রতিটি নেটবুক ও নোটবুকে এক হাজার টাকা ছাড় দেওয়া হচ্ছে। এর সঙ্গে গিফট ভাউচার দেওয়া হচ্ছে, যেখানে রয়েছে নিশ্চিত পুরস্কার। আসুসের নেটবুক ও নোটবুকেও দেওয়া হচ্ছে বিশেষ ছাড়। আসুসের বিক্রেতারা জানান, আসুসের নেটবুক ও নোটবুক কিনলে একটি টি-শার্ট ও প্যন্ডা অ্যান্টিভাইরাস দেওয়া হচ্ছে। এসারের স্টলে আছে বিভিন্ন সুবিধা। সেসব ল্যাপটপের সঙ্গেই।ফ্লোরা লিমিটেডের স্টলে এইচপি, ডেল ও ফ্লোরা পিসি মিলছে দুই থেকে তিন হাজার টাকা কমে। আই-সেন্টারে মিলছে অ্যাপলের ম্যাক মিনি, আই ম্যাক ও ম্যাক প্রো। এ ছাড়া আইপডসহ অ্যাপলের বিভিন্ন পণ্যও এখানে মিলছে।
নেটবুক ও নোটবুক পাওয়া যাচ্ছে স্যামসাংয়ের স্টলেও। এখানে বিভিন্ন নেটবুক ও নোটবুকে নগদ মূল্যছাড়ের পাশাপাশি কুইক হিল অ্যান্টিভাইরাস বিনা মূল্যে দেওয়া হচ্ছে। ইকারাসের স্টলে ডিজিটাল ডিরেক্টরি নামের একটি সফটওয়্যার পাওয়া যাচ্ছে। এক হাজার ২০০ টাকা দামের এই সফটওয়্যারে বাংলাদেশের নানা ধরনের দরকারি তথ্য পাওয়া যাবে। ড্যাফোডিল ইন্টারন্যাশনাল বিশ্ববিদ্যালয়ের স্টলে ওই বিশ্ববিদ্যালয়ের বিভিন্ন বিষয়ে ভর্তির তথ্য দেওয়া হচ্ছে, পাশাপাশি এখানে তাদের নিজস্ব ওয়েব পোর্টাল জবস বিডি ডটকমের নানা ধরনের কার্যক্রম দেখানো হচ্ছে। এ ছাড়া মেলায় বিভিন্ন ব্র্যান্ডের পেনড্রাইভ, গেমের অনুষঙ্গ এবং কম্পিউটারের ক্ষুদ্র যন্ত্র বিক্রি হচ্ছে। ফ্লোরার স্টলে পাওয়া যাচ্ছে ২৭ ইঞ্চি এইচডি, এলইডি ও থ্রিজি মনিটর। এ স্টলে আরও মিলছে ক্যানন ডকুমেন্ট স্ক্যানার। বেড়ানোর মৌসুম হওয়ার কারণে এবার মেলায় ক্যামেরার প্রতি দর্শকদের আগ্রহ লক্ষ করা গেছে। এবারই ঢাকা বিশ্ববিদ্যালয়ে ভর্তির সুযোগ পেয়েছেন তানিমা করিম। তিনি বলেন, অনেক দিন অপেক্ষায় ছিলাম, ভর্তি শেষ হলে ঘুরতে যাব। আর ঘুরতে গেলে সঙ্গে একটা ক্যামেরা তো চাই! তাই এই মেলায় ক্যামেরা কিনতে এসেছি। মেলায় জেএএন অ্যাসোসিয়েটসের স্টলে ক্যানন ক্যামেরায় বিশেষ ছাড় দেওয়ার পাশাপাশি ৪ গিগাবাইট মেমোরি কার্ড বিনা মূল্যে দেওয়া হচ্ছে। 
মেলার একটি নির্দিষ্ট স্থানে কম্পিউটার গেমের একটি জোন করা হয়েছে। আর উৎসুক মানুষের ভিড় এখানে লেগেই আছে সব সময়। এখানে ফিফা-২০১১ ও কটফোর খেলা হচ্ছে। 
এ খেলায় বিজয়ীদের পুরস্কারও দেওয়া হচ্ছে।

আজ মেলার শেষ দিন
প্রদর্শনীর শেষ দিনে আজ সকাল ১০টায় শিশুদের জন্য থাকছে চিত্রাঙ্কন প্রতিযোগিতা। বয়সভিত্তিক তিনটি বিভাগে স্কুলের শিক্ষার্থীরা এতে অংশ নিতে পারবে।

ওয়েবেও মেলা!
এবারই প্রথমবারের মতো মেলায় অংশ নেওয়ার পাশাপাশি যে কেউ ওয়েবসাইটের মাধ্যমেও মেলায় অংশ নিতে পেরেছেন। মেলায় অংশ নেওয়া প্রতিটি প্রতিষ্ঠানের আলাদা পরিচিতি থেকে সেই প্রতিষ্ঠানের সব প্রযুক্তিপণ্যের মূল্যছাড়ের তথ্য পাওয়া যাবে এই সাইটে। ওয়েব ফেয়ারে অংশ নিয়ে প্রতিদিন জিতে নেওয়া যাবে ২০টির বেশি আকর্ষণীয় পুরস্কার। কতটি পুরস্কার চলে গেছে, আর কতটি অবশিষ্ট রয়েছে—তাও এই ওয়েবসাইটের মাধ্যমে দেখানো হচ্ছে। এ ছাড়া ওয়েব ফেয়ারে অংশ নিতে দর্শনার্থীদের যেতে হবে মেলার ওয়েবসাইটে (www.bcsictworld.com.bd)। 
বিসিএস আইসিটি ওয়ার্ল্ড-২০১১ মেলার আহ্বায়ক কাজী আশরাফুল আলম জানান, যেমন আশা করেছিলাম, তার চেয়ে অনেক বেশি দর্শক মেলায় এসেছে এবং বিক্রিও হয়েছে সন্তোষজনক। মেলার সব দিক বিবেচনা করে বলা যায়, এবারের মেলা যেমন নানা আয়োজনে ভরপুর ছিল, তেমনি এই মেলা সফলও হয়েছে। 
মেলা আজ সকাল ১০টা থেকে রাত আটটা পর্যন্ত খোলা থাকবে। এবারের এই মেলায় যে প্রযুক্তিপ্রেমী আর তথ্যপ্রযুক্তির এক অপূর্ব সম্মিলন ঘটেছে এ কথা বলাই যায়। 
মেলার প্রধান পৃষ্ঠপোষক বাংলা লায়ন। অন্যান্য পৃষ্ঠপোষক প্রতিষ্ঠান হলো হিটাচি, মাইক্রোসফট, ইউসিসি, ডেল, ইকারাস ও মারকারি।
</doc>
<doc>
﻿কর্নেল রিয়াদ আল-আসাদ। নামটা শুনে মনে হতে পারে সিরিয়ার প্রেসিডেন্ট বাশার আল-আসাদের ঘনিষ্ঠ কেউ। তবে বাস্তবে তার উল্টো। স্বৈরশাসক আসাদের ঘোরবিরোধী এই সেনা কর্মকর্তা। প্রেসিডেন্টকে উ ৎ খাতের লক্ষ্য নিয়ে তিনি এখন অবস্থান করছেন প্রতিবেশী তুরস্কে। 
আন্দোলনে অংশ নেওয়া বেসামরিক জনগণের ওপর নির্মম দমন অভিযান চালাতে প্রেসিডেন্ট বাশারের আদেশ প্রত্যাখ্যান করে সেনাবাহিনী ছেড়ে তুরস্কে চলে এসেছেন কর্নেল রিয়াদ আল-আসাদ। তিনি তুরস্কের আনতাকায়া শহর থেকে নয় মাইল দূরে সিরিয়ার সীমান্তবর্তী একটি উদ্বাস্তু শিবিরে কার্যত লুকিয়ে রয়েছেন। কাউকে তাঁর সঙ্গে দেখা করতে দেওয়া হয় না। অবশ্য এ কড়াকড়ির বড় কারণ তাঁর নিজের নিরাপত্তা। বহু কাঠখড় পুড়িয়ে বিবিসির প্রতিবেদক জন সিম্পসনসহ কয়েকজন সাংবাদিক যোগাযোগ করতে পেরেছেন বিদ্রোহী সিরীয় কর্নেলের সঙ্গে। তাঁরা ওই শিবিরের কাছাকাছি এক কৃষকের গোলাবাড়ি থেকে ইন্টারনেটে যোগাযোগের সাইট স্কাইপির মাধ্যমে কর্নেল আসাদের সাক্ষা ৎ কার নেন।
কর্নেল আসাদের ক্ষতি হওয়ার আশঙ্কা যে অমূলক, উদ্বেগ তা মোটেই নয়। দুই মাস আগে সিরীয় সেনাবাহিনী ছেড়ে এই একই শিবিরে অবস্থান নেওয়া আরেক সিরীয় কর্নেল পাশের এক শহরে কেনাকাটা করতে গিয়ে নিখোঁজ হয়েছেন। সবার বিশ্বাস, প্রেসিডেন্ট আসাদের গোয়েন্দা সংস্থার সদস্যরা তাঁকে ধরে নিয়ে হত্যা করেছে। 
বিবিসির জন সিম্পসন বলেছেন, কর্নেল আসাদের কথাবার্তায় মনে হয়েছে তিনি স্বৈরশাসক আসাদকে ক্ষমতা থেকে উ ৎ খাতের জন্য খুবই উদগ্রীব। তিনি প্রায় সার্বক্ষণিকভাবে সিরিয়ার অভ্যন্তরে অবস্থানকারী বিদ্রোহী সেনাদের সঙ্গে যোগাযোগ রক্ষা করছেন। সেখানকার সার্বিক পরিস্থিতির বিষয়ে তিনি ওয়াকিবহাল। কর্নেল আসাদ সাংবাদিকদের বলেন, ‘প্রেসিডেন্ট আসাদের দিন শেষ। পুরো সিরীয় জাতি আজ এই স্বৈরশাসককে টেনেহিঁচড়ে ক্ষমতা থেকে নামাতে বদ্ধপরিকর।’
সব বিদ্রোহীই প্রথাগতভাবে এই একই ভঙ্গিতে কথা বলে থাকে। সব ক্ষেত্রে সেটা সত্যি হয় না। আরব বসন্তের তেজ যতই থাকুক সব দেশে জয়ী হয়নি বিদ্রোহীরা। তবে এখানেও কথা আছে। যারা প্রেসিডেন্ট আসাদকে চেনে বা তাঁর সঙ্গে সাক্ষা ৎ করেছে, তারা প্রায়ই তাঁর চারিত্রিক মাধুর্যের প্রশংসা করে থাকে। তার মানে বাশারের পক্ষে কতটা নির্মম স্বৈরশাসক হওয়া সম্ভব তা নিয়ে সন্দেহ থেকে যায়। হাজার হোক তিনি একজন চোখের চিকি ৎ সক। ক্ষমতায় বসার আগে ডাক্তারি করেছেন কিছুদিন। একজন চিকি ৎ সকের পক্ষে খুব শক্ত স্বৈরশাসক হওয়ার সম্ভাবনা নেহাতই কম। এমনকি পশ্চিমাদের ভেতরও অনেকে এখনো বিশ্বাস করেন যে, প্রেসিডেন্ট বাশার বেসামরিক জনগণের ওপর নির্মম আচরণ করে মোটেও সুখী নন। তিনি বাধ্য হয়েই এটা করছেন এবং একপর্যায়ে হয়তো ক্ষমতা ছেড়ে চলে যাওয়ার পথও খুঁজে নেবেন। 
কর্নেল আসাদেরও এরকম বিশ্বাস। প্রেসিডেন্ট বাশারের শাসন কখন শেষ হতে পারে—এ প্রশ্নের জবাবে তিনি বলেন, ‘ইনশাআল্লাহ, ইনশাআল্লাহ। খুব শিগগির। তাঁর সরকার আমূল পচে গেছে। বাইরে থেকে সেটাকে এখনো অনেক শক্তিশালী মনে হলেও মনের শক্তিতে একেবারে দুর্বল হয়ে পড়েছে।’
তবে কর্নেল আসাদ মুখে প্রেসিডেন্ট বাশারের পতন যতটা সহজ হিসেবে দেখালেন, বাস্তবতা তার চেয়ে অনেক কঠিন। হয়তো তিনি নিজেও মনে মনে সেটাই বিশ্বাস করেন। বাশারকে হটাতে অনেক রক্ত ঝরাতে হবে। এ জন্য দীর্ঘ লড়াই করতে হতে পারে বিদ্রোহীদের। কিন্তু কর্নেল আসাদের দলে এ পর্যন্ত যে সেনা ভিড়েছে, সংখ্যায় তা মোটেও যথেষ্ট নয়। প্রশ্ন আছে তাদের কার্যকারিতা নিয়েও। 
সরকারি বাহিনীর বিরুদ্ধে সিরিয়ার অভ্যন্তরে বর্তমানে যেসব বিদ্রোহী লড়ছে তারা সংখ্যায় কত—তা ঠিক করে কেউ বলতে পারে না। তবে কর্নেল আসাদের শিবিরে যারা রয়েছে, তারা সংখ্যায় এক শর বেশি হবে না। যদিও প্রতিদিনই তাদের সংখ্যা বাড়ছে। এক-দুজন করে বিদ্রোহী সেনারা প্রতিদিন সীমান্ত পেরিয়ে এই শিবিরে আশ্রয় নিচ্ছে। তবে তাদের সবাই যে সরকারের বিরুদ্ধে গৃহযুদ্ধে ঝাঁপিয়ে পড়তে উদগ্রীব—বিষয়টি তা নয়। অনেকেই সেনাবাহিনী ছেড়ে এসেছে শুধু এ কারণে যাতে আর বেসামরিক জনগণের ওপর নির্যাতনের আদেশ পালন করতে না হয়। সিরিয়ায় এখন অনুগত সরকারি সেনা ও বিদ্রোহীদের প্রতি সহানুভূতিশীল সেনাদের মধ্যে সংঘর্ষ চলছে। বেসামরিক লোকের ওপর নির্যাতন চালাতে বাধ্য হয়ে সরকারের ওপর ক্ষুব্ধ সেনার সংখ্যা দিন দিন বেড়ে চলেছে। এ রকম পরিস্থিতিতে একটা সময় আসবে যখন পুরোমাত্রায় গৃহযুদ্ধ শুরু হবে। আর তখন হয়তো কর্নেল রিয়াদ আল-আসাদের বৃহত্তর একটি ভূমিকা রাখার সুযোগ হবে। 
 হারুন-অর-রশীদ, সূত্র: বিবিসি অনলাইন
</doc>
<doc>
﻿পুরান ঢাকার কাজী আলাউদ্দিন রোডের পাশের ছোট্ট এক গলির ঘটনা। একটি মেয়ের চিৎকার শুনে থমকে দাঁড়ায় পথচারীদের অনেকেই। এগোতেই দেখা মেলে মানুষের ভিড়। একটি কিশোরীর পা কামড়ে রয়েছে কুকুর। এ জন্যই চিৎকার দিয়েছিল সে। দিশেহারা হয়ে নানাভাবে কুকুরটিকে ছাড়ানোর চেষ্টা করছিল। কোনো উপায় না দেখে পাশের এক মোটরপার্টসের দোকানি কুকুরটিকে লাঠি দিয়ে ছাড়িয়ে নেওয়ার চেষ্টা করতে লাগল। একপর্যায়ে কামড়ে রাখা পা ছেড়ে দিল কুকুরটি। জনতার তাড়া খেয়ে কুকুরটি দৌড়ে চলে গেল মূল সড়কে। এমন ঘটনা পুরান ঢাকায় অহরহ ঘটছে।
শুধু কাজী আলাউদ্দিন রোডে নয়, পুরান ঢাকার অনেক এলাকায় বেওয়ারিশ কুকুরের উৎপাত বেড়েছে। কাজী আলাউদ্দিন রোডের নাজিরাবাজার চৌরাস্তায় রয়েছে মাংসের বেশ কিছু দোকান। ফলে এখানে বেওয়ারিশ কুকুরের উৎপাতও বেশি। আবার নয়াবাজার, সূত্রাপুর কাঁচাবাজার, টিপু সুলতান রোড, নারিন্দা বাজার, দয়াগঞ্জ, লালবাগ, উর্দু রোড, মিটফোর্ড রোড, মৌলভীবাজার এলাকায়ও কুকুরের উৎপাত রয়েছে। রয়েছে রোম পড়ে যাওয়া, রোগা আর বীভৎস বেশ কিছু বেওয়ারিশ কুকুর। এগুলোর ভয়ে পুরান ঢাকার পথচারীরা ভয়ে থাকে।
এদিকে কিছুদিন আগে জগন্নাথ বিশ্ববিদ্যালয়ের ক্যাম্পাসে ঢুকে পড়ে একটি বেওয়ারিশ কুকুর। রোগে ভোগা বীভৎস কুকুরটি দেখে অনেক শিক্ষার্থীই ভয়ে কুপোকাত হয়েছেন। ইতিহাস বিভাগের শিক্ষার্থী রাখী রানী দাস জানান, কুকুরটি সারা দিন ক্যাম্পাসে ঘুরঘুর করেছে। অনেক শিক্ষার্থীই ভয় পেয়েছেন। তাই কুকুর যে পথ দিয়ে হেঁটেছে, সে পথ এড়িয়ে অন্য পথ দিয়ে চলাচল করেছেন কেউ কেউ। সমাজবিজ্ঞান বিভাগের শিক্ষার্থী সাবরিনা রহমান বলেন, ‘পাগলা কুকুরকে ভয় পাওয়া স্বাভাবিক। তাই ক্লাস শেষে বাইরে বেরোতে ভয় পাচ্ছিলাম। ভাইকে ফোন করে ডেকে এনেছি। তাঁকে সঙ্গে নিয়ে ক্যাম্পাস থেকে বেরিয়েছি।’
এদিকে সদরঘাট নদীবন্দরের ভেতরও রয়েছে কুকুরের উৎপাত। নদীবন্দরের শৌচাগারের আশপাশে কুকুর ঘুরঘুর করে। শিশুকন্যাকে শৌচকর্ম করাতে গিয়ে কুকুরের উৎপাতে ভোগান্তি পোহাতে হয়েছে বলে জানান মাদারীপুরের মিনহাজ উদ্দিন। কুকুরের ভয়ে অনেক মহিলা নদীবন্দরের শৌচাগারে আসতে ভয় পান। এদিকে পন্টুনেও বেওয়ারিশ কুকুরের উৎপাত রয়েছে বলে অভিযোগ এই যাত্রীর।
হাজারীবাগ বাজারে কথা হয় স্থানীয় বাসিন্দা দীন মোহাম্মদের সঙ্গে। তিনি জানান, স্কুলে আসা-যাওয়ার পথে কুকুরের উৎপাতে অনেক শিশুই ভয় পায়। আবার কুকুরের ভয়ে দৌড়ে আহত হওয়ার ঘটনাও রয়েছে। পুরান ঢাকার বেওয়ারিশ কুকুরগুলোর ব্যাপারে ঢাকা সিটি করপোরেশনের (ডিসিসি) সহায়তা চায় অনেকেই।
এ বিষয়ে ঢাকা সিটি করপোরেশনের ভেটেরিনারি কর্মকর্তা মো. আজমত আলী জানান, নিয়মিতভাবেই ডিসিসির কুকুর নিধন কার্যক্রম চলছে। কোনো নাগরিক অভিযোগ করলে অভিযোগের ভিত্তিতে ডিসিসি ব্যবস্থা নেবে।
</doc>
<doc>
﻿‘এই যে দেখছেন গাড়িটা, এটা প্রায় শত বছর আগে কোনো এক রানির বাহন হিসেবে ব্যবহূত হয়েছে, সেই গাড়িতে আমি চড়ছি।’ এভাবেই লাল রঙের একটা অস্টিন সেভেন দেখিয়ে বললেন ওল্ড কার অ্যাসোসিয়েশনের চেয়ারম্যান হাবিবুর রহমান সানি।
ঢাকা ক্লাবের ১০০ বছর পূর্তি উপলক্ষে ১ ডিসেম্বর এই ক্লাবের প্রাঙ্গণে শুরু হয় পুরোনো গাড়ির প্রদর্শনী। ‘ওল্ড কার ক্লাব অব বাংলাদেশ’ ও ঢাকা ক্লাব যৌথভাবে এই প্রদর্শনীর আয়োজন করে। প্রদর্শনীতে সমিতির সদস্যদের সংগ্রহে থাকা বিভিন্ন সময়ের প্রায় ৩৫টি গাড়ি প্রদর্শিত হয়েছে। এর মধ্যে ১৯২৩ সালের অস্টিন কোম্পানির বানানো গাড়ি আছে, যা নাটোরের রানি দিঘাপতি কলকাতা থেকে নিজে ব্যবহারের জন্য আনিয়েছিলেন। ১৯৭১ সালে পাকিস্তানি আর্মি গাড়িটি নিয়ে নেয়। যুদ্ধ শেষে গাড়িটি কুষ্টিয়ায় ফেলে রেখে যায়। কেউ তা চালাতে পারছিল না। শেষে ১৯৮০ সালে হাবিবুর রহমান গাড়িটির খোঁজ পান। স্থানীয় এক লোকের কাছ থেকে কিনে চালানোর উপযোগী করে তোলেন এটি। এ ছাড়া প্রদর্শনীতে আছে ১৯২৬ সালের কেব্রোলেট কোম্পানির বানানো গাড়ি, যেটা চট্টগ্রামের চাঁদ সওদাগর ব্যবহার করতেন। ত্রিপুরার আগরতলার মহারাজার ব্যবহূত গাড়িও আছে প্রদর্শনীতে।
হাবিবুর রহমান বলেন, ‘বিভিন্ন সময়ের গাড়ি দেখলে সহজেই গাড়ির মডেলের বিবর্তনের ইতিহাস জানা যায়। তরুণদের গাড়ি তৈরির ইতিহাস জানাতে আমাদের এই আয়োজন। এরই অংশ হিসেবে আগামী বছরের প্রথম দিকে পুরোনো গাড়ির একটা র‌্যালি হবে।’ গতকাল শেষ হয়েছে পুরোনো গাড়ির প্রদর্শনী।
</doc>
<doc>
﻿শীতের কুয়াশাঘেরা আকাশ। তবু সন্ধ্যা নামতেই ছাদের ওপরে জ্বেলে দেওয়া হয়েছে বেশ কিছু বাতি। পাশেই টবে সবুজ গাছ। নানা ধরনের চেয়ারের মাঝে বাঁশ আর কাঠের বেঞ্চ ঠিকই জায়গা করে নিয়েছে। মৃদু তালে বাজছে গান। এরই মধ্যে ফরমায়েশ দিয়ে খাবার খেতে পারেন। এমন ব্যবস্থাই করেছে ধানমন্ডি ১৫ নম্বরসংলগ্ন স্কাই শেফ রেস্তোরাঁ। নগরে যারা বদ্ধ জায়গায় বসে এবং খেয়ে অভ্যস্ত তাদের জন্য আমেজের ভিন্নতা আনতেই এমন ব্যবস্থা। খাওয়ার সঙ্গে বাড়তি পাওনা হিসেবে আকাশ দেখার সুযোগ মেলে এখানে।
স্কাই শেফের ব্যবস্থাপক আসিফ রায়হান জানান, থাই, চায়নিজ, ভারতীয় খাবারসহ দেশি খাবারের ব্যবস্থা আছে এখানে। তবে যে দেশি খাবারই হোক না কেন, খোলা জায়গায় বসে খেতেই পছন্দ করেন সবাই। যেকোনো খাবার খেতে হলে হাতে কিছুটা সময় রেখেই ফরমায়েশ দিতে হয়। কাবাব আর গ্রিলের পদটাই বেশি চলে এখানে। বিরিয়ানির আছে নানা পদ। কাশ্মীরি বিরিয়ানি, হায়দরাবাদি বিরিয়ানির স্বাদ নিতে পারবেন এখানেই। তবে হালকা খাবার খেতে চাইলে মিক্স চাউমিন, পাকোড়া, ফ্রাইড প্রম্পেট ফরমায়েশ করতে পারেন। আর খাবার শেষে মিষ্টিমুখ না করলে কি চলে? আছে নানা পদের ডেজাট। স্কাই শেফ থেকে যেকোনো খাবার খেতে পারবেন ২০০-৮০০ টাকার মধ্যে।
ধানমন্ডি ২৭ নম্বর সড়কের লেকের পাশেই খোলা আকাশের নিচে জমে উঠেছে ‘সাম্পান’ রেস্তোরাঁ। একেবারেই লেকের জলের ওপর সাম্পানের স্থাপত্য। তাই হঠাৎ করেই মনে হতে পারে এটা বুঝি দরিয়ার সাম্পান। সাম্পানে খুব বেশি চলে চিকেন ললিপপ। টক আর মিষ্টি স্বাদের চিকেন ললিপপের স্বাদ অন্য যেকোনো মাংসের খাবারের চেয়ে আলাদা। এ ছাড়া আছে বিশেষ ফালুদা। নামের মতো এই ফালুদার স্বাদ আর পরিবেশনও ভিন্ন। স্বচ্ছ পাত্রের বাইরে থেকেই লাল-কমলা রঙের ফালুদা দারুণ আকৃষ্ট করে নিয়মিত খেতে আসা আরাফ রহমানকে। এ ছাড়া যেকোনো মসলাজাতীয় খাবারই পরিবেশন করা হয় ছোট নান্দনিক কড়াইয়ের পাত্রে। আর মসলাদার খাবারের সঙ্গে ফরমায়েশ অনুযায়ী খেতে পারেন নানরুটি, হাতে বানানো রুটি আর পরোটা। জানালেন সাম্পানের ফ্লোর সুপারভাইজার মোহাম্মাদ মাহফুজ। তবে খোলা আকাশের নিচে ছাড়া ঘরের ভেতরেও খাওয়ার ব্যবস্থা আছে। আর এখানেই দুপুরের খাবারের ব্যবস্থা থাকে। মূলত বিকেল থেকে রাত অবধি খোলা আকাশের নিচে খাবারের ব্যবস্থা। 
সাম্পান থেকে যেকোনো খাবার খেতে পারবেন ৪০ থেকে ২৫০ টাকার মধ্যে।
একই সড়কের কাছে খোলা আকাশের নিচে খাবারের ব্যবস্থা আছে বারবিকিউ টু নাইট রেস্তোরাঁয়। পাকিস্তানি খাবারের স্বাদ নিতে চাইলে নির্দ্বিধায় চলে যেতে পারেন এখানে। স্পেশাল আইটেমের মধ্যে মাটন লেগ বারবিকিউ, হাঁস ভুনা, বিফ চপ আর খিরি কাবাব তো রয়েছেই। এখান থেকে খাওয়া যাবে ৯০ থেকে ১৮০০ টাকার মধ্যে।
বনানী ১১ নম্বর সড়কেই প্লাটিনাম সুইট রেস্তোরাঁ। প্লাটিনাম নামটা শুনলে অনেকেই ভেবে বসবেন, এটা হয়তো মিষ্টির দোকান। তাদের উদ্দেশ্যেই বলা, প্লাটিনাম সুইট কোনো মিষ্টির দোকান নয়। এখানে আছে খোলা আকাশের নিচে লাইভ মিউজিকের সঙ্গে খাবারের ব্যবস্থা। বারবিকিউ আর গ্রিল আইটেম। বিপণনের জ্যেষ্ঠ নির্বাহী বিশ্বজিৎ সাহা জানান, বারবিকিউ আর গ্রিলের পদ সপ্তাহের সাত দিনই থাকে। তবে শুক্রবার বুফে খাবারের ব্যবস্থা রয়েছে। প্লাটিনাম সুইটে খেতে পারবেন ২৯০ থেকে ৯৫০ টাকার মধ্যে।
সুনসান পরিবেশে খোলা আকাশের নিচে খেতে চাইলে যেতে পারেন গুলশান-১-এর রেড শিফট রেস্তোরাঁয়ও।
</doc>
<doc>
﻿হাজার হাজার মানুষের বিক্ষোভের আগুনে আবার উত্তপ্ত হয়ে উঠেছে মিসরের রাজধানী কায়রোর ঐতিহাসিক তাহরির স্কয়ার। একটাই দাবি সবার—গণতন্ত্র চাই। নিখাদ গণতন্ত্র। আর তা খুব শিগগিরই। অপেক্ষা করে করে মিসরীয়রা ক্লান্ত। কোনো একনায়ক বা ক্ষমতা কুক্ষিগত করে থাকা সেনাশাসন আর নয়।
এই বিক্ষোভের নেপথ্য কারণ অনেক। অনভিপ্রেত বিভিন্ন ঘটনায় দিনের পর দিন গণতন্ত্রকামী মানুষের মনে দানা বেঁধেছে ক্ষোভ। গণবিক্ষোভের মুখে গত ফেব্রুয়ারি মাসে প্রেসিডেন্ট হোসনি মোবারকের পতনের পর মিসরের মানুষ সুষ্ঠুভাবে গণতান্ত্রিক শাসনব্যবস্থায় উত্তরণে সেনা কর্মকর্তাদের হাতে ক্ষমতা তুলে দেয়। অন্তর্বর্তীকালীন শাসনভার নেয় সুপ্রিম কাউন্সিল অব দ্য আর্মড ফোর্সেস (এসসিএএফ)। তৎকালীন মন্ত্রিসভার পদত্যাগের পর অনেক জল্পনা শেষে প্রধানমন্ত্রী এসাম শরাফের নেতৃত্বে গঠিত হয় নতুন মন্ত্রিসভা। তবে শুরু থেকে এই সরকার ছিল নামমাত্র। দেশ পরিচালনার মূল ক্ষমতা বরাবরই থেকেছে এসসিএএফের প্রধান ফিল্ড মার্শাল হুসেইন মোহাম্মদ তানতাবির হাতে। মোবারকের শাসনামলে পুরো দুই দশক তাঁর প্রতিরক্ষামন্ত্রী ছিলেন তানতাবি। এ ছাড়া সেনা পরিষদের অনেক কর্মকর্তা মোবারকের শাসনামলেও উচ্চপদে আসীন ছিলেন। এ কারণে অনেক মিসরীয় শুরু থেকেই এই পরিষদের ওপর পুরোপুরি আস্থা রাখতে পারেনি। এর পরও তারা ভালো কিছু দেখার প্রত্যাশায় অপেক্ষা করছিল। কিন্তু বিদ্যমান পরিস্থিতি তাদের ধৈর্যের বাঁধ ভেঙে দিয়েছে।
ক্ষমতাসীন নেতা ও সেনা কর্মকর্তারা গণতান্ত্রিক শাসনব্যবস্থায় উত্তরণে বিভিন্ন রাজনৈতিক নেতাদের সঙ্গে আলোচনার উদ্যোগ নিলেও পরে এই ধারা সচল থাকেনি। সেনা পরিষদ শুরুতেই ঘোষণা দেয়, সাংবিধানিক সংস্কার শেষে পরবর্তী প্রেসিডেন্ট নির্বাচনের আয়োজনে যেতে ২০১২ সালের শেষ নাগাদ পর্যন্ত সময় গড়াবে। এমনকি পরের বছরেও পড়তে পারে তা। বিষয়টা মন থেকে মেনে না নিলেও শুরুতে চুপচাপ ছিল মিসরীয়রা। মোবারক উৎখাতের বিপ্লবে অংশ নেওয়া তরুণ সমাজ সেনা পরিষদের চাপে ক্রমে কোণঠাসা হয়ে পড়ে। এটিও জনমনে ব্যাপক ক্ষোভ সৃষ্টি করে। ১২ হাজার বেসামরিক লোককে সামরিক আদালতে বিচারের জন্য দাঁড় করায় সরকার। বাইরে থেকে সাদা চোখে বোঝা না গেলেও সংবাদমাধ্যমের ওপর চলছে সরকারের কড়া নজরদারি। গত আট-নয় মাসে দেশের অর্থনৈতিক অবস্থার উন্নয়ন নেই। এসব কারণে সেনাসমর্থিত সরকারের ওপর জনগণের ক্ষোভ বাড়ছিল।
চলতি মাসের শুরুর দিকে সেনাবাহিনীকে দোষ থেকে অব্যাহতি পাওয়ার সুযোগ দিয়ে সংবিধানের খসড়া হলে তা জনরোষের বারুদে স্ফূলিঙ্গের কাজ করে। ক্ষোভের আগুনে ঘি ঢালে জনতার নজর এড়িয়ে বাজেট অনুমোদন। গত শুক্রবার ফেব্রুয়ারি ফিরে আসে ঐতিহাসিক তাহরির স্কয়ারে। পরিস্থিতি মোকাবিলায় সেনা পরিষদ কঠোর অবস্থান নেয়। শুরু হয় বিক্ষোভকারীদের ওপর দমন-পীড়ন। এসসিএএফ এত দিন বলে এসেছে, জনতার ওপর জোরজুলুম নয়, তাদের রক্ষা করতেই সদা প্রস্তুত তারা। কিন্তু এখন বলছে, বিক্ষোভ দমানোর ক্ষমতাও তাদের আছে। সরকার অবশ্য মুখে এ-ও বলছে যে এই সেনাবাহিনী মিসরেরই সেনাবাহিনী এবং জনগণের ওপর একটি গুলিও ছোড়া হবে না।
গত সোমবার মিসরের আল-শোরুক পত্রিকায় কলাম লেখক ফাহমি হাইয়িদি মন্তব্য করেন, ‘এসসিএএফকে বিপ্লবের রক্ষক হিসেবে দেখা হয়েছিল, কিন্তু এখন তারা বিপ্লবের অর্জিত সাফল্যে বোঝা হয়ে চেপে বসেছে।’ 
টানা চার দিনের সহিংস বিক্ষোভের পর সেনাপ্রধান ফিল্ড মার্শাল মোহাম্মদ হোসেইন তানতাবি ঘোষণা করেছেন, প্রেসিডেন্ট নির্বাচন ২০১২ সালের জুলাইয়ের মধ্যে অনুষ্ঠিত হবে।
কিন্তু তাহরির স্কয়ারের বিক্ষোভকারীরা বলছে, এই ছাড় যথেষ্ট নয়। তারা বরং তানতাবির পদত্যাগ দাবি করেছে। মিসরের স্বাস্থ্য মন্ত্রণালয়ের দেওয়া তথ্য অনুযায়ী গত শনিবার পর্যন্ত সহিংসতায় কমপক্ষে ৩০ জন নিহত হয়েছে। মন্ত্রিসভার পদত্যাগ আরও জটিল করে তুলেছে পরিস্থিতি।
মিসরের চলমান উত্তপ্ত পরিস্থিতি কোন দিকে যাচ্ছে এখনো তা স্পষ্ট নয়। পরিস্থিতি মোকাবিলায় শীর্ষ পর্যায়ের জেনারেলরা দফায় দফায় বৈঠক করছেন। তবে এর মধ্যে তাঁদের বোঝা উচিত, জেগে ওঠা মিসরীয়দের দমন-পীড়নে ঠান্ডা করা আগের মতো সহজ হবে না। বেছে নিতে হবে শান্তির পথ। মিসরীয় জেনারেলরা কোন পথে হাঁটেন সেটাই এখন দেখার। 
 শরিফুল ইসলাম ভূঁইয়া
</doc>
<doc>
﻿রাইফেল রোটি আওরাত
আনোয়ার পাশা
প্রকাশক: স্টুডেন্ট ওয়েজ 
শহীদ বুদ্ধিজীবী, ঢাকা বিশ্ববিদ্যালয়ের শিক্ষক আনোয়ার পাশার রাইফেল রোটি আওরাত একাত্তরের আনা ফ্রাংকের ডায়রি। মুক্তিযুদ্ধের প্রথম উপন্যাস যদি কোনোটিকে বলতে হয়, তবে সেই সম্মান পাবে এই উপন্যাস। যুদ্ধের ঘন ঘোর তাণ্ডব পেরিয়ে উপন্যাসটি আমাদের হাতে এসে পৌঁছালেও লেখক আর পৌঁছাতে পারেননি। একাত্তরের ১৪ ডিসেম্বর আলবদরের ঘাতকেরা তাঁকে নিয়ে যায়। পৃথিবীতে এ রকম নজির আর কি আছে? আর কাউকে কি নিজের জীবন দিয়ে লিখতে হয়েছে জাতীয় জীবনের করুণ-কঠিন ট্র্যাজিক আখ্যান?
ঘটনা যখন ঘটছে এবং ঘটনাটি যখন একটি জাতির জাতীয় মুক্তিসংগ্রামের রক্তমথিত আখ্যান, তার মধ্যে বসে চিত্ত স্থির রেখে ভবিষ্যতের জন্য লিখে যাওয়া এক অতিমানুষিক চেষ্টা। আনোয়ার পাশা সেটাই করেছেন। আজ যদি আমরা জানতে চাই ওই ভয়াবহ দুর্যোগে কীভাবে বেঁচে ছিল জাতির আত্মা, কীভাবে অজস্র মৃত্যু পেরিয়ে বিজয়ের পারে পৌঁছানোর জেদ দানা বেঁধেছিল, তাহলে রাইফেল রোটি আওরাতের থেকে বেশি আর কে তা জানাবে? এ কেবল লাঞ্ছিত বাংলার হাহাকার নয়, তার রুখে দাঁড়ানোরও দলিল। মুক্তিযুদ্ধ নিয়ে বেশ কটি উপন্যাস আছে আমাদের, লেখা হবে আরও অনেক। কিন্তু রাইফেল রোটি আওরাত অনন্য। 
একাত্তরের এপ্রিলে লেখা শুরু হয়, শেষ হয় জুনে। কিন্তু ওই এপ্রিলেই তিনি বুঝে গিয়েছিলেন স্বাধীনতা আসন্ন। তাই মৃত্যুর আগে উপন্যাসের শেষ বাক্যে লেখেন অভয়বাণী: ‘মা ভৈ’। চিরকালই নায়কেরা ধ্বংসের মুখে জীবিত ব্যক্তিদের আশার বার্তাই দিয়ে যান। ২৫ মার্চ রাতে বাংলাদেশ যে মৃত্যুর বিভীষিকায় ডুবেছিল, তার ভেতর রক্ত, লাশ আর নরক সমান ভয়াবহতার মধ্যে আনোয়ার পাশা লিখছেন ওই মৃত্যুরই আখ্যান। লিখছিলেন, স্বজাতির, স্বজনের, সঙ্গীর লাশ পেরিয়ে এসে। 
২৫ মার্চের পরের তিন দিনের গল্প এটি। এই গল্প ইতিহাস, এই গল্প একাত্তরের রক্তের ডাক। এই কাহিনি শত্রুকবলিত বাংলাদেশের অবরুদ্ধ জীবনের। উপন্যাসের নায়ক সুদীপ্ত শাহীনই যেন বাংলাদেশ। যে বাংলাদেশ বিপন্ন, ছিন্ন-বিচ্ছিন্ন ও ভীত কিন্তু আশাহীন নয়, সেই বাংলাদেশ কথা বলেছে তাঁর কলমে। কখন বলেছে? যখন সেই বাংলাদেশ গণহত্যার শিকার, যখন সেই বাংলাদেশ ধর্ষিত, যখন সেই বাংলাদেশ মুক্তিসংগ্রামী। তাই রাইফেল রোটি আওরাত লেখাটাও একটা যুদ্ধ। মৃত্যুর গ্রাসের মধ্যে বসে সেই মৃত্যুকে রোখার বিবরণ এভাবে আর কে কবে লিখেছেন? তুলনা যদি করতেই হয় তাহলে ইলিয়া এরেনবুর্গের ফল অব প্যারিস কিংবা আর্নেস্ট হেমিংওয়ের ফর হোম দ্য বেল টোলস-এর তুলনাই উপযুক্ত। এর শক্তি কেবল শিল্পে নয়, এর সত্যদর্শনে। আর তা এমনই সবল যে হাজার বছর পরও কেউ একাত্তরের বাংলাকে ঠিকই এই উপন্যাসের আলোয় চিনে নিতে পারবে। স্বাদ পাবে বাংলাদেশের জন্মমুহূর্তের যন্ত্রণা-মেশানো উদ্বেল আশার।
</doc>
<doc>
﻿পুরো নাম	: রবিন ফন সাশা পার্সি
জন্ম	: ৬ আগস্ট, ১৯৮৩ 
জন্মস্থান	: রটারডাম, হল্যান্ড
উচ্চতা	: ৬ ফুট
পজিশন	: স্ট্রাইকার
বর্তমান ক্লাব: আর্সেনাল

প্রিয় ও অন্যান্য
শৈশব আদর্শ	: মার্কো ফন বাস্তেন
যে ক্লাবে
খেলতে চান	: বার্সেলোনা
প্রিয় খাবার	: লেটুস 
প্রিয় শিল্পী	: ফিল কলিন্স
অবসর কাটে	: পরিবারের সঙ্গে, গান শুনে

গোল করেই দৌড়। মাঠের কোনায় ছুটে গিয়ে হাঁটু ভেঙে বসে দুই হাত প্রসারিত করা। যেন পুরো দুনিয়াটাকেই আলিঙ্গন করবেন। এটি আর্সেনালের ডাচ্ তারকা রবিন ফন পার্সির গোল উদ্যাপনের চিরচেনা দৃশ্য।
বাস্তব এই দৃশ্যের সঙ্গে আরেকটি দৃশ্য কল্পনা করুন। কোনো এক নির্জন স্থানে ইজেলের সামনে দাঁড়িয়ে পার্সি। হাতে তুলি, ছড়িয়ে-ছিটিয়ে থাকা রঙের কৌটা। পৃথিবীর আর সবকিছু ভুলে ছবি এঁকে চলেছেন আপন মনে। কিংবা কোনো এক চৌরাস্তার মোড়ে পাথর খোদাই করে গড়ে তুলছেন ভাস্কর্য!
কল্পনার এই দৃশ্যটাই হতে পারত বাস্তব। মা হোসে রাস চিত্রশিল্পী। বাবা বব ভাস্কর। সৃজনশীল মানুষ হিসেবে বাবা-মার চাওয়া ছিল, ছেলেও তাঁদের অনুসরণ করুক। কিন্তু ছেলে সেই পথ না মাড়িয়ে জীবন গড়েছেন ফুটবলে।
প্রতিভা বলে কিছু যদি থেকে থাকে রবিন ফন পার্সির, সেটা ফুটবলেই, ভাস্কর্য কিংবা চিত্রশিল্পে নয়। পার্সির অকপট স্বীকারোক্তি, ‘বাবা-মার কাজের মধ্যে আমি কিছু দেখতে পাইনি। তাঁরা একটি গাছের দিকে তাকিয়ে তাতে বিস্ময়কর কিছু দেখতে পারেন। কিন্তু আমি একটা গাছই দেখি। তবে আমি মনে করি, আমি ফুটবলের শিল্পী।’
ফুটবলের সঙ্গে পার্সির সখ্য খুব ছোটবেলায়। ছেলে শিল্পী না হলেও ফুটবলার হয়ে ওঠার পথে কোনো প্রতিবন্ধকতা ছিল না বাবা-মায়ের। রাস্তায় বন্ধুদের সঙ্গে খেলতে খেলতেই ফুটবলকে ভালো লাগা। পার্সির মধ্যে একটা কিছু দেখা গিয়েছিল বলেই মাত্র চার বছর বয়সে তাঁর জায়গা হয় রটারডামের এসবিভি এক্সেলসিওরের যুব একাডেমিতে। কিন্তু এক বছর পরই এক্সেলসিওর থেকে পার্সিকে ফেইনুর্ডের যুব প্রকল্পে ভর্তি করে দেন তাঁর বাবা। শোনা যায় এক্সেলসিওরের কোচের সঙ্গে সম্পর্ক হয়েছিল পার্সির মায়ের। সেই জেরেই পার্সির ক্লাব পরিবর্তন। পরে ছাড়াছাড়িও হয়ে যায় পার্সির বাবা-মায়ের। পক্ষ হিসেবে বাবাকেই বেছে নেন পার্সি। বাবার কাছাকাছি থাকার জন্য পার্সি আবার ফিরে আসেন এক্সেলসিওরে। ১৯৯৯ সালে আবার ফেইনুর্ডে। দুই বছর কাটানোর পর ক্লাবের মূল দলে অভিষেক। ২০০৪ সালে ইংল্যান্ড পাড়ি জমানোর পর আর্সেনালই তাঁর ধ্যানজ্ঞান।
এই আর্সেনালেই কাটাচ্ছেন এখন ক্যারিয়ারের সেরা সময়। গত মৌসুমে করেছিলেন ২২ গোল। এবার ১৯ ম্যাচেই করে ফেলেছেন ১৭ গোল। ২০১০ বিশ্বকাপের রানার্সআপ হল্যান্ড দলের অংশ পার্সি জাতীয় দলের হয়ে ৬২ ম্যাচে করেছেন ২৫ গোল। ফর্মে থাকা পার্সির মধ্যে কেউ কেউ দেখছেন ডাচ্ কিংবদন্তি মার্কো ফন বাস্তেনের ছায়া! 
ভালো ফুটবলার হলেও ভদ্র ছেলের তকমা কখনোই জোটেনি পার্সির। অসদাচরণের জন্য স্কুলে চিহ্নিত হওয়া পার্সি প্রায়ই ক্লাস ফাঁকি দিতেন। কখনো কখনো ক্লাস থেকে বের করে দেওয়া হতো তাঁকে। মনে করা হয়, বাবা-মায়ের ছাড়াছাড়ি হওয়ার কারণেই বদমেজাজি হয়ে ওঠেন পার্সি। স্কুলের বাইরেও অশোভন আচরণের নজির আছে তাঁর। একবার ফেইনুর্ডের কোচ বার্ট ফন মারউইকের সঙ্গে লেগেই গিয়েছিল তাঁর! ধর্ষণের অভিযোগও উঠেছিল তাঁর বিরুদ্ধে।
প্রচণ্ড জেদি ফন পার্সি দীর্ঘদিনের বান্ধবী বুশরাকে নিয়ে ঘর বেঁধেছেন। দুই ছেলেমেয়ে নিয়ে এখন সুখের সংসার পার্সির। ছেলের নাম শাকিল ও মেয়ের নাম দিনা লায়লা। মরোক্কান বংশোদ্ভূত বুশরা ধর্মে মুসলমান। গুঞ্জন আছে পার্সিও নাকি ধর্মান্তরিত হয়েছেন। তবে এ নিয়ে কখনোই মুখ খুলতে চান না পার্সি। জীবন সম্পর্কে পার্সির উপলব্ধি, ভালো থাকতে হলে, মাঠে কিংবা মাঠের বাইরে সফল হতে হলে, ঘরে শান্তি থাকা চাই। সেই শান্তি আছে পার্সির পরিবারে। আছে অনাবিল সুখ। আর আছে বলেই পার্সি এখন আর্সেনালের অপরিহার্য খেলোয়াড়। সবচেয়ে গুরুত্বপূর্ণ বললেও বাড়িয়ে বলা হয় না।
</doc>
<doc>
﻿অনেক বছর আগে থেকেই মানুষ তার দৈনন্দিন বিভিন্ন ধরনের কাজে সাহায্যকারী হিসেবে রোবট ব্যবহার করে আসছে। আবার কোনো কোনো ক্ষেত্রে মানুষকে সম্পূর্ণরূপে প্রতিস্থাপন করেছে এই রোবট। কাজের ক্ষেত্র ও ধরন অনুযায়ী এই রোবটের কার্যক্ষমতা এবং আকার হয়ে থাকে এক একরকম। শিক্ষার্থীরা যেন পরীক্ষা-নিরীক্ষার মাধ্যমে সহজে এবং দ্রুত রোবট তৈরির কাজ করতে পারে, সে জন্য মাইক্রোসফট একটি কম্পিউটার সফটওয়্যার তৈরি করেছে। ‘রোবটিক্স ডেভেলপমেন্ট স্টুডিও’ নামের এই সফটওয়্যার দিয়ে বিভিন্ন ধরনের রোবট তৈরি এবং রোবটের জন্য প্রোগ্রাম লেখা যায়। রোবট তৈরির সময় বিভিন্ন ধরনের যন্ত্রাংশ সংযোজন এবং সেগুলো ব্যবহার করার ফলে রোবটের পরিবর্তনগুলো পরীক্ষা করতে হয়। বিপুলসংখ্যক হার্ডওয়্যার সংযোজন এবং প্রতিবার পরীক্ষার জন্য নতুন নতুন যন্ত্রাংশ কেনা বেশ ব্যয়সাপেক্ষ। তাই রোবটের জন্য প্রোগ্রাম তৈরির পর সেগুলো নির্দিষ্ট রোবটে প্রয়োগ করা হলে ফলাফল কী হবে, সেটি জানতে পারা যাবে এই সফটওয়্যারের সঙ্গে যুক্ত করা সিমুলেটরের মাধ্যমে। যার মাধ্যমে রোবটের কোনো যন্ত্রাংশ সরাসরি ব্যবহার না করেই সফটওয়্যারের মাধ্যমে সেটি তৈরি করা যাবে এবং সেখানে বিভিন্ন ধরনের প্রোগ্রাম ব্যবহার করে রোবটের কার্যকারিতা যাচাই করা যাবে। 
সম্প্রতি মাইক্রোসফট রোবটিক্স ডেভেলপার স্টুডিও ৪-এর পরীক্ষামূলক (বেটা) সংস্করণ প্রকাশ করা হয়েছে। ব্যবহারকারীরা মাইক্রোসফটের ওয়েবসাইট থেকে সরাসরি বিনা মূল্যে এই সফটওয়্যারটি নামিয়ে নিয়ে ব্যবহার করতে পারবেন। এই প্রোগ্রামটির মাধ্যমে অ্যাসিনক্রোনাস, স্টেট ড্রিভেন রোবটের জন্য অ্যাপলিকেশন তৈরি করা যায়। একই সঙ্গে এখানে সাধারণ প্রোগ্রামিং ফ্রেমওয়ার্ক ব্যবহার করা হয়েছে, যার ফলে অনেক ধরনের রোবট তৈরির কাজে এটি ব্যবহার করা যায়। এই সফটওয়্যারটির অন্য বৈশিষ্ট্যগুলোর মধ্যে রয়েছে—

লাইটওয়েট অ্যাসিনক্রোনাস সার্ভিস 
প্রচলিত ম্যানুয়াল থ্রেডিং ও লকের সুবিধা দেওয়ার পাশাপাশি এখানে কনকারেন্সি এবং কো-অর্ডিনেশন রানটাইম ব্যবহার করার ফলে সহজে অ্যাসিনক্রোনাস ইনপুট এবং আউটপুটের কাজটি আরও কার্যকরভাবে করা যায়। রোবটকে নির্দেশনা দেওয়ার জন্য এখানে এক ধরনের বিকেন্দ্রীকরণ সফটওয়্যার সার্ভিস ফ্রেমওয়ার্ক ব্যবহার করা হয়েছে। যার মাধ্যমে রোবটের জন্য বিভিন্ন ধরনের প্রোগ্রামিং মডিউল তৈরি এবং কম্পিউটারের সঙ্গে যোগাযোগ করার কাজটি সহজে সম্পন্ন করা যায়।

ভিজ্যুয়াল প্রোগ্রামিং ভাষা
নবীনদের জন্য এখানে ভিজ্যুয়াল প্রোগ্রামিং ভাষা ব্যবহারের সুযোগ দেওয়া আছে। এর মাধ্যমে এডিট প্যানেল থেকে শুধু মাউস দিয়ে টেনে এনেই রোবটের উপযোগী প্রোগ্রাম তৈরি করা যাবে। ব্লক হিসেবে তৈরি করা এই ডিজাইন সম্পূর্ণ অথবা আংশিকভাবে নিয়ে একাধিক প্রোগ্রাম তৈরির সুযোগও রয়েছে এখানে। একই সঙ্গে এই ব্লককোডগুলো প্রচলিত সি শার্প প্রোগ্রামিং ভাষায় রূপান্তর করে ব্যবহার করা যায়। 

ভিজ্যুয়াল সিমুলেশন
রোবটের জন্য প্রোগ্রাম তৈরির পর সেটা যাচাই করার প্রয়োজন হয়। একটি নির্দিষ্ট যন্ত্রাংশের ওপর ভিত্তি করে তৈরি করার পর যদি সেখানে সংশোধন বা মান উন্নয়নের প্রয়োজন হয়, তবে সে জন্য রোবটটিকে আবার নতুন করে তৈরি করতে হতে পারে। এভাবে বারবার করা হলে সেটি হবে অনেক ব্যয়বহুল এবং সময়সাপেক্ষ কাজ। আর এই কাজ দ্রুত ও কার্যকরভাবে সম্পন্ন করার জন্য এখানে একটি থ্রিডি ভিজ্যুয়াল সিমুলেট দেওয়া হয়েছে। যার মাধ্যমে রোবট তৈরি, সেখানে অ্যাপলিকেশন প্রয়োগ এবং এর ওপর ভিত্তি করে বিভিন্ন পরীক্ষা করা যাবে, যার মাধ্যমে সহজেই ত্রুটিমুক্ত রোবট ডিজাইন করা সম্ভব।
এই সফটওয়্যার ব্যবহার করে মাইক্রোসফট রোবটিক্স ডেভেলপার একটি রোবট তৈরি করেছে। এটি কোনো অনুষ্ঠানের আলোকচিত্রী হিসেবে কাজ করে।রোবটটি নিজে নিজেই অনুষ্ঠানের নানা ছবি তুলতে পারে। মাইক্রোসফট রেফারেন্সের ওপর ভিত্তি করে এটি তৈরি করা হয়েছে। চলার পথে সামনের বাধা চিহ্নিত করার জন্য ইনফ্রারেড এবং সোনার সেন্সর ব্যবহার করা হয়েছে। মূল প্রোগ্রামটি চালানোও হয় মাইক্রোসফট উইন্ডোজ৭-এ আরডিএস৪ সফটওয়্যার থেকে। নতুন আরডিএসে সেন্সর এবং ক্যামেরার মাধ্যমে মানুষ চিহ্নিত করার সুযোগ রয়েছে। নিজে নিজে চলার পথে এটি সামনের বাধা চিহ্নিত করে এবং পরীক্ষা করে এটি কোনো মানুষ কি না। ক্যামেরার ফ্রেম ঠিক করার জন্য এটি নিজে নিজে অবস্থান পরিবর্তন করে ছবি তুলতে পারে। পাশাপাশি ছবি তোলার সঙ্গে সঙ্গে এটি ফ্লিকার বা পিকাসার মতো ছবির সাইটে প্রকাশও করে দিতে পারবে।
টাইম অবলম্বনে
</doc>
<doc>
﻿১৪ আগস্ট ১৯২৫—২৬ নভেম্বর ২০১১ 
ছিয়াশি বছর বয়সে রশীদ করীমের মৃত্যুকে অকালমৃত্যু বলা যায় না। তবে একদিক দিয়ে তিনি জীবনের শেষ প্রায় ২০ বছর যেভাবে বেঁচে ছিলেন, সেটা কেবল বেঁচে থাকা। ১৯৯২ সালে স্ট্রোকের পর তিনি চল ৎ শক্তি হারিয়েছিলেন। প্রথম দিকে তাঁর বাকশক্তিও রীতিমতো ক্ষতিগ্রস্ত হয়েছিল। সুখের বিষয়, তিনি পরবর্তী সময়ে ওই হারিয়ে যেতে বসা বাকশক্তি অনেকটাই ফিরে পেয়েছিলেন। তাঁর স্মরণশক্তিও অক্ষুণ্ন ছিল বলব না, তবে মোটের ওপর নির্ভরযোগ্য ছিল। তাঁর শেষ অসুস্থতার অল্প কয়েক দিন আগে আমি তাঁকে যেভাবে দেখেছি, তার ওপর ভিত্তি করেই কথাগুলো বললাম। সেদিন আমার মনে একবারও এমন চিন্তা আসেনি যে তাঁর মৃত্যু আসন্ন।
তাঁর সঙ্গে আমার এক বন্ধুত্বের সম্পর্ক গড়ে উঠেছিল। এর শুরু কবে থেকে সঠিক বলতে পারব না। তবে শুরুটা হয়েছিল আমাদের দুজনের বন্ধু, সৈয়দ আলী কবিরের প্রণোদনায়, এ বিষয়ে আমি নিশ্চিত। আলী কবির ছিলেন রশীদ করীমের কলকাতার বাল্যজীবনের বন্ধু। দেশ বিভাগের পর দুজনেই, কিছু আগে-পিছে, ঢাকায় চলে আসেন। আলী কবির পরে যাঁকে বিয়ে করেন নূরুন্নাহার, ছিলেন ঢাকা বিশ্ববিদ্যালয়ের ছাত্রীনিবাস চামেলি হাউসের বাসিন্দা। একই হোস্টেলে ঠাঁই পেয়েছিলেন, যিনি পরবর্তীকালে আমার স্ত্রী। দুজনের মধ্যে ছিল সখ্য আর সেই সূত্রে কীভাবে যেন আলী কবির আমার বন্ধু হয়ে গেলেন। আলী কবিরই আমাকে রশীদ করীমের কাছে নিয়ে যান। সেই তরুণ বয়সের রশীদ করীমের চেহারাটা মনে করার চেষ্টা করছি। রশীদ করীম তখনো তাঁর লেখক পরিচয়ে দেখা দেননি।
উত্তম পুরুষ প্রকাশের পর রশীদ করীম ও আমার মধ্যে বন্ধুত্বের এক নতুন মাত্রা যুক্ত হলো। দুই বছরের মধ্যেই তিনি তাঁর দ্বিতীয় উপন্যাস প্রসন্ন পাষাণ উপহার দিলেন। আমি তখন রাজশাহী বিশ্ববিদ্যালয়ের শিক্ষক ও পূর্বমেঘ পত্রিকার সম্পাদক। আমি আবু হেনা মোস্তফা কামালকে দিয়ে প্রসন্ন পাষাণ-এর একটা রিভিউ লিখিয়ে নিলাম।
বেশ দীর্ঘ এক বিরতির পর রশীদ করীম লিখলেন তাঁর তৃতীয় উপন্যাস আমার যতো গ্লানি। এরপর তিনি পেছনে ফিরে তাকাননি—একটির পর একটি উপন্যাস তাঁর বেরিয়েছে ও তাঁকে বাংলাদেশের একজন অগ্রণী উপন্যাসিকের সম্মান ও স্বীকৃতি এনে দিয়েছে।
প্রথম দুটি উপন্যাসে রশীদ করীম তাঁর কলকাতার জীবনকে উপজীব্য করেছেন। আমার যতো গ্লানির পর থেকে তাঁর উপন্যাসের পটভূমি ঢাকা। আমার মতে, এই তৃতীয় উপন্যাস—আমার যতো গ্লানি তাঁকে তাঁর বিশিষ্টতায় চিহ্নিত করল। তাঁর যে গদ্য-ভাষার জন্য আজ তিনি সব মহলে পরিচিত, সেই গদ্য-ভাষাও এই উপন্যাসে প্রথম চমক দেখাল। 
১৯৭৩-এর মাঝামাঝি আমি আমার রাজশাহী পর্ব শেষ করে ঢাকায় চলে আসি। জাহাঙ্গীরনগর বিশ্ববিদ্যালয়ে আমার শিক্ষকতার শুরু তখন থেকে। থাকি শহর ঢাকায়। সাভারে যাই শিক্ষকতার দায়িত্ব পালনে, সারা দিন থাকার প্রয়োজন নেই। তাই দুপুরের মধ্যেই ফিরে আসি ঢাকায়। এ সময় আমার পুরোনো বন্ধু শামসুর রাহমানকে নিয়ে প্রায়ই রশীদ করীম চলে আসেন আমার বাসায়। বা আমি ও রশীদ করীম দুজন হানা দিই শামসুর রাহমানের পুরান ঢাকার বাসায়। প্রায়ই সেখানে দুপুরের খাওয়ার আয়োজন থাকে। জোহরা ভাবির হাতের রান্না খেয়ে, গল্পগুজব করে ফিরে আসি যে যার ডেরায়। মাত্র কদিন আগে জোহরা ভাবিও এ জীবনের পাট গুটিয়ে চলে গেলেন। রশীদ করীম ও জোহরা ভাবি দুজনের মৃত্যু একই দিনে, কয়েক ঘণ্টা আগে-পিছে।
বন্ধুত্ব দাবি করে এক বিশেষ ধরনের প্রতিভা। সেই প্রতিভা নিয়েই জন্মেছিলেন রশীদ করীম। আমি যখনই পেছন ফিরে তাকাই ও আমাদের তিন বন্ধুর আড্ডার কথা ভাবি, পরিষ্কার দেখতে পাই, সেই আড্ডার মধ্যমণি হচ্ছেন রশীদ করীম। শামসুর রাহমান বরাবরই একটু লাজুক প্রকৃতির। আমি? ঠিক লাজুক না হলেও, আড্ডা জমানোর মতো কেউ নই। সে কাজটা করতেন রশীদ করীম। আড্ডায় তাঁর প্রিয় প্রসঙ্গগুলো ছিল সাহিত্য, রবীন্দ্রসংগীত, ক্রিকেট। রশীদ করীম কবি ছিলেন না, তবে কবিতার পাঠক ছিলেন—রসজ্ঞ পাঠক। এ না হলে শামসুর রাহমানের সঙ্গে তাঁর বন্ধুত্ব অত গাঢ় হতো না। আমাকে প্রায়ই একটা প্রশ্ন করে বিপদে ফেলতেন—আমি শামসুর রাহমানকে কবি হিসেবে শ্রেষ্ঠার বিচারে কোথায় জায়গা দেব। আমি আমার মতো করে একটা জবাব দিতাম। মনে হতো, তিনি আরও নির্দিষ্ট করে জানতে চান—কত উচ্চ শামসুর রাহমানের স্থান, কবি হিসেবে, যেন আমার সিদ্ধান্তের ওপর সবকিছু নির্ভর করছে। তাঁর নিজের খ্যাতি ও কীর্তি সম্বন্ধেও তাঁর একটা অবুঝ কৌতূহল ছিল। প্রশংসার ব্যাপারে তাঁর যে দুর্বলতা—মানুষী দুর্বলতা, সেটা আমি তাঁর চরিত্রের একটা দিক বলেই ভেবেছি। যেকোনো প্রশংসাই তাঁর কাছে মূল্যবান ছিল এবং তাঁর মনে স্থায়ী জায়গা করে নিত। অবশ্য অন্যের প্রশংসায়ও তিনি যে অকৃপণ ছিলেন। এর অনেক প্রমাণ আমি পেয়েছি। আমার গদ্যের তিনি যে প্রশংসা করতেন, সে জন্য আমার শব্দের সীমানা বইটি তাঁকে উ ৎ সর্গ করি। আমার কবিতা সম্বন্ধে তিনি অতটা উ ৎ সাহী ছিলেন না, তবে বিশেষ কবিতার প্রশংসা করতে সর্বদা প্রস্তুত ছিলেন।
জ্যেষ্ঠ লেখক হিসেবে তিনি তরুণ লেখকদের প্রতি তাঁর সজাগ দৃষ্টি মেলে রাখতেন—এটা তাঁর চরিত্রের এক মহ ৎ দিক। তাদের লেখা বই পড়া ও প্রশংসনীয় কিছু পেলে তার প্রশংসা করা, কখনো লেখায়, কখনো বলায়—তাঁর একটি চম ৎ কার অভ্যাস ছিল। তাঁর নিজের প্রশংসা-কাতরতার শেষে প্রায় পুরোটাই কেটে যায়, যখন তাঁর এই গুণটির কথা ভাবি।
রশীদ করীমের উপন্যাসে ব্যক্তিই প্রধান—সমাজ নয়। তবু সমাজের উপস্থিতি আমরা ঠিকই টের পাই। স্ত্রী-পুরুষের সম্পর্কের মধ্যে যে জটিলতা, যে রহস্য, যে সূক্ষ্মতা—সেদিকই তাঁর মনোযোগ ছিল বেশি। এবং এটাকেই তিনি তাঁর সব উপন্যাসে সবচেয়ে আকর্ষণীয় বিষয় করেছেন। এটা তাঁর বিশেষ এলাকা। এ বিষয়ে তাঁর এক বিশেষ অন্তর্দৃষ্টি ছিল। আর এরই কারণে তাঁর উপন্যাসগুলো পাঠকের জন্য আগ্রহের বিষয় হয়ে থাকবে। রশীদ করীমের উপন্যাসে নারী চরিত্রগুলো তাঁর সৃষ্টির অত্যুজ্জ্বল দৃষ্টান্ত—শুধু এই চরিত্রগুলোকে নিয়ে কেউ একজন একটা বই লিখতে পারেন, যদি সেই যোগ্যতা তাঁর থাকে।
রশীদ করীম বেঁচে থাকবেন তাঁর সৃষ্টির মধ্যে—একজন লেখকের এর চেয়ে বেশি আর কী চাওয়ার থাকতে পারে।
</doc>
<doc>
﻿৫ জুন প্রথম আলোর উদ্যোগে ‘বাংলাদেশে ভূমিকম্প: ঝুঁকি নির্ণয় ও প্রস্তুতি অগ্রগতি’ শীর্ষক গোলটেবিল বৈঠক অনুষ্ঠিত হয়। সহযোগিতায় ছিল বাংলাদেশ আর্থকোয়েক সোসাইটি। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো:

যাঁরা অংশ নিলেন
অধ্যাপক জামিলুর রেজা চৌধুরী
সাবেক উপদেষ্টা, তত্ত্বাবধায়ক সরকার ও সভাপতি, বাংলাদেশ আর্থকোয়েক সোসাইটি
মোহাম্মদ আবু সাদেক
মহাসচিব, বাংলাদেশ আর্থকোয়েক সোসাইটি ও পরিচালক, দুর্যোগ ব্যবস্থাপনা ব্যুরো
ব্রিগেডিয়ার জেনারেল (অব.) আবু নাঈম মো. শাহিদুল্লাহ
মহাপরিচালক, ফায়ার সার্ভিস ও সিভিল ডিফেন্স
মো. আবদুল মালেক সিকদার
তত্ত্বাবধায়ক প্রকৌশলী, গণপূর্ত অধিদপ্তর
মো. আলী আকবর মল্লিক
কাঠামো প্রকৌশলী ও ভূমিকম্প বিশেষজ্ঞ
অধ্যাপক মেহেদী আহম্মদ আনসারী
পরিচালক, বাংলাদেশ প্রকৌশল বিশ্ববিদ্যালয়—জাপান ইনস্টিটিউট অব ডিজাস্টার প্রিভেনশন অ্যান্ড আরবান সেফটি (বুয়েট-জিডপাস)
অধ্যাপক এ এস এম মাকসুদ কামাল
নগর ঝুঁকি হ্রাস বিশেষজ্ঞ, সার্বিক দুর্যোগ ব্যবস্থাপনা কর্মসূচি, খাদ্য ও দুর্যোগ ব্যবস্থাপনা মন্ত্রণালয়

সঞ্চালক
আব্দুল কাইয়ুম: যুগ্ম সম্পাদক, প্রথম আলো

আলোচনা
আব্দুল কাইয়ুম
১৮৯৭ সালের ১২ জুন আসাম-বাংলা অঞ্চলে যে ভয়াবহ ভূমিকম্প হয়েছিল, তার কথা আমরা প্রতিনিয়ত স্মরণ করি। সেই বিপর্যয়কারী ভূমিকম্পের ১১০ বছর পূর্তিতে ২০০৭ সালের ২ জুন বাংলাদেশ আর্থকোয়েক সোসাইটির সহযোগিতায় প্রথম আলো গোলটেবিল বৈঠক করেছিল। তার শিরোনাম সেদিন দিয়েছিলাম ‘১৯৮৭ সালের ভূমিকম্প ও আজকের বাংলাদেশ’। এরপর চার বছর আমরা অতিক্রম করেছি। সৌভাগ্যের বিষয় যে বড় ধরনের ভূমিকম্প হয়নি। আমরা প্রস্তুতির সময় পেয়েছি। কিন্তু সেই সময়টার কি আমরা সদ্ব্যবহার করতে পেরেছি?
ভূমিকম্প না হোক—এটাই চাই। কিন্তু যদি হয়, তাহলে প্রস্তুতি কতটা? গত ১১ মার্চ জাপানে ৮ দশমিক ৯ মাত্রার ভয়াবহ ভূমিকম্প ও সুনামির পর এ ধরনের প্রশ্ন বড় হয়ে উঠেছে। আমাদের দেশে পারমাণবিক স্থাপনা নেই। কিন্তু লোকবসতি এত ঘন যে উচ্চমাত্রার ভূমিকম্প ব্যাপক ধ্বংস ডেকে আনতে পারে। প্রয়োজনে বিপর্যয় মোকাবিলার প্রস্তুতি আমাদের কতটা? এসব বিষয় আজকের আলোচনায় প্রাধান্য পাবে। ১১৪ বছর আগের সেই ভয়াবহ ভূমিকম্পের কথা মনে রেখে আলোচনা করব, আমরা কতটা ঝুঁকির মধ্যে রয়েছি, আর আমাদের প্রস্তুতিই বা কতটা, করণীয় কী।
তত্ত্বাবধায়ক সরকারের সাবেক উপদেষ্টা ও বাংলাদেশ আর্থকোয়েক সোসাইটির সভাপতি অধ্যাপক জামিলুর রেজা চৌধুরীকে বলার জন্য অনুরোধ করছি।

জামিলুর রেজা চৌধুরী
আমরা প্রায় চার বছর আগে প্রথম আলোর একটি গোলটেবিল বৈঠক করেছিলাম বাংলাদেশে ভূমিকম্পের ঝুঁকি ও প্রস্তুতি নিয়ে। আমি প্রথম এই চার বছর বাংলাদেশে ভূমিকম্পের প্রস্তুতিতে কতটুকু অগ্রগতি হয়েছে, সে বিষয়ে আলোকপাত করছি। বাংলাদেশ প্রাকৃতিক দুর্যোগপ্রবণ দেশ। আমাদের প্রাকৃতিক দুর্যোগ বললেই বোঝায় বন্যা, জলোচ্ছ্বাস, ঘূর্ণিঝড়, নদীভাঙন। এগুলোকে প্রধান সমস্যা হিসেবে চিহ্নিত করা হয়। এখনকার সময়ে এসে আমাদের নীতিনির্ধারক ও জনগণের মধ্যে ভূমিকম্পের ঝুঁকি সম্পর্কে কিছুটা সচেতনতা সৃষ্টি হয়েছে। তার পেছনে অনেক কারণ রয়েছে। এর মধ্যে সরকারি ও বেসরকারি উদ্যোগও রয়েছে। এখানে গণমাধ্যমও একটি বিরাট ভূমিকা পালন করেছে। দেশের গণমাধ্যমে ও আন্তর্জাতিক গণমাধ্যমে যেসব স্যাটেলাইট টিভি চ্যানেল, যেগুলো বাংলাদেশে প্রচারিত হয়, সেখানেও ভূমিকম্পের ওপর অনেক সচেতনতামূলক তথ্য পরিবেশিত হচ্ছে। গত দেড় বছরে বিশ্বে বিভিন্ন স্থানে তিনটি বড় ধরনের ভূমিকম্প হয়ে গেছে। ২০১০ সালের জানুয়ারি মাসে হাইতিতে, সেখানে রিখটার স্কেলে ভূমিকম্পের মাত্রা ছিল ৭ দশমিক শূন্য। এর কিছুদিন পর হয়েছিল চিলিতে, সেখানে মাত্রা ৮ দশমিক ৮ এবং প্রায় তিন মাস আগে জাপানে ৮ দশমিক ৯ মাত্রার ভূমিকম্প হয়। এতে ক্ষয়ক্ষতির দিকগুলো এত বেশি গণমাধ্যমে প্রচারিত হয়েছে যে তখন বাংলাদেশের জনগণ ভূমিকম্পে ভয়াবহ ক্ষয়ক্ষতি হওয়ার আশঙ্কা সম্পর্কে ধারণা নিয়েছে।
বাংলাদেশে গত ১০ বছরে ভূমিকম্প অনুভূত হয়েছে ১১টি, যেগুলোর মাত্রা ৪ বা এর কিছু বেশি ছিল। এই ভূমিকম্পগুলোর উৎপত্তিস্থল বাংলাদেশের ভেতরেই ছিল। এ ছাড়া আশপাশের দেশেও ভূমিকম্প অনুভূত হয়েছে আরও অনেক, যেগুলোর প্রভাবে আমাদের ক্ষয়ক্ষতি হওয়ার আশঙ্কা ছিল। সর্বশেষ ৩ জুন সকালে পঞ্চগড় থেকে প্রায় ১০০ কিলোমিটার উত্তরে, ভারতের সিকিমে ৫ দশমিক শূন্য মাত্রার একটি ভূমিকম্প হয়, যা আমাদের উত্তরাঞ্চলে অনুভূত হয়। সব মিলিয়ে আমাদের এখানে ভূমিকম্প সম্পর্কে একটি সচেতনতা সৃষ্টি হয়েছে।
শুধু ভূমিকম্পের ঝুঁকি নির্ণয়ে সচেতন হলেই হবে না। আমাদের বৈজ্ঞানিক দৃষ্টিকোণ থেকে বুঝতে হবে যে আসল ঝুঁকির পরিমাণ কী। সে ক্ষেত্রেও আমাদের অগ্রগতি হয়েছে।
জাতিসংঘ উন্নয়ন কর্মসূচির (ইউএনডিপি) অর্থায়নে এবং উন্নয়ন সহযোগী যুক্তরাজ্য ও ইউরোপীয় ইউনিয়নের আর্থিক সহযোগিতায় সার্বিক দুর্যোগ ব্যবস্থাপনা কর্মসূচি (সিডিএমপি) ফেজ-১ করার ক্ষেত্রে, যেখানে একটি অংশ ছিল ভূমিকম্প ও সুনামি-সংক্রান্ত, বৈজ্ঞানিক পদ্ধতিতে ঝুঁকি নির্ণয়ের চেষ্টা করা হয়েছে।
আমাদের যে বিল্ডিং কোড ও ইমারত নির্মাণ বিধিমালা আছে, তার কার্যকর প্রয়োগ করতে হবে, যদি আমরা ক্ষয়ক্ষতির পরিমাণ কমাতে চাই। অন্যান্য প্রাকৃতিক দুর্যোগে প্রস্তুতির মাধ্যমে ক্ষয়ক্ষতি কমানো যায়। কিন্তু ভূমিকম্প এমন একটি প্রাকৃতিক দুর্যোগ, যেখানে আমরা যতই প্রস্তুতি নিই না কেন তা কাজে আসবে না, যদি না অবকাঠামো সঠিকভাবে নির্মাণ করা হয়। আমি যে বিল্ডিংয়ে বসে আছি, তা অফিস হোক আর বাড়ি হোক, যদি তার নির্মাণের কৌশল ঠিক না থাকে, তবে ভূমিকম্প হয়ে তা ধ্বংস হয়ে গেলে, অন্য যে প্রস্তুতিই নিই না কেন কোনো কাজে দেবে না। ভূমিকম্প এমন একটি প্রাকৃতিক দুর্যোগ, সেখানে সবচেয়ে গুরুত্ব দিতে হবে ভবন নির্মাণের পরিকল্পনা ও নির্মাণকৌশল সঠিকভাবে করা এবং নির্মাণের সময় তা নিশ্চিত করার ওপর।
আমাদের মহানগরের যেসব সংস্থাকে সরকার দায়িত্ব দিয়েছে ভবন নির্মাণ তদারকির জন্য, আমার ধারণা, তারা সঠিকভাবে তদারকি ব্যবস্থা বাস্তবায়ন করতে পারছে না।
ঢাকায় যখন রাজউক করা হয়েছিল, তখন এত বিল্ডিং ছিল না এবং এলাকার সীমা কম ছিল। ঢাকায় বিল্ডিং নির্মাণের সংখ্যা অনেক বেড়ে গেছে এবং শহরের সীমানাও অনেক বেড়েছে। সীমিত ও অপ্রতুল লোকবল দিয়ে রাজউক সঠিকভাবে বিল্ডিং ডিজাইন অনুমোদন ও সঠিকভাবে ভবন নির্মাণ হচ্ছে কি না, তদারক করতে পারছে না।
আরেকটি আশঙ্কার বিষয় হচ্ছে, বড় বড় শহর বাদ দিলেও জেলা-উপজেলা পর্যায়ে জমির দাম এত বৃদ্ধি পেয়েছে যে সেখানেও বহুতল ভবন নির্মিত হচ্ছে। সেখানে কেউ কোনো রকমের সরকারি অনুমোদনের ধার ধারে না। যেহেতু আর্থিক সংগতি কম ও জমির দাম বৃদ্ধি পাচ্ছে, সেহেতু লোকজন যেখানে আগে একতলা হালকা ভবন নির্মাণ করত, এখন সেখানে বহুতল ভবন নির্মাণ করছে। শুধু ইটের দেয়াল দিয়ে কোনো প্রকার রড বা স্টিলের ব্যবহার ছাড়া তিনতলা ভবন তৈরি হচ্ছে, যেগুলো সামান্য ভূমিকম্পে ধ্বংস হয়ে যাবে। সারা দেশে বিল্ডিং কোড ও ইমারত নির্মাণ বিধিমালা আইন দুটির প্রয়োগ অবশ্যই নিশ্চিত করতে হবে ভূমিকম্পে ঝুঁকি ও ক্ষয়ক্ষতি হ্রাসের জন্য। উদ্ধারকাজে ব্যবহূত যন্ত্রপাতি কিছু সরকার আমদানি করেছে এবং কিছু বিদেশি সহযোগিতায় পাওয়া গেছে। আমি বলতে চাই, ভূমিকম্পের প্রস্তুতি অগ্রগতির ক্ষেত্রে চার বছর আগে আমরা যে অবস্থায় ছিলাম, সেখান থেকে কিছুটা অগ্রগতি হয়েছে। কিন্তু যত দ্রুতগতিতে বাস্তবায়ন করা দরকার ছিল, তা হয়নি।
সর্বশেষ সরকারি প্রকাশনায় যেটিকে বিশ্বে একটি মডেল হিসেবে ধরে, স্ট্যান্ডিং অর্ডার ফর ডিজাস্টার (এসওডি) আগে ১৯৯৭ সালে যেটি প্রকাশিত হয়, সেখানে ভূমিকম্পের বিষয়টি ছিল না। ২০১০ সালে যেটি প্রকাশ করা হয়েছে, সেখানে স্ট্যান্ডিং অর্ডার ফর ডিজাস্টারে বলা হয়েছে ভূমিকম্পের সময় বিভিন্ন সংস্থা থেকে মাঠপর্যায়ে কার কী দায়িত্ব থাকবে।
সারা বিশ্বের মতো বাংলাদেশেও ভূমিকম্পের প্রস্তুতিমূলক কর্মকাণ্ডকে গুরুত্ব দেওয়া হচ্ছে। ২০১০ সালের ২২ জুন সরকার ঢাকার জন্য ডিটেইলড এরিয়া প্ল্যান (ড্যাপ) গেজেট আকারে প্রকাশ করেছে। কিন্তু এটি বাস্তবায়ন না হওয়ায় ঢাকার আশপাশে যে জলাভূমিগুলো আছে, সেগুলো ভরাট করে বহুতল ভবন নির্মাণ করা হচ্ছে; যেগুলো অধিক ঝুঁকিপূর্ণ। দুর্ভাগ্যজনক, সেখানে ভূমিকম্পের সচেতনতা ডেভেলপার ও ভূমিমালিকদের মধ্যে গড়ে ওঠেনি। আমরা একদিকে ভূমিকম্পে ক্ষয়ক্ষতির ঝুঁকির কাজ বাড়িয়েই যাচ্ছি, অন্যদিকে যদি ক্ষয়ক্ষতি হয়, উদ্ধারকাজের জন্য কী করতে হবে, সে প্রস্তুতিও নিচ্ছি।
কিন্তু যদি ভূমিকম্পের ক্ষয়ক্ষতি হ্রাসে বিনিয়োগ করতে হয়, তবে আমাদের আইনগুলো বাস্তবায়ন ও কার্যকর করতে পারলে কম খরচে অধিক ক্ষয়ক্ষতির ঝুঁকি থেকে মুক্ত হতে পারব। নিচু জলাভূমি ভরাটের ফলে যেমন ভূমিকম্পের ঝুঁকি বাড়াচ্ছে, তেমনি বন্যাজনিত সমস্যাও বৃদ্ধি করছে। আমাদের অনেক শিক্ষাপ্রতিষ্ঠানেই ভূমিকম্প নিয়ে গবেষণা কার্যক্রম পরিচালনা করা হচ্ছে। নতুন নতুন প্রযুক্তি সম্পর্কে সেখানে জ্ঞান আহরণ ও প্রয়োগের কৌশল শেখানো হচ্ছে।

আব্দুল কাইয়ুম
বিল্ডিং কোড ও ইমারত বিধিমালা কার্যকর করা এখন প্রধান দায়িত্ব হয়ে পড়েছে আমাদের জন্য। সে জন্য এগুলো তদারকি ব্যবস্থার দুর্বলতা কাটাতে হবে ভবন নির্মাণের ক্ষেত্রে। এ বিষয়গুলো নিয়ে গণপূর্ত অধিদপ্তরের তত্ত্বাবধায়ক প্রকৌশলী মো. আবদুল মালেক সিকদারকে অনুরোধ করছি বলার জন্য।

মো. আবদুল মালেক সিকদার
দুর্বল বিল্ডিংই ভূমিকম্পে ক্ষয়ক্ষতির মূল কারণ। ভূমিকম্পে দুর্বল বিল্ডিং ধ্বংস হয় বলে মানুষ মারা যায় ও ক্ষয়ক্ষতি হয়। সুতরাং, এই দুর্বল বিল্ডিংগুলো যদি আমরা ভূমিকম্প-প্রতিরোধক করে ডিজাইন ও নির্মাণ করতে পারি, তাহলেই আমাদের সমস্যার সমাধান হয়ে যাবে। এটি বলা যতটা সহজ, কাজটা করা অনেক কঠিন। ভবনকে ভূমিকম্পের প্রতিরোধ করে ডিজাইন ও নির্মাণ করার মূল চালিকা হচ্ছে বিল্ডিং কোড। বিল্ডিং কোডের মধ্যেই প্রকৌশলীদের জন্য নির্দেশনা আছে—কীভাবে ভূমিকম্প-প্রতিরোধক বিল্ডিং ডিজাইন করতে হবে। সারা দেশে যে বিল্ডিং তৈরি করা হচ্ছে, এর বেশির ভাগই নন-ইঞ্জিনিয়ার দিয়ে করা হয়। আর্কিটেক্ট ইঞ্জিনিয়ারদের কোনো সম্পৃক্ততাই থাকে না ভবন নির্মাণের ক্ষেত্রে। এটিই হচ্ছে আমাদের প্রধান সমস্যা। সেখান থেকেই বিল্ডিং কোড কার্যকর করার প্রশ্ন আসে। যদি বিল্ডিং কোড সঠিকভাবে বাস্তবায়ন করা যেত, তবে এ সমস্যাটিকে ধীরে ধীরে কমিয়ে আনা যেত।
ভবন নির্মাণে অনুমোদনের ক্ষেত্রে আর্কিটেকচারাল ডিজাইন ও স্ট্রাকচার ডিজাইন অনুমোদন ঢাকায় করে রাজউক, চট্টগ্রামে করে সিডিএ, রাজশাহীতে আরডিএ, খুলনায় করে কেডিএ। বড় এসব প্রতিষ্ঠানের একটি কমিটি থাকে, যেখানে অভিজ্ঞ প্রকৌশলী ও পরিকল্পনাকারী আর্কিটেক্টরা থাকেন। সেই কমিটিগুলোর মাধ্যমে ভবন নির্মাণের অনুমোদন পাস করা হয়। এ ছাড়া সারা দেশে পৌরসভা, উপজেলা, জেলা পর্যায়ে ভবন নির্মাণের অনুমোদনের কোনো বিষয় নেই। যেটি আছে, তা নামসর্বস্ব। সেখানে অভিজ্ঞ প্রকৌশলীর অভাবে কোনো রকমের একটি পরিকল্পনা অনুমোদন করেই ভবন নির্মাণ করা হচ্ছে। দ্রুতহারে বহুতল ঝুঁকিপূর্ণ ভবন নির্মাণ করেই চলছে। এই ঝুঁকিপূর্ণ ভবনগুলো সংস্কার করে ভূমিকম্প-সহনীয় করা দরকার। আমাদের দেশে সম্প্রতি এ বিষয়ে চিন্তাভাবনা শুরু হয়েছে। এ ক্ষেত্রে অনেক দূর পথ পাড়ি দিতে হবে।

মেহেদী আহম্মদ আনসারী
ভবন নির্মাণের কৌশলে যেমন গুরুত্ব দিচ্ছি, ঠিক তেমনই কোন মাটিতে আমরা ভবন নির্মাণ করছি, সেটিও গুরুত্বপূর্ণ। যেমন—ঢাকা শহরে ছয় থেকে ২৫ মিটার পর্যন্ত মাটি খুবই খারাপ, যেগুলো হচ্ছে ভরাট মাটি। অর্থাৎ, ড্যাপ যেসব এলাকা চিহ্নিত করেছিল। আমরা কিন্তু এখন পর্যন্ত এই ভরাট করা মাটি এলাকায় তেমন হারে ভবন নির্মাণ শুরু করিনি। তবে সার্বিক দুর্যোগ ব্যবস্থাপনা কর্মসূচির (সিডিএমপি) হিসাব মতে, ১৮৯৭ সালের মতো যদি কোনো ভূমিকম্প হয়, তবে ঢাকা শহরে ভালো মাটিতে নির্মিত ৭০ থেকে ৭২ হাজার ভবন ভেঙে যেতে পারে। কিন্তু মেক্সিকোতে ১৯৮৫ সালে একটি ভূমিকম্প হয়েছিল, সেখানে ৫০ মিটারের মতো গভীর মাটি খারাপ ছিল। সেখানে ১০ থেকে ২০ তলা পর্যন্ত ১০ হাজারের মতো ভবন ভেঙে প্রায় ২৫ হাজার লোক মারা গিয়েছিল। যদি এখন থেকে ১০ বছর পরও এই যে ছয় থেকে ২৫ মিটার পর্যন্ত ভরাট মাটি আছে, সেখানে যদি বাসাবাড়ি হয়ে যায়, তবে সেখানে অনেক বেশি ক্ষয়ক্ষতি হবে বর্তমান সময়ের তুলনায়। এ বিষয়গুলোতে রাজউকের নজর দিতে হবে ঢাকার আশপাশে মাটি ভরাট করে ভবন নির্মাণের অনুমোদন দেওয়ার ক্ষেত্রে। সিডিএমপির যে ম্যাপ রয়েছে ঢাকা, চট্টগ্রাম ও সিলেটের জন্য, রাজউকের উচিত সেগুলো প্রকাশ করে সাধারণ মানুষকে বলা যে এই জায়গাগুলোর মাটি খারাপ। এখানে ভবন নির্মাণের জন্য অতিরিক্ত ব্যবস্থা নিতে হবে। কাঁঠালবাগান ও হাতিরঝিলে যে ভবনগুলো আক্রান্ত হয়েছে, এই মাটির কারণেই। এই মাটির গুণগত মান নিশ্চিত করার বিষয়টিও বিল্ডিং কোডের অন্তর্ভুক্ত করা উচিত।
ভবন নির্মাণে নিয়োজিত মিস্ত্রি বা সাইট ইঞ্জিনিয়ারদের জ্ঞানের অভাব রয়েছে। দেখা যায়, বেশির ভাগ ক্ষেত্রে মাঠপর্যায়ে ভবন নির্মাণে বিএসসি ইঞ্জিনিয়াররা থাকেন না বা থাকলেও সেখানে রাজমিস্ত্রির প্রভাব অনেক বেশি থাকে। রাজউকের শুধু লোকবল বাড়ালেই হবে না, ভবন নির্মাণের পর সেটি কতটুকু ভূমিকম্প-প্রতিরোধক হলো, সে বিষয়ে সঠিকভাবে পরীক্ষা করতে হবে।
এ ক্ষেত্রে আউট সোর্সিং বাড়াতে হবে। রাজউক ২০-২৫টি বেসরকারি কোম্পানিকে দায়িত্ব দিতে পারে, যারা ভবনগুলো ঠিকভাবে নির্মিত হচ্ছে কি না, মাটির মান উন্নয়ন করা হয়েছে কি না, নির্মাণের সময় ঠিকমতো নির্মাণসামগ্রী ব্যবহার করা হয়েছে কি না—অর্থাৎ ভবন নির্মাণের পরিকল্পনা থেকে শুরু করে হস্তান্তর পর্যন্ত তারা তদারকি ব্যবস্থার দায়ভার নিতে পারে। আমাদের ভবন-সম্পর্কিত বহু বেসরকারি কনসালট্যান্ট ফার্ম আছে; যদি তাদের দায়িত্ব দেওয়া যায়, তবে এ ক্ষেত্রে অনেক অগ্রগতি সম্ভব।
সম্প্রতি সরকার ফায়ার সার্ভিসের জন্য কিছু উদ্ধার যন্ত্রপাতি কিনেছে। সিডিএমপি গবেষণার জন্য অর্থায়ন করা হচ্ছে। বুয়েট ও ঢাকা বিশ্ববিদ্যালয়ের ক্যাপাসিটি অনেক বেড়েছে। সিডিএমপি, বুয়েট ও জিএসবি (জুয়োলজি সার্ভে অব বাংলাদেশ) মিলে ৪২টি ভূকম্প পরিমাপক যন্ত্র স্থাপন করা হয়েছে। অর্থাৎ, কোথাও ভূমিকম্প হলে সেখানে কী মাত্রায় ভূমিকম্প হয়, তা পরিমাপ করা যাবে সারা দেশে। ২০০৯ সালে বর্তমান সরকারের অনুমোদনে বুয়েটে তিনটি ল্যাবরেটরি করা হয়েছে, যার মাধ্যমে বিভিন্ন ভবন ভূমিকম্প-প্রতিরোধক কি না, তা পরীক্ষা করা যাবে।

এ এস এম মাকসুদ কামাল
বাংলাদেশ খাদ্য ও দুর্যোগ ব্যবস্থাপনা মন্ত্রণালয়ের অধীনে সার্বিক দুর্যোগ ব্যবস্থাপনা কর্মসূচি-১-এর প্রকল্পে আর্থকোয়েক অ্যান্ড সুনামি প্রিপিয়ার্ডনেসে আমি কাজ করেছিলাম। এই কর্মসূচির দ্বিতীয় অধ্যায় সিডিএমপি-২ চলছে। প্রথম ভাগে আমরা ঢাকা, চট্টগ্রাম ও সিলেট—এ তিনটি শহরের ভূমিকম্পের ঝুঁকির মানচিত্র তৈরি করেছিলাম। এ তিনটি শহরের ভূমিকম্পে ঝুঁকি কতটুকু এবং তার আলোকে প্রস্তুতি ও পরিকল্পনা প্রণয়নের ক্ষেত্রে সরকারি বিভিন্ন সংস্থার উদ্ধারকাজের প্রস্তুতিসহ বিভিন্ন বিষয়ে উল্লেখ আছে। সরকারি সংস্থাগুলোর মধ্যে ফায়ার সার্ভিস ও সিভিল ডিফেন্স, সেনাবাহিনী, দুর্যোগ ব্যবস্থাপনা ব্যুরো, স্বাস্থ্যসেবা, ত্রাণ ও পুনর্বাসন ব্যবস্থাপনা, পানি, গ্যাস, বিদ্যুৎ ও পয়ঃপ্রণালি নিয়ন্ত্রণকারী সংস্থা। এসব সংস্থার জন্য এমনভাবে পরিকল্পনা করা হয়েছে যে ভূমিকম্পের দুর্যোগের সময়ে, আগে ও পরবর্তী সময়ে স্বাভাবিক অবস্থায় ফিরে আসার জন্য কী কী করণীয়। এগুলো করা হয়েছে ভূমিকম্পের ঝুঁকি নিরূপণ করে, আমাদের ভূমিকম্পের ঝুঁকি মানচিত্রের আলোকে। ভূমিকম্পে ঝুঁকি নিরূপণের জন্য আমাদের জানতে হবে কোথায় কোথায় ভূতাত্ত্বিক ফাটলরেখা রয়েছে, যেখান থেকে বড় ধরনের ভূমিকম্প হতে পারে। ১৮৯৭ সালে যে ভূমিকম্প হয়েছিল, সেখানে অনেকে বলেন, ভারতে একটি ভূতাত্ত্বিক ফাটলরেখার কারণে সেটি হয়েছিল। বাংলাদেশের অভ্যন্তরে দুটি বড় ধরনের ভূমিকম্প হয়েছিল। ১৯১৮ সালে শ্রীমঙ্গলে যে ভূমিকম্প হয়েছিল, তখন সিলেটের পাহাড়ি অঞ্চলে ব্রিটিশদের যে বাংলো ছিল, সেখানকার সব বাংলো ভেঙে পড়েছিল। ১৮৯৭ সালের ভূমিকম্পে আমাদের ব্যাপক ক্ষয়ক্ষতি হয়েছিল এবং জনশ্রুতিতে জানা যায়, ৪৫০ জনের মতো লোক মারা যায়। সে ভূমিকম্পেও ঢাকা শহরে যত মিশনারি ভবন ছিল, তার অধিকাংশ ক্ষতিগ্রস্ত অথবা ভেঙে পড়েছিল। ঢাকা শহরে তিন লাখ ২৬ হাজার ভবন রয়েছে, যার মধ্যে এক লাখ ৪০ হাজার ভবন নির্মাণ করা হয়েছে, যেগুলোতে রড ব্যবহার করা হয়নি, ইট-সুরকি ব্যবহার করা হয়েছে। আরেক ধরনের ভবন, যেসব ভবনের নিচতলা খালি থাকে, এ ধরনের প্রায় ৯০ হাজার ভবন ঢাকা শহরে রয়েছে। এ চিত্র চট্টগ্রাম ও সিলেটে একই ধরনের। ভূতাত্ত্বিক ফাটলরেখার চিত্র থেকে এই তিন শহরের ভূমিকম্পের ঝুঁকি অনেক বেশি। মধুপুরে যদি ভূমিকম্প হয়, তবে মুহূর্তের মধ্যে ঢাকা শহরে ৭২ হাজার ভবন ধ্বংস হয়ে যাবে। চট্টগ্রামে যদি ভূমিকম্প হয় সেখানে এক লাখ ৮৫ হাজার ভবনের মধ্যে এক লাখ ৪০ হাজার ভবন সহজে ভেঙে যাবে। আর সিলেটে যদি ৮ মাত্রার ভূমিকম্প হয়, তাহলে ৫২ হাজার ভবনের মধ্যে ৩০ হাজার ভবন ভেঙে পড়ার ঝুঁকির মধ্যে রয়েছে।

মোহাম্মদ আবু সাদেক
স্বাধীনতার পর থেকে ঘূর্ণিঝড় ও জলোচ্ছ্বাসের মতো দুর্যোগকে গুরুত্বসহকারে বিবেচনায় নিয়েছিলাম, সম্প্রতি ভূমিকম্পের ঝুঁকিকেও গুরুত্বসহকারে দেখছি। আমাদের পরিকল্পিতভাবে এগোতে হবে ভূমিকম্পের প্রস্তুতির জন্য। আমাদের এখনো পর্যন্ত জাতীয়ভাবে ভূমিকম্প ব্যবস্থাপনা পরিকল্পনা করা হয়নি। এটি করা খুবই জরুরি। এর অধীনে দুটি অংশ থাকবে—একটি হচ্ছে ভূমিকম্পের ঝুঁকি হ্রাস এবং অন্যটি ক্ষয়ক্ষতি হলে এর উদ্ধার ও পুনর্বাসন প্রস্তুতি পরিকল্পনা। বাংলাদেশ বিশ্বের মতো ভূমিকম্পের ফলে ক্ষয়ক্ষতির ঝুঁকির ওপর গুরুত্ব দিচ্ছে। অর্থাৎ ভূমিকম্পের ফলে ক্ষয়ক্ষতি ঝুঁকির পরিমাণ যদি কমাতে পারি, তবে তা পরে আরও বেশি কার্যকর হবে উদ্ধার তৎপরতার চেয়ে। 
আমরা রিস্ক রিডাকশন বলতে প্রিভেনশন, মিটিগেশন ও প্রিপারেশনকে বুঝি। ভূমিকম্পের জন্য প্রিভেনশনটি কার্যকর নয়। কারণ, মানুষের পক্ষে ভূমিকম্প প্রতিহত করা সম্ভব নয়। আমাদের যে ন্যাশনাল প্ল্যান ফর ডিজাস্টার ম্যানেজমেন্ট ২০১০ রয়েছে, যা সরকারের সর্বোচ্চ পর্যায় থেকে অনুমোদিত হয়েছে, সেখানে আর্থকোয়েক ম্যানেজমেন্ট প্ল্যান তৈরি করার কথা বলা হয়েছে। এ প্ল্যানটি অতি দ্রুত করতে হবে এবং এই প্ল্যান অনুযায়ী যদি কাজ করতে পারি, তবে আমাদের কাঙ্ক্ষিত সাফল্য আসবে। আমাদের সিডিএমপি—প্রথম ধাপে ঢাকা, চট্টগ্রাম ও সিলেটে ভূমিকম্পের ঝুঁকি নিয়ে কাজ শুরু করা হয়েছে। আমাদের ভূমি ব্যবহার পরিকল্পনায় ভূমিকম্পের বিষয়টি থাকবে। ঢাকা শহরের আবাসন পরিকল্পনার ক্ষেত্রে যখন আর্থকোয়েক রিস্ক রিডাকশন প্ল্যান করা হবে, সেখানে কিছু কিছু এলাকা চিহ্নিত করা হতে পারে যে এখানে বেশি উঁচু ভবন তৈরি করা যাবে না, বা এখানে শুধু খেলার মাঠ, লেক বা অন্য কিছু করা যাবে, বহুতল ভবন করা যাবে না। কারণ, এগুলো অধিক ঝুঁকিপূর্ণ এলাকা। ভূমিকম্পের ঝুঁকি মাথায় রেখে নগর পরিকল্পনা করতে হবে। এ ক্ষেত্রে পুরোনো ভবনগুলোর ব্যাপারে, সেগুলো ভূমিকম্পে ঝুঁকিপূর্ণ কি না, পরীক্ষা করে প্রয়োজনীয় উদ্যোগ নিতে হবে। নতুন ভবন নির্মাণের ক্ষেত্রে ভূমিকম্পের ঝুঁকির বিষয়টি মাথায় রেখে করতে হবে।
যেহেতু ভূমিকম্প হলে মুহূর্তে ঢাকা শহরে ৭২ হাজার ভবন ভেঙে যাবে, এর সঙ্গে যদি সারা শহরে ভয়াবহ অগ্নিকাণ্ড ঘটে, তবে আমাদের ফায়ার সার্ভিসের যে ক্যাপাসিটি আছে, সে ক্ষেত্রে উদ্ধার ও পুনর্বাসনের কাজে প্রশ্ন থেকেই যাচ্ছে। এসব ভবনের যেসব সংযোগ আছে, তা নিয়ন্ত্রণের জন্য বিশেষ ব্যবস্থা নিতে হবে সরকারি সংস্থাগুলোকে। আমাদের যে বড় বড় বাঁধ, ব্রিজ আছে, সেগুলো ভূমিকম্প প্রতিরোধক কি না, এ নিয়ে ভাবার সময় এসেছে। যেমন—কাপ্তাই বাঁধের কথাই উল্লেখ করি। এটি ভূমিকম্প-প্রতিরোধক কি না, আমরা জানি না।
আমাদের বিল্ডিং কোডে কিন্তু ভূমিকম্পের বিষয়টি আছে, সেখানে একটি বিল্ডিং অথরিটির কথা বলা হয়েছিল, সেটি এখনো করা হয়নি। রাজউক একই সঙ্গে রেগুলেটরির কাজও করছে; আবার জমির ডেভেলপমেন্ট করে মানুষের কাছে বিক্রি করছে। আসলে রাজউকের কাজ কী হবে, তা সুনির্দিষ্ট করতে হবে। বিল্ডিং কোড কার্যকরের সঙ্গে সঙ্গে নির্মাণসামগ্রী সঠিক আছে কি না, নির্মাণের সময় সেটি চলে আসে। বিএসটিআইয়ের উচিত অন্যান্য পণ্যের যেমন গুণগত মান পরীক্ষা করা, তেমনি ভবনে সঠিক নির্মাণসামগ্রী ব্যবহার হচ্ছে কি না, তা-ও পর্যবেক্ষণ করা। বিএসটিআইকে এ ক্ষেত্রে দায়িত্ব নিতে হবে।
সরকারের ন্যাশনাল প্ল্যান ফর ডিজাস্টার ম্যানেজমেন্টে একটি অ্যাকশন ম্যাট্রিক্স আছে। সেখানে প্রথমবারের মতো এই ভূমিকম্পের বিষয়টি আছে। এ ছাড়া সরকারি অর্থায়নে ফায়ার সার্ভিস ও সিভিল ডিফেন্স, সিটি করপোরেশন ও সেনাবাহিনীকে কিছু ভূমিকম্পে উদ্ধার যন্ত্রপাতি কেনার টাকা দেওয়া হয়েছে জিওবির টাকায় দুর্যোগ ব্যবস্থাপনা ব্যুরোর পক্ষ থেকে। আর ফায়ার সার্ভিসের ৬২ হাজার স্বেচ্ছাসেবক তৈরির জন্য প্রশিক্ষণ কাজটি সিডিএমপির মাধ্যমে করা হচ্ছে। বেশ কিছু সচেতনতামূলক কর্মসূচি পরিচালনা করা হচ্ছে এবং বিএমডিসি বাস্তবায়নের ওপর আমাদের মন্ত্রণালয় জোর দিচ্ছে।

মো. আলী আকবর মল্লিক
ভূমিকম্পের বিষয়ে প্রস্তুতি ও সচেতনতা বৃদ্ধি করে ক্ষয়ক্ষতি অনেক কমিয়ে আনা যায়। এ ব্যাপারে এ বছর হাইতি ও চিলির ভূমিকম্প দুটির ওপর আলোকপাত করতে চাই। ১২ জানুয়ারি ২০১০ ক্যারিবিয়ান দ্বীপদেশ হাইতির লিওগেন নামের এলাকায় ১৩ কিমি মাটির গভীরে রিখটার স্কেলে ৭ মাত্রার একটি ভূমিকম্প ঘটে। আবার দক্ষিণ আমেরিকার উপকূলীয় দেশ চিলিতে ২৭ ফেব্রুয়ারি ২০১০ অফ শোর মাউলে ৩৫ কিমি মাটির গভীরে রিখটার স্কেলে ৮ দশমিক ৮ মাত্রার একটি ভূমিকম্প ঘটে। চিলির ভূমিকম্পটি হাইতির থেকে ৫০১ গুণ বেশি শক্তিশালী ছিল। অথচ হাইতিতে তিন লাখ ৩০ হাজার এবং চিলিতে মাত্র ৫৬২ জন লোক প্রাণ হারায়। এর অন্যতম কারণ, চিলি কড়াকড়িভাবে বিল্ডিং কোড মেনে চলেছে কিন্তু হাইতির বিল্ডিং কোডই নেই।
বাংলাদেশের অবস্থা হাইতির চেয়ে খুব বেশি ওপরে নয়। তবে আমাদের একটি বিল্ডিং কোড আছে (বিএনবিসি-১৯৯৩)। ১৫ নভেম্বর ২০০৬ বিএনবিসি সরকারি গেজেটে স্থান পায়। কিন্তু এটি কে মেনে চলছে বা চলছে না, সে বিষয়ে কোনো মনিটর করার ব্যবস্থা নেই।
ভূমিকম্প-প্রতিরোধক ভবন নির্মাণে ভবনের সমতল নকশাটি সুষম হতে হবে। একটি সুষম নকশা করতে একজন স্থপতির ভবনের কাঠামোর বিষয়ে পর্যাপ্ত জ্ঞান থাকা দরকার। মনে হয়, দেশের যেসব বিশ্ববিদ্যালয় স্থপতি তৈরি করছে, সেসব বিশ্ববিদ্যালয় কাঠামোর বিষয়ে পর্যাপ্ত শিক্ষা দিয়ে স্থপতি তৈরি করছে না। এ ঘাটতির অবসান হওয়া দরকার।
একজন কাঠামো-প্রকৌশলী সমতল নকশাটি সুষম কি না, তা যাচাই করবেন। ভবনের উল্লম্ব (খাড়া) দিকেও ভবনের ভূমিকম্প প্রতিরোধশক্তির সুষম বণ্টন হচ্ছে কি না, তাও তাঁকে যাচাই করতে হবে। বাংলাদেশে একটি বহুতল ভবনে গাড়ি পার্ক তলাটি (সাধারণত সবচেয়ে নিচ তলা) শুধু কলামের ওপর দাঁড়িয়ে থাকতে দেখা যায়। দোতলা ও তার ওপরের তলাগুলো আবাসিক তলা হওয়ায় ওই তলাগুলোতে অনেক ইটের দেয়াল থাকে। সে জন্য আবাসিক তলাগুলোর কর্তনীয় পীড়নের সহ্য ক্ষমতা কার পার্কিং তলাটির চেয়ে বেশি থাকে। যার ফলে এসব ভবন ভূমিকম্পে বিধ্বস্ত হতে দেখা যায়। আরেকটি সমস্যা হচ্ছে, বহুতল আবাসিক ভবন পুরু ফ্ল্যাট প্লেট দ্বারা নির্মাণ করা। চার ইঞ্চি স্লাব ও বিমের স্থলে সাত-আট ইঞ্চি পুরু স্লাবের কারণে একটি তলার ওজন অনেক বেড়ে যায়। তাই ভূমিকম্পের মুহূর্তে ভবন বেশি পার্শ্বশক্তি দ্বারা আক্রান্ত হয়।
আরেকটি সমস্যা হচ্ছে ভারী সনাতনী ইটের ব্যবহার। আরসি ফ্রেমের মধ্যে ভারী সনাতনী ইটের ব্যবহার হওয়ায় একটি তলা অপেক্ষাকৃত বেশি ভারী হয়ে যায়। বেশি ভারী হওয়ার অর্থ ভূমিকম্পের মুহূর্তে ভবন বেশি পার্শ্বশক্তি দ্বারা আক্রান্ত হওয়া, যা কাম্য নয়। এর চেয়ে কারখানায় তৈরি ব্লক ব্যবহার করা ভালো, যা সনাতনী ইটের চেয়ে পরিবেশবান্ধব, সনাতনী ইটের চেয়ে হালকা বলে ভবনের ওজন কমাতে সাহায্য করে এবং ছিদ্রযুক্ত হওয়ায় খাড়াভাবে রড ব্যবহার করা যায়।
ভূমিকম্প এবং পাইপলাইনে আবাসিক সংযোগ দেওয়া রন্ধনশালার গ্যাসবার্নার (চুলা) সঙ্গে একটি নিবিড় সম্পর্ক আছে। একটি এক মিনিটের কম সময়ের ঝাঁকুনির ফলে হাজারটা এমনকি লাখোটা বাড়িঘর-দালানের মতো স্থাপনায় আগুন লেগে সবকিছু ভস্মীভূত হয়ে যেতে পারে। তিতাস গ্যাস সূত্রেই জানা যায়, ঢাকায় প্রায় ৯৫ শতাংশ গ্যাসবার্নার সর্বক্ষণ জ্বালিয়ে রাখা হয়। জ্বালিয়ে রাখা গ্যাসের চুলা ভূমিকম্প হলে প্রলয় ঘটাবে। ১৯২৩ সালের পয়লা সেপ্টেম্বর জাপানের টোকিও-ইয়োকোহামা অঞ্চলে রিখটার স্কেলে ৭ দশমিক ৯ মাত্রার দি গ্রেট কানতো আর্থকোয়েকটি ঘটেছিল। এই ভূমিকম্পে এক লাখ ২৮ হাজার ২৬৬টি ঘরবাড়ি-দালান বিধ্বস্ত হয়, চার লাখ ৪৭ হাজার ১২৮টি ঘরবাড়ি-দালান আগুনে পুড়ে ছাই হয় এবং এক লাখ ৪২ হাজার ৮০৭ জন লোক প্রাণ হারায়। ৯৭ শতাংশ লোক প্রাণ হারিয়েছিল আগুনে পুড়ে। ভূমিকম্পটি ঘটেছিল দুপুর ১২টার কয়েক মিনিট আগে, যখন প্রায় প্রতিটি বাড়িতে চলছিল দুপুরের রান্নার আয়োজন, তথা রান্নার চুলাগুলো ছিল সক্রিয়। ওই সময় টোকিও গ্যাস কোম্পানির দুই লাখ ২০ হাজার গ্যাস সংযোগ ছিল। ঢাকায় যাঁরা সর্বক্ষণ গ্যাসবার্নার জ্বালিয়ে রাখছেন, তাঁরা কিন্তু সব সময় কানতো আর্থকোয়েকের দুপুর ১২টা বানিয়ে রাখছেন। মহা বিপর্যয় এড়াতে গ্যাসের চুলা অপ্রয়োজনে জ্বালিয়ে রাখা যাবে না।

আবু নাঈম মো. শাহিদুল্লাহ
ভূমিকম্পের সময় ব্যক্তির নিরাপত্তা কীভাবে বিধান করা যাবে, সে বিষয়টি তুলে ধরতে চাই। ব্যক্তিগতভাবে মানুষকে অবশ্যই জানতে হবে ভবনে তারা কীভাবে বসবাস করবে। ভবনে আসবাব কীভাবে রাখতে হবে, যাতে সেগুলো তাদের কোনো ক্ষতি না করে। ঢাকা শহরে যে পরিমাণ মানুষ বেড়েছে ও ভবন তৈরি হয়েছে, এ অবস্থায় ভূমিকম্প হলে বিপুল ক্ষয়ক্ষতি হতে পারে। প্রধানমন্ত্রী একটি পরিকল্পনা দিয়েছিলেন স্যাটেলাইট টাউনশিপ গড়ে তোলার। সত্যি যদি সেটি বাস্তবায়ন করতে পারি, ঢাকা শহর থেকে লোকজন সরিয়ে স্যাটেলাইট টাউনে নিয়ে যেতে পারি, জনসংখ্যার পরিমাণ যদি শহরে কমাতে পারি, তবে এই ক্ষয়ক্ষতির পরিমাণ অনেক কমে যাবে বলে আমি বিশ্বাস করি। ব্যক্তিনিরাপত্তার ক্ষেত্রে ভূমিকম্পের সময় যদি কেউ অফিস, বাসা বা স্কুলে থাকে, সে ক্ষেত্রে কিছু টিপস বা সচেতনতামূলক শিক্ষা স্কুল থেকে শেখানোর ব্যবস্থা করা উচিত। আর যাঁদের বয়স হয়েছে, তাঁদের শেখানোর একটি ব্যবস্থা গ্রহণ করতে হবে জনসচেতনতা সৃষ্টির মাধ্যমে। আমরা সিডিএমপি প্রজেক্টের মাধ্যমে ৬২ হাজার স্বেচ্ছাসেবক তৈরির কার্যক্রম ইতিমধ্যে শুরু করেছি। পাইলট প্রজেক্ট গত বছর শেষ হয়েছে। মেইন প্রজেক্ট এপ্রিল মাস থেকে শুরু করে ইতিমধ্যে তিন হাজার জনকে প্রশিক্ষণ দিয়েছি। এই বছরের মধ্যে আমরা আশা করছি ১৫ হাজারের মতো লোককে ভূমিকম্পের সচেতনতামূলক প্রশিক্ষণ দিতে পারব। 
সিডিএমপির জরিপে দেখা গেছে, দিনের বেলায় ভূমিকম্প হলে একরকম ক্ষয়ক্ষতি হবে, আর রাতের বেলায় হলে আরও বেশি ক্ষয়ক্ষতি হবে। মানুষ যখন ঘরে থাকে, তখন ঘরের কোনায় বা কাঠের টেবিল বা বিছানার নিচে তাদের আশ্রয়স্থলটি আগে থেকে নির্দিষ্ট করে রাখবে, যেখানে শুকনো খাবার থেকে শুরু করে পানি, ব্যাটারিচালিত টর্চলাইটসহ প্রয়োজনীয় ওষুধ রেখে দিতে হবে। অনেকে মনে করে, কবে ভূমিকম্প হবে, সে জন্য এগুলো সংরক্ষণ করব, এটা পাগলের কথা। এটা ঠিক নয়। আমাদের এখন থেকেই অভ্যাস গড়ে তুলতে হবে। কারণ, বাসায় মেহমানদের জন্য শুকনো খাবার রাখি বা পানি প্রতিদিনই লাগে। শুধু খাবারগুলো ওই টেবিলের ওপরে না রেখে নিচে নিরাপদ আশ্রয়স্থলে রাখার অভ্যাস করলেই হবে। জাপানে কিন্তু এই অভ্যাস করা হতো। জাপানে দেয়ালের সঙ্গে টেলিভিশন বা বুকশেলফ আটকে রাখার ব্যবস্থা করা হয়। এতে ব্যক্তির ক্ষতি হওয়ার আশঙ্কা কম থাকে। আমরা যে ৬২ হাজার স্বেচ্ছাসেবককে প্রশিক্ষণ দিচ্ছি, তার মূল শর্তই হচ্ছে তাঁরা তাঁদের পরিবারের সদস্য ও আশপাশের বন্ধুবান্ধবকে এ ব্যাপারে প্রশিক্ষণ দেবেন।
আমাদের একটি মহা পরিকল্পনা অবশ্যই করতে হবে। সিডিএমপির মাধ্যমে একটি পরিকল্পনা করা হয়েছিল, কিন্তু সেটি এখনো চূড়ান্ত করা হয়নি। আমি মনে করি, এখানে অনেক মন্ত্রণালয় ও অধিদপ্তরে আলাদা কাজ ভাগ করে দেওয়া আছে। গ্যাস ও খনিজসম্পদ মন্ত্রণালয়ে আমরা গিয়েছিলাম, তারা এ নিয়ে কী ভাবছে জানতে। সেখানে আমরা অবাক হয়েছিলাম। গ্যাসের লাইন ও তেলের লাইন ভূমিকম্পের ঢাকা শহরে এত বেশি, কিন্তু সেগুলো কোথা থেকে বন্ধ করতে হবে, সে ব্যাপারে কোনো সংস্থার নির্দিষ্ট করে দায়িত্ব দেওয়া নেই। বিদ্যুৎ ও পানির সংযোগ কে বন্ধ করবে, আবার ভূমিকম্প-পরবর্তী সময়ে সঙ্গে সঙ্গে এসব সংযোগ চালু করবে কে, সেসব বিষয়ে নির্দিষ্ট করে কাউকে দায়িত্ব দেওয়া নেই। মানুষের আশ্রয়স্থল ও চিকিৎসাসেবা কোথায় দেওয়া হবে, তা নির্দিষ্ট করা নেই। ভূমিকম্প-পরবর্তী সময়ে দাতা সংস্থার দেশগুলো থেকে যারা আসবে, তাদের সঙ্গে কি আমাদের পররাষ্ট্র মন্ত্রণালয়ের এখন থেকে কোনো নিয়মিত যোগাযোগ আছে বা নীতিমালা তৈরি করা হয়েছে, কোন কোন দেশ থেকে আমাদের সহযোগিতা করতে লোক আসবে। বিভিন্ন দাতা সংস্থার সঙ্গে আমাদের এমওইউ চুক্তিতে এখনো স্বাক্ষর করা হয়নি। বিপুলসংখ্যক ভবন ভাঙলে সেগুলো সিটি করপোরেশন কত দ্রুত সরিয়ে নিয়ে যাবে, সে ব্যাপারে কোনো পরিকল্পনা করা হয়নি। স্বরাষ্ট্র মন্ত্রণালয় কী উদ্যোগ নিয়েছে, ভূমিকম্পে ক্ষতিগ্রস্ত এলাকার নিরাপত্তা ও লুটপাট ঠেকানোর জন্য; যাতে উদ্ধারকর্মীরা নিরাপদে তাঁদের কাজ চালাতে পারেন। শিক্ষা মন্ত্রণালয়ের উচিত বিভিন্ন শ্রেণীতে দুর্যোগ মোকাবিলার জন্য পাঠ্যক্রমে অন্তর্ভুক্ত বিষয়টি চূড়ান্ত করা। আমাদের বিমানবন্দর ক্ষতিগ্রস্ত হলে বিদেশি সাহায্য ও ত্রাণ অন্য কোথায় নামানো হবে, তার পরিকল্পনা করা উচিত।
রাজউক ভবন নির্মাণ শেষে অকুপেশন সার্টিফিকেট দেয়, তার জন্য যেসব সংস্থা আছে সেগুলো দ্বারা ভবনটি সঠিকভাবে নির্মিত হলো কি না, তা নিশ্চিত হয়ে দেওয়া উচিত। ফায়ার সার্ভিসের অভিজ্ঞতা থেকে বলতে চাই, হাইরাইজ বিল্ডিংয়ের ক্ষেত্রে অগ্নিনিরাপত্তামূলক সুন্দর পরিকল্পনা দেখিয়ে অনুমোদন নিয়ে যায়। কিন্তু পাঁচ-সাত বছর সময় লাগে ভবন তৈরি হতে। ভবন কখন নির্মাণ শেষ হলো, সেখানে সঠিক অগ্নিনিরাপত্তামূলক ব্যবস্থা নিশ্চিত করা হয়েছে কি না, সে বিষয়ে তারা আর পরীক্ষার জন্য ফায়ার সার্ভিসে আসে না। তাই আমরা বলতে চাই, রাজউক যদি অকুপেশন সার্টিফিকেট দেওয়ার আগে ওই সব সংস্থার অনুমোদিত পরিকল্পনা সঠিক বাস্তবায়ন হয়েছে কি না, তা নিশ্চিত হয়, তবে এসব ঝুঁকি অনেকাংশে কমানো সম্ভব।

জামিলুর রেজা চৌধুরী
রাজউকের কয়েক বছরে বেশ কিছু অগ্রগতি হয়েছে। বর্তমানে রাজউকে ভবন ডিজাইনের নকশায় যেকোনো প্রকৌশলী স্বাক্ষর করলে হবে না, তাদের একটি নিবন্ধনকরণ প্রক্রিয়া শুরু হয়েছে। রাজউকের নিবন্ধিত প্রক্রিয়ার জন্য স্থপতিদের দায়িত্ব দিয়েছে ইনস্টিটিউট অব আর্কিটেক্ট এবং ইঞ্জিনিয়ারিং ইনস্টিটিউটকে দায়িত্ব দেওয়া হচ্ছে প্রকৌশলীদের। সেখানে তাঁদের একটি মৌখিক পরীক্ষা নেওয়া হয়, ভূমিকম্প সম্পর্কে তাঁদের জ্ঞান আছে কি না, তা দেখা হয়। আর এখন তাঁদের আইনগতভাবে একটি দায়বদ্ধতা সৃষ্টি হয়েছে। নিবন্ধিত এসব প্রকৌশলীর শাস্তির বিধান রয়েছে; যদি প্রমাণিত হয় তাঁর গাফিলতির কারণে ভবনের ক্ষয়ক্ষতি হয়। বাংলাদেশ আর্থকোয়েক সোসাইটির পক্ষ থেকে একটি গাইডলাইন তৈরি করা হয়েছে নন-ইঞ্জিনিয়ারিং বিল্ডিং তৈরির ক্ষেত্রে। আমার ধারণা, ৯০ শতাংশের বেশি ভবন নির্মাণের সঙ্গে স্থপতি, প্রকৌশলী জড়িত থাকেন না। সাধারণত মালিক ও রাজমিস্ত্রিরা নিজেদের মতো করে ভবন নির্মাণ করেন। তাদের এই গাইডলাইন দেওয়ার জন্য বাংলায় চিত্রসহ উল্লেখ রয়েছে, যা মিস্ত্রিরা সহজে বুঝতে পারবেন। সিডিএমপির মাধ্যমে প্রকৌশলী ও স্থপতিদের প্রশিক্ষণ দেওয়া হচ্ছে। সেখানে মিস্ত্রিদের প্রশিক্ষণ দেওয়া হচ্ছে। রড কীভাবে বাঁধতে হবে, তা হাতে-কলমে প্রশিক্ষণ দেওয়া হয়। বাংলাদেশে জাহাজভাঙা শিল্প নিয়ে বিতর্ক চলছে। বাজারে যে রড আসে, তার সিংহ ভাগই আসে এখান থেকে। সেখানে রডের কোনো গুণগতমান নিশ্চিত করা হয় না। সম্প্রতি ঢাকা, চট্টগ্রাম ও সিলেটে ভবনে কাচের ব্যবহার অনেক বেড়ে গেছে। পরিবেশগত দিক থেকে এটি ভালো। প্রচুর সূর্যরশ্মি আছে। কিন্তু ক্ষতিকর দিক হচ্ছে এটি সহজে ভঙ্গুর। উপাদানের গুণগতমান যদি ঠিক না থাকে, অর্থাৎ দুর্ঘটনায় ফাটবে কিন্তু ভেঙে পড়ে যাবে না, এ রকম কাচ যদি ব্যবহূত না হয়, তবে আরেকটি ঝুঁকি রয়ে যাবে। দেখা যাবে ভবন ঠিকই আছে কিন্তু কাচ ভেঙে পড়ে মানুষের ক্ষয়ক্ষতির পরিমাণ আরও বেড়ে গেছে।
আমাদের প্রাথমিক সমীক্ষায় নিউক্লিয়ার পাওয়ার প্ল্যান্ট করার জন্য রূপপুরকে বাছাই করা হয়েছে, সেখানে বুয়েট থেকে ভূমিকম্পের ঝুঁকি কতটুকু, তা নির্ণয় করা হয়েছে। আগামী কয়েক বছর সেখানে আরও গভীরভাবে গবেষণা করা হবে। জাপানে ভূমিকম্পে পারমাণবিক চুল্লির যে ক্ষয়ক্ষতি হলো, তাতে সারা বিশ্ব নতুন করে ভাবছে এগুলো নিয়ে। যেমন—জার্মানি ঘোষণা করেছে ২০২২ সালের মধ্যে বর্তমানের সব পারমাণবিক প্ল্যান্ট বন্ধ করে দেবে। আমাদের মতো দেশে এ ধরনের কার্যক্রম করার আগে অনেক চিন্তাভাবনা করে সিদ্ধান্ত নিতে হবে।

আব্দুল কাইয়ুম
আলোচনায় অংশ নেওয়ার জন্য প্রথম আলোর পক্ষ থেকে সবাইকে ধন্যবাদ ও কৃতজ্ঞতা জানাচ্ছি।
</doc>
<doc>
﻿জাতীয় পতাকা একটি রাষ্ট্রের পরিচয়, জাতীয়তা, স্বাধীনতা ও সার্বভৌমত্বের প্রতীক। স্বাধীন, সার্বভৌম বাংলাদেশের অস্তিত্বের প্রতীক হচ্ছে আমাদের প্রিয় লাল সবুজ পতাকা। কিন্তু আমাদের দেশে গুরুত্বপূর্ণ এ প্রতীক ব্যবহারের বিধি সম্পর্কে জনগণ জানে না কিংবা জেনেও মানে না; অথচ এর ব্যবহারের জন্য রয়েছে সুস্পষ্ট বিধিমালা।
জাতীয় পতাকা বিধিমালা-১৯৭২ (সংশোধিত ২০১০)-এ জাতীয় পতাকা ব্যবহারের বিভিন্ন বিধি-বিধান বর্ণিত হয়েছে। জাতীয় পতাকা বাংলাদেশের সার্বভৌমত্বের নিদর্শন। তাই সব সরকারি ভবন, অফিস, শিক্ষাপ্রতিষ্ঠান এবং সরকার কর্তৃক নির্ধারিত ভবনে সব কর্মদিবসে পতাকা উত্তোলনের বিধান রয়েছে। এ ছাড়া কিছু কিছু অনুষ্ঠান উপলক্ষে যেমন—ঈদ-এ-মিলাদুন্নবী, স্বাধীনতা দিবস, বিজয় দিবস ও সরকার প্রজ্ঞাপিত অন্য যেকোনো দিবসে বাংলাদেশের সরকারি, বেসরকারি ভবন ও বিদেশে অবস্থিত বাংলাদেশের কূটনৈতিক মিশনের প্রাঙ্গণে এবং কনসুলার কেন্দ্রগুলোয় জাতীয় পতাকা উত্তোলন করা বাধ্যতামূলক। তা ছাড়া শহীদ দিবস ও জাতীয় শোক দিবসে বা সরকার প্রজ্ঞাপিত অন্যান্য দিবসে জাতীয় পতাকা অর্ধনমিত থাকার বিধান করা হয়েছে। অর্ধনমিত রাখতে হলে পতাকা উত্তোলনের নিয়ম হলো, অর্ধনমিত অবস্থায় উত্তোলনের প্রাক্কালে পতাকাটি পুরোপুরি উত্তোলন করে অর্ধনমিত অবস্থানে আনতে হবে এবং পতাকা নামানোর প্রাক্কালে পতাকাটি শীর্ষে উত্তোলন করে নামাতে হবে। পতাকার মাপ সম্পর্কে ধারণা না থাকায় দেশে বিভিন্ন মাপের পতাকা দেখা যায়। জাতীয় পতাকার মাপ হবে ১০: ৬ দৈর্ঘ্য ও প্রস্থের আয়তাকার ক্ষেত্রের গাঢ় সবুজ রঙের মাঝে লাল বৃত্ত এবং বৃত্তটি দৈর্ঘ্যের এক-পঞ্চমাংশ ব্যসার্ধবিশিষ্ট হবে। ভবনে ব্যবহারের তিন ধরনের মাপ হচ্ছে ১র্০: র্৬, র্৫: র্৩ ও ২.র্৫ : ১.র্৫। তবে অনুমতি সাপেক্ষে ভবনের আয়তন অনুযায়ী এবং দৈর্ঘ্য ও প্রস্থের অনুপাত ঠিক রেখে বড় আয়তনের পতাকা প্রদর্শন করা যাবে। গাড়িতে ব্যবহারের জন্য মাপ হচ্ছে ১র্৫র্ : র্৯র্ (বড় গাড়ি) এবং ১র্০র্ : র্৬র্ (ছোট ও মাঝারি গাড়ির জন্য)। তবে ইচ্ছে করলেই যে কেউ গাড়িতে পতাকা ব্যবহার করতে পারে না। কেননা আইনে বলা হয়েছে, কোনো অবস্থায়ই গাড়ি কিংবা কোনো যান, রেল কিংবা নৌকার খোলে, ওপরিভাগে বা পেছনে পতাকা ওড়ানো যাবে না। তবে রাষ্ট্রপতি ও প্রধানমন্ত্রী মোটরগাড়ি, নৌযানে ও বিমানে বাংলাদেশের পতাকা উত্তোলনের অধিকারী। তা ছাড়া আইনানুযায়ী জাতীয় সংসদের স্পিকার ও ডেপুটি স্পিকার, কেবিনেট মন্ত্রী, কেবিনেট মন্ত্রীর পদমর্যাদাসম্পন্ন ব্যক্তি, চিপ হুইপ, সংসদের বিরোধীদলীয় নেতা, প্রধান বিচারপতি, বহির্বিশ্বে বাংলাদেশের কূটনৈতিক মিশন বা কনসুলার মিশনের প্রধান তাঁদের মোটরগাড়ি ও নৌযানে পতাকা উত্তোলনের অধিকারী। প্রতিমন্ত্রী ও প্রতিমন্ত্রীর মর্যাদাপ্রাপ্ত ব্যক্তিরা এবং উপমন্ত্রী রাজধানীর বাইরে ভ্রমণকালে কিংবা বর্হিবিশ্বে মোটরগাড়ি অথবা জলযানে পতাকা ব্যবহার করার অধিকারী হবেন। উল্লেখ্য, সংশ্লিষ্ট মর্যাদাবান ব্যক্তি মোটরগাড়ি অথবা জলযানে থাকলেই কেবল পতাকা উত্তোলিত হবে। তবে শর্ত হচ্ছে, কোনো মোটরগাড়িতে পতাকা প্রদর্শিত হলে পতাকার দণ্ড অবশ্যই দৃঢ়ভাবে গাড়ির চেসিস কিংবা রেডিয়েটার কেনের ক্ল্যাম্পের সঙ্গে দৃঢ়াবদ্ধ করতে হবে। বিদেশি পতাকা বা রঙিন পতাকার সঙ্গে বাংলাদেশের পতাকা উত্তোলনকালে বাংলাদেশের পতাকাকে সম্মান প্রদর্শনের জন্য স্থান সংরক্ষিত থাকবে। যে ক্ষেত্রে শুধু দুটি ভিন্ন পতাকা থাকবে, সে ক্ষেত্রে ভবনের ডানপাশে বাংলাদেশের পতাকা উত্তোলন করতে হবে এবং দুয়ের অধিক পতাকার সঙ্গে উত্তোলনকালে পতাকার সংখ্যা বিজোড় হলে বাংলাদেশের পতাকা ঠিক মধ্যে থাকবে। তবে জোড়সংখ্যক পতাকার ক্ষেত্রে বাংলাদেশের পতাকা কেন্দ্র থেকে ডান দিকের প্রথমে উত্তোলন করতে হবে। অন্য কোনো দেশের পতাকার সঙ্গে বাংলাদেশের পতাকা উত্তোলনের ক্ষেত্রে বাংলাদেশের পতাকা প্রথম উত্তোলিত হবে এবং সর্বশেষে নামানো হবে। দুই বা ততোধিক দেশের পতাকা হলে ভিন্ন ভিন্ন দণ্ডে উত্তোলন করতে হবে এবং পতাকাগুলোর পরিমাপ প্রায় একই হবে।
আজকাল খেলার সময়, বিশেষ করে বিশ্বকাপ ফুটবল, বিশ্বকাপ ক্রিকেট প্রেমীরা বাসভবনে নিজ সমর্থনীয় দেশের পতাকা এমনভাবে ওড়ান, যাতে দেশের জাতীয় পতাকা নিচে পড়ে থাকে। কিন্তু কাজটি বেআইনি। কেননা আইনে বলা হয়েছে, বাংলাদেশের পতাকার ওপরে অন্য কোনো পতাকা বা রঙিন পতাকা ওড়ানো যাবে না। মিছিলে পতাকা বহনের বিধান হচ্ছে, পতাকা মিছিলের কেন্দ্রে অথবা মিছিলের অগ্রগমন পথের ডান দিকে বহন করতে হবে। অনেকেই জাতীয় পতাকায় নকশা করে ফ্যাশন হিসেবে ব্যবহার করেন। কিন্তু জাতীয় পতাকার ওপর কোনো কিছু লেখা বা মুদ্রিত করা যাবে না অথবা কোনো অনুষ্ঠান বা উপলক্ষে কোনো চিহ্ন অঙ্কন করা যাবে না; এমনকি জাতীয় পতাকাকে পোশাক হিসেবে ব্যবহার করা যাবে না এবং গায়ে জড়িয়ে রাখা যাবে না। তবে পূর্ণ সামরিক মর্যাদা বা পূর্ণ আনুষ্ঠানিকভাবে কোনো ব্যক্তিকে সমাধিস্থ করা হলে তাঁর শবযাত্রায় জাতীয় পতাকা আচ্ছাদন হিসেবে ব্যবহার করা যেতে পারে। অনুমতি ছাড়া ব্যবসা-বাণিজ্য বা অন্য কোনো উদ্দেশ্যে জাতীয় পতাকাকে ট্রেডমার্ক, ডিজাইন বা পেটেন্ট হিসেবে ব্যবহার করাও অপরাধ। কোনো অবস্থায়ই পতাকা নিচে অবস্থিত কোনো বস্তু যেমন—মেঝে, পানি ও পণ্যদ্রব্য স্পর্শ করবে না এবং কবরের ওপরে স্থাপন করার সময় পতাকাটি কবরে নামানো যাবে না কিংবা মাটি স্পর্শ করবে না। এ ছাড়া কোনো কিছু গ্রহণ, ধারণ বা বিলি করার জন্য পতাকাকে ব্যবহার করা যাবে না। পতাকা এমনভাবে উত্তোলন, প্রদর্শন বা মজুদ করা যাবে না, যাতে এটি সহজেই ছিঁড়ে যেতে পারে, মাটি লাগতে পারে বা নষ্ট হতে পারে। কোনো দেয়ালে দণ্ডবিহীন পতাকা প্রদর্শিত হলে তা দেয়ালের সমতলে এবং রাস্তায় প্রদর্শিত হলে উলম্বভাবে দেখাতে হবে। গণমিলনায়তন কিংবা সভায় পতাকা প্রদর্শন করা হলে বক্তার পেছনে ও ঊর্ধ্বে স্থাপন করতে হবে।
জাতীয় পতাকা কোনো অবস্থায়ই সমতল বা সমান্তরালভাবে বহন করা যাবে না এবং উত্তোলনের সময় সুষ্ঠু ও দ্রুতলয়ে উত্তোলন করতে হবে এবং সসম্মানে অবনমিত করতে হবে। আনুষ্ঠানিকভাবে পতাকা উত্তোলনের সময় জাতীয় সংগীত গাইতে হবে এবং যখন জাতীয় সংগীত বাজানো হয় এবং প্রদর্শিত হয়, তখন উপস্থিত সবাইকে পতাকার দিকে মুখ করে দাঁড়াতে হবে। মোটরগাড়ি, নৌযান, উড়োজাহাজ ও বিশেষ অনুষ্ঠান ব্যতীত অন্যান্য সময় পতাকা সূর্যোদয় থেকে সূর্যাস্ত পর্যন্ত উত্তোলিত থাকবে এবং সূর্যাস্তের পর কোনো মতেই পতাকা উড্ডীয়ন অবস্থায় থাকবে না।
জাতীয় পতাকা শুধু একটি কাপড় নয়, এটি দেশের স্বাধীনতার প্রতীক। তাই পতাকার অবস্থা ব্যবহারযোগ্য না হলে তা মর্যাদাপূর্ণভাবে সমাধিস্থ করতে হবে। জাতীয় পতাকা ব্যবহারের এসব বিধি ভঙ্গ করা শাস্তিযোগ্য অপরাধ এবং কেউ ভঙ্গ করলে সর্বোচ্চ এক বছরের কারাদণ্ড বা পাঁচ হাজার টাকা জরিমানা কিংবা উভয় দণ্ডে দণ্ডিত হবেন।
</doc>
<doc>
﻿রুমীকে নিয়ে লেখা বই। জাহানারা ইমামের একাত্তরের দিনগুলি বইটি যাঁরা পড়েছেন, তাঁরা এক সন্তানহারা মায়ের চোখে একাত্তরকেও দেখে নিয়েছেন। ২০১০-এর অক্টোবরে রুমীকে নিয়ে যে স্মারকগ্রন্থটি বের হলো, তাতে শহীদ শাফী ইমাম রুমী সম্পর্কে আরও বেশি করে জানা যাবে। রুমী সম্পর্কে জানা মানে আমাদের মুক্তিযুদ্ধের একটি অংশ জানা। অবরুদ্ধ ঢাকায় যে অসম সাহসী মুক্তিযোদ্ধারা অপারেশন করে কাঁপিয়ে দিয়েছিলেন পাকিস্তানি সৈন্যদের প্রাণ, তাঁদেরই একজন রুমী। যাঁরা রুমীর সঙ্গে যুদ্ধ করেছিলেন, তাঁদের কেউ কেউ লিখেছেন স্মারকগ্রন্থটি। রুমীকে নিয়ে পপতারকা আজম খানের দীর্ঘশ্বাস যেমন দেখতে পাচ্ছি, তেমনি দেখতে পাচ্ছি রণক্ষেত্রেই শাহাদত চৌধুরীর সঙ্গে কথোপকথন। শাহাদত চৌধুরীকে রুমী একটি চায়নিজ এসএমজি এনে দেওয়ার কথা বলেছিলেন। অন্যদের এসএমজি ছুঁয়ে দেখতেন ছেলেটা। সতীর্থ আলম বা কাজীর এসএমজি ব্যবহার করতেন। ডা. মেজর আখতার আহমেদ (বীর প্রতীক) লিখছেন, ‘রুমী ক্যাপ্টেন হায়দারের প্রিয়পাত্র হয়ে উঠেছিল। হায়দার ভাই কোথাও গেলে রুমীকে সঙ্গে নিয়ে যেত।’
সেই যোদ্ধা রুমী তো ছিলেন কারও স্বজন। রুমীর বড় খালা তাহমীদা সাঈদা বলছেন ছোট্ট রুমীর কথা। রুমী যখন ১৫ দিনের শিশু, তখনই তার প্রথম ছবি তোলা হয়েছিল। মা-বাবা আর খালার সঙ্গে ছবি। অনেক নামের মধ্য থেকে জাহানারা ইমাম পছন্দ করেছিলেন ‘রুমী’ নামটি। তিনি চেয়েছিলেন তাঁর সন্তান কবি জালালুদ্দিন রুমীর মতো জ্ঞানী ও দার্শনিক হবে।আবুল বারক্ আল্ভী একাত্তরের ৩০ আগস্ট পাকিস্তানি সেনাদের হাতে ধরা পড়েছিলেন আলতাফ মাহমুদের সঙ্গেই। আল্ভীদের ধরে রাখা হয়েছিল সেই সময়ের সংসদ ভবনসংলগ্ন এমপি হোস্টেলে। মুক্তিযুদ্ধের সময়ই রুমীর সঙ্গে ঘনিষ্ঠতা হয়েছিল আল্ভীর। যাঁদের ধরে আনা হয়েছে, তাঁদের মধ্যে রুমী, জুয়েল, বদি, হাফিজদের চিনলেন তিনি। রুমীকে যে নির্যাতন করা হয়েছিল, তা নিয়ে আল্ভী লিখেছেন, ‘রুমীকে বেশ বিধ্বস্ত দেখাচ্ছিল। দেখেই বোঝা যাচ্ছিল, প্রচণ্ড টর্চার করা হয়েছে। দুপুরের পর ওকে নিয়ে গেল। তারপর আর দেখা হয়নি। আমাকে ও আমার সহযোদ্ধা অন্য গেরিলা মুক্তিযোদ্ধাদের বিভিন্ন কথা বের করার জন্য অনেক টর্চার করা হয়েছে। রক্তাক্ত হয়েছে দেহ, আঙুল ভেঙে গেছে, হাত, পিঠ ফেটে রক্ত বেরিয়েছে। থেঁতলে দিয়েছে সারা শরীর। অতএব আমিও জানি, রুমীর কাছ থেকেও কথা বের করতে এই নির্দয় পাকিস্তানি সেনারা কী কী করতে পারে।’
এ রকম অনেক লেখা নিয়ে বইটির শরীর। রয়েছে বেশ কিছু ছবি। রুমীর স্কুল, কলেজ, বিশ্ববিদ্যালয়ের ছবিও আছে তাতে। পারিবারিক ছবিগুলো স্মৃতিজাগানিয়া।যাঁরা একাত্তরের স্পর্শ পেতে চান নানাভাবে, তাঁরা সংগ্রহ করতে পারেন বইটি। একটি শোষণহীন সমাজের স্বপ্ন দেখতে দেখতে একাত্তরে হারিয়ে গিয়েছিলেন রুমী। তাঁর স্বপ্নে নিজের স্বপ্ন যোগ করে স্বপ্নের সমাজকে বাস্তবে রূপান্তর করার চেষ্টা যাঁরা করবেন, তাঁদের জন্যও বইটি হবে সহায়ক।
</doc>
<doc>
﻿আমরা কেউ ৩৩, কেউ ৩৫ কেউবা ৩৭ বছর পর্যন্ত একই পদে কর্মরত আছি। যে পদে যোগ দিয়েছি সেই পদে থেকেই অবসরে যাচ্ছি। ভবিষ্যতে পদোন্নতি হবে এমন আশার আলোও দেখছি না। অন্য সব বিভাগে পদোন্নতিসহ নানা সুযোগ-সুবিধা থাকলেও আমরা এসব ক্ষেত্রে অবহেলিত, বঞ্চিত।’ আক্ষেপ করে বলছিলেন কাপ্তাই পাল্পউড বাগান বিভাগের প্রহরী (বনপ্রহরী) মো. আবদুস সবুর (৫৭)। দীর্ঘ ৩৭ বছরের চাকরিজীবনে পদোন্নতির স্বাদ পাননি তিনি। 
শুধু আবদুস সবুর নন, তাঁর মতো কয়েক শ বনপ্রহরী পদোন্নতি না পেয়ে দীর্ঘদিন ধরে হতাশায় ভুগছেন। ক্ষোভে আন্দোলনের পথে পা বাড়াচ্ছেন তাঁরা। 
আগামী বছর অবসরে যাওয়ার অপেক্ষায় থাকা বনপ্রহরী মো. আবদুর রশিদ বললেন, ‘এক বছর পর অবসরে যেতে পারি। কিন্তু দীর্ঘ চাকরিজীবনে একবারের জন্যও পদের পরিবর্তন করাতে পারিনি। অথচ আমাদের বিভাগসহ অন্য অনেক বিভাগে একই সময়ে চাকরিতে যোগ দিয়ে অনেকে একাধিকবার পদোন্নতি পেয়েছেন। এর ফলে সমাজে আমরা হেয় হচ্ছি।’
কাপ্তাই বনপ্রহরী কল্যাণ সমিতির সাধারণ সম্পাদক মো. রিপন মিয়া জানান, কাপ্তাই পাল্পউড বাগান বিভাগের অধীনে কাপ্তাই ও রাঙামাটিতে ৫০ হাজার হেক্টর জমির বন প্রহরার জন্য ৭০০ প্রহরী রয়েছেন। বনপ্রহরী থেকে বন কর্মকর্তা পদে পদোন্নতি পাওয়ার বিধান রয়েছে। কিন্তু কর্তৃপক্ষ পুরোনো প্রহরীদের পদোন্নতির বিষয়টি এড়িয়ে নতুনভাবে বন কর্মকর্তা নিয়োগের প্রক্রিয়া শুরু করেছেন। তিনি বলেন, ‘জীবনের ঝুঁকি নিয়ে সরকারি বন পাহারা দিচ্ছি। হিংস্র জীবজন্তু এবং বনসন্ত্রাসীদের আক্রমণ উপেক্ষা করে দিন-রাত ২৪ ঘণ্টা বনে ঘুরে বেড়াই। কিন্তু আমাদের কোনো ঝুঁকিভাতা নেই। আবাসনের কোনো ব্যবস্থা নেই। চিকিৎসার জন্য নেই বিশেষ ব্যবস্থা। আমরা সারা জীবন বনপ্রহরী পদে থাকতে চাই না। পদের পরিবর্তন চাই।’ 
সংগঠনের সভাপিত মো. ফজলুর রহমান বলেন, ‘সরকারের ৫০ হাজার হেক্টর জমির বন পাহারা দিতে গিয়ে আমাদের প্রতিনিয়িত মশার কামড়, জোঁকের দংশন সহ্য করতে হয়। লোক স্বল্পতার কারণে বিশ্রামের জন্য ছুটির আবেদন করেও ঠিকমতো পাই না।’ তিনি জানান, বিষয়টি নিয়ে বনপ্রহরী কল্যাণ সমিতির কর্মকর্তারা গত মার্চ মাসে ঢাকায় বন ও পরিবেশ প্রতিমন্ত্রী হাছান মাহমুদের সঙ্গে কথা বলেছেন। প্রতিমন্ত্রী সমস্যাগুলো সমাধানের আশ্বাসও দিয়েছিলেন। কিন্তু এখনো কোনো সুফল পাওয়া যায়নি। তাই সমিতি আন্দোলনের প্রস্তুতি নিচ্ছে।
সমিতির সাধারণ সম্পাদক মো. রিপন মিয়া জানান, আন্দোলনের অংশ হিসেবে প্রাথমিকভাবে সাত দফা দাবি তুলে ধরে কাপ্তাই পাল্পউড বাগানের বিভাগীয় বন কর্মকর্তার কাছে স্মারকলিপি দেওয়া হয়েছে।
কাপ্তই পাল্পউড বাগানের বিভাগীয় বন কর্মকর্তা (ডিএফও) মো. সফিকুল ইসলামের সাত দফা দাবি সংবলিত স্মারকলিপি পাওয়ার কথা স্বীকার করেন। বনপ্রহরীদের দাবি যৌক্তিক মন্তব্য করে তিনি বলেন, ‘একজন কর্মচারী সারা জীবন একই পদে থেকে চাকরি থেকে অবসরে যাবেন এটা অমানবিক।’ তিনি জানান, স্মারকলিপিটি বন মন্ত্রণালয়ে পাঠানো হয়েছে। বনপ্রহরীদের সরকারি সিদ্ধান্ত জানার জন্য ধৈর্য ধরার পরামর্শ দেন তিনি।
</doc>
<doc>
﻿সমস্যার সমাধান থাকবে এটাই চিরন্তন নিয়ম। তবে নানা ধরনের সমস্যায় আক্রান্ত হতে হতে সমাধানের পথগুলো চোখে পড়ে না। দেখা যাচ্ছে সমস্যার সঙ্গেই আমরা যেন অভ্যস্ত হয়ে যাচ্ছি। সমস্যার সমাধান করতে সবার সচেতনতা যেমন জরুরি, তেমনি প্রয়োজন জেগে ওঠা। সমস্যা দেখলেই প্রবাদের উটপাখির মতো মাথা গুঁজে না থেকে, মাথা তুলে আওয়াজ দিতে হবে। সমাধানের জন্য হতে হবে সোচ্চার। 
উটপাখি নয় মানুষের জীবন চাই—এই শ্লোগানে প্রথম আলোর উদ্যোগ ‘বদলে যাও বদলে দাও মিছিল’। আর এ মিছিলে সবাইকে শামিলকরতে চালু হয়েছেবদলে যাও বদলে দাও ওয়েবসাইট (www.bodlejaobodledao.com)। এই সাইটে যে কেউ নিবন্ধনের মাধ্যমে জানাতে পারেন নিজের সচেতনতার কথা, নানা ধরনের সমস্যার কথা এবং সে সমস্যার সম্ভাব্য সমাধান, নিজেদের অভিজ্ঞতা, মতামত ইত্যাদি।নিজের মতটাকে ছড়িয়ে দিতে পারেন সারা বিশ্বে।
ওয়েবসাইটটিতে প্রকাশ পাচ্ছে বরেণ্য লেখক, অধ্যাপক এবং বিশেষজ্ঞদের লেখা।প্রথম পৃষ্ঠাতেই পাওয়া যাবে চলতি আলোচনা। শুরুতেই ছিল সড়ক দুর্ঘটনা নিয়ে আলোচনা। এখন যোগ হয়েছেইভ টিজিং সমস্যা। প্রতিটি লেখায় নিজের মন্তব্য দেওয়া যাবে। জানা যাবে অন্যদের কথাও। রয়েছে সমৃদ্ধ ‘আর্কাইভ’। যেখানে ওয়েবসাইটে আগে প্রকাশিত লেখাগুলো থাকছে। আছে ছবি, বদলে যাও বদলে দাও মিছিলের প্রচারণা ইত্যাদি। নির্দিষ্ট বিষয়ে বিভিন্ন গবেষণার ওয়েবলিংকও আছে আগ্রহীদের জন্য। সমস্যার সম্ভাব্য সমাধানগুলো আছে‘প্রস্তাব’ বিভাগে। নিবন্ধিত হয়ে ‘নতুন পোস্ট’-এ ক্লিক করে ব্লগের মতো লেখা যাবে নিজের মতামত।এ সাইটে দেওয়া সমস্যাগুলোর বাইরে যদি কোনো সমস্যা দিতে চান তবে ‘আপনার সমস্যা?’ বিভাগ থেকে সে কাজটি করা যাবে।
শুধুই নির্দিষ্ট এ ওয়েবসাইটেই নয়। এ মিছিলে যোগ দিতে পারেন ফেসবুকের মাধ্যমেও। ফেসবুকে আছেবদলে দাও বদলে যাও মিছিল (www.facebook.com/bjbdmichhil) পেইজ। সমস্যার সমাধানে আপনার কথা এই পেইজেও জানাতে পারবেন। নিয়মিত হালনাগাদ পেতে নজর রাখুন এ পেইজে। 
টুইটারেও আছেএই মিছিল।সব সময়ের খবর পেতে অনুসরণ করতে পারেন বদলে যাও বদলে দাও মিছিলের টুইটার ঠিকানা (www.twitter.com/bjbdmichhil)। করা যাবে এসএমএসও। মোবাইল ফোনে মেসেজ অপশনে bjbd লিখে নিজের জেলার নামের প্রথম তিন অক্ষর এবং সমস্যা বা সমাধানের কথা লিখে ২২২১ নম্বরে পাঠানো যাবে এসএমএস। তো আর দেরি নয়, এখন এগিয়ে যাওয়ার পালা।
সমস্যার সমাধান খুঁজতে দেশের বিভিন্ন স্থানে হবে মুক্ত আলোচনা। আলোচনার নির্বাচিত অংশ নিয়ে তৈরি হবে টেলিভিশন অনুষ্ঠান।
</doc>
<doc>
﻿ফুলবাড়িয়া স্টেশনের পোর্টিকোয় পা দিলে প্রথমেই চোখে পড়ত রাস্তার ওপারে সারিবদ্ধ বাঁশের তৈরি আসবাবের দোকান। যে কারণে এলাকাটির নাম বাঁশপট্টি। উচ্ছিষ্ট কিছু বাঁশ ও বেতের আসবাবের দোকান কিছুকাল আগেও চোখে পড়ত। ইদানীং ওপাড়ায় যাওয়া হয়ে ওঠে না, তাই বলা যাবে না ওগুলো আছে কি নেই। অথচ একসময় এটাই ছিল কুটিরশিল্পের আস্তানা। এখন তো শহরের নানা জায়গায় ছড়িয়ে পড়েছে, বিশেষ করে, গ্রিন রোড ও পান্থপথে বেতের কাজের রমরমা ব্যবসা। হূতগৌরব বাঁশপট্টির পেছনেই সিদ্দিকবাজার এলাকা। এই নামকরণের পেছনে আছে দেওয়ান পরিবারের পীর, মিঞা মহম্মদ সিদ্দিক। এখানেই তাঁর মাজার, আজও ভক্তকুলকে কম আকর্ষণ করে না। এখানেই থাকতেন ঢাকা শহরের গণ্যমান্য সম্ভ্রান্ত ব্যক্তিত্ব সৈয়দ মোহাম্মদ তৈফুর। তাঁর সম্বন্ধে আগেই বলা হয়ে গেছে।
সিদ্দিকবাজারের পাশেই আলুবাজার। মোগল আমল থেকেই আছে। এটার মালিক ছিলেন আল্লাইয়ার খান। তিনি আওরঙ্গজেবের একজন কর্মকর্তা ছিলেন। বাস করতেন লালবাগ দুর্গে। সময়ের পথ বেয়ে আল্লাইয়ার বাজার নামটি জিভের ডগায় বিকৃত হতে হতে প্রথমে হয়েছে আল্লুর বাজার। তারপর আলুবাজারে গিয়ে পৌঁছেছে। অথচ এ বাজারে আলু ছাড়া অন্য সওদাপাতিও লোকে করত বা করে থাকে।
এখন এই নবাবপুর রোড ধরে যদি এগোতে থাকি, তাহলে প্রথমেই ডান দিকে চোখে পড়ত রাস্তা থেকে উঁচুতে ওষুধের বিপণি—ডন ফার্মেসি, যার কথা এর আগে বলেছি। এই দোকানের কোল ঘেঁষে কিছু পত্রপত্রিকা নিয়ে বসে থাকতে দেখতাম কুচেল এক কলকাতিয়াকে, যাদের চেহারা আমায় চট করে কলকাতার কলেজ স্ট্রিটের প্রেসিডেন্সি কলেজের ফুটপাতের পুরোনো বইয়ের পসারিদের কথা মনে করিয়ে দেয়। এর সঙ্গে গল্প করতে গিয়ে জানা হয়ে গেল ওই পাড়ারই লোক সে। স্বাধীনতার একেবারে গোড়ায়, মেডিকেল কলেজের সামনে, মানসী সিনেমার অনতিদূরে, সদরঘাটের ব্যাপটিস্ট মিশনের দোরগোড়ায় আর চকবাজারের গোলচক্করে যে কটা বুকস্টল ছিল, সবটাতেই এই কলকাতিয়াদের একচেটিয়া অধিকার ছিল। তো এই স্টলের পাশ কাটিয়ে যত এগোই পাশাপাশি ঘেঁষাঘেঁষি দোকানপাট। তখনো হিন্দু দোকানিরা আছে—পাট তুলে নেয়নি। ফাঁকফোকরে ঢুকে পড়েছে কিছু অবাঙালি মুসলমান। বামাচরণ চক্রবর্তী রোডের মোড়ে এলেই চমকে উঠতাম প্রতিবার—একটা সুন্দর ইউরোপীয় ছাদে তৈরি দোতলা বাড়ি—শহরে যেন বা হঠাৎ আলোর ঝলকানি! কেমন বেমানান মনে হতো, আজও মনে হয়। এটাই কি ছিল বুদ্ধদেব বাবুর যৌবনকালের বিলিতি মদের ঝকঝকে দোকান রায় কোম্পানি, যেখান থেকে স্কুল ছুটির পর বাড়ি ফেরার পথে তিনি তাঁর সুপ্রিয় চকলেট কিনতেন মাঝেমধ্যে? না, বুদ্ধদেব বাবুর প্রসাধনহীন অ্যালবার্ট লাইব্রেরি যেমন দেখা হয়নি, ওঁর অর্ধদগ্ধ চুরুট মুখে বসে ঢাকা শ্মশ্রুমান সমর্থ বৃদ্ধকেও না। তবে ওই যে যখন তিনি বলেন, ‘রায় কোম্পানির মুখোমুখি একটি মিষ্টান্ন ভান্ডার, যা খোলা থাকে নিশুতি রাত’—সেই ‘মতিলাল সুইটমিট’—এই সেদিনও আমার চোখে পড়ত—এত কাল ভেঙেও ‘পাছে ছদ্মবেশে পরিরা খেতে এসে ফিরে যায়’—তাই খোলা থাকত নিশুতি রাত পর্যন্তই।
তখনো স্টুডিও ওরিয়েন্ট হয়নি, কিন্তু আছে তো ৮১ নম্বর সদনে ১৯৩২ সনে স্থাপিত বনেদি দাস অ্যান্ড কোম্পানি (DOSS & Co.)—ফটো তোলা এবং ফটোর যাবতীয় সরঞ্জামের দোকান। সেকালে ফটো তোলার আরেকটি যে দোকান ছিল, সে তো ভিক্টোরিয়া পার্কে: ঢাকা মিউজিক্যাল মার্ট—A Silent Music—এই রোমান্টিক আত্মপরিচয় যার মদগর্বী ভূষণ। সে কথায় পরে আসছি। তো কথা আমাদের দাস কোম্পানি নিয়ে। এর সঙ্গে বোধকরি অগ্নিদেবের একটা যোগ আছে। চৌষট্টির সাম্প্রদায়িক দাঙ্গায় আগুনে ঝলসে সম্পূর্ণ পুড়ে গিয়েছিল দোকানটা। তার আগে লুটপাট তো হয়েছেই। আইয়ুবি আমলের কী সুমতি হলো, ক্ষতিপূরণ দিলে, বোধকরি, আন্তর্জাতিক চাপে মান বাঁচানোর তাগিদে। কিন্তু মাথা তুলে দাঁড়াতে না-দাঁড়াতে একাত্তরে আবার লুটের কবলে! মজা কী, এত যে ঝুটঝামেলা গেল, দাস কোম্পানি কিন্তু আজও মাথা তুলে দাঁড়িয়ে আছে—মাথা নুইয়ে পালায়নি কোথাও।
আরেকটু এগোলেই একটা বইয়ের দোকান। নামহীন। হঠাৎ চোখে পড়ত না। নানা সাইনবোর্ডে আকীর্ণ সেকেলে ঝাঁজি-ধরা বাড়িটার কোথায় শুরু, কোথায় শেষ, ধরার উপায় ছিল না। দুই-আড়াই হাত চওড়া সরু এক চিলতে গোলকধাঁধা—সুড়ঙ্গের মতো কোথায় যে শেষ, ধরার উপায় ছিল না। কলকাতিয়া কাঁচি উর্দুওয়ালার দোকান। কিছু হালকা বাংলা-ইংরেজি পত্রপত্রিকা ছাড়া সিংহ ভাগ জুড়েই ছিল উর্দু পত্রপত্রিকা ও গল্প-উপন্যাসে ঠাসা। পত্রিকার ভিড়ে শামা তো অবধারিত ছিল। দিল্লি ও করাচি থেকে বেরোত। বহু বছর ভারতবর্ষে আঞ্চলিক ভাষায় মুদ্রিত পত্রিকার মধ্যে কাটতির দিক থেকে ছিল প্রথম। এখনো বোধকরি জায়গাটা বেহাত হয়নি। এরপর গল্প-উপন্যাসের রাজ্যে যিনি সবচেয়ে জনপ্রিয় ছিলেন আমাদের শরৎবাবুর মতো, তিনি সাদৎ হাসান মান্টো। কৃষণ চন্দর, ইসমত চুগতাই, খাজা আহমদ আব্বাস, গোলাম আব্বাস প্রমুখও কম জনপ্রিয় ছিলেন না। তবে যে বইয়ের বেশি কাটতি ছিল, যারা লঘু লেখা পছন্দ করেন, পৃথিবীর আর সব পাঠকের মতোই, সে তো জাসুসি দুনিয়া; অর্থাৎ গোয়েন্দাদের ভুবন। জাসুসি দুনিয়া নামেই একটা পত্রিকা ছিল, যার জনপ্রিয়তা ঈর্ষা করার মতো। এসব বই, পত্রপত্রিকা লাহোর, করাচি, দিল্লি থেকে আসা মাত্র বিক্রি হয়ে যেত, আমাদের বাংলা বইয়ের মতো বছর গুনতে হতো না। সবারই তো ক্রয়ক্ষমতা থাকত না বা সংগ্রহ করার বাতিকও ছিল না। তাদের বেলায় ছিল lending library-র সুব্যবস্থা। এখনো ‘মানসী’ সিনেমা হলের কাছে একটা বইয়ের দোকান আছে, যার মালিক বাঙালি, কিন্তু ব্যবসা অধিকাংশ উর্দু বই ও পত্রিকার, জামানত ও কিছু অর্থের বিনিময়ে বই-পত্রিকা ধার নিয়ে পড়া যায়। সন্ধে হলেই এই দোকানে ঘরমুখো উর্দু-পাঠকের ভিড় দেখে মনে শ্রদ্ধা জাগে। নিজের ভাষার প্রতি এদের কী সান্দ্র মায়া! কথায় কথায় জানতে পারি, এই ব্যবসা করে কুমিল্লার ভদ্রলোক জুরাইনে জায়গা কিনেছেন, বাড়ি করেছেন, ছেলেমেয়েদের বিয়েশাদি সবকিছু সাঙ্গ করেছেন।
আর নূরু মিঞার দোকান সম্পর্কে না বললে অনেকটাই অবলা থেকে যাবে এ সম্পর্কে। গুলিস্তানের পেছনে ওই যেখানে ফুচকার দোকানগুলো ছিল, তার পাশেই ছিল নূরু মিঞার দোকান। কে বলবে এ বিহারি নয়, নোয়াখালীর লোক! যৌবনে পালিয়ে কলকাতায় গিয়েছিল ভাগ্যান্বেষণে ওই দ্বিতীয় মহাযুদ্ধের কালে। প্রথমে সহকারী হিসেবে, পরে নিজেই ফ্রি স্কুল স্ট্রিটের ফুটপাতে পত্রপত্রিকার দোকান খুলে বসে। কমিক স্ট্রিপ, হলদে ম্যাগাজিন ও প্যারিস কার্ডের রমরমা ব্যবসা গড়ে ওঠে ওর। জি আই ব্লু ও টমিদের ক্রেতা হিসেবে পেয়ে আহ্লাদ আর ধরে না! কিন্তু সুদিন ফুরিয়ে আসে যুদ্ধ শেষে, যখন একে একে সৈনিকেরা বাড়িমুখো হয়। এক জি আই যুবা বাড়ি যাওয়ার আগে ওর সঞ্চিত সব বইপত্র এবং এক ‘থলে’ টাকা দিয়ে যায় নূরু মিঞাকে। এক গাল হেসে কেলেকিষ্টি নূরু মিঞা ওর কলকাতাই বুলিতে বলে ওঠে, মেরা সর্ ঘুমা গায়া আওর সাদি কর লিয়া! 
[একটি অধ্যায়]
</doc>
<doc>
﻿বাণিজ্য মেলা শেষ হয়েছে। তারপরও রাস্তায় কিসের এত ভিড়! এ নিয়ে চোখমুখে বিস্ময়ের শেষ নেই এক অটোরিকশাচালকের। রাস্তার পাশ দিয়ে হাঁটতে গিয়ে চোখে পড়ে শত শত ব্যানার আর ফেস্টুন। একদিক দিয়ে দলেদলেমানুষ ঢুকছে আর অন্যদিক দিয়ে বেরিয়ে আসছে। সেই সব মানুষের মুখে মুখে নানা ধরনের সফটওয়্যার ও তথ্যপ্রযুক্তি পণ্যের কথা শোনা যাচ্ছে।
দৃশ্যটি ঢাকার বঙ্গবন্ধু আন্তর্জাতিক সম্মেলনকেন্দ্র ও এর আশপাশের এলাকার।এখানে এখন চলছে দেশের সবচেয়ে বড় কম্পিউটার সফটওয়্যার ও তথ্যপ্রযুক্তি সেবা খাতের মেলা।ফেব্রুয়ারির প্রথম দিনেই শুরু হয়েছে ‘বেসিস সফটএক্সপো ২০১১’ নামের এ মেলা।এর আয়োজক বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস (বেসিস)।মেলার স্লোগান হলো ‘ডিজিটাল বাংলাদেশ ইন অ্যাকশন।’ পাঁচ দিনের এ মেলা চলবে আগামীকাল ৫ ফেব্রুয়ারি পর্যন্ত।
বড় মেলার বড় আয়োজন
এবারের মেলার আয়োজন, আকার, আয়তন ও বৈচিত্র্য—সব দিক থেকেই আগের যেকোনো সময়ের চেয়ে বড়।এতে দেশি ১১০টি এবং বিদেশের ১০টি প্রতিষ্ঠান অংশ নিচ্ছে। মেলার আহ্বায়ক এ কে এম ফাহিম মাশরুর জানান, ‘অন্যবারের মেলার চেয়ে এবারের মেলার আয়োজন ব্যাপক। এবারের মেলায় তরুণ প্রজন্মকে উৎসাহিত করার জন্য নানা ধরনের প্রযুক্তিনির্ভর প্রতিযোগিতার আয়োজন করা হয়েছে। এ ছাড়া মেলায় আগত দর্শকেরা যেন তাদের আগ্রহের বিষয়গুলো একসঙ্গে দেখতে পারে এ জন্য মেলাকে বিভিন্ন জোনে ভাগ করা হয়েছে।’ এবারের মেলায় দেশি সফটওয়্যার ও তথ্যপ্রযুক্তিনির্ভর সেবাদাতা প্রতিষ্ঠানগুলো মূলত ব্যবসায়িক সফটওয়্যার, আউটসোর্সিং, মাল্টিমিডিয়া, অ্যানিমেশন, গেমস, তারহীন যোগাযোগ প্রযুক্তি, ই-কমার্স, ই-গভর্নেন্স, হার্ডওয়্যার প্রযুক্তি সমাধান, টেলিযোগাযোগ ও নেটওয়ার্কিং, তথ্যপ্রযুক্তি শিক্ষা, অর্থায়ন ব্যবস্থাপনা এবং তথ্য ও যোগাযোগ প্রযুক্তি উন্নয়ন খাতের নানা সেবা ও পণ্য তুলে ধরছে। 
তথ্যপ্রযুক্তির বৈচিত্র্যময় জগৎ
এবারের সফটওয়্যার মেলায় রয়েছে বেশ কিছু নতুন ও বৈচিত্র্যময় প্রযুক্তির নমুনা। এর মধ্যে সবচেয়ে বেশি প্রতিষ্ঠান এন্টারপ্রাইস রিসোর্স প্ল্যানিং (ইআরপি), অফিস ব্যবস্থাপনা ও ব্যবসা ব্যবস্থাপনার সফটওয়্যার প্রদর্শন করছে। এ ছাড়া আবাসন, নিরাপত্তা, হাসপাতাল, দোকান, ওষুধ নির্মাতা প্রতিষ্ঠানের মতো বিভিন্ন প্রতিষ্ঠানের জন্য বিভিন্ন নিরাপত্তা ও হিসাব সংরক্ষণ এবং মানবসম্পদ ব্যবস্থাপনার সফটওয়্যারগুলো বেশ জনপ্রিয়তা পেয়েছে। আছে বাংলাদেশি নির্মাতাদের তৈরি বিভিন্ন শিক্ষাপ্রতিষ্ঠানের ফলাফল তৈরি ও ব্যাংক ব্যবস্থাপনার মতো সফটওয়্যারও। 
এবারের মেলায় অনলাইনে কেনাবেচা অর্থাৎ ই-কমার্স বিষয়টিকে গুরুত্বের সঙ্গেই দেখা হচ্ছে। বিভিন্ন প্রতিষ্ঠান হাতেকলমে দর্শকদের এ বিষয়গুলো শিখিয়ে দিচ্ছে এবং নানা প্রশ্নের উত্তর দিচ্ছে। পাশাপাশি মেলা উপলক্ষে কিছুটা ছাড়ে বিভিন্ন পণ্য কেনার সুযোগ দিচ্ছে। বিভিন্ন সফটওয়্যারের পাশাপাশি বিনোদন, খেলা, শিশুদের মাল্টিমিডিয়া ও কার্টুন এবং অ্যানিমেশনের সফটওয়্যারও আছে মেলায়। বাংলাদেশ ওপেন সোর্স নেটওয়ার্কের (বিডিওএসএন) স্টলে আছে উবুন্টুর সর্বশেষ সংস্করণ, উইকিপিডিয়াসহ বেশ কিছু মুক্ত সফটওয়্যার। মেলায় এবার বেশ কয়েকটি প্রতিষ্ঠান মানুষের চাহিদা বুঝে সে অনুযায়ী বিভিন্ন সফটওয়্যার তৈরি করে দিচ্ছে। মোবাইল ফোনের ক্ষেত্রেও একই সেবা দিচ্ছে কয়েকটি প্রতিষ্ঠান। এবারের মেলার প্লাটিনাম পৃষ্ঠপোষক গ্রামীণফোন আইটি। এই প্রতিষ্ঠানের প্যাভিলিয়নে যোগাযোগব্যবস্থাপনা, দুর্যোগ মোকাবিলা, মোবাইল ব্যাংকিং গ্রাহক সেবাব্যবস্থাপনা ছাড়াও সর্বপ্রকার কম্পিউটারবিষয়ক সেবার বিষয়ে পরামর্শ দেওয়া হচ্ছে। বিভিন্ন ডিজাইন করার সফটওয়্যার, অঙ্কুর আইসিটি ডেভেলপমেন্ট ফাউন্ডেশন এনেছে সম্পূর্ণ বাংলায় মুক্ত সফটওয়্যার ওপেন অফিস, ইন্টারনেট ব্যবহারের সফটওয়্যার ফায়ারফক্স, ই-মেইল ক্লায়েন্ট থান্ডারবার্ড, ভিএলসি মিডিয়া প্লেয়ারের একটি প্যাকেজ। এতে যুক্ত রয়েছে বাংলা বানান পরীক্ষক। এ ছাড়া www.champs21.com অনলাইনে শিক্ষার্থীদের বিভিন্ন লেখাপড়া ও পরীক্ষার ব্যবস্থা চালু করেছে। মেলায় অংশ নেওয়া নেদারল্যান্ডের প্রতিষ্ঠান অটোস অরিজিনের প্রকল্প ব্যবস্থাপক উইলিয়াম বলেন, ‘এবারই বাংলাদেশে প্রথম এসেছি। এখানে এসে তথ্যপ্রযুক্তির যে বিকাশ দেখছি, তা সত্যিই অবাক করার মতো। বিশেষ করে এখানকার দেশি বিভিন্ন সফটওয়্যার আমাদের আগ্রহী করে তুলছে। এ মেলায় অংশ নিতে পেরে নিজেদের অনেক গর্বিত মনে করছি।’
মেলার দেশীয় প্রতিষ্ঠানের পাশাপাশি বিদেশি বিনিয়োগকারীরা দেশের তথ্যপ্রযুক্তি প্রতিষ্ঠানগুলোর সঙ্গে দ্বিপক্ষীয় বাণিজ্যিক আলোচনার মাধ্যমে সুবিধা যাচাই করতে পারছেন। এর ফলে দেশের সফটওয়্যার খাতে বিদেশি বিনিয়োগের সম্ভাবনাও তৈরি হওয়ার সুযোগ থাকছে। মেলায় এবারই প্রথম যোগ হয়েছে ‘আইটি জব ফেয়ার’। ২ ও ৩ ফেব্রুয়ারি চাকরির এ মেলা হয়েও গেছে।
আমরা তরুণ প্রাণ
তরুণ প্রজন্ম সব সময় তথ্যপ্রযুক্তিনির্ভর মেলাগুলোতে অংশ নিতে মুখিয়ে থাকবে, এটাই স্বাভাবিক। এবারের মেলায় এ দৃশ্য যেন আরও বেশি করে দেখা যাচ্ছে। বেসিসের সভাপতি মাহাবুব জামান বলেন, ‘তরুণদের মধ্যে লুকায়িত বিভিন্ন প্রতিভা খুঁজে বের করার জন্য আমরা “কোড ওয়ারিয়র” এবং আউটসোর্সিং কাজ করেন এমন মুক্ত পেশাজীবীদের জন্য “ফ্রিল্যান্সার পুরস্কার” উদ্ভাবনীমূলক আইটি প্রকল্পের প্রতিযোগিতা “আবিষ্কারের খোঁজে”-এর আয়োজন করেছি।’ 
মেলায় আগত মানুষের সবচেয়ে বেশি কৌতূহল এই তরুণদের নানা চমকপ্রদ উদ্ভাবনকে ঘিরে। তরুণদের উদ্ভাবিত বিভিন্ন প্রকল্পের মধ্য থেকে নির্বাচিত এসব প্রতিযোগিতার বিভিন্ন প্রকল্প মেলায় দেখানো হচ্ছে। এখন অনেক শিক্ষার্থীর মোবাইল ফোনে তারহীন ব্লুটুথ থাকে। এই সুবিধাকে কাজে লাগিয়ে কোনো ধরনের রোল ডাকা ছাড়াই শুধু একটি ব্লুটুথযুক্ত যন্ত্র সার্চ দিলেই কতজন শিক্ষার্থী উপস্থিত আছেন তা গণনা করা সম্ভব। এ প্রকল্পটি তৈরি করেছেন আমেরিকান ইন্টারন্যাশনাল বিশ্ববিদ্যালয়ের শিক্ষার্থী এস এম সালেহ।
দৃষ্টিপ্রতিবন্ধীদের লেখাপড়ার সুবিধার জন্য বাংলা লেখাকে ব্রেইলের লেখায় রূপান্তরের প্রকল্পটি উদ্ভাবন করেছেন সদ্য স্নাতক আহমেদ ইমতিয়াজ খান নামের এক তরুণ।
একটি গাড়ির চুরি ঠেকাতে নানা উপায় উদ্ভাবন করেছেন কাজী বজলুর রহমান নামের এক তরুণ। এই উদ্ভাবনের দ্বারা মোবাইল ফোনের মাধ্যমে গাড়ির অবস্থান যেমন শনাক্ত করা যাবে, তেমনি এ গাড়িকে ফোনের মাধ্যমেই বন্ধ বা চালু করা যাবে। দারুণ এক রোবট নির্মাণ করেছেন খুলনা তথ্য ও প্রযুক্তি বিশ্ববিদ্যালয়ের কিছু শিক্ষার্থী, যে রোবট রাস্তায় পড়ে থাকা বিভিন্ন বস্তু তুলে নিয়ে নিজের কাছে থাকা একটি থলেতে রাখবে। এ রকম বিভিন্ন বিশ্ববিদ্যালয়ের শিক্ষার্থীরা তাঁদের প্রকল্প সবার সামনে তুলে ধরছেন। এই তরুণদের এমন অংশগ্রহণে মেলায় যোগ হয়েছে বাড়তি মাত্রা।
আগ্রহ আছে আউটসোর্সিংয়ে
আমাদের দেশ কয়েক বছরে আউটসোর্সিংয়ে বেশ এগিয়ে গেছে। সম্প্রতি গার্টনারের আউটসোর্সিংয়ে বিশ্বের সেরা ৩০টি দেশের তালিকায় স্থান পেয়েছে বাংলাদেশ। অন্যান্য সফল খাতের মতো তথ্যপ্রযুক্তিতে আউটসোর্সিংয়ের মাধ্যমেও সফলতা সম্ভব। গত কয়েক বছরে বাংলাদেশে ইন্টারনেটের সহজলভ্যতা যেমন বেড়েছে, সেই সঙ্গে আউটসোর্সিংয়ের সুযোগও বেড়েছে। আর এসব কারণে অনেকের আগ্রহ এই দিকে। বিশেষ করে অনলাইনে আয় করার বিষয়টি এখন সবার মুখে মুখে। এ-সংক্রান্ত নানা নির্দেশিকাও মেলায় পাওয়া যাচ্ছে। মেলায় বিভিন্ন আউটসোর্সিং প্রতিষ্ঠান আছে তাদের পণ্য ও সেবাকে পরিচয় করিয়ে দিচ্ছে।
সফটওয়্যার মেলায় নানা আয়োজন
পাঁচ দিনের এই সফটওয়্যার মেলায় সফটওয়্যার ও তথ্যপ্রযুক্তি পণ্য প্রদর্শনী ছাড়াও রয়েছে বেশ কিছু আয়োজন। তথ্যপ্রযুক্তির বিভিন্ন বিষয়ে পাঁচ দিনে তথ্যপ্রযুক্তির বৈশ্বিক বাজারের জন্য দক্ষ জনবল, তথ্যপ্রযুক্তিতে নারীদের সম্ভাবনা, আয়ের উৎস হিসেবে তথ্য ও ডেটা সেন্টার প্রভৃতি বিষয়ে মোট ২০টি সেমিনার ও গোলটেবিল আলোচনা হচ্ছে।
আজ রাতে তথ্যপ্রযুক্তি খাতের উদ্যোক্তাদের বিশেষ অনুষ্ঠান ‘অ্যাওয়ার্ড নাইট’-এ বিভিন্ন প্রতিযোগী ও প্রতিষ্ঠানকে পুরস্কার দেওয়া হবে। মেলার প্রবেশ মূল্য ৩০ টাকা। শিক্ষার্থীরা মেলায় ঢুকতে পারছে বিনা মূল্যে। মেলা প্রাঙ্গণ সকাল ১০টা থেকে রাত আটটা পর্যন্ত সবার জন্য খোলা থাকছে। মেলা শেষ হবে আগামীকাল।
</doc>
<doc>
﻿Hegemony entails the dominance of a given discourse even among those who are not its beneficiaries. It is the cultural arm of imperialism.
যে ভাবধারায় আপনার স্বার্থ নাই সেই ভাবধারার সম্মুখে আপনিও যখন নতি স্বীকার করেন তখন বলিতে হইবে সেই ভাবধারার আধিপত্য কায়েম হইয়াছে। সাম্রাজ্যবাদের সাংস্কৃতিক প্রকাশ এমনই।
—একবাল আহমদ (২০০৬/ক: ২৩১)

জাতীয় কবিতা পরিষদের আমন্ত্রণ পাইয়া আমার মনে হইয়াছিল আরেকবার জন্মগ্রহণ করিবার আমন্ত্রণ পাইয়াছি। কিন্তু লিখিতে বসিয়া টের পাইলাম এই কাজ অতিশয় কঠিন—পাণিগ্রহণের চেয়ে কম কঠিন নহে। কথাটা খুলিয়া বলিব।

আর যে অপবাদই কবিদের দেওয়া যাউক না কেন তাঁহারা বড় সহনশীল এই অপবাদ কেহ দিতে পারিবেন না। কবিরা সমালোচনা ব্যবসায়ীদের কত সহ্য করিতে পারেন তাহা আমার জানা নাই। স্মরণ করুন খোদ জীবনানন্দ দাশের বাক্য। সমারূঢ় সমালোচককে তিনি বরং কবিতা লিখিয়া দেখিবার রূঢ় উপদেশই দিয়াছিলেন। কবিরা শুদ্ধ স্বজনের সমালোচনা শুনিতে প্রস্তুত, তাহার অধিক শুনিবেন না।
—————————————————————–
জেমিসনের মতে তৎকথিত ‘তৃতীয় বিশ্বের’ সাহিত্য ব্যক্তি মানুষের গল্প বলিতে একেবারেই অপারগ, একান্তই অক্ষম। ব্যক্তির কথা বলিতে বলিতে সে অজান্তে কেবল জাতির গল্পই বলিয়া বসে।… আমরা ফরাসি শার্ল বোদলেয়ার আর বঙ্গীয় শামসুর রাহমানের দৃষ্টান্তযোগে দেখাইলাম জেমিসনের বক্তব্য সত্য না-ও হইতে পারে।… এজাজ আহমদ লিখিয়াছেন, একই কারণে কোনো দেশের সাহিত্যকে দ্বিতীয় বা তৃতীয় বিশ্বের বলিয়া আলাদা করাটা বর্ণবাদের অর্থাৎ পুরাতন উপনিবেশবাদের জের।… জেমিসন মার্কিন জাতীয়তাবাদীর মতন লিখিলেও লোকে ভাবে তিনি বুঝি মার্কস ব্যবসায়ীও বটেন। এজাজ আহমদ তাঁহার মুখোশ কিছু পরিমাণে আলগা করিয়া দিয়াছেন।
—————————————————————-
ইচ্ছায় হই আর অনিচ্ছায় হই, আমি সমালোচনার আদার বেপারি। একদা কবিযশোপ্রার্থীদের সঙ্গে কিছু সময় আমিও কবিতা-জাহাজের খবর লইয়াছিলাম। এই কথা স্বীকার করিতে দোষ নাই। সেই সুবাদে কিনা জানি না: কবিদের সমালোচনা করিবার খানিক অধিকার আমিও হয়তো অর্জন করিয়াছি।

তদুপরি শুনিয়াছি একালের আরবি প্রবাদে আরো একটা কথা চালু আছে। কুল্লু মান কানু আরাবুন ফি লোগাতিহিম, ওয়া সাকাফাতিহিম, ওয়া ওয়ালাইহিম ফা হুম আল-আরাব। অর্থাৎ যে তাহার বাক্যে, আচারে এবং বাসনায় আরব সে-ই আরব। (আহমদ ২০০৬/ক: ৩৭৭)

বাক্যে, আচারে এবং বাসনায় যে কবি সে-ই কবি। এই সংজ্ঞা গ্রহণ করিলে, আমি কবিদের সমালোচনা করিবার অধিকার খানিক অর্জন করিয়াছি কথাটা মনে হয় একেবারে ভিত্তিহীন নয়।

১
আফ্রিকা মহাদেশের অন্তঃপাতী গিনি বিসাউ ও সবুজ অন্তরীপ দ্বীপপুঞ্জ (Guinea Bissau and Cape Verde Islands) নামক দেশের নেতা মুক্তিসংগ্রামী ও তত্ত্বজ্ঞানী মহাত্মা আমিলকার কাব্রাল (Amilcar Cabral) তাঁহার দেশ স্বাধীন হইবার দুই বৎসর আগে—১৯৭৩ সনের ২০ জানুয়ারি
……..
আমিলকার কাব্রাল (১২/১০/১৯২৪ - ২০/১/১৯৭৩)
……..
তারিখে—সাম্রাজ্যবাদী পর্তুগিজ সরকারের লেলাইয়া দেওয়া গুপ্তঘাতকের হাতে নিহত হইয়াছিলেন। তাহারও কয়েক বৎসর পূর্বে—১৯৭০ সনে—এক বক্তৃতায়, উত্তর আমেরিকার কোনো এক বিশ্ববিদ্যালয়ে তিনি বলিয়াছিলেন, সাম্রাজ্যবাদ জিনিসটা অনেক বিষাদসিন্ধুই রচনা করিয়াছে। এইসব সিন্ধুর মধ্যে বিষন্নতম সিন্ধুর নাম জার্মানির জাতীয় সমাজতান্ত্রিক শ্রমিক (ওরফে নাৎসি) দল। (কাব্রাল ১৯৭৩: ৩৯)

অনেকেই হয়তো বলিবেন, ইহা এমন কী নতুন কথা হইল? কাব্রাল বলিয়াছিলেন: নাৎসিরা মরে নাই, সাম্রাজ্যবাদের মধ্যেই তাহারা বাঁচিয়া আছে। নতুন কথা সম্ভবত ইহাই।

কাব্রালের কয়েক বৎসর আগে—১৯৫০ সনের দশকে—ফরাসি দখলাধীন মার্তিনিক রাজ্যের নেতা, কবি ও মুক্তিসংগ্রামী এমে সেজার (Aimé Cesaire) এই কথাই অন্য কায়দায় বলিয়াছিলেন। নাৎসিনেতা হিটলারের পাপ মার্জনার অতীত—ইহা সকলেরই জানা আছে। তবে তাঁহার মতে, সকলের আরো জানা দরকার, ২০ শতকের সুশীল মানবদরদী ও অতি খ্রিস্টান এয়ুরোপীয় বুর্জোয়া ভদ্রলোকটির ভিতরেও একটা করিয়া হিটলার বাস করিতেছে।

* * *

……..
এমে সেজার (Aimé Cesaire, জন্ম. মার্তিনিক ২৬/৬/১৯১৩ - মৃত্যু. মার্তিনিক ১৭/৪/২০০৮)
…….
হিটলারকে বুর্জোয়া ভদ্রলোক ঘৃণা করেন কী কারণে, জানেন? হিটলার মানুষের অবমাননা করিয়াছে বলিয়া নহে। হিটলারকে খ্রিস্টান বুর্জোয়া দুনিয়া ঘৃণা করে মানুষের অবমাননাকে সে সাদা মানুষের সীমানা পর্যন্ত টানিয়া আনিয়াছে বলিয়া। হিটলারের আসল অপরাধ তাহা হইলে আর কিছুই নহে। এতদিন যাবৎ এয়ুরোপের খ্রিস্টান বুর্জোয়া জাতি আলজিরিয়ার আরব, হিন্দুস্তানের কুলি আর আফ্রিকার নিগ্রোদের জন্য যে দণ্ড, যে শাস্তি, যে মারধর একপাশে চিহ্ন দিয়া মওজুদ করিয়া রাখিয়াছিল সেই মারধরই আডলফ হিটলার খোদ এয়ুরোপ মহাদেশে টানিয়া আনে। (সেজার ২০০০: ৩৬)

এয়ুরোপের মহাযুদ্ধ বাধিয়াছিল—কে না জানে—পৃথিবীর বেশির ভাগ দেশের উপর, বেশির ভাগ মানুষের উপর এয়ুরোপীয় নানান পরাশক্তির মালিকানা প্রতিষ্ঠার লড়াই আকারে। এই সর্বোয়ুরোপীয় যুদ্ধের প্রথম ভাগে—১৯১৮ সন নাগাদ—নব্য পরাশক্তি জার্মানি পরাজিত হয় বলিয়াই ইহার দ্বিতীয় ভাগে জার্মানির মানুষ হিটলারের নাৎসি দলকে ক্ষমতায় চড়ার সুযোগ দেয়। এই দ্বিতীয় ভাগের যুদ্ধে খোদ হিটলারের পরাজয় হইলেও সাম্রাজ্যবাদের পরাজয় হইয়াছে—এমন কথা বলার উপায় পাওয়া যায় নাই। উদাহরণ দিয়া বলিতেছি: যখন ব্রিটেন ভারত, পাকিস্তান, বর্মা, শ্রীলঙ্কা প্রভৃতি ছাড়িয়া যাইতেছে, ঠিক তখনই স্বাধীনতার নাম দিয়া তাহারা ফিলিস্তিনে নতুন এয়ুরোপীয় উপনিবেশ—এসরায়েল রাষ্ট্র—বসাইতেছে।

অনেকখানি অভিনব কায়দায়, সন্দেহ নাই। তবু পরদেশদখল মানে পরদেশদখলই। আর উপনিবেশ মানে তো উপনিবেশই। (আহমদ ২০০৬/ক: ২৯৮-৩১৭)

ইহার কয়েক বৎসরের মধ্যেই শুরু হইল তথাকথিত ঠাণ্ডা যুদ্ধ। ১৯৫৫ সনের জোট নিরপেক্ষ বান্দুং মেলার সময় এয়ুরোপীয় সাংবাদিকরা ‘তৃতীয় বিশ্ব’ নামক নতুন একটা কথা চালু করিয়া দিলেন।

‘তৃতীয় বিশ্ব’ কথাটার মধ্যেও অভিনব এক লুকাচুরি লুকাইয়া ছিল। এতদিনে বিশ্ব যে প্রকৃত প্রস্তাবে স্বাধীন ও পরাধীন দুই ভাগে বিভক্ত হইয়া গিয়াছে তাহার সত্যকথাটি এই অলঙ্কারের আড়ালে চাপা পড়িয়া গেল। ১৯৯১ সন নাগাদ সাবেক রুশ সাম্রাজ্য ভাঙ্গিয়া পড়িবার পর—এতদিনে—স্পষ্ট হইতেছে, ঠাণ্ডা যুদ্ধের যুগেও বিশ্ব তিন ভাগে নয়, মূলত দুই ভাগেই ভাগ করা ছিল। এতক্ষণে ইহারই ডাকনাম দাঁড়াইয়াছে: উত্তর ও দক্ষিণ।

পৃথিবীকে আমরা যাহার যেমন ইচ্ছা দুই কেন, দুইশ ভাগেও ভাগ করিতে পারি। আমি সেই ভাগাভাগিতে আগ্রহ পোষণ করি না। আমার আবেগ অন্যত্র। বেশি পিছনে নাই বা গেলাম, অন্তত খ্রিস্টানি পঞ্জিকার ১৮ শতক পর্যন্ত গেলেই দেখিতে পাই তখন হইতেই বিশ্ব এক হইয়া গিয়াছে। এই খবর আমার শ্রবণ-প্রতিবন্ধী দুই কানে পর্যন্ত আসিয়া পৌঁছাইয়াছে। নহিলে ১৯ শতকের গোড়ায় জার্মান মনীষী এয়োহান ফন গ্যেটেই (Johan von Goethe) বা কেন বিশ্বসাহিত্যের (Weltliteratur) ধুয়া তুলিতে যাইবেন? নানান দেশের নানান ভাষার ভেদ কাটিয়া বিশ্বসাহিত্য গড়িয়া উঠিয়াছে। ইহা টের পাইতে না পাইতেই ফের দেখিতেছি: শুদ্ধ অধীন প্রজার দেশে নহে, স্বাধীন রাজার দেশেও একই দুনিয়া আবার—নতুন করিয়া—দুই দুই ভাগে ভাগ হইতে চলিয়াছে।

আমার কথাটা বুঝাইবার প্রয়োজনে আর জায়গার অভাবে মাত্র দুই জন কবির দুইটা কবিতা খুলিয়া দেখাইতেছি। উদ্দেশ্য, সাম্রাজ্যবাদ জিনিসটা কী বস্তু আর ইহাকে কবিরাও বা কেমন করিয়া দেখেন তাহা নির্ণয় করা। অধিক করিতে পারিতাম তো দেখিতাম কবিরা যাহা দেখিতেছেন আমরা তাহা অনেক সময় দেখিতেই পাই না।

শুদ্ধ মনে রাখিবেন, সাম্রাজ্যবাদ কথাটা গালিও নহে, হেঁয়ালি তো কখনোই নহে। বিশেষ দেশের নীতিবিশেষও নহে। সাম্রাজ্যবাদকে ধর্মের সহিত তুলনা করা যাইতে পারে। প্রাচীন যুগে এক দেশের রাজা অন্য দেশ জয় করিলে তাঁহার ‘সাম্রাজ্য’ গড়া হইত। নয়া জমানায় এক দেশের হাতে আর দেশ ধরা পড়িলে লোকে ‘সাম্রাজ্যবাদ’ কথাটা যোগ করে। দুইয়ের মধ্যে প্রভেদ বিস্তর আছে। যাহা আছে তাহাও সামান্য কথা নহে। পরদেশদখল ব্যবসায়ের অন্দরমহলে এই অসামান্য পরিবর্তনটা ঘটিয়া গিয়াছে খ্রিস্টের ১৯ শতকে।

জনৈক কনরাড স্মিট (Conrad Schmidt) বরাবর ১৮৯০ সনের ২৭ অক্টোবর তারিখে লেখা এক পত্রযোগে জার্মান মহাত্মা ফ্রেডরিক এঙ্গেলস এই পরিবর্তনের কথাটাই খুলিয়া বলিয়াছিলেন। তাঁহার বয়ান অনুসারে, ১৮০০ সালের আগে এয়ুরোপের নানান পরদেশ-মালিক বা ঔপনিবেশিক শক্তি উপনিবেশ হইতে কি করিয়া সস্তায় মালামাল আমদানি করা যায় সেই ফিকির সন্ধান করিতেছিলেন। শিল্প-কারখানার বিপ্লব তাঁহাদের এই পথ হইতে সরাইয়া নতুন পথে ঠেলিয়া দিল। আনুমানিক ১৮০০ সালের পর তাঁহারা যাঁহার যাঁহার দেশের শিল্প-কারখানার পণ্যসম্ভার বিক্রয়ের স্বার্থে তাঁহার তাঁহার ঔপনিবেশিক বাজার রক্ষা করিতে উঠিয়া পড়িয়া লাগিলেন। (মার্কস ও এঙ্গেলস ১৯৭৫: ৩৯৭-৯৮; হাবিব ২০০৭: ৫৮-৫৯)

কার্ল মার্কস তাঁহার যৌবনের এক সাংবাদিক রচনায় এই অর্থে ১৮১৩ সালকেই সাম্রাজ্যবাদের সূচনাকাল বলিয়া ধরিয়া লইয়াছিলেন। কারণ ভারতবর্ষের সহিত ব্যবসায়-বাণিজ্যে ইংরেজ পূর্ব ভারত কোম্পানির একচেটিয়া অধিকার রহিত করিয়া ভারতের বাজারে ব্রিটেনের কারখানায় তৈরি সকল পণ্যের প্রবেশাধিকার অবাধ করিয়া দেওয়া হয়। সকলেই জানেন, এই ব্রিটিশ আইনের নাম ১৮১৩ সালের সনদ আইন।

ইহার ফলে ভারতবর্ষের জাতীয় শিল্প-কারখানা ধ্বংসের পথও খুলিয়া যায়। পুঁজি প্রথম খণ্ডে কার্ল মার্কস ব্রিটিশ আইনসভার দোহাইযোগে বলিয়াছিলেন ভারতীয় তাঁতির হাড্ডি জমিয়া হিন্দুস্তানের পথপ্রান্তর সাদা হইয়া গিয়াছে। এই সাম্রাজ্যবাদ-ধর্মেরই অপর নাম ২০ শতকের কোন কোন বিলিতি পণ্ডিত রাখিয়াছিলেন ‘স্বাধীন বাণিজ্যের সাম্রাজ্যবাদ’ (Imperialism of Free Trade)। অধীন দেশের পণ্য লুটিয়াই মাত্র এই সাম্রাজ্যবাদের সাধ মিটিল না। অধীন দেশের পণ্য তৈরির ক্ষমতাও সে লুটিয়া লইল। মহাত্মা আমিলকার কাব্রাল সাম্রাজ্যবাদ বলিতে পতিত দেশের পণ্য তৈরির ক্ষমতা নষ্ট করিতে সক্ষম এই শক্তিমত্তার কথাই নির্দেশ করিয়াছিলেন।

আমরা এই প্রবন্ধে সেই প্রস্তাবই আমল করিতেছি মাত্র।

২
খ্রিস্টান পঞ্জিকার ১৮৪৭-৪৮ সনে মহান ফরাসি কবি শার্ল বোদলেয়ার (Charles Baudelaire) ‘হাবিল ও কাবিল’ (Abel et Caïn) নামে একটি ছোট্ট কবিতা লিখিয়াছিলেন। ইহা তাঁহার জগদ্বিখ্যাত আবিলের ফুল (Les Fleurs du mal) কাব্যগ্রন্থে পাওয়া যায়। বিখ্যাত বাংলা অনুবাদক বুদ্ধদেব বসু তাঁহার গ্রন্থে এই কবিতাটি গ্রহণ করেন নাই। (বোদলেয়ার ১৯৮৬: ২২৯-৩০; দেখুন, সংবর্ধনা ১, ২)

কবিতাটির স্বাদ অল্পস্বল্প লইতে হইলেও খ্রিস্টান ও এয়াহুদি পুরাণের গল্পটা কম বেশি স্মরণ করিতে হয়। তাই আমি পবিত্র ধর্মগ্রন্থ (প্রকাশ কিতাবুল মোকাদ্দস) হইতে ইহার কিছু অংশ হাজির করিতেছি:

পরে আদম আপন স্ত্রী হাওয়ার কাছে গমন করিলে তিনি গর্ভবতী হইয়া কাবিলকে প্রসব করিয়া বলিলেন, মাবুদের সহায়তায় আমি মানুষ প্রাপ্ত হইলাম। পরে তিনি হাবিল নামে তাহার সহোদরকে প্রসব করিলেন। হাবিল মেষপালক ছিল, ও কাবিল কৃষক ছিল। পরে কালানুক্রমে কাবিল নজরানারূপে মাবুদের উদ্দেশ্যে ভূমির ফল পেশ করিল। আর হাবিলও নিজের পালের প্রথমজাত কয়েকটি পশু ও তাহাদের চর্বি কুরবানী করিল। তখন মাবুদ হাবিলকে ও তাহার নজরানা কবুল করিলেন; কিন্তু কাবিলকে ও তাহার নজরানা কবুল করিলেন না; এই জন্য কাবিল অতিশয় ক্রুদ্ধ হইল, তাহার মুখ বিষণ্ন হইল। তাহাতে মাবুদ কাবিলকে বলিলেন, তুমি কেন রাগ করিয়াছ? তোমার মুখ কেন বিষণ্ন হইয়াছে? যদি সদাচরণ কর, তবে কি কবুল হইবে না? আর যদি সদাচরণ না কর, তবে গোনাহ্ দরজায় গুঁড়ি মারিয়া রহিয়াছে। তোমার প্রতি তাহার বাসনা থাকিবে, কিন্তু তোমাকে তাহার উপরে কর্তৃত্ব করিতে হইবে। আর কাবিল আপন ভাই হাবিলের সহিত আলাপ করিল, পরে তাহারা ক্ষেত্রে গেলে কাবিল আপন ভাই হাবিলের বিরুদ্ধে উঠিয়া তাহাকে কতল করিল। পরে মাবুদ কাবিলকে বলিলেন, তোমার ভাই হাবিল কোথায়? সে জওয়াব দিল, আমি জানি না; আমার ভাইএর হেফাজতকারী কি আমি? তিনি বলিলেন, তুমি কি করিয়াছ? তোমার ভাইয়ের রক্ত ভূমি হইতে আমার কাছে ক্রন্দন করিতেছে। আর এখন, যে ভূমি তোমার হাত হইতে তোমার ভাইয়ের রক্ত গ্রহণের জন্য আপন মুখ খুলিয়াছে, সেই ভূমিতে তুমি লানতী হইলে। ভূমিতে কৃষিকাজ করিলেও তাহা আপন শক্তি দিয়া তোমার খেদমত আর করিবে না; তুমি দুনিয়াতে পলাতক ও ভবঘুরে হইবে। তাহাতে কাবিল মাবুদকে বলিলেন, আমার অপরাধের ভার অসহ্য। দেখ, আজ তুমি ভূতল হইতে আমাকে তাড়াইয়া দিলে, আর তোমার দৃষ্টি হইতে আমি লুক্কায়িত হইব। আমি দুনিয়াতে পলাতক ও ভবঘুরে হইব, আর আমাকে যে পাইবে, সেই কতল করিবে। তাহাতে মাবুদ তাহাকে বলিলেন, এই জন্য কাবিলকে যে কতল করিবে, সে সাত গুণ প্রতিফল পাইবে। আর মাবুদ কাবিলের জন্য একটি চিহ্ন রাখিলেন, পাছে কেহ তাহাকে পাইলে কতল করে।
পরে কাবিল মাবুদের খিদমত হইতে প্রস্থান করিয়া এদনের পূর্বদিকে নোদ দেশে বাস করিল। আর কাবিল আপন স্ত্রীর কাছে গমন করিলে সে গর্ভবতী হইয়া হনোককে প্রসব করিল। আর কাবিল একটি নগর পত্তন করিয়া আপন পুত্রের নামানুসারে তাহার নাম হনোক রাখিল। (কিতাবুল মোকাদ্দস, সনতারিখ নাই: ‘পয়দায়েশ,’ ৪: ১-১৭)

ভাইয়ের রক্তে ভাইয়ের হাত রাঙ্গাইবার কাহিনী হিসাবে আমরা সচরাচর এই গল্পের ব্যাখ্যা করিয়া থাকি। ইহাতে কিন্তু কয়েকটা জিজ্ঞাসার জবাব মিলিতেছে না। যেমন মাবুদ কী কারণে কাবিলের নজরানা গ্রহণ করিলেন

হাবিল ও কাবিল,শিল্পী: লরেনজো ঘিবার্তি (Lorenzo Ghiberti, জন্ম. ফ্লোরেন্স ১৩৭৮ - মৃত্যু. ফ্লোরেন্স ১৪৫৫)

না? আর আর দশ শাস্তির জায়গায় মাবুদ কেন তাঁহাকে শুদ্ধ পলাতক ও ভবঘুরে হইবার দণ্ড বিধান করিলেন? করিলেনই যদি তবে আবার তাঁহাকে নতুন নগর পত্তন করিবার তৌফিকই বা কেন দিলেন?

বিশেষ জ্ঞানীরা বলিতেছেন, এই পুরাণের সহিত আগের জমানার আরো একখানা পুরাণ মিশিয়া একাকার হইয়াছে। তাই আমাদের বোধের এই গণ্ডগোল। প্রথমে ছিল কাবিলের নগর-পত্তনের গল্প। সেখানে তিনি বীর বা নায়ক ছিলেন। পরে ভ্রাতৃহত্যার গল্পটা জোড়া দিয়া তাঁহাকে পবিত্র ভূমি হইতে তাড়াইয়া দেওয়ার ঘটনাকে বৈধতা দেওয়া হয়।

খেয়াল করিলে আরো দেখিবেন, কাবিল প্রথমে কৃষক ছিলেন। কিন্তু হিব্রু ভাষায় কাবিল শব্দের উচ্চারণ ‘কায়িন’ (Kayin), যাহার অর্থ কামার বা ইংরেজিতে যাহাকে বলে Smith, অর্থাৎ কারিকর। আর হাবিল শব্দের হিব্রু উচ্চারণ হেবেল বা এবেল (Hebel)। ইহার অর্থ ‘এক ঝাপটা বাতাস’। পেশায় তিনি মেষপালক, অর্থাৎ ভবঘুরে। এই ঘটনায় গৃহস্থ ভবঘুরে হইল আর ভবঘুরে হইল গৃহস্থ। এক কথায় বিপ্লব ঘটিল। (বেলৎস ১৯৮৩: ৫৬-৫৭, ৬৮-৭০; আসিমব ১৯৮১: ৩৩-৩৪; ইনসায়িট ১৯৮৮; জোনডেরবান ১৯৬৭)

ফরাসি কবি শার্ল বোদলেয়ারকে যাঁহারা এতদিন নিছক রতিগ্রস্ত কবি কিংবা অমঙ্গলবোধের নবি ভাবিয়া তৃপ্তিলাভ করিতেছিলেন তাঁহারা বোধ হয় কল্পনাও করিতে পারেন নাই অন্যায় ও সাম্রাজ্যবাদকে তিনি কতখানি সমার্থক মনে করিতেন। উদাহরণ দিয়া বলিব, বুদ্ধদেব বসু কিংবা আবু সয়ীদ আইয়ুব যদি জার্মান মহাত্মা বাল্টার বেনিয়ামিনের (Walter Benjamin) লেখা দুই-চারি পাতা পড়িবার সুযোগও পাইতেন কি লঙ্কাকাণ্ডটাই না হইত! (বেনিয়ামিন ২০০৬/খ: ৯; বেনিয়ামিন ১৯৯৭: ২২) আমাদের আলোচ্য ‘হাবিল ও কাবিল’ কবিতায় একই বোদলেয়ারকে দেখিতেছি অনশনবন্দি দুনিয়ার বঞ্চিত লাঞ্ছিত সর্বহারার কবি আকারে।

এক্ষণে একটুখানি বিশদ করিতেছি।

এই যুগের সাম্রাজ্যবাদ যে বিষাদসিন্ধুর অপর নাম সেই বিষাদসিন্ধুর তীরে যাহারা ভবঘুরে, পলাতক অর্থাৎ যাহাদের উচ্ছেদ করা হইয়াছে তাহাদেরই নাম প্রলেতারিয়েত বা সর্বহারা। এই সর্বহারাকে কবিজনোচিত কায়দায় ‘শ্রেণী’ না বলিয়া বোদলেয়ার বলিয়াছেন ‘জাতি’।

……
শার্ল বোদলেয়ার (Charles Baudelaire; জন্ম. প্যারিস ৯/৪/১৮২১ - মৃত্যু. প্যারিস ৩১/৮/১৮৬৭)
……..
কার জাতি আর? খোদ কাবিলের জাতি। মাবুদ এই কাবিলের জাতির উপর এতখানি নাখোশ কেন? বোদলেয়ারের বিচারে এই বিরোধ ভাইয়ে ভাইয়ে বিরোধমাত্র নহে। এই বিবাদ বোদলেয়ার বলিবেন দুই শ্রেণীর বিবাদ, যদিও তাঁহার ব্যবহৃত শব্দটি ‘দুই জাতির বিবাদ’। এই প্রবন্ধে ইহাকেই আমি বলিয়াছি দুই বিশ্বের বিবাদ। শার্ল বোদলেয়ার লিখিয়াছেন:

হাবিলের জাত, ঘুমাও, পিয়ে যাও আর খাও
দিলখোশ মাবুদের মুখে মিঠা হাসি
কাবিলের জাত, দাও গড়াগড়ি দাও
পচা কাদায়, আর দাও নিজের গলায় ফাঁসি।
এই স্থলে দুই জোড়া মাত্র উদ্ধৃতি লিখিলাম। এই রকম ১৬ জোড়া কথা তিনি লিখিয়াছেন এই কবিতায়। এই যুগ সর্বহারার যুগ। যাহার নিজের গতর ছাড়া বেচিবার আর কিছুই নাই তাহাকেই সর্বহারা বলে। সেই সর্বহারাকেই বোদলেয়ার ‘কাবিলের জাত’ জ্ঞান করিয়াছেন।

পুরা কবিতাটি আমি এই রচনার শেষে, সংবর্ধনা অংশে, জুড়িয়া দিয়াছি। (দেখুন, সংবর্ধনা ২) এইখানে শুদ্ধ এইটুকু বলিয়া রাখি, শেষমেশ বোদলেয়ার তাঁহার রায় ঘোষণা করিলেন। বলিলেন: হাবিলের জাত, একদিন তোদের মৃতদেহ এই দুর্গন্ধময় মাটির সার হইবে। আর কাবিলের জাতের কর্তব্য তাহাতেই শেষ হইবে না। যেদিন কৃষকের কাঠের ঠেলা লাঙ্গল আসিয়া হাবিলের জাতির তলোয়ার গুড়াইয়া দিবে সেদিন তাঁহাদের লজ্জা লুকাইবার জায়গাও থাকিবে না। আর কাবিলের জাতিকে তিনি এই উপদেশ দিলেন: যাও, ঊর্ধ্বলোকে আরোহন কর, আর খোদ মাবুদকে ছুঁড়িয়া মার এই দুনিয়ায়! (বোদলেয়ার ১৯৮৬: ২২৯-৩০)

৩
এক্ষণে আমার আলোচ্য দ্বিতীয় কবিতা। বাংলাদেশের শামসুর রাহমান তাঁহার দুঃসময়ে মুখোমুখি (১৯৭৩) বইয়ের একটা কবিতার নাম রাখিয়াছেন ‘স্যামসন’। ইহা তাঁহার শ্রেষ্ঠ কবিতার অষ্টম সংস্করণেও পাওয়া যাইতেছে। শামসুর রাহমান শুদ্ধ গ্রিক পুরাণের সেবাকবি—ইহা পুরাপুরি সত্য নহে। এয়াহুদি পুরাণেও তাঁহার অনাস্থা নাই। ‘স্যামসন’ কবিতা ইহারই প্রমাণ। তবে এই এয়াহুদি কাহিনীর পাঠ তিনি ১৭ শতকের ইংরেজ মনীষী ও বিপ্লবী জন মিল্টনের হাত হইতে লইয়াছেন বলিলে বেশি বলা হইবে না। (মিল্টন ১৯৮২; আসাদ ২০০৭: ৭৫)

এই রকম লওয়ায় তিনি কখনোই কাঁচা ছিলেন না। প্রমাণস্বরূপ তাঁহার অনূদিত ফরাসি কবি পল এলুয়ারের (Paul Eluard) বিখ্যাত ‘স্বাধীনতা তুমি’ কবিতাটির কথা উল্লেখ করা যায়। কয়েক পঙ্‌ক্তি বাদ দিলে অনুবাদকর্মটাকে মোটামুটি বিশ্বস্তই বলা চলিত।

ইংলন্ডের ১৭ শতকিয়া গোঁড়া (Puritan) খ্রিস্টান বিপ্লবী কবি জন মিল্টন পবিত্র ধর্মগ্রন্থের বিশেষ পুরাতন নিয়মের বিধান কেমন করিয়া আপন করিয়া লইলেন তাহা লইয়া অনেক কথা হইয়াছে। শিমশোনকে এয়াহুদি জাতির মুক্তিদাতা বীরযোদ্ধা জ্ঞান করিয়াই তো কবি মিল্টন তাঁহার সহিত আপন আত্মা মিশাইয়াছেন। এয়ুরোপের সাহিত্যে ইহার ভাব অনেক দূর পর্যন্ত গড়াইয়াছে। ‘গাজায় চক্ষুহীন’ (Eyeless in Gaza) হৃতবল বীরের হইয়া আমাদের কবি শামসুর রাহমানও কম বিলাপ করেন নাই:

… এখন আমার কাজ
ঘানি ঠেলা শুধু ভার বওয়া শৃঙ্খলের। পদে পদে
কেবলি হোঁচট খাই দিন-রাত্রি, তোমরা অটল মসনদে।
(রাহমান ২০০৯: ১০৬; দেখুন, সংবর্ধনা ৩)
লন্ডনে রাজা ২ নং চার্লসের শাসনাধীন জন মিল্টন নিজেকে ‘গাজায় চক্ষুহীন দাসমণ্ডলে যাঁতাপেষা’ স্যামসনের নিকটাত্মীয় ভাবিবেন, ইহাই হয়তো স্বাভাবিক। কিন্তু স্যামসন যে আত্মহত্যা করিয়া বিজয় লাভ করিল সেই আত্মহত্যায় নির্বিকার থাকাও তাঁহার পক্ষে সম্ভব হইল। কেমন করিয়া সম্ভব হইল?

এই প্রশ্নের মুখে লা-জওয়াব জনৈক স্বাধীনতা-ব্যবসায়ী ইংরেজ পণ্ডিত এক পর্যায়ে বলিয়াই ফেলিলেন: ‘শেষ পর্যন্ত মিল্টন বুঝিতে পারিয়াছিলেন তিনি জিতিয়াছেন—এই সত্যে সন্দেহ নাই। কিন্তু এই জিত নীতিশক্তি আর বুদ্ধিশক্তিরই জিত। হারানো বেহেস্ত (Paradise Lost) মহাকাব্যের কবি পরিচয়ে তাঁহার ফিরতি প্রতিষ্ঠার ঘটনায় এই সত্যই কায়েম হইয়াছে।’ (প্রিন্স ১৯৮২: ১৩)

মিল্টনের ‘বিবাদী স্যামসন’ (Samson Agonistes) কবিতাটি কি গ্রিক ট্রাজেডি বা বিধির বিধানের সহিত তুলনীয়?১ উত্তরে ২০ শতকিয়া ইংরেজ মহাত্মা স্যার রিচার্ড জেব (Sir Richard Jebb) কহিয়াছিলেন: কদাচ নহে। স্যামসনের চরিত্র খারাপ ছিল মানে তাঁহার চরিত্রে নারীদোষ বিশেষ ছিল। এই কথা তাঁহার স্বজাতীয় এয়াহুদিরাই বলিতেন। তাই একবার তাঁহারা তাঁহাকে হাত পা বান্ধিয়া শত্রু ফিলিস্তিনিদের হাতে সঁপিয়াও দিয়াছিল।

ইহাকে লোভ-লালসার দোষও বলা চলিত। সাধারণ খ্রিস্টান লোকজন তাঁহার দুর্ভোগের সহিত সচরাচর এই চরিত্রদূষণকে কারণ বলিয়া যোগ করেন। আমরা তাহাতে কী করিয়া আপত্তি করিব? কিন্তু জন মিল্টন তো এই দিকটা উপেক্ষাই করিলেন। তা করুন। স্যামসনের করুণ মৃত্যুসংবাদ বহিয়া আনিবার পর দণ্ডায়মান সাংবাদিকের সমক্ষে কোরাস গ্রিক কায়দায় গাহিলেন:

Chorus
O dearly-bought revenge, yet glorious!
Living or dying thou hast fulfill’d
The work for which thou wast foretold
To Israel, and now ly’st victorious
Among thy slain self-kill’d,
Not willingly, but tangled in the fold
Of dire necessity, whose law in death conjoin’d
Thee with thy slaughter’d foes in number more
Than all thy life had slain before.
(Milton, 1982: p. 54, ll. 1660–68)
নিচে ইহার খসড়া বাংলা তর্জমা দিতেছি:

চড়াদামে কেনা প্রতিশোধ তুমি তবু গরীয়ান!
জীবিত কি মৃত করিয়াছ পালন
কর্তব্য তোমার, তোমার অপেক্ষায়
ছিল এসরায়েল এতদিন, আর এখন বিজয়ে শুয়ে আছ
আপন হাতের মৃতের সঙ্গী তুমি আত্মঘাতী
ইচ্ছায় কখনো হও নাই, নিদারুণ দরকারের ফাঁদে
পড়িয়াছ। ইহারই বিধানে জীবৎকালে যত না
করিয়াছ হত্যা তাহার অধিক করিলে
হত তুমি মরণের ক্ষণে
আর সেই শত্রুসঙ্গে তোমাকেও মাখিল এই বিধি।
কোরাসের গলার ঘরে এই স্বর কার স্বর? কে সে জন? জন মিল্টন না ঈশ্বর? একটু পরই আমরা দেখিব এই স্থির অবিনশ্বর স্বর আর কাহারো নহে, খোদ স্বাধীনতা-ব্যবসায়ীর স্বর ইহা। ১১ সেপ্টেম্বর ২০০১ তারিখে দুনিয়া আবারও শুনিল সেই স্থির স্বর। শামসুর রাহমান তাই আজও অমর।

বর্তমান যুগের এসরায়েল রাষ্ট্রে শিমশোন ওরফে স্যামসনকে দুর্ধর্ষ এয়াহুদির উদাহরণ বলিয়া পরিচয় দেওয়া হয়। একালের মধ্যপ্রাচ্য বা পশ্চিম এশিয়ার শ্রেষ্ঠ সামরিক শক্তি এসরায়েলের পারমাণবিক অস্ত্রসম্ভারের নাম রাখা
—————————————————————–

ইসরায়েলের দিমোনায় অবস্থিত গোপন পারমাণবিক রিয়্যাক্টরের এই ছবি লন্ডনের সানডে টাইমস পত্রিকায় ছাপা হয় ১৯৮৬ সালের সেপ্টেম্বর মাসে। দিমোনা রিয়্যাক্টরের নিম্নপদস্থ নিউক্লিয়ার টেকনিশিয়ান মোরদেশাই ভানুনু (Mordechai Vanunu) এই ছবিসহ গোপন নিউক্লিয়ার রিয়্যাক্টরের প্রমাণাদি দেন সানডে টাইমস কর্তৃপক্ষকে। এরপর ইসরায়েলের সিক্রেট সার্ভিস তাঁকে লন্ডন থেকে অপহরণ করে রোম হয়ে ইসরাইলে ফেরত নিয়ে যায়। মরক্কোয় জন্ম নেওয়া ইহুদি পিতার সন্তান ভানুনুর গুপ্তচরবৃত্তির অভিযোগে ১৮ বছর জেলদণ্ড হয়। ১৯৮৬ থেকে ১৯৯৭ এই এগারো বছর তাঁকে বন্দি রাখা হয় ৬ বর্গমিটারের একটি সেলে। গুপ্তচরবৃত্তির অভিযোগের বিপরীতে ১৯৮৭ সালে আশকেলন জেলখানায় বসে I Am Your Spy শিরোনামে নামে একটি কবিতা লিখেছিলেন ভানুনু। উল্লেখ্য, ইসরায়েলের বাণিজ্যিক টেলিভিশন সংস্থা চ্যানেল টু ২০০২ সালের ১৮ জানুয়ারি তারিখে সর্বপ্রথম জনসমক্ষে দিমোনা রিয়্যাক্টরের ভয়াবহতা তুলে ধরে। এরপরও কয়েক বছর কারাগারে কাটাতে হয় ভানুনুকে। নজরবন্দি ভানুনু তাঁর পূর্ণ স্বাধীনতার দাবি জানিয়ে আসছেন। নিচের ছবিটি ১৯৯৯ সালে আদালতে ভানুনুকে হাজির করার দৃশ্য। - বি. স.
—————————————————————–
হইয়াছে ‘স্যামসন অপশন’ (The Samson Option) বা স্যামসন কৌশল। শামসুর রাহমান কোনোদিন এই কথা জানিতে পারিয়াছিলেন কিনা তাহা জানিতে আমার বড় সাধ জাগে। (আসাদ ২০০৭: ৭৬)

ইহার মানেও আর কিছুই নহে: ‘মারি অরি পারি যে কৌশলে।’ দুঃখের মধ্যে, নিজেকে মারিয়া হইলেও শত্রু নিধন করিবার কৌশলের পারমাণবিক সংস্করণের নামই এসরায়েল রাখিয়াছে স্যামসন কৌশল। হাতের চেটোর মতন ছোট্ট এক টুকরা ফিলিস্তিন নামক দেশে এই বোমা ফাটাইলে আপন শত্রুর সঙ্গে খোদ এসরায়েলও ধ্বংস হইবে। এই অকল্পনীয় বর্বরতার সভ্য নামই দাঁড়াইতেছে দি স্যামসন অপশন।

বলা হয়তো বাহুল্য, এই নাম বা এই চিন্তার জন্ম মোটেও ২০০১ সনের ১১ সেপ্টেম্বরের পরে নহে, খানিক আগেভাগেই বটে। ১১ সেপ্টেম্বরের আত্মঘাতী বোমারুদের আমরা যদি সঙ্গত কারণেই ‘সন্ত্রাসবাদী’ বলিয়া থাকি তবে স্যামসনকে আমরা কোন উপাধি দান করিব?

আজিকালি এসরায়েল রাষ্ট্রের পাঠ্যাপাঠ্য সকল বইতে স্যামসনকে স্বাধীনতা সংগ্রামী কিংবা মুক্তিযোদ্ধা বলিয়াই প্রশংসা করিতে দেখা যায়। শুদ্ধ এসরায়েল কেন, খোদ বিপ্লবী ইংরেজ কবি অন্ধ জন মিল্টনও শেষ বয়সে নিজেকে স্যামসন ভাবিতেন। বন্দি স্যামসনের চক্ষুযুগল শত্রু ফিলিস্তিনিরা উপড়াইয়া লইয়াছিল। আর মিল্টনও অন্ধ হইয়া গেলেন। মিল্টনের পথ ধরিয়া শামসুর রাহমানও কি তাহাই করিলেন? তাঁহারও চক্ষু গেল গেল! ১৯৭৩ সন নাগাদ তিনিও প্রকাশ করিলেন বীরগাথা ‘স্যামসন’। ততদিনে বাংলাদেশ বিদেশি বন্দিশিবির হইতে স্বাধীন স্বদেশ হইয়া দাঁড়াইল। কবি গাহিলেন:

ক্ষমতামাতাল জঙ্গী হে প্রভুরা ভেবেছো তোমরা,
তোমাদের হোমরা-চোমরা
সভাসদ, চাটুকার সবাই অক্ষত থেকে যাবে চিরদিন?
মৃত এক গাধার চোয়ালে, মনে নেই ফিলিস্তিন,
দিয়েছি গুঁড়িয়ে কত বর্বরের খুলি? কত শক্তি
সঞ্চিত আমার দুটি বাহুতে, সেওতো আছে জানা। রক্তারক্তি
যতই কর না আজ, ত্রাসের বিস্তার
করুক যতই পাত্র-মিত্র তোমাদের, শেষে পাবে না নিস্তার।
(রাহমান ২০০৯: ১০৫-০৬)
স্যামসন শব্দটির হিব্রু মূল উচ্চারণ ‘শিমশোন’। অর্থ ‘সূর্যের সন্তান’ বা ইহার কাছাকাছি কিছু। এসরায়েলি পুরাণ অনুসারে ফিলিস্তিনের একাংশের সমুদ্রতীরে যখন প্রাচীন ফিলিস্তিনি জাতি বসবাস করিত তখনো এয়াহুদি জাতির মধ্যে রাজতন্ত্র তথা রাজার পদই চালু হয় নাই। তখন দেশনেতাদের কাজি (হিব্রু ভাষায় ‘সোফেতিম’) উপাধি দেওয়া হইত। আমাদের শিমশোন ওরফে স্যামসন ছিলেন কাজিগণের মধ্যে সর্বশেষ বা ১২ নম্বর। (আসিমব ১৯৮১: ১৪৮-৫৩; ইনসায়িট ১৯৮৮; জোনডেরবান ১৯৬৭)

জন মিল্টন কিংবা শামসুর রাহমান উভয়েই শিমশোনকে বীর মুক্তিযোদ্ধা হিসাবেই দেখিয়াছেন। ১৭ শতকের ইংলন্ডে রাজতন্ত্রবিরোধী বিপ্লবের পরাস্ত অর্থাৎ বেহাত অবস্থায়, পুনরুদ্ধারপ্রাপ্ত রাজতন্ত্রের অধীনে—১৬৬৭ সনের পর কোনো এক সময়—মিল্টন তাঁহার ‘বিদ্রোহী স্যামসন’ লিখিয়াছিলেন। ইহা তাঁহার ফিরিয়া পাওয়া বেহেস্ত (Paradise Regained) কাব্যগ্রন্থের তপশিল আকারে প্রথম ছাপা হয়।

শামসুর রাহমানও তাঁহার ‘স্যামসন’ কবিতা লিখিয়া থাকিবেন ১৯৭১ সনের মুক্তিযুদ্ধের মধ্যে বা সামান্য পরে।২ আমাদের দুই কবির এক চিন্তার মধ্যে একটা সমস্যা কিন্তু থাকিয়াই যাইতেছে। ইহার দিকে আপনাদের দৃষ্টি আকর্ষণ করিয়াই আমি আমার কর্তব্য পালনের চেষ্টা করিব।

৪
শামসুর রাহমান যদি আজও বাঁচিয়া থাকিতেন তো জিজ্ঞাসা করিতাম: ২০০১ সনে মার্কিন যুক্তরাষ্ট্রের নতুন ইয়র্ক শহরে বিমানযোগে হামলা করিয়া যাহারা ৩,০০০ মতন মনুষ্য মারিয়া ফেলিল আর সঙ্গে সঙ্গে নিজেরাও ছাই হইয়া গেল তাহাদিগকে আপনি কি স্বাধীনতা সংগ্রামী বা মুক্তিযোদ্ধা বলিতে রাজি হইবেন? উত্তর উনি কি দিতেন তাহা আপনারা নিঃসংশয়ে আন্দাজ করিতে পারেন।

সঙ্গে সঙ্গে জিজ্ঞাসা করিতাম: শিমশোনকে তবে আপনি কোন যুক্তিতে মুক্তিযোদ্ধার সম্মান দিতেছেন? তিনিও তো আত্মঘাতী হামলায় একযোগে ৩,০০০ লোক মারিয়াছিলেন। মারেন নাই? অধিক, জীবনকালেও তিনি লোক মারিতেন। ইহা তাঁহার এক প্রকার পেশা ছিল বলিলে কি অত্যুক্তি হইবে? পবিত্র ধর্মগ্রন্থ নবিদের কিতাবেও কি একই কথা লেখা নাই? আছে: ‘তিনি জীবনকালে যত লোক হত্যা করিয়াছিলেন, মরণকালে তদপেক্ষা অধিক লোককে হত্যা করিলেন।’ (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৬: ৩০)

কথাটা মহাত্মা শামসুর রাহমানও আমল করিয়াছেন। ‘স্যামসন’ কবিতায় স্যামসনের স্বগতোক্তিযোগে আমরা তাই পড়িতে পাই:

আমার দুরন্ত কেশরাজি পুনরায় যাবে বেড়ে,
ঘাড়ের প্রান্তর বেয়ে নামবে দুর্দমনীয়, তেড়ে
আসা নেকড়ের মতো। তখন সুরম্য প্রাসাদের সব স্তম্ভ
ফেলবো উপড়ে, দেখো কদলী বৃক্ষের অনুরূপ। দম্ভ
চূর্ণ হবে তোমাদের, সুনিশ্চিত করবো লোপাট
সৈন্য আর দাস-দাসী অধ্যুষিত এই রাজ্যপাট।
(রাহমান ২০০৯: ১০৭)
শিমশোনের জীবনচরিত পবিত্র ধর্মগ্রন্থের বয়ান অনুযায়ী যাঁহারা পড়িবেন তাঁহারাই তাঁহাকে পুরাদস্তুর ‘সন্ত্রাসবাদী’ বলিবেন। অথচ শামসুর রাহমান কোথাও ইহার আভাসমাত্র দিয়াছেন বলিয়া আমার মনে হইল না। ইহা কী করিয়া সম্ভব?

সম্ভব—কারণ আমরা যাহা পড়ি তাহা হয়তো পড়ি নেহায়েত শব্দের ঝঙ্কারে, শব্দেরই প্রেমে পড়িয়া। সত্য স্পর্শ করিয়া হাত ময়লা করিব কোন দুঃখে? অর্থ লইয়া মাথা ঘামাইতে যাইব কেন? এই গুণ শুদ্ধ শামসুর রাহমানের নহে, এই গুণ আমাদের সকলের—আমরা যাহারা কাবিলের জাত হইয়াও হাবিলের অভিনয় করিতেছি তাহাদের সকলের। আমাদের নাম তাই ইংরেজি বাক্যে ‘লিবারেল’। লিবারেলের বাংলা সচরাচর করা হয় ‘উদারনৈতিক’। আমি সবিনয়ে বলিব: ইহার অনুবাদ করিবেন ‘স্বাধীনতা-ব্যবসায়ী’। সেই ক্রমে লিবারেলিজম মানে দাঁড়াইবে ‘স্বাধীনতা-ব্যবসায়’।

…….
শামসুর রাহমান (জন্ম. ঢাকা ২৪/১০/১৯২৯ - মৃত্যু. ঢাকা ১৭/৮/২০০৬); ছবি. হাসান বিপুল
……..
শামসুর রাহমানও কি তবে লিবারেল অর্থাৎ স্বাধীনতা-ব্যবসায়ী কবি? দুর্ভাগ্যের মধ্যে আমাকে হ্যাঁ উত্তরই দিতে হইতেছে। সাম্রাজ্যবাদের যুগে—আমাদের বড় দুর্ভাগ্য—এই জাতের কবিরাই প্রধান। তাই তাঁহাদের বাড়ি ঢাকায় হইলেও তাঁহারা প্রথম বিশ্বেরই কবি—তাঁহারা হাবিলের জাত।

শিমশোনের গল্পটা দিয়াই আমি আমার এই নাতিদীর্ঘ প্রবন্ধের সংহার ঘটাইব। পবিত্র ধর্মগ্রন্থ লিখিতেছেন:

আর শিমশোন তিম্নায় নামিয়া গেলেন, ও তিম্নায় ফিলিস্তিনীদের কন্যাদের মধ্যে একটি রমণীকে দেখিতে পাইলেন। পরে ফিরিয়া আসিয়া আপন পিতামাতাকে খবর দিয়া বলিলেন, আমি তিম্নায় ফিলিস্তিনীদের কন্যাদের একটি রমণীকে দেখিয়াছি; তোমরা তাহাকে আনিয়া আমার সহিত শাদী দাও। তখন তাঁহার পিতামাতা তাঁহাকে বলিলেন, তোমার জ্ঞাতিগণের মধ্যে ও আমার সমস্ত স্বজাতির মধ্যে কি কন্যা নাই যে, তুমি খত্নাবিহীন ফিলিস্তিনীদের কন্যা শাদী করিতে যাইতেছ? শিমশোন পিতাকে বলিলেন, তুমি আমার জন্য তাহাকেই আনাও, কেননা আমার দৃষ্টিতে সে মনোহরা। (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৪: ১-৩)
বিবাহ করিতে যাইবার পথে তিম্নার আঙ্গুর ক্ষেত্রে শিমশোন একটা যুবা সিংহ দেখিতে পাইলেন। মাবুদের রুহুর জোরে হাতে কিছু না থাকিলেও শিমশোন ছাগলের বাচ্চা ছিঁড়িবার মতন ঐ সিংহকে ছিঁড়িয়া ফেলিলেন। বিবাহের আসরে তিনি বাজি ধরিয়া একটি ধাঁধা বলিয়াছিলেন। ইহার সঠিক উত্তর শুদ্ধ তাঁহার স্ত্রী ছাড়া আর কেহ জানিতেন না। কিন্তু এই ধাঁধার উত্তর তাঁহার হবু স্ত্রীর মুখ হইতে গোপনে জানিয়া লইবার মাধ্যমে ফিলিস্তিনিরা তাঁহাকে অপ্রস্তুত করিয়াছিল। ইহাতে তাঁহার হবু স্ত্রীও দোষী ছিলেন। তাই নিরুপায় শিমশোন হার স্বীকার করিয়া লইলেন। আর বিবাহ করিব না বলিয়া আসর হইতে উঠিয়া গেলেন।

ইহার পর ক্রুদ্ধ শিমশোন অস্কিলোন নামক জায়গায় গিয়া ৩০ জন লোককে অকারণে আঘাত করিয়া তাহাদের বস্ত্র খুলিয়া লইলেন আর সেই বস্ত্র দিয়া ধাঁধার বাজিতে হারিয়া যাওয়ার টাকা পরিশোধ করিলেন। তিনি বউ ফেলিয়া চলিয়া যাইবার পর আর আসিবেন না মনে করিয়া তাঁহার হবু বউকে অন্য একজনের সহিত বিবাহ দেওয়া হইল।

কিছুকাল পর গম কাটার সময় শিমশোন ফিরিয়া আসিলেন। আসিয়া স্ত্রীর সঙ্গ দাবি করিলেন। তাঁহাকে অনুরোধ করা হইল, তিনি যেন স্ত্রীর ছোট বোনকে বিবাহ করেন। তিনি রাজি হইলেন না। পাল্টা এতদিনে স্ত্রী পরস্ত্রী হইয়া গিয়াছে শুনিয়া এক মহাকাণ্ড করিলেন। ধর্মগ্রন্থ লিখিতেছেন:

পরে শিমশোন গিয়া তিন শত শৃগাল ধরিয়া মশাল লইয়া তাহাদের লেজে লেজে যোগ করিয়া দুই দুই লেজে এক একটি মশাল বাঁধিলেন। পরে সেই মশালে আগুন দিয়া ফিলিস্তিনীদের শস্যক্ষেত্রে ছাড়িয়া দিলেন; তাহাতে বাঁধা আটি, ক্ষেতের শস্য ও জলপাই গাছের বাগান সকলই পুড়িয়া গেল। (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৫: ৪-৫)
ততক্ষণে ক্রুদ্ধ ফিলিস্তিনিরা তাঁহার হতভাগিনী স্ত্রী ও স্ত্রীর পিতা মহাশয়কে আগুনে পুড়াইয়া মারিল। আর শিমশোন তাহাদিগকে আঘাত করিলেন। তখন তাঁহার স্বজাতি লোকেরা তাঁহাকে বাঁধিয়া ফিলিস্তিনিদের হাতে সমর্পণ করে। বাঁধন দুই গাছা নতুন দড়ি।

… তখন মাবুদের রূহ্ সবলে তাহার উপরে আসিলেন, আর তাঁহার দুই বাহুস্থিত দুই দড়ি আগুনে পোড়া শণের ন্যায় হইল, এবং তাঁহার দুই হাত হইতে বেড়ি খসিয়া পড়িল। পরে তিনি একটি গাধার চোয়ালের হাড় দেখিতে পাইয়া হাত বিস্তারপূর্বক তাহা লইয়া তাহা দ্বারা হাজার লোককে আঘাত করিলেন। আর শিমশোন বলিলেন, ‘গাধার চোয়ালের হাড় দ্বারা রাশির উপরে রাশি হইল, গাধার চোয়ালের হাড় দ্বারা হাজার জনকে হানিলাম।’ (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৫: ১৪-১৬)
শিমশোনের এই আবিল বীরত্বের বন্দনাই শুনি কবি শামসুর রাহমানের অনাবিল কণ্ঠে। আগেই উদ্ধার করিয়াছি কবির কথা:

মৃত এক গাধার চোয়ালে, মনে নেই ফিলিস্তিন,
দিয়েছি গুঁড়িয়ে কত বর্বরের খুলি? কত শক্তি
সঞ্চিত আমার দুটি বাহুতে, সেওতো আছে জানা। রক্তারক্তি
যতই কর না আজ,…
(রাহমান ২০০৯:১০৫-০৬)
পাঠিকা বিশ্বাস করিবেন কিনা জানি না, তবু বলিব: এই নিবন্ধে হাত দিবার আগে আমি কিন্তু কদাচ খেয়াল করি নাই শামসুর রাহমান নামটির অর্থও প্রকারান্তরে এই শিমশোন ওরফে স্যামসনই। ‘দয়াময়ের সূর্য’ আর ‘সূর্যের সন্তান’—কি এমন দূরত্ব! দূরত্বের মধ্যে ঐ এক মিল্টনই।

ইংলন্ডের পীড়িত অন্ধ কবির দৃষ্টিতে শিমশোন বীর হইবেন সন্দেহ নাই। ১৯৭১ সনের বাংলাদেশের একজন বাঙালি কবিও সেই দৃষ্টির চক্ষু ধার লইলেন কেন? ইহার পরীক্ষাই আমাদের প্রার্থনীয়।

৫
খ্রিস্টানি পরম্পরায় কাজি শিমশোনকে কিছু পরিমাণে নৈতিক স্খলনের দোষে দোষী করিবার রেওয়াজও আছে। ইহা আমরা কিছু আগেই দেখিয়াছি। শেষ পর্যন্ত তিনি আত্মহত্যা করিয়া সেই পাপ হইতে মুক্ত হইলেন। দেশবাসী তাহাঁকে বীর মুক্তিযোদ্ধার, বীরশ্রেষ্ঠের সম্মান জানাইল। তাঁহার সন্ত্রাসবাদ লইয়া কেহ বেশি উচ্চবাচ্য করিল না।

আধুনিক ধনতন্ত্রের ধনী দোসর ‘স্বাধীনতা-ব্যবসায়’ ওরফে লিবারেলিজম। এই ব্যবসায়ের ব্যবসায়ীরাও সন্ত্রাসী শিমশোনকে মুক্তিসংগ্রামীর মর্যাদা দিতেছেন। ঘন ঘন—প্রায় বাতিকগ্রস্থের মতন—বেশ্যাগমনের সহিত স্বাধীনতা-ব্যবসায়ের সম্পর্ক একটা থাকিলেও থাকিতে পারে। সেই সম্পর্ক কী আমরা কিন্তু জানি না। তবে আত্মঘাতী বোমাবাজ ওরফে আদমবোমারুও যে শেষ পর্যন্ত স্বাধীনতা-ব্যবসায়েরই অন্তর্গত সেই সত্য আমরা এতদিনে অনুধাবন করিতে পারিতেছি। আরব নৃতত্ত্ব-বিজ্ঞানী মহাত্মা তালাল আসাদের একটি বক্তৃতায় তাহার আভাস পাওয়া যায়। (আসাদ ২০০৭: ৬৫-৯৬; দেখুন, প্রবন্ধ ৪)

শিমশোন অমিতবিক্রম বীর এই সত্যে আমার সন্দেহ নাই। সাক্ষী পবিত্র ধর্মগ্রন্থ কহিতেছেন:

আর শিমশোন গাজাতে গিয়া সেখানে একটা বেশ্যাকে দেখিয়া তাহার কাছে গমন করিলেন। তাহাতে, শিমশোন এই স্থানে আসিয়াছে, এই কথা শুনিয়া গাজানিবাসীরা তাঁহাকে বেষ্টন করিয়া সমস্ত রাত্রি তাঁহার জন্য নগর দ্বারে লুকাইয়া থাকিল, সমস্ত রাত্রি চুপ করিয়া রহিল, বলিল, সকালে দিন হইলে আমরা তাঁহাকে কতল করিব। কিন্তু শিমশোন মাঝরাত পর্যন্ত শয়ন করিলেন, মাঝরাতে উঠিয়া তিনি নগর-দ্বারের শিকলশুদ্ধ দুই কবাট ও দুই বাজু ধরিয়া উপড়াইয়া ফেলিলেন এবং স্কন্ধে করিয়া হিব্রোণের সম্মুখস্থ পর্বত-শৃঙ্গে লইয়া গেলেন। (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৬: ১-৩)
শিমশোনের প্রেমের শেষ নাই। তবে এই প্রেমই শেষ পর্যন্ত তাঁহাকে শেষ করিল। তাঁহার সর্বশেষ প্রেমিকার নাম দলীলা। পণ্ডিতেরা কহিতেছেন শিমশোন মানে যেমন সূর্য (অর্থাৎ দিবা) তেমনি দলীলা (ওরফে লীলা ওরফে লায়লা) মানেও রাত্রি। (আসিমব ১৯৮১: ২৫১; ইনসায়িট ১৯৮৮; জোনডেরবান ১৯৬৭)

রাত্রির নিকট সূর্য যেমন দলীলার নিকট শিমশোনও তেমন। একদিন প্রেমিকা দলীলার পীড়াপীড়িতে তিনি ধরা দিলেন। তাঁহার অমিততেজের গোপন কথা ফাঁস হইয়া গেল। শ্রীমতি দলীলা নিজের হাঁটুর উপর তাঁহাকে ঘুম পাড়াইয়া লোক দিয়া তাঁহার সাত গুচ্ছ চুল কামাইয়া দিল। শিমশোন দুর্বল হইলেন।

তাই তিনি মনের সমস্ত কথা ভাঙ্গিয়া বলিলেন, তাহাকে বলিলেন, আমার মস্তকে কখনও ক্ষুর উঠে নাই, কেননা মাতার গর্ভ হইতে আমি আল্লাহ্র উদ্দেশ্যে নাসরীয় [উৎসর্গিত]; চুল কামাইলে আমার বল আমাকে ছাড়িয়া যাইবে, এবং আমি দুর্বল হইয়া অন্য সকল লোকের সমান হইব। (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৬: ১৭)
তখন ফিলিস্তিনিরা তাঁহাকে ধরিয়া তাঁহার দুই চক্ষু উঠাইয়া ফেলিল, এবং তাঁহাকে গাজায় আনিয়া পিতলের দুইটি শিকলে বাঁধিল। তিনি কয়েদখানায় যাঁতা পেষণ করিতে লাগিলেন।

শামসুর রাহমান দেখি শিমশোনের দুঃখে তাঁহার চাইতেও বেশি কাতর। কয়েদখানার যাঁতা বন্দির প্রাণের চেয়ে কবির প্রাণকেই যেন বেশি পেষণ করিতেছে। কবি লিখিতেছেন:

আমাকে করেছো বন্দী, নিয়েছো উপড়ে চক্ষুদ্বয়।
এখন তো মেঘের অঢেল স্বাস্থ্য, রাঙা সূর্যোদয়
শিশুর অস্থির হামাগুড়ি, রক্তোৎপল যৌবন নারীর আর
হাওয়ায় স্পন্দিত ফুল পারি না দেখতে। বার বার
কী বিশাল দৃষ্টিহীনতায় দৃষ্টি খুঁজে মরি। সকাল সন্ধ্যার
ভেদ লুপ্ত; মসীলিপ্ত ভূগর্ভস্থ কারাকক্ষে চকিতে মন্দার
জেগে উঠলেও অলৌকিক শোভা তার থেকে যাবে নিস্তরঙ্গ
অন্তরালে। এমন-কি ইঁদুরও বান্ধব অন্তরঙ্গ
সাম্প্রতিক, এমন নিঃসঙ্গ আমি নিজ দোষে আজ
চক্ষুহীন, হৃতশক্তি; দুঃস্বপ্নপীড়িত। এখন আমার কাজ
ঘানি ঠেলা শুধু ভার বওয়া শৃঙ্খলের। পদে পদে
কেবলি হোঁচট খাই দিন-রাত্রি, তোমরা অটল মসনদে।
শত্রু-পরিবৃত হয়ে আছি, তোমাদের চাটুকার
উচ্ছিষ্ট-কুড়ানো সব আপনি-মোড়ল, দুস্থ ভাঁড়
সর্বদাই উপহাস করছে আমাকে। দেশবাসী
আমাকে বাসেতো ভালো আজো—যাদের অশেষ দুঃখে কাঁদি হাসি
আনন্দে? পিছনে ফেলে এসেছি কত যে রাঙা সুখের কোরক,
যেমন বালক তার মিষ্টান্নের সুদৃশ্য মোড়ক।
আমাকে করেছো অন্ধ, যেন আর নানা দুষ্কৃতি
তোমাদের কিছুতেই না পড়ে আমার চোখে। স্মৃতি
তাও কি পারবে মুছে দিতে? যা দেখেছি এতদিন—
পাইকারি হত্যা দিগি¦দিক রমণীদলন আর ক্ষান্তিহীন
রক্তাক্ত দস্যুতা তোমাদের, বিধ্বস্ত শহর, অগণিত
দগ্ধ গ্রাম, অসহায় মানুষ, তাড়িত, ক্লান্ত; ভীত
—এই কি যথেষ্ট নয়? পারবে কি এ-সব ভীষণ
দৃশ্যাবলি আমূল উপড়ে নিতে আমার দু-চোখের মতন?
দৃষ্টি নেই, কিন্তু আজো রক্তের সুতীব্র ঘ্রাণ পাই,
কানে আসে আর্তনাদ ঘন-ঘন, যতই সাফাই
তোমরা গাও না কেন, সব-কিছু বুঝি ঠিকই। ভেবেছো এখন
দারুণ অক্ষম আমি, উদ্যানের ঘাসের মতন
বিষম কদম-ছাঁটা চুল। হীনবল, শৃঙ্খলিত
আমি, তাই সর্বক্ষণ করছো দলিত।
(রাহমান ২০০৯: ১০৬-০৭)
তবে কোনো কথাই এই দুনিয়ায় শেষ কথা নহে। দিনের সূর্য রাতে অন্ধ হয়, তাহার চক্ষু উঠাইয়া ফেলে। সেই সূর্যই সকালবেলা আবার ফিরিয়া আসে। ধীর ধীরে তাহার আলোকরশ্মি তেজীয়ান হইতে থাকে। শিমশোনের চুলও গজাইল এবং গজাইলে তাঁহার হৃতশক্তিও আবার ফিরিয়া আসিল।

ইহা ‘ক্ষমতামাতাল জঙ্গী প্রভুরা’ আমল করেন নাই। ইহাতেই শিমশোন তাঁহার শেষ বীরত্ব (অথবা সন্ত্রাস) দেখাইবার সুযোগ পাইলেন। পরে কোনো একদিন ফিলিস্তিনি ভূপালেরা নিজেদের দেবতা দাগোনের উদ্দেশ্যে মহাযজ্ঞ ও আমোদ প্রমোদ করিতে একত্র হইলেন। তাঁহাদের অন্তঃকরণ প্রফুল্ল হইলে তাঁহারা বলিলেন: শিমশোনকে ডাক, সে আমাদের কাছে কৌতুক করুক।

… তাহাতে লোকেরা কয়েদখানা হইতে শিমশোনকে ডাকিয়া আনিল, আর তিনি তাহাদের সামনে কৌতুক করিতে লাগিলেন। তাহারা স্তম্ভ সকলের মধ্যে তাঁহাকে দাঁড় করাইয়াছিল। পরে যে বালক হাত দিয়া শিমশোনকে ধরিয়াছিল, তিনি তাহাকে বলিলেন, আমাকে ছাড়িয়া দাও, যে দুই খামের উপরে ঘরের ভর আছে, তাহা আমাকে স্পর্শ করিতে দাও; আমি উহাতে হেলান দিয়া দাঁড়াইব। পুরুষে ও স্ত্রীলোকে সেই ঘর পরিপূর্ণ ছিল, আর ফিলিস্তিনীদের সমস্ত ভূপাল সেখানে ছিলেন, এবং ছাদের উপরে স্ত্রী পুরুষ প্রায় তিন হাজার লোক শিম্শোনের কৌতুক দেখিতেছিল। (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৬: ২৫-২৭)
শিমশোন প্রতিশোধের জন্য প্রস্তুত হইলেন। ‘তখন শিমশোন মাবুদকে ডাকিয়া বলিলেন, হে খোদাবন্দ মাবুদ, মেহেরবানী করিয়া আমাকে স্মরণ করুন; হে আল্লাহ্, মেহেরবানী করিয়া কেবল এই একটি বার আমাকে বলবান করুন, যেন আমি ফিলিস্তিনীদিগকে আমার দুই চোখের জন্য একেবারেই প্রতিশোধ দিতে পারি।’ (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৬: ২৮)

পরে শিমশোন, মধ্যস্থিত যে দুই খামের উপরে ঘরের ভার ছিল, তাহা ধরিয়া তাহার একটির উপরে ডান বাহু দ্বারা, অন্যটির উপরে বাম বাহু দ্বারা নির্ভর করিলেন। আর ফিলিস্তিনীদের সহিত আমার প্রাণ যাক, ইহা বলিয়া শিমশোন নিজের সমস্ত বলে নত হইয়া পড়িলেন; তাহাতে ঐ ঘর ভূপালগণের ও যত লোক ভিতরে ছিল, সমস্ত লোকের উপরে পড়িল; এইরূপে তিনি জীবনকালে যত লোক হত্যা করিয়াছিলেন, মরণকালে তদপেক্ষা অধিক লোককে হত্যা করিলেন। (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৬: ২৯-৩০)
নির্জলা হত্যা করা কিংবা নিজে হত হইয়া অপরকে হত্যা করা কোনটাই শেষ কথা নহে। আমরা যাহারা এই গল্প পড়িলাম বা শুনিলাম তাহারা পড়িয়া শুনিয়া কী করিব শেষ কথা তাহাই। পবিত্র ধর্মগ্রন্থের লেখকও এই ঘটনায় আপনকার প্রীতি কিংবা সন্তোষ গোপন করিতে পারেন নাই। তাঁহার চোখও শিমশোনের ভাইবেরাদরের চোখই। তিনি জানাইতেছেন: ‘পরে তাঁহার ভাইয়েরা ও তাঁহার সমস্ত পিতৃকুল নামিয়া আসিয়া তাঁহাকে লইয়া সরা ও ইষ্টায়োলের মধ্যস্থানে তাঁহার পিতা মানোহের গোরস্তানে তাঁহাকে দাফন করিল। তিনি বিশ বৎসর ইস্রায়েলের আচার বিচার করিয়াছিলেন।’ (কিতাবুল মোকাদ্দস, সনতারিখ নাই: ‘কাজীগণের বিবরণ,’ ১৬: ২৮) ১৬: ৩১)

৬
আমার এখনো বাকশক্তি গজায় নাই যে বলিব এই ঘটনার অর্থ ষোল আনা বুঝিয়াছি। শিমশোন জীবনকালে অনেক লোককে হত্যা করিয়াছিলেন, আর মরণকালেও তদপেক্ষা অধিক লোক হত্যা করিলেন। এই অধিক—মানে ৩,০০০—লোকের মধ্যে পুরুষ ও স্ত্রী উভয় জাতির লোকই ছিল। অথচ ইহাতে আমাদের স্বাধীনতা-ব্যবসায়ী কবিদের কেহই সামান্যতম কাঁপিয়া উঠিয়াছেন কি? না মিল্টন না রাহমান—কেহই ওঠেন নাই।

যদি না উঠিয়া থাকেন তবে অনুমান করিব: আত্মঘাতী হত্যাকাণ্ডে, পুরুষ-স্ত্রী নির্বিশেষ হত্যায়—তাঁহাদেরও অনুমোদন মিলিয়াছে বৈ কি! আত্মহত্যা মহাপাপ। কিন্তু স্বদেশ ও স্বজাতি (কেহ কেহ বলিবেন স্বধর্ম বা স্ব-আদর্শ) রক্ষা করিতে হইলে স্বপ্রাণ নিধনও শ্রেয়।

আলায়হেসসালাম হজরত ইসার জন্মের ১,০০০ বৎসর আগের এই মহাত্মা কাজি শিমশোনের আত্মহত্যার বিনিময়ে ফিলিস্তিনি মরিয়াছিলেন অন্যূন ৩,০০০। আর এই ঘটনার আনুমানিক ৩,০০০ বৎসর পর ২০/২২ জন আরব্য বোমাবাজের প্রাণের বিনিময়ে আবারও মার্কিন নারী-পুরুষ মিলিয়া লোক মরিল কিছু কম ৩,০০০। ফিলিস্তিনি বাড়ির বড় খাম ছিল দুইটা, বিশ্ব বাণিজ্য কেন্দ্রের বড় খাম বা দালানও (Twin Tower) ছিল সেই দুইটাই। আশ্চর্য!

সংখ্যার এই মিল কেন? সত্য বলিতে কাহারও ইহার উত্তর জানা নাই। থাকিলে বলিবেন বলিয়াই আশা করি। ৪, ৭ কিংবা ১৩ প্রভৃতি সংখ্যা কেন অশুভ বলিয়া গণিত হয়? ইহার জবাব খুঁজিতে হইবে ৩, ৬, কিংবা ১২ সংখ্যার মধ্যেই। শিমশোন কেন ১২ নম্বর কাজি তাহা কেহ বলিবেন কি? এখানে ১২ মানে শেষ কাজি।

কিতাবুল মোকাদ্দস গ্রন্থের ‘পয়দায়েশ’ কিতাবে লেখা হইয়াছে, মাবুদ মোট ৬ দিনে এই দুনিয়া সৃষ্টি করিলেন। কেহ বলিবেন কি তিনি কেন ৫ কিংবা ৭ দিনে করিলেন না? আর ৭ দিনের দিন তিনি বিশ্রাম গ্রহণ করিলেন। ঠিক আছে। কেন ৬ দিনের দিন বা ৮ দিনের দিন করিলেন না?

৩৬৫ কিংবা ৩৬৬ দিনে বৎসর হয়। মাস হয় ২৮, ২৯ কিংবা ৩০ দিনে। ৩১ এমনকি কখনো কখনো ৩২ দিনেও হয়। কেহ বলিবেন কি সপ্তাহ কেন ৭ দিনে হয়? ফরাসি তত্ত্বজ্ঞানী জাক লাকাঁ বলিতেন, অজ্ঞান ৬ পর্যন্ত গুণিতে জানে। কে জানে ইহার কী অর্থ?

৩,০০০ সংখ্যা ৩,০০০ বৎসর পর আবারও ৩,০০০। একবার ৩,০০০ মুক্তিযোদ্ধার, আরবার ৩,০০০ সন্ত্রাসবাদীর। কারণ কী? ইহার উত্তর সাম্রাজ্যবাদের যুগে দুই বিশ্বের কবিতায় খুঁজিয়া কোথাও পাইলাম না।

এই দুঃখ রহিয়াই গেল।

***

বিখ্যাত মার্কিন সমালোচনা ব্যবসায়ী ফ্রেডরিক জেমিসন (Fredric Jameson) একদা দাবি করিয়াছিলেন বহুজাতীয় ধনতন্ত্রের জমানায় তৃতীয় বিশ্বের সাহিত্য প্রথম বিশ্বের সাহিত্য হইতে আলাদা প্রকৃতির মাল হইয়া গিয়াছে। তাঁহার মতে, জাতীয়তাবাদ জিনিসটা মোটেও ভালো মাল নহে তবে তৃতীয় বিশ্বের সাহিত্য এক প্রকার না আর প্রকারের জাতীয়তাবাদ ছাড়া চলিতেই পারে না। সুতরাং এই বহুনিন্দিত জাতীয়তাবাদ ব্যবসায়টাকে অবিমিশ্র মন্দ জিনিসও বলা যাইতেছে না।

জেমিসনের কথার মধ্যে সত্য দুই আনাও নাই—তাহা বলিতেছি না। তবে এই পর্যন্তই। আরো আগাইয়া তিনি বলিয়াছেন আসলে এই দুনিয়ায় প্রভু ও ভৃত্য ছাড়া আর কিছুই নাই। সুতরাং দুইয়ে মিলিয়া দুনিয়া একটাই। জেমিসনের এই কথা যদি সত্য হয় তো স্বীকার করিতে হইবে, তৃতীয় বিশ্ব বলিয়া কোনো আলাদা মাল নাই।

জার্মান মহাত্মা হেগেলের নাম ভাঙ্গাইয়া জেমিসন বলেন, প্রভু ছাড়া ভৃত্যের যেমন চলিবে না, তেমনি ভৃত্য ছাড়াও প্রভুর প্রভুত্ব কায়েম হইবে না। ইহাই সত্য। কিন্তু এক জায়গায় আসিয়া এই সত্য উল্টাইয়া পড়িতেছে। খোদ হেগেলই এই সত্যের আবিষ্কারক। তিনি বলিয়াছিলেন, এই দুনিয়া প্রভুর এবং ভৃত্যের বটে। কিন্তু শেষ বিচারে এই দুনিয়া শুদ্ধ ভৃত্যেরই। কারণ যে সব করে সে-ই সব জানে। ভৃত্য বা শ্রমিক সব করে তাই সে-ই সব জানে। অলস প্রভুর ভৃত্য ছাড়া চলিবে না। কিন্তু চলিতে ফিরিতে যে জ্ঞান না হইলেই নয় তাহার নাম অজ্ঞান। তাহা শুদ্ধ ভৃত্যের অধিকারে। কারণ সব রসুনের এক গোড়া। সেই গোড়ার নাম মানুষের শ্রম, শ্রমিকশ্রেণীর মেহনত। (জেমিসন ২০০১: ৩৩৫-৩৬)

জেমিসনের মতে তৎকথিত ‘তৃতীয় বিশ্বের’ সাহিত্য ব্যক্তি মানুষের গল্প বলিতে একেবারেই অপারগ, একান্তই অক্ষম। ব্যক্তির কথা বলিতে বলিতে সে অজান্তে কেবল জাতির গল্পই বলিয়া বসে। উদাহরণের ছলে তিনি চিনের মহান লেখক লু সুন (Lu Xun) আর সেনেগালের সেম্বেনে ওসমানের (Sembene Ousmane) কথা পাড়িয়াছেন। আমরা ফরাসি শার্ল বোদলেয়ার আর বঙ্গীয় শামসুর রাহমানের দৃষ্টান্তযোগে দেখাইলাম জেমিসনের বক্তব্য সত্য না-ও হইতে পারে। তাঁহার বিশ্ববিভাজন, ‘তিন দুনিয়া পৃথক্করণের তত্ত্ব’ বাসি হইয়াছে। ইহা অজ্ঞান হইলে আরো ভয়াবহ। বর্ণবাদের গাঢ় প্রলেপ তাহার গায়ে লাগিয়াছে।

পাক-ভারতীয় ধুরন্ধর এজাজ আহমদ (Aijaj Ahmad) লিখিয়াছেন, একই কারণে কোনো দেশের সাহিত্যকে দ্বিতীয় বা তৃতীয় বিশ্বের বলিয়া আলাদা করাটা বর্ণবাদের অর্থাৎ পুরাতন উপনিবেশবাদের জের। জেমিসন মার্কিন জাতীয়তাবাদীর মতন লিখিলেও লোকে ভাবে তিনি বুঝি মার্কস ব্যবসায়ীও বটেন। এজাজ আহমদ তাঁহার মুখোশ কিছু পরিমাণে আলগা করিয়া দিয়াছেন। (আহমদ ১৯৯৫: ৯৫-১১২)

দুনিয়ার সকল দেশের ভাষাতেই দুই বিশ্বের সাহিত্য গড়িয়া উঠিতেছে। আমেন।


……………
জাতীয় কবিতা পরিষদের সেমিনারে পঠিত
‘জাতীয় কবিতা উৎসব,’ ১৯ ফেব্রুয়ারি ২০০৯


হাবিলের দেহ খুঁজে পেল আদম আর হাওয়া (১৮২৬), শিল্পী: উইলিয়াম ব্লেইক (William Blake; জন্ম. লন্ডন ২৮/১১/১৭৫৭ - মৃত্যু. লন্ডন ১২/৮/১৮২৭)

সংবর্ধনা ১
Abel et Caïn
Charles Baudelaire

I
Race d’Abel, dors, bois et mange;
Dieu te sourit complaisamment.
Race de Caïn, dans la fange
Rampe et meurs misérablement.
Race d’Abel, ton sacrifice
Flatte le nez du Séraphin!
Race de Caïn, ton supplice
Aura-t-il jamais une fin?
Race d’Abel, vois tes semailles
Et ton bétail venir à bien;
Race de Caïn, tes entrailles
Hurlent la faim comme un vieux chien.
Race d’Abel, chauffe ton ventre
À ton foyer patriarcal;
Race de Caïn, dans ton antre
Tremble de froid, pauvre chacal!
Race d’Abel, aime et pullule!
Ton or fait aussi des petits.
Race de Caïn, cœur qui brûle,
Prends garde à ces grands appétits.
Race d’Abel, tu croîs et broutes
Comme les punaises des bois!
Race de Caïn, sur les routes
Traîne ta famille aux abois.

II
Ah! race d’Abel, ta charogne
Engraissera le sol fumant!
Race de Caïn, ta besogne
N’est pas faite suffisamment;
Race d’Abel, voici ta honte:
Le fer est vaincu par l’épieu!
Race de Caïn, au ciel monte,
Et sur la terre jette Dieu!

……………
Les Fleurs du mal, 1857

সংবর্ধনা ২
হাবিল ও কাবিল
শার্ল বোদলেয়ার

১
হাবিলের জাত, ঘুমাও, পিয়ে যাও আর খাও
দিলখোশ মাবুদের মুখে মিঠা হাসি
কাবিলের জাত, দাও গড়াগড়ি দাও
পচা কাদায়, আর দাও নিজের গলায় ফাঁসি।
হাবিলের জাত, তোর লোবান আতরদান
নজরান সুড়সুড়ি দেয় ফেরেশতার নাকে!
কাবিলের জাত, তোর যাতনার অবসান
কখনো হবে না হাজার কাতর ডাকে?
হাবিলের জাত, তোর মাঠের ধান বাড়ে
মোটা তাজা হয় তোর গরু যত
কাবিলের জাত, তোর পেটের ভোক ঘাড়ে
খালি কঁকায় নেড়ি কুত্তার মত।
হাবিলের জাত, চোদ্দপুরুষের চুলা জ্বেলে
পোহা রে আগুন, গতর তাতা
কাবিলের জাত, মাটির তলায় গর্ত মেলে
কাঁপ তোরা, গায় দে খেকশিয়ালের কাঁথা!
হাবিলের জাত, প্রেমে মশগুল হ, বাড়া!
ঝাড়বংশ, বাড়া রে সোনাদানা।
কাবিলের জাত, হে প্রাণ পোড়া
প্রেম করতে তোর মানা।
হাবিলের জাত গাল ফোলা পেট খোলা
খেয়ে খেয়ে যেমন ফোলে ঘূণপোকা!
কাবিলের জাত, পথে পথে বস পথভোলা
সংসার তোর পথে বসা হে বোকা।

২
আহা, হাবিলের জাত, একদা তোর লাশ
করবে সবুজ পোড়া ছারখার জমিন!
কাবিলের জাত কাজ তোর নাগপাশ
আজও হয় নাই ছেঁড়া, জীবন কি সঙ্গিন
হাবিলের জাত, তোর লাজ ঢাকবে কে আজ
লোহা খান খান হবে যে চেলাকাঠে!
কাবিলের জাত, উঠ আসমানে আসমানবাজ
যা মাবুদরে ঠেলে ফেল এই দুনিয়ার মাঠে!

……………
অনুবাদ: সলিমুল্লাহ খান, জাতীয় কবিতা উৎসব; ১৯ ফেব্রুয়ারি ২০০৯

সংবর্ধনা ৩
স্যামসন
শামসুর রাহমান

ক্ষমতামাতাল জঙ্গী হে প্রভুরা ভেবেছো তোমরা,
তোমাদের হোমরা-চোমরা
সভাসদ, চাটুকার সবাই অক্ষত থেকে যাবে চিরদিন?
মৃত এক গাধার চোয়ালে, মনে নেই ফিলিস্তিন,
দিয়েছি গুঁড়িয়ে কত বর্বরের খুলি? কত শক্তি
সঞ্চিত আমার দুটি বাহুতে, সেওতো আছে জানা। রক্তারক্তি
যতই কর না আজ, ত্রাসের বিস্তার
করুক যতই পাত্র-মিত্র তোমাদের, শেষে পাবে না নিস্তার।
আমাকে করেছো বন্দী, নিয়েছো উপড়ে চক্ষুদ্বয়।
এখন তো মেঘের অঢেল স্বাস্থ্য, রাঙা সূর্যোদয়
শিশুর অস্থির হামাগুড়ি, রক্তোৎপল যৌবন নারীর আর
হাওয়ায় স্পন্দিত ফুল পারি না দেখতে। বার বার
কী বিশাল দৃষ্টিহীনতায় দৃষ্টি খুঁজে মরি। সকাল সন্ধ্যার
ভেদ লুপ্ত; মসীলিপ্ত ভূগর্ভস্থ কারাকক্ষে চকিতে মন্দার
জেগে উঠলেও অলৌকিক শোভা তার থেকে যাবে নিস্তরঙ্গ
অন্তরালে। এমন-কি ইঁদুরও বান্ধব অন্তরঙ্গ
সাম্প্রতিক, এমন নিঃসঙ্গ আমি নিজ দোষে আজ
চক্ষুহীন, হৃতশক্তি; দুঃস্বপ্নপীড়িত। এখন আমার কাজ
ঘানি ঠেলা শুধু ভার বওয়া শৃঙ্খলের। পদে পদে
কেবলি হোঁচট খাই দিন-রাত্রি, তোমরা অটল মসনদে।
শত্র“-পরিবৃত হয়ে আছি, তোমাদের চাটুকার
উচ্ছিষ্ট-কুড়ানো সব আপনি-মোড়ল, দুস্থ ভাঁড়
সর্বদাই উপহাস করছে আমাকে। দেশবাসী
আমাকে বাসেতো ভালো আজো—যাদের অশেষ দুঃখে কাঁদি হাসি
আনন্দে? পিছনে ফেলে এসেছি কত যে রাঙা সুখের কোরক,
যেমন বালক তার মিষ্টান্নের সুদৃশ্য মোড়ক।
আমাকে করেছো অন্ধ, যেন আর নানা দুষ্কৃতি
তোমাদের কিছুতেই না পড়ে আমার চোখে। স্মৃতি
তাও কি পারবে মুছে দিতে? যা দেখেছি এতদিন—
পাইকারি হত্যা দিগ্বিদিক রমণীদলন আর ক্ষান্তিহীন
রক্তাক্ত দস্যুতা তোমাদের, বিধ্বস্ত শহর, অগণিত
দগ্ধ গ্রাম, অসহায় মানুষ, তাড়িত, ক্লান্ত; ভীত
—এই কি যথেষ্ট নয়? পারবে কি এ-সব ভীষণ
দৃশ্যাবলি আমূল উপড়ে নিতে আমার দু-চোখের মতন?
দৃষ্টি নেই, কিন্তু আজো রক্তের সুতীব্র ঘ্রাণ পাই,
কানে আসে আর্তনাদ ঘন-ঘন, যতই সাফাই
তোমরা গাও না কেন, সব-কিছু বুঝি ঠিকই। ভেবেছো এখন
দারুণ অক্ষম আমি, উদ্যানের ঘাসের মতন
বিষম কদম-ছাঁটা চুল। হীনবল, শৃঙ্খলিত
আমি, তাই সর্বক্ষণ করছো দলিত।
আমার দুরন্ত কেশরাজি পুনরায় যাবে বেড়ে,
ঘাড়ের প্রান্তর বেয়ে নামবে দুর্দমনীয়, তেড়ে
আসা নেকড়ের মতো। তখন সুরম্য প্রাসাদের সব স্তম্ভ
ফেলবো উপড়ে, দেখো কদলী বৃক্ষের অনুরূপ। দম্ভ
চূর্ণ হবে তোমাদের, সুনিশ্চিত করবো লোপাট
সৈন্য আর দাস-দাসী অধ্যুষিত এই রাজ্যপাট।

……………
দুঃসময়ে মুখোমুখি, ১৯৭৩

বোধিনী
১.	গ্রিক Agonistes শব্দের তর্জমা বিবাদী কিংবা বিপথগামী দুইটাই হতে পারে। মহাকবি মিল্টন মনে হইতেছে প্রথম অর্থের দিকেই বেশি ঝুঁকিয়া ছিলাম।

২.	কবিতাটির রচনাকাল ৫ অক্টোবর ১৯৭১। এই তথ্য জাতীয় কবিতা পরিষদ আয়োজিত জাতীয় কবিতা উৎসব ২০০৯ সেমিনারে জানাইয়াছিলেন প্রখ্যাত প্রকাশক (সাহিত্য প্রকাশের স্বত্বাধিকারী) মফিদুল হক। এই প্রসঙ্গে তাঁহার ঋণ স্বীকার করিতেছি।

দোহাই
১.	শামসুর রাহমান, শামসুর রাহমানের শ্রেষ্ঠ কবিতা, ৮ম মুদ্রণ (ঢাকা: সাহিত্য প্রকাশ ২০০৯)।

২.	কিতাবুল মোকাদ্দস, বাংলা অনুবাদ (ঢাকা: মঞ্জিল-ই-কিতাবুল মোকাদ্দস, সনতারিখ নাই)।

৩.	Aijaj Ahmad, ‘Jameson’s Rhetoric of Otherness and the “National Allegory”,’ in In Theory: Classes, Nations, Literatures, 2nd imp. (Delhi: Oxford University Press, 1995).

৪.	Eqbal Ahmad, The Selected Writings of Eqbal Ahmad, eds. Carollee Bengelsdorf et al. (New York: Columbia University Press, 2006/ka).

৫.	Talal Asad, On Suicide Bombing (New York: Columbia University Press, 2007).

৬.	Issac Asimov, Asimov’s Guide to the Bible, 2 vols. in 1, (New York: Gramercy Books, 1981).

৭.	Charles Baudelaire, Baudlaire: the complete verse, vol. I, trans. Francis Scarfe (London: Anvil Press Poetry, 1986).

৮.	Walter Beltz, God and the Gods, trans. Peter Heinegg (Harmondsworth, UK: Penguin Books, 1983).

৯.	Walter Benjamin, ‘The Paris of the Second Empire in Baudelaire,’ trans. Harry Zohn, in Selected Writings, vol. 4 (1938–1940), eds. Howard Eiland and Michael W. Jennings, reprint (Cambridge, MA: Harvard University Press, 2006/kha).

১০.	Walter Benjamin, Charles Baudelaire: A Lyric Poet in the Era of High Capitalism, trans. Harry Zohn, reprint (London: Verso, 1997).

১১.	Amilcar Cabral, Return to the Source: Selected Speeches of Amilcar Cabral, ed. Africa Information Service (New York: Monthly Review Press, 1973).

১২.	Aimé Cesaire, Discourse on Colonialism, trans. Joan Pinkham, reprint (New York: Monthly Review Press, 2000).

১৩.	Irfan Habib, ‘Understanding 1857,’ in ed. Sabyasachi Bhattacharya, Rethinking 1857 (Hyderabad, 2007), pp. 58–66.

১৪.	Fredric Jameson, ‘Third-world Literature in the Era of Multinational Capitalism,’ in The Jameson Reader, eds. Michael Hardt and Kathi Weeks, reprint (Oxford: Blackwell Publishers, 2001).

১৫.	Insight on the Scriptures, 2 vols. (New York: Watchtower Bible and Tract Society of New York, 1988).

১৬.	Karl Marx and Frederik Engels, Selected Correspondence, 3rd revised ed. (Moscow: Progress Publishers, 1975).

১৭.	John Milton, Samson Agonistes, ed. F. T. Prince, 2nd imp. (Delhi: Oxford University Press, 1982).

১৮.	F. T. Prince, ‘Introduction,’ in John Milton, Samson Agonistes, ed. F. T. Prince, 2nd imp. (Delhi: Oxford University Press, 1982), pp. 7–17.

১৯.	The Zondervan Pictorial Bible Dictionary, ed. Merill C. Tenney (Grand Rapids, Michigan: Regency Reference Library, 1967).

প্রথম প্রকাশ: জাতীয় কবিতা পরিষদ আয়োজিত জাতীয় কবিতা উৎসব ২০০৯ সেমিনারের মূল প্রবন্ধ হিসেবে লিখিত এবং এশীয় শিল্প ও সংস্কৃতি সভা কর্তৃক প্রকাশিত ও প্রচারিত।

পরিমার্জিত সংস্করণ: সলিমুল্লাহ খান, আদমবোমা, আবুল খায়ের মোহাম্মদ আতিকুজ্জামান সম্পাদিত, ইতিহাস কারখানা ২ (ঢাকা: আগামী প্রকাশনী এবং এশীয় শিল্প ও সংস্কৃতি সভা, ২০০৯)।
</doc>
<doc>
﻿পায়ের আওয়াজ পাওয়া যায়
সৈয়দ শামসুল হক
প্রকাশক: বিদ্যা প্রকাশ 
বাংলাদেশের নাটকের ইতিহাসে পায়ের আওয়াজ পাওয়া যায় (১৯৭৬) বিষয়, আঙ্গিক এবং মঞ্চায়নের ক্ষেত্রে একটি সোনালি বাঁক। নাট্যকার হিসেবে সৈয়দ শামসুল হকের এটি প্রথম সোনালি সোপান। কারণ, ইতিপূর্বে নাটক রচনার কিছু বিচ্ছিন্ন প্রয়াস থাকলেও তাতে তাঁর অন্তরের যোগাযোগ ছিল না। ‘তোমার হাতে নাটক হবে’ বলে শিক্ষক মুনীর চৌধুরী যে ভবিষ্যদ্বাণী করেছিলেন, পায়ের আওয়াজ পাওয়া যায় তারই সার্থক রূপায়ণ। নাটকটি দেশে-বিদেশে ব্যাপকভাবে অভিনন্দিত হয়। এটি শুধু নাটক ছিল না, নাটকের সঙ্গে কাব্যেরও সমিল উপস্থাপন। ফলে স্বাধীনতা-উত্তর বাংলাদেশের নাটকে তিনি বিষয় ও আঙ্গিকের নিরীক্ষায় পথিকৃতের মর্যাদা লাভ করেন। তিনি কাব্যনাট্য রচনার প্রেরণা লাভ করেন টি এস এলিয়টের কাব্যনাট্য-ভাবনা থেকে। নাটকের বিষয় হিসেবে মুক্তিযুদ্ধ এসেছে অন্ধকারাচ্ছন্ন, নিরক্ষর এক গ্রামের পটভূমি, যেখানে সাধারণ মানুষের মগজ ধোলাইয়ের জন্য রয়েছে সামন্ত-ঘরানার চরিত্র ‘মাতবর’। এখানে সবচেয়ে আবেদনময় চরিত্র মাতবর-কন্যা। পিতার কপটতার বলি, লাঞ্ছিতা কন্যা যেন বাংলাদেশ। এ কারণে তার শোকাচ্ছন্নতা ও আত্মিক মৃত্যুর সঙ্গে একাত্ম হয়ে গ্রামবাসী হাহাকার করে ওঠে—‘বেবাক বংশের লাশ/ বেবাক স্বপ্নের লাশ।/ আমাদের গেরামের লাশ/ চৌষট্টি হাজার লাশ।’ মাতবর-কন্যা সাহসী এবং স ৎ । এ সাহস ও সততা মূলত তার বাগদত্তা স্কুলমাস্টারের চেতনা পরিস্রুত। কন্যার চারিত্রিক দৃঢ়তার মুখে উন্মোচিত হয়েছে ভণ্ড পিতার খোলস। রাজভক্তির নামে, স্বাদেশিকতার নামে সাধারণ মানুষের চেতনায় পুষে রাখা বিভ্রান্তির অন্ধকার সরে যেতেই তারা দেখতে পায় একটি লাশ। মাতবর-কন্যার আত্মিক ও দৈহিক মৃত্যুর গভীরে সংঘটিত হয় চৌষট্টি হাজার গ্রামের ক্ষুদ্র ক্ষুদ্র অস্তিত্বের একটি বিরাট অপমৃত্যু। ‘পায়ের আওয়াজ’ মূলত ইতিবাচক অবস্থার ইঙ্গিতবাহী। মাতবরের মৃত্যু এবং মুক্তিযোদ্ধাদের সশব্দ আগমনী বার্তায় ইতিবাচক পরিণতি পেয়েছে নাটক। তবে, মাতবরের মুখে উচ্চারিত সংলাপে বিস্তার ঘটে এক অন্তহীন সংকটের—‘বুকে হাত দিয়া কও, জালেম কি জন্মাবে না আর?/কোনো দেশে? কোনো বংশে? আবার? আবার?’ পুনরুক্তির মাধ্যমে প্রশ্নটির গুরুত্ব তুলে ধরেছেন নাট্যকার। সময় ও সভ্যতায় এরাই বারবার ‘কালের ইন্দুর’ হয়ে জন্মায়। 
বিষয় ও আঙ্গিক ছাড়াও পায়ের আওয়াজ পাওয়া যায় বিশেষত্বের দাবি রাখতে পারে লোকজ-জীবন, আচরণ, প্রবাদ-প্রবচন, সংস্কার-বিশ্বাসের সুনিপুণ ব্যবহার এবং যথোপযুক্ত সংলাপ সৃষ্টিতে। সুকান্ত তাঁর কবিতায় ক্ষুধিতের চোখে চাঁদ দেখেছেন—‘ঝলসানো রুটি’, সৈয়দ শামসুল হকও গ্রামের একজন নারীর দৃষ্টিকোণ থেকে চাঁদকে দেখেছেন তার পারিপার্শ্বের সঙ্গে সংগতিপূর্ণ করে—‘হঠা ৎ আছাড় দিয়া আসমানে দেখা দিল চান/ এক ফালি কদুর লাহান।’ এভাবেই গ্রামের খেটে খাওয়া সাধারণ মানুষের জীবনসংলগ্ন উপমা, চিত্রকল্প এবং সংলাপ তৈরি করেছেন সৈয়দ শামসুল হক। 
পায়ের আওয়াজ পাওয়া যায় নাটক রচনার সময় সত্তরের দশকের মাঝামাঝি। এ সময় সাহিত্যে মুক্তিযুদ্ধের চেতনা ব্যবহার এবং আঙ্গিকের ক্ষেত্রে নানা রকম পরীক্ষা-নিরীক্ষা চলছিল। মূলত স্বাধীনতা-উত্তর বাংলাদেশের অবক্ষয়, অস্থিতিশীল অবস্থা, স্বপ্নভঙ্গের বেদনা—এ সবই বিষয় হিসেবে বেশি প্রাধান্য লাভ করে। পায়ের আওয়াজ পাওয়া যায় দক্ষিণ কোরিয়া এবং ভারতের মঞ্চে অভিনীত হয়। কাব্যনাটকটি বাংলাদেশে প্রথম মঞ্চায়িত হয় থিয়েটার নাট্যগোষ্ঠীর হাতে, আবদুল্লাহ আল মামুনের নির্দেশনায়।
</doc>
<doc>
﻿মহাকাশ অভিযানের সময় নভোচারীদের নানামুখী সমস্যার সম্মুখীন হতে হয়। এর মধ্যে একটি হলো, যখন পায়ে রক্ত চলার দিকে মহাকাশযানের ত্বরণ কাজ করতে থাকে, তখন শরীরে একই সঙ্গে দুটি ঘটনার সূত্রপাত হয়। প্রথমত, পায়ে রক্তের পরিমাণ অনেক বেড়ে যায়, পা ফুলে অনেক ভারী হয়ে যায়। একে বলা হয় এন্ডেমা (Endema)। পায়ের এই অতিরিক্ত রক্ত আসে মস্তিষ্ক থেকে। ফলে মস্তিষ্কে তখন রক্তশূন্যতা হয়। অর্থাৎ মস্তিষ্কে অক্সিজেনের অভাব হয়। একে বলা হয় হাইপোক্সিয়া (Hypoxia)
এ সমস্যা রোধ করতে তাই বিজ্ঞানীরা এক অভিনব কৌশল অবলম্বন করেন। তাঁরা নভোচারীদের পোশাকের কাপড়ের বাইরে ও ভেতরের মধ্যে জল রেখে দেন। ফলে রক্ত নিচে এসে পা মোটা করার চেষ্টা করলেও পা মোটা হতে পারে না। রক্ত সহজে নিচে আসতে পারে না। 
ফলে মস্তিষ্কেও রক্তের অভাব হয় না। ত্বরণের প্রভাব কমানোর জন্য এ রকম পোশাক ব্যবহার করা হয় বলে বিজ্ঞানীরা এর নাম দিয়েছেন জি-স্যুট। আধুনিককালে জি-স্যুট সাধারণত যুদ্ধ বৈমানিকেরা ব্যবহার করেন। আর নভোচারীরা ব্যবহার করেন স্পেসস্যুট। স্পেসস্যুটে ত্বরণ-প্রভাব কমানোর সুবিধা ছাড়াও আরও অনেক কিছু থাকে। বর্তমানে বিজ্ঞানীরা সরাসরি টাইট জিনস প্যান্ট ব্যবহার করারও চেষ্টা করছেন। 
বিজ্ঞানের এ ব্যাপারটি প্রকৃতিতেও দেখা যায়। শরীরের মধ্যে থাকা মস্তিষ্ক ও হূৎপিণ্ডের অবস্থান হিসেবে নিলে প্রায় সব প্রাণীই আনুভূমিক। অর্থাৎ মস্তিষ্ক ও হূৎপিণ্ডের উচ্চতা প্রায় একই। তাই হূৎপিণ্ড খুব সহজেই মস্তিষ্কে রক্ত সঞ্চালন করতে পারে। কিন্তু মানুষ ও জিরাফের ব্যাপারটা ভিন্ন। জিরাফের হূৎপিণ্ড মাটি থেকে প্রায় সাত ফুট উচ্চতায় থাকে। আর মস্তিষ্ক থাকে ১৯ ফুট উচ্চতায়। এখন সমস্যা মূলত তিনটি—১. এত উচ্চতায় রক্ত কীভাবে সঞ্চালিত হয়? ২. রক্ত যদি কোনো কারণে পায়ে আসে, সেক্ষেত্রে কেন এন্ডেমা হয় না? ৩. যখন জিরাফ মাথা নামায় তখন চাপের তারতম্য কমে গিয়ে মস্তিষ্কে অতিরিক্ত রক্ত চলে যেতে পারে। এটা জিরাফ কীভাবে সামাল দেয়। প্রথম প্রশ্নের সমাধান করেন জার্মান বিজ্ঞানী আর এইচ গোয়েট। তিনি দেখতে পান, ১২ ফুট উচ্চতায় রক্ত সঞ্চালন করার জন্যই জিরাফের হূৎপিণ্ডের ভর মানুষের হূৎপিণ্ডের ভরের প্রায় ২৫ গুণ। একই সঙ্গে জিরাফের রক্তচাপ মানুষের রক্তচাপের দ্বিগুণের চেয়েও বেশি। সব প্রাণীর মধ্যে জিরাফের রক্তচাপ সবচেয়ে বেশি। দ্বিতীয় প্রশ্নের সমাধানটা পোশাকের মধ্যে জল রাখার মতোই। একে তো জিরাফের চামড়া অন্য প্রাণীদের চেয়ে অনেক পুরু, তার ওপর আবার পায়ের দিকে চামড়া ও রক্তনালির মধ্যে একধরনের আন্তঃকোষীয় তরল পদার্থ থাকে। এর ফলে প্রয়োজনের চেয়ে বেশি রক্ত পায়ে সঞ্চালিত হতে পারে না। আর মাথা নামানোর ব্যাপারে দেখা যায়, জিরাফের রক্তনালি এক বিশেষ ধরনের শিরা। এর নাম জাগুলার ভেইন। এর ভেতর অনেক ভাল্ব থাকে। মাথা নামালে মাথার দিকে চাপ কমে যায় এবং এই ভাল্বগুলো বন্ধ হয়ে যায়। ফলে মাথায় রক্ত সঞ্চালনের পরিমাণ বেশ কমে যায়। আবার যখন জিরাফ মাথা উঠিয়ে দাঁড়ায় তখন রক্ত চলাচল স্বাভাবিক হয়ে যায়। 
উল্লেখ্য, এই প্রবন্ধটি পড়ে কেউ কেউ ধারণা করতে পারেন, জি-স্যুটের ধারণা হয়তো প্রকৌশলীরা জিরাফের কাছ থেকেই নিয়েছেন। আমাদের প্রকৌশলীদের এত কম সৃজনশীল ভাবার কারণ নেই। জি-স্যুট প্রচলনের প্রায় ১০ বছর পর ১৯৪৫ সালের দিকে জিরাফের পায়ে আন্তঃকোষীয় তরল পদার্থ থাকার ব্যাপারটি নিশ্চিত হয়।
সুব্রত দেব নাথ
</doc>
<doc>
﻿আধুনিক কালের শুরু থেকেই ক্যানভাসের বাইরে বেরিয়ে যেতে থাকে চিত্রকলা। শিল্প মাধ্যমে যুক্ত হতে থাকে বৈচিত্র্যপূর্ণ পদ্ধতির সৃজনশীলতা। চিন্তা-চেতনা-অনুভবের প্রকাশে নতুনত্বের সন্ধানে শিল্পীদের একের পর এক আবিষ্কার সমৃদ্ধ করছে চিত্রচর্চার নান্দনিক ভুবনকে। সেরিওগ্রাফ চিত্রকলার এমনই এক আধুনিক মাধ্যম।
সম্প্রতি উত্তরায় গ্যালারি কায়ার উদ্যোগে সেরিওগ্রাফের তিন দিনব্যাপী একটি কর্মশালা শেষ হলো। আমেরিকান দুই শিল্পী টেড রিডেরার ও মিরা ফ্রেড ল্যান্ডার এসেছেন প্রশিক্ষক হিসেবে। এ দেশের খ্যাতনামা শিল্পীদের আমন্ত্রণ জানিয়েছেন এই কর্মশালায়। আমন্ত্রিত প্রত্যেক শিল্পীর জন্যই এই অভিজ্ঞতা প্রথমবারের মতো। তাই নতুন মাধ্যমের প্রতি সবার ছিল বিশেষ আগ্রহ। কর্মশালায় প্রশিক্ষক শিল্পীরা প্রথম দিন সেরিওগ্রাফ সম্পর্কে সাধারণ একটি ধারণা প্রদান করেন এবং এই মাধ্যমে করা তাঁদের কাজের প্রেজেন্টেশন করেন। 
সেরিওগ্রাফ এ দেশে সিল্কস্ক্রিন বা স্ক্রিনপ্রিন্ট হিসেবে ব্যাপক পরিচিত। এটি মূলত ছাপাই ছবির একটি মাধ্যম। তবে ঢাকা বিশ্ববিদ্যালয়ের চারুকলা অনুষদের কারুশিল্প বিভাগে এই পদ্ধতি ছাত্রছাত্রীদের শেখানো হয়।
সেরিওগ্রাফের জন্য মূলত একটি কাঠের স্ট্রেচারের প্রয়োজন হয়, যেখানে সিল্কের স্ক্রিন লাগানো থাকে। এর ওপর রং ঢেলে স্কুইজারের সাহায্যে প্রিন্ট করা হয়। সেই স্ক্রিনের ওপর যেকোনো চিত্র, লেখা, ইমেজ ট্রেসিং বা রং-তুলি দিয়ে সরাসরি এঁকে নিতে হয়। এরপর একটি ইমালশন দিয়ে তা ঢেকে দিয়ে ভালোমতো শুকিয়ে নিতে হয়। পরে তা পানি দিয়ে ধুয়ে নিলে ইমালশন লেগে থাকে আর রং দিয়ে যা আঁকা বা লেখা হয়েছিল, তা ট্রান্সপারেন্ট হয়ে যায়। পরবর্তী সময়ে একটি কাগজ স্ট্রেচারের নিচে রেখে স্ক্রিনের ওপর পছন্দমতো রং ঢেলে স্কুইজার দিয়ে টেনে নিলে প্রিন্ট হয়। তবে আমেরিকান শিল্পীরা বিভিন্ন ধরনের পদ্ধতি দেখিয়েছেন, যা আমাদের এখানে দেখা যায় না। তাঁরা ওয়াটার মিডিয়া অর্থা ৎ জলরং, ক্রেয়ন দিয়ে মনোপ্রিন্টকে উ ৎ সাহিত করেছেন, যা অল্প সময়ে এবং অল্প কিছু প্রিন্ট সৃজনে সক্ষম। তাঁরা রং এবং কাগজ সঙ্গে নিয়ে এসেছেন, তবে প্রধান উপাদানগুলো এখান থেকেই সংগৃহীত হয়েছে।
গ্যালারি কায়ার স্বত্বাধিকারী শিল্পী গৌতম চক্রবর্তী বলেন, ‘আমাদের দেশে সিল্কস্ক্রিন পদ্ধতিতে কমার্শিয়াল কাজ করা হয়। অথচ এ দেশের প্রিন্টমেকাররা এই পদ্ধতিতে কাজ করেন না। একাডেমিতে প্রিন্টমেকিং বিভাগে যে মাধ্যমগুলোতে কাজ শেখানো হয়, তার বেশির ভাগই পরবর্তী সময়ে করা দুঃসাধ্য স্টুডিও সুবিধা ছাড়া। অথচ এর উপাদানগুলো সহজলভ্য, তাই সেরিওগ্রাফকে যদি সুপরিচিত করা যায় তা সুবিধাজনক হবে। এ ছাড়া ছাপচিত্রের জন্য শুধু এই বিভাগ থেকে লেখাপড়া শেষ করা ছেলেমেয়েরাই কাজ করতে পারে। আর এ দেশে স্ক্রিনপ্রিন্ট করার জন্য প্রিন্টিং প্রেসগুলোতে অনেক প্রফেশনাল লোক রয়েছেন। তাই যদি এই মাধ্যমকে পপুলার করা যায়, তবে প্রফেশনাল এই লোকগুলোকে সহজেই শিল্পীরা কাজে লাগাতে পারবেন। ৫০-৬০ শতকে আমেরিকায় পপআর্ট মুভমেন্টের সময় সেরিওগ্রাফ মাধ্যমটিতে প্রচুর কাজ হয়েছিল। আমেরিকান শিল্পীদের কনট্রিবিউশনই বেশি এই মাধ্যমে। সে কারণেই আমেরিকান শিল্পীদের সঙ্গে আমাদের শিল্পীদের অভিজ্ঞতা বিনিময় এ দেশের শিল্পচর্চাকে সমৃদ্ধ করবে বলে আমার ধারণা। 
গ্যালারি কায়ার এই কর্মশালার শিল্পকর্মগুলো আগামী বছরের শুরুর দিকে প্রদর্শিত হবে। আরও কিছু শিল্পীকে এই মাধ্যমে কাজ করার জন্য আমন্ত্রণ জানানোর পরিকল্পনা রয়েছে শিল্পী গৌতম চক্রবর্তীর এবং গ্যালারিতে প্রদর্শনীর আয়োজন ও একটি পোর্টফোলিও তৈরিরও প্রয়াস থাকবে। এই কর্মশালায় অংশগ্রহণকারী শিল্পীরা হলেন: শিল্পী রফিকুন নবী, মনিরুল ইসলাম, গোলাম ফারুক বেবুল, শিশির ভট্টাচার্য, ফারেহা জেবা, আনিসুজ্জামান, মাকসুদা ইকবাল নিপা, ওয়াহিদুজ্জামান, নগরবাসী বর্মণ প্রমুখ।
আমেরিকান সেন্টারের সৌজন্যে এই কর্মশালার আয়োজন করা হয়েছে। গ্যালারি কায়া ছাড়াও ঢাকা ও চট্টগ্রাম বিশ্ববিদ্যালয়ের চারুকলা অনুষদে এই কর্মশালা শিক্ষার্থীদের জন্য আয়োজন করা হয়েছে।
</doc>
<doc>
﻿২৮ এপ্রিল প্রথম আলোর উদ্যোগে ‘শেয়ারবাজার: প্রতিবেদনের পর কী’ শীর্ষক গোলটেবিল বৈঠক অনুষ্ঠিত হয়। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো

যাঁরা অংশ নিলেন
ফারুক আহমেদ সিদ্দিকী
সাবেক চেয়ারম্যান, সিকিউরিটিজ অ্যান্ড এক্সচেঞ্জ কমিশন (এসইসি)
এ কে আজাদ
সভাপতি, এফবিসিসিআই
দেবপ্রিয় ভট্টাচার্য
বিশেষ ফেলো, সেন্টার ফর পলিসি ডায়ালগ (সিপিডি)
শাকিল রিজভী
সভাপতি, ঢাকা স্টক এক্সচেঞ্জ
ইয়াওয়ার সাঈদ
ব্যবস্থাপনা পরিচালক, এইমস বাংলাদেশ
আরিফ খান
সাবেক সভাপতি, মার্চেন্ট ব্যাংকার্স অ্যাসোসিয়েশন ও ব্যবস্থাপনা পরিচালক, জেনিথ ইনভেস্টমেন্ট লিমিটেড।
সূচনা বক্তব্য 
মতিউর রহমান
সম্পাদক, প্রথম আলো 

সঞ্চালক
আব্দুল কাইয়ুম, যুগ্ম সম্পাদক, প্রথম আলো 
শওকত হোসেন, যুগ্ম বার্তা ও বাণিজ্য সম্পাদক প্রথম আলো।

আলোচনা
মতিউর রহমান
গত ডিসেম্বরে বাজার অস্থিতিশীল হওয়ার পর প্রথম আলোর পক্ষ থেকে ১৯ জানুয়ারি একটি গোলটেবিল বৈঠকের আয়োজন করা হয়েছিল ‘শেয়ারবাজার কোন পথে’ শীর্ষক। সেখানে আলোচনায় আশা করেছিলাম, বাজার ঘুরে দাঁড়াবে এবং অস্থিতিশীলতা তৈরির জন্য দায়ী ব্যক্তিদের শাস্তি দেওয়া হবে। এরপর সরকার একটি তদন্ত কমিটি গঠন করে। কমিটি এরই মধ্যে বাজার ধসের জন্য দায়ী ব্যক্তি ও প্রতিষ্ঠানের নাম, ঘটনা ও সুপারিশসহ সরকারের কাছে একটি প্রতিবেদন জমা দিয়েছে। তদন্ত প্রতিবেদন হাতে পাওয়ার পর সরকারের বিভিন্ন মন্ত্রী বিভিন্ন কথা বলছেন। কিন্তু ২০ দিন অতিবাহিত হওয়ার পর আনুষ্ঠানিকভাবে কিছু জানায়নি, আসলে সরকার এ ব্যাপারে কী উদ্যোগ নেবে বা সরকারের অবস্থান কী হবে? যদিও তদন্ত কমিটি ও তদন্ত কমিটির চেয়ারম্যানের বিরুদ্ধে নানা রকম তৎপরতা শুরু করে দিয়েছে, এমনকি আইনগত ব্যবস্থা নেওয়ারও চেষ্টা চলছে। সব মিলিয়ে পরিস্থিতি আবারও অস্থিতিশীল হয়ে উঠছে। শেয়ারবাজারে এখনো অনিশ্চয়তা ও অস্থিতিশীলতা বিদ্যমান। প্রায়ই দরপতন ও রাস্তায় বিনিয়োগকারীদের বিক্ষোভ দেখা যাচ্ছে। এভাবে চললে তা কখনো দেশের অর্থনীতির জন্য মঙ্গলজনক নয়। সরকার যদি দ্রুত কোনো পদক্ষেপ না নেয়, তবে এই পরিস্থিতি আরও খারাপের দিকে যাবে। দুঃখজনকভাবে এটি সত্যি যে ১৯৯৬ সালে আওয়ামী লীগ সরকার ক্ষমতায় থাকা অবস্থায় শেয়ার কেলেঙ্কারি ঘটেছিল। কিন্তু ১৯৯৬ সালে ঘটনায় দোষীদের শাস্তির ব্যবস্থা করা যায়নি। এবারও যদি দোষীদের শাস্তি না দেওয়া যায়, তাহলে তা সরকারের জন্য ভালো দৃষ্টান্ত হবে না, যা ভবিষ্যতে অর্থনীতি ও রাজনীতিতে একটি বিরূপ প্রভাব ফেলবে। আজকের আলোচনায় শেয়ারবাজার প্রতিবেদনের পর কী, আমরা কোন অবস্থানে আছি, কী হতে পারে কিংবা আমাদের চিন্তা কী—এ বিষয়গুলো আলোচনায় উঠে আসবে। আলোচনার মাধ্যমে এই সমস্যা সমাধানের পথ খুঁজে বের করে যদি ক্ষুদ্র ও বৃহৎ বিনিয়োগকারীদের কোনো আশার কথা বলতে পারি, তবে তা আলোচনার ইতিবাচক দিক হবে।
আলোচনার শুরুতে এসইসির সাবেক চেয়ারম্যান ফারুক আহমেদ সিদ্দিকীকে অনুরোধ করব বলার জন্য।

ফারুক আহমেদ সিদ্দিকী 
প্রতিবেদনের মাধ্যমে অনেক তথ্য আমরা জেনেছি, আমি যতটুকু দেখেছি ওয়েবসাইটে, প্রতিবেদনে বেশ কয়েকজন ব্যক্তিকে চিহ্নিতও করা হয়েছে, যারা এর জন্য দায়ী।
প্রতিবেদনে বলা হয়েছে, প্রাথমিক বাজারে (প্রাইমারি মার্কেট) শেয়ার অতিমূল্যায়িত করা, প্রাইভেট প্লেসমেন্ট দেওয়া, বুক বিল্ডিং পদ্ধতি ও ডাইরেক্ট লিস্টিং এসব পদ্ধতি অপব্যবহার করার কারণে শেয়ারবাজারে এ ধরনের পরিস্থিতির সৃষ্টি হয়েছে। ১৯৯৬ সালে সেকেন্ডারি মার্কেটের কারণে অস্থিতিশীল পরিস্থিতির সৃষ্টি হয়েছিল। 
এখানে তদন্ত কমিশনের সঙ্গে আমার মতবিরোধ রয়েছে। কারণ সেকেন্ডারি মার্কেটে প্রথমে শেয়ারের দাম অতিমূল্যায়িত না করলে প্রাইমারি মার্কেটে এসব সুবিধা নেওয়া সম্ভব নয়। যদি সেকেন্ডারি মার্কেটে শেয়ারের দাম স্বাভাবিক থাকে তখন কোনোভাবেই প্রাইমারি মার্কেটে শেয়ারের দাম বাড়ানো সম্ভব নয়। তবে প্রতিবেদনের মূল যে কারণগুলো চিহ্নিত করা হয়েছে, প্রাইমারি মার্কেটে প্রাইভেট প্লেসমেন্ট বুক বিল্ডিং কিংবা ডাইরেক্ট লিস্টিং—এগুলোকেও গুরুত্বসহকারে নিতে হবে। দেখতে হবে এসব সুবিধা কারা নিয়েছে। হয়তো যারা এগুলো করেছে, তারাই প্রথমে সেকেন্ডারি মার্কেটকে অতিমূল্যায়িত করে পরে প্রাইমারি মার্কেট থেকে এসব সুবিধা নিয়েছে।
যারা বাজারটিকে এই উচ্চপর্যায়ে নিয়ে গিয়েছিল, সেই মহল চাইছিল এই উচ্চপর্যায়টি আরও কিছু দিন থাকুক। তারা যে প্রাইভেট প্লেসমেন্ট দিয়েছিল বা অতিমূল্যায়িত শেয়ার নিয়েছিল, এই শেয়ারগুলো যেন সাধারণ মানুষের হাতে চলে আসে, তারপর দরপতন ঘটলে যা ঘটে ঘটুক। কিন্তু আমাদের সৌভাগ্য হচ্ছে, সেটি ঘটার আগেই কিন্তু বাজারের পতন ঘটেছে। ফলে তারা বেরিয়ে আসতে পারেনি।
আমার মনে একটি প্রশ্ন প্রায়ই জাগে, যখন বাজার অতিদ্রুত বাড়ছিল, তখন সরকারকে কেন কিছু মহল থেকে বলা হলো ‘না, তেমন কোনো অতিমূল্যায়িত বাজার এটি নয়’? এই বলার পেছনে কোনো কারণ ছিল কি? তারা কি চাচ্ছিল বাজার আরও অতিমূল্যায়িত হোক? তদন্তের মূল ফোকাস হওয়া উচিত ছিল বা এখনো হতে পারে, এই যে বাজার দ্রুত বৃদ্ধি পেল এবং বাজারকে এই পর্যায়ে ধরে রাখার চেষ্টা করা হলো—এর পেছনে আসলে কারা ছিল। এর মূল কারণ হলো বাজার বৃদ্ধি। বাজার বৃদ্ধি না হলে প্রাইমারি মার্কেটে এই অপব্যবহার সম্ভব নয়। 
এসইসি পুনর্গঠন করা অত্যন্ত জরুরি বর্তমান বাজারকে স্থিতিশীল ও স্বাভাবিক করার জন্য। এসইসি পুনর্গঠন না করলে বাজারের ওপর সংশ্লিষ্ট ব্যক্তিদের আস্থা তৈরি হবে না। এই পুনর্গঠনের কাজটি হতে হবে তিনটি ধাপে। প্রথম ধাপে বর্তমান কমিশনের চেয়ারম্যানসহ সব সদস্যকে পরিবর্তন করে নতুনভাবে নিয়োগ দিতে হবে।
তবে এসইসি বদলালেই সবকিছু বদলে যাবে তা-ও ভাবা ঠিক হবে না। চার-পাঁচ বছর আগে শেয়ারবাজারে দৈনিক লেনদেন হতো ৩০-৩৫ কোটি টাকা। কিন্তু এখন সেই লেনদেন তিন হাজার কোটি টাকা ছাড়িয়ে যায়। তখন যে এসইসি ছিল, যে লোকবল ছিল, যে নজরদারি বিভাগ ছিল, এখনো সেটাই আছে। সামান্য কিছু পরিবর্তন হয়েছে। সেই হিসেবে এসইসির পক্ষে এত বিশাল বাজার নিয়ন্ত্রণ সম্ভব ছিল কি না সেটিও ভেবে দেখতে হবে। এসইসির দক্ষ লোকবল বৃদ্ধির প্রতি সরকারের উদ্যোগ নেওয়া প্রয়োজন। 
আমার মত হচ্ছে, কমপক্ষে তিনজন চার্টার্ড অ্যাকাউন্ট্যান্ট, দুজন আইনজ্ঞ ও অন্তত একজন আর্থিক বিশ্লেষক নিয়োগ দেওয়া প্রয়োজন। সরকারি বেতনকাঠামো দিয়ে এ ধরনের লোক পাওয়া যাবে না। তাই এসইসির জন্য আলাদা বেতনকাঠামোর কথাও সরকারকে ভাবতে হবে।
প্রতিবেদনে যাঁদের নাম এসেছে, আইনগতভাবে তাঁদের দোষী প্রমাণ করা কঠিন। তা ছাড়া তাঁরা পুঁজিবাজারের কোনো আইন ভঙ্গ করেছেন, তার কোনো উল্লেখ নেই প্রতিবেদনে। অথচ তাঁদের শাস্তি দিতে গেলে বিষয়টি একপর্যায়ে আদালতে গড়াবে। কিন্তু আদালতে আবেগের কোনো জায়গা নেই। আদালত তথ্যপ্রমাণ চাইবেন। শাস্তি দেওয়ার আগে পুনর্তদন্ত করে আইন-কানুনের ভিত্তিতে শক্তভাবেই ধরতে হবে। তা না হলে ১৯৯৬ সালের ঘটনার মতো এবারের ঘটনারও কোনো ফল পাওয়া যাবে না। এসইসি পুনর্গঠনের পরই এ কাজটি করা অত্যন্ত জরুরি।

আব্দুল কাইয়ুম
তদন্ত কমিটির প্রতিবেদনের পর যে আস্থাহীনতা সৃষ্টি হয়েছে বিনিয়োগকারীদের মধ্যে, যাদের দোষী হিসেবে চিহ্নিত করা হয়েছে, তাদের ব্যাপারে সরকারের মনোভাব কী, এ বিষয়ে সংশয় রয়েছে। সেন্টার ফর পলিসি ডায়ালগের বিশেষ ফেলো দেবপ্রিয় ভট্টাচার্যকে বলার জন্য অনুরোধ করছি।

দেবপ্রিয় ভট্টাচার্য
পুঁজিবাজারের সংকটকে যদি নিতান্ত পুঁজিবাজারের ভেতর খোঁজা হয়, তবে এই সংকটের সমাধান পাওয়া যাবে না। পুঁজিবাজারের সংকট বুঝতে হলে আমাদের বর্তমান বাংলাদেশের সামগ্রিক অর্থনৈতিক কাঠামো ও পরিস্থিতি অনুধাবন করতে হবে। গত কয়েক বছরে বাংলাদেশের প্রবৃদ্ধি যদি ছয় শতাংশ হারে ঘটে, যদি সে প্রবৃদ্ধি তুলনামূলকভাবে বিস্তৃত অর্থনীতির ভিত্তির ওপর হয়, তাহলে যতই আমার আয়বৈষম্য বাড়ুক, তার কিছু কিছু বিকাশমান মধ্যবিত্ত সমাজের হাতে যায়। কিন্তু সেখানে কিছু বিনিয়োগযোগ্য সম্পদ আমাদের বিকাশমান মধ্যবিত্ত এবং এমনকি নিম্নমধ্যবিত্তের হাতেও সৃষ্টি হয়। এখানে আয় ও সম্পদের সৃষ্টি—দুটোই হয়। দেশের পরিস্থিতিতে এই বিনিয়োগযোগ্য সম্পদ গুমরে মরছে, কিন্তু কোথাও যাওয়ার সুযোগ পাচ্ছে না। বিদ্যুৎ, গ্যাস ও অবকাঠামোগত দুর্বলতার কারণে বিনিয়োগের জায়গা তারা পাচ্ছে না। ঐতিহাসিকভাবে মধ্যবিত্তরা ব্যাংকে টাকা রাখাটা নিরাপদ মনে করতেন। কিন্তু দুই বছর আগে সুদের হার কমে যাওয়ায় আমানতকারীরা উৎসাহ হারিয়ে ফেলছেন। এ পরিস্থিতিতে টাকা সাধারণত জমি, ফ্ল্যাট, সোনা কেনা বা বিদেশে পাচার হয়। মধ্যবিত্তদের সেই সুযোগ কম থাকায় তাঁরা পুঁজিবাজারের দিকে ঝুঁকেছেন। আর এ সুযোগ কিছু গোষ্ঠী, বাজার-সংগঠক ব্যবহার করেছেন। কারণ, এখানে দেওয়া-নেওয়ার ক্ষেত্রে শেয়ারবাজার অনেকটা আনুষ্ঠানিকভাবে প্রস্তুত।
কিন্তু কাঠামোগত ও আইনগত দুর্বলতা রয়েছে এখানে। শেয়ারবাজার দেখভাল করার যে প্রতিষ্ঠানটি রয়েছে, সেটি সম্পূর্ণ ব্যর্থ হয়েছে এখানে। যাঁরা এর জন্য দায়ী, তাঁরা প্রচলিত আইনকে অনৈতিকভাবে ব্যবহার করেছেন। আইনিভাবে বেআইনি কাজ করার সুযোগ তাঁরা পেয়েছেন বাজারের প্রাতিষ্ঠানিক দুর্বলতার কারণে।
সিদ্ধান্তহীনতা অনেক সময় সবচেয়ে খারাপ সিদ্ধান্তের চেয়ে খারাপ। দেশে যদি অনিশ্চয়তা সৃষ্টি করা হয়, সে সিদ্ধান্তহীনতা আপনার সবচেয়ে খারাপ সিদ্ধান্তের মূল্যের চেয়ে খারাপ। বর্তমানে এমন একটা সিদ্ধান্তহীনতার মধ্য দিয়ে পুঁজিবাজার যাচ্ছে। বাজার নিজেও বুঝে উঠতে পারছে না কীভাবে তার সঞ্চয় বিনিয়োগকে আগামী দিনে স্বল্প মেয়াদে দাঁড় করাবে। যাঁরা বাজারসংগঠক, তাঁরাও বুঝে উঠতে পারছেন না তাঁদের ভূমিকাটা আগামী দিনে কী হবে। যারা দেখভাল করার প্রতিষ্ঠান, তারাও জানে না তারা থাকবে না কি চলে যাবে। সরকারও একটা হতবুদ্ধি অবস্থার মধ্যে আছে। এর ফলে অর্থ মন্ত্রণালয়ের অর্থনীতি পরিচালনার ক্ষেত্রে যে কর্তৃত্বমূলক ভূমিকা থাকা দরকার, তা ক্ষয়প্রাপ্ত হচ্ছে। অর্থ মন্ত্রণালয়ের অর্থনৈতিক ব্যবস্থাপনার ক্ষেত্রে যে দিকনির্দেশনামূলক কর্তৃত্ব থাকার কথা, তা দুর্বল হয়ে যাচ্ছে বলে সবার মনে সন্দেহ জাগছে। 
বলা হচ্ছে, এসইসি পুনর্গঠনের জন্য যোগ্য মানুষ খুঁজে পাওয়া যাচ্ছে না। মানুষ পাওয়ার বিষয়টি নির্ভর করবে আপনি কীভাবে খুঁজছেন, তার ওপর। আপনি যদি নিজের আশপাশে দেখেই বলে দেন যোগ্য মানুষ নেই, তাহলে তা সঠিক হবে না। এ দেশে অনেক যোগ্য মানুষ আছেন। এই লোক খোঁজার প্রক্রিয়াটিও খুবই স্বচ্ছ, নিরপেক্ষ ও দক্ষতার মাধ্যমে হতে হবে। এই মুহূর্তে এসইসিতে সৎ ও দক্ষ হিসেবে সুনাম রয়েছে, এমন ব্যক্তিকে নিয়োগ দেওয়া হলেই কাজ অনেক দূর এগিয়ে যাবে। আমাদের সরকারি সব নিয়োগের ক্ষেত্রে প্রক্রিয়া স্বচ্ছ ও জবাবদিহিমূলক হওয়া উচিত। দেশের ভেতর তিনজন যোগ্য ব্যক্তি দ্বারা সার্চ কমিটি গঠন করা যেতে পারে। ওই কমিটি যোগ্য ব্যক্তিদের নাম অর্থ মন্ত্রণালয় ও প্রধানমন্ত্রীর কাছে পেশ করতে পারে।
সরকার যদি শেয়ারবাজারের সঙ্গে সম্পর্কিত অন্য বিষয়গুলোর মধ্যে সমন্বয় না করে, তবে আবার বিভিন্ন ধরনের ভারসাম্যহীনতার সৃষ্টি হবে। ব্যাংকগুলো নিজেদের উদ্বৃত্ত টাকা এখানে বিনিয়োগ করেছে। সরকারি শেয়ার ছাড়াও পিপিপি যদি বড়ভাবে আসে, অনেকে যদি পিপিপির জন্য পুঁজিবাজার থেকে টাকা তোলে, তাহলে অবশ্যই সরকারের সঙ্গে অর্থবাজারের সমন্বয়ের ঘটনা ঘটবে।

শওকত হোসেন
ঢাকা স্টক এক্সচেঞ্জের সভাপতি শাকিল রিজভীকে বলার জন্য অনুরোধ করছি। আমরা জেনেছি, তদন্ত কমিটিকে এসইসি তেমন সহযোগিতা না করলেও ডিএসই তাদের অনেক সহযোগিতা করেছে। 

শাকিল রিজভী
আমাদের আগের মার্কেট ছোট ছিল, তাই সামগ্রিক অর্থনীতিতে তেমন কোনো প্রভাব ফেলত না। কিন্তু বর্তমানে আমাদের বাজার অনেক সম্প্রসারিত হয়েছে। সুতরাং সামগ্রিক অর্থনীতির সঙ্গে পুঁজিবাজারের সম্পর্ক এখন অনেক গভীর। পুঁজিবাজারকে যদি এই মুহূর্তে একটি শৃঙ্খলার মধ্যে আনা না হয়, তবে ভবিষ্যতে অনেক সমস্যার সৃষ্টি হবে।
এসইসি পুনর্গঠন আগে করতে হবে। কারণ, এসইসিকেই শক্ত হাতে এই পরিস্থিতি মোকাবিলার জন্য ভূমিকা পালন করতে হবে। এসইসির লোকবল বাড়ানো ও আইন-কানুন আরও আধুনিক করা দরকার। অনৈতিক জায়গাগুলোতে আইনি সংস্কার যদি করা হয়, সে সমস্যাগুলো থাকবে না। এসইসিকে শুধু দোষ দিলে হবে না। এসইসির সততা লাগবে, এটা ঠিক। বাজার-সংশ্লিষ্ট সবাইকে এসইসিকে সহযোগিতা করতে হবে। সে জন্য সংশ্লিষ্ট সবার উচিত নিয়মের মধ্যে থেকে কাজ করা। এসইসির স্বাধীনভাবে চলার মতো শক্তি থাকতে হবে। ব্যবসায়ী, সাংবাদিক, আইনজীবী—কোনো মহলই যেন এসইসিকে প্রভাবিত করতে না পারে, সেদিকে লক্ষ রাখা দরকার।
এসইসির যাঁরা উচ্চপর্যায়ে থাকবেন, তাঁদেরও শক্ত মনোবল থাকতে হবে, ‘আমি নিয়মনীতির ভেতর আছি, আপনি যে-ই হোন, আপনি সমাজের যতই শক্তিশালী হোন, নিয়মনীতির মধ্যেই থাকতে হবে।’ বাজার কিন্তু কখনো উঠবে বা কখনো নামবে—এটিই নিয়ম। কিন্তু এমন ধারণা করা ঠিক হবে না, এসইসিকে শক্তিশালী করলে কখনো বাজার নামবে না। কারণ, সার্বিক অর্থনৈতিক, আর্থ-সামাজিক ও রাজনৈতিক অবস্থা—সবকিছুর সঙ্গেই পুঁজিবাজার সম্পর্কিত। যদি ব্যাংকের সুদের হার কমে যায়, তবে শেয়ারবাজারে টাকা আসবে। আবার ব্যাংকের সুদের হার যদি কোনো কারণে বাড়ে, তবে পুঁজিবাজার থেকে টাকা বের হয়ে যাবে। সেকেন্ডারি মার্কেটের প্রভাব এসে পড়ে প্রাইমারি মার্কেটের ওপর। যে সময় পুঁজিবাজারে টাকার প্রবাহ আসছিল, সে সময় যদি সঠিকভাবে নিয়ন্ত্রণ করা যেত, তাহলে এ সমস্যার সৃষ্টি হতো না। তিন বছর আগেও বাজারমূলধন ছিল আট বিলিয়ন ডলার, এখন বাজারের ধস অবস্থায়ও ৩৬ বিলিয়ন ডলার। তিন বছর আগের তুলনায় তিন-চার গুণ বেশি আছে। সেখানে প্রাইস লেভেল প্রি-রেশিও এখন ১৬। ২০০৬-০৭ সালে যেখানে ছিল, সেই লেভেলেই চলে এসেছে। কিন্তু সংস্কারের সিদ্ধান্তগুলো দ্রুত নেওয়া দরকার। এসইসিকে প্রভাবিত না করে তার নিজস্ব শক্তিতে দৈনিক বাজার পর্যবেক্ষণ করতে দেওয়া উচিত।
পুঁজিবাজার সম্পর্কে যেসব তথ্য দেওয়া হয়, সেগুলোর সত্যতা থাকা দরকার। এমন কোনো তথ্য দেওয়া উচিত নয়, যা মানুষের মধ্যে ভীতি সঞ্চার করে বা বাজারে অস্থিতিশীল পরিস্থিতির সৃষ্টি করে। আমাদের বলা হয়, ৩৩ লাখ বিনিয়োগকারী ক্ষতিগ্রস্ত হয়েছেন। এ তথ্যও কিন্তু ঠিক নয়। ৩৩ লাখ বিও হিসাবধারীর মধ্যে ১০-১২ লাখ শুধু প্রাইমারি মার্কেটে বিনিয়োগ করেন। ২০০৯-১০ সালে একটি গবেষণা করে দেখেছি, এসব বিনিয়োগকারী শুধু প্রাইমারি মার্কেটে বিনিয়োগ করে লাভ করে আরেকটি নতুন আইপিওতে বিনিয়োগ করেন। এগুলো নিয়মের মধ্যেই হচ্ছে। এঁরা কিন্তু ক্ষতিগ্রস্ত নন। কারণ, এঁরা সেকেন্ডারি মার্কেটে আসেন না। যিনি শুধু প্রাইমারি মার্কেটে বিনিয়োগ করেছেন, এক বছরে তিনি দেড়-দুই লাখ টাকা লাভ পেয়েছেন। যাঁর লটারিতে কম আসে, তিনিও এক লাখ টাকা লাভ করেন। এই টাকাটাও সমাজের কোনো অংশে চলে গেছে। সেকেন্ডারি মার্কেট থেকে ব্যাংকগুলো ভালো একটি লভ্যাংশ পেয়েছে। কমার্শিয়াল ব্যাংকগুলো কিন্তু সেকেন্ডারি মার্কেট থেকে বড় লভ্যাংশ নিয়ে এখন আর বাজারে নেই। প্রতিবেদনে কার কার নাম আছে, সেটা মূল বিষয় নয়। দেখতে হবে তার দোষ আছে কি না। নামের পেছনে কোনো সংগত কারণ আছে কি না, তা-ও দেখতে হবে। নাম থাকলেই তাকে দোষী ভাবা ঠিক হবে না। 
ডিমিউচুয়ালাইজেশন প্রক্রিয়াটি প্রতিবেদনের আগে থেকেই প্রক্রিয়াধীন। ডিএসইতে ম্যানেজমেন্ট সেপারেশন অনেক আগে থেকেই শুরু হয়েছে। ইতিমধ্যে ডিএসইতে সেমি-ডিমিউচুয়ালাইজেশন প্রক্রিয়া শুরু হয়ে গেছে। যত তাড়াতাড়ি সম্ভব এটি করা হবে। তবে এটি মনে করলে ভুল হবে যে শেয়ারবাজার উত্থান-পতনের পেছনে ডিমিউচুয়ালাইজেশন কাজ করেছে। প্রতিবেদনের দুটি অংশে লেখা আছে, ঢাকা স্টক এক্সচেঞ্জ থেকে তথ্য চলে যায়। কোনো কর্মকর্তা যাতে তথ্য পাচার করতে না পারেন, সে জন্য আমরা অভ্যন্তরীণ একটি কমিটি গঠন করে এই বিষয়গুলো পর্যবেক্ষণ করব। কেউ ভুল তথ্য দিচ্ছে কি না, কাউকে বাঁচানো বা হেয় করার জন্য, সে বিষয়গুলো দেখা দরকার। 

ইয়াওয়ার সাঈদ
ছিয়ানব্বইয়ের প্রসঙ্গ বারবার টেনে আনা হচ্ছে। তখনো ক্ষুদ্র বিনিয়োগকারীরা ক্ষতিগ্রস্ত হয়েছে, এবারও ক্ষুদ্র বিনিয়োগকারীরা ক্ষতিগ্রস্ত হয়েছে। সমস্যাটি হচ্ছে আমরা আমাদের অনেক প্রতিষ্ঠান ও পদ্ধতিকে ধ্বংস করেছি। এখন প্রশ্ন আসছে আইন ও নীতি-নৈতিকতার। নীতি-নৈতিকতার বিষয়টি কখনোই আইন দ্বারা নিয়ন্ত্রণ করা সম্ভব নয়। এটি ব্যক্তিসমাজের শিক্ষা। আজকে যাঁরা এই কাজটি করেছেন, তাঁরা ভালো করে জেনেই করেছেন যে তাঁরা পার পেয়ে যাবেন। আইনের যে অপব্যাখ্যা পুঁজিবাজারে চরম আকারে হয় তার অনেক উদাহরণ রয়েছে। আমাদের নীতিনির্ধারকদের কীভাবে বিভ্রান্ত করা হয়। তথ্য ও উপাত্ত অনেক কথা বলে। কিন্তু তথ্য ও উপাত্তগুলো সবাই সবার সুবিধামতো ব্যবহার করেন। বর্তমান সরকার ক্ষমতায় আসার পর অর্থমন্ত্রী ২০০৯ সালের ফেব্রুয়ারি শুধু একবারই এসইসিতে গিয়েছিলেন বিশেষ বৈঠক করতে। তার পরের দিন পত্রিকায় এল, মন্ত্রী বলেছেন, পাঁচ মিলিয়ন বিও অ্যাকাউন্টস টার্গেট। যদি সরকারের নীতিনির্ধারকদের বোঝানো হয় যে বিও অ্যাকাউন্ট বেশি হলে ভালো, তবে কেন এখন বলছি ৩০ লাখ বিও অ্যাকাউন্ট বেশি হয়ে গেছে? বারবার বলা হয়েছে, জিডিপির অত শতাংশ কিন্তু সেকেন্ডারি মার্কেটের জিডিপিতে শূন্য শতাংশ ভূমিকা রয়েছে। মন্ত্রী বলছেন, ছিয়ানব্বইয়ে কেলেঙ্কারির কোনো সাক্ষী নেই। কিন্তু অর্থনৈতিক অপরাধের জন্য সাক্ষী লাগে না, লাগে প্রমাণ। ছিয়ানব্বইয়ের ওই প্রতিবেদন এখনো প্রকাশ করা হয়নি, সেখানে অনেক প্রমাণ দেওয়া আছে। পৃথিবীর কোথাও ট্রাস্টিকে—তিনি যদি সেই ট্রাস্টি বোর্ডে থাকেন—বিনিয়োগ করতে দেওয়া হয় না। আমাদের এসইসি একটি মিউচুয়াল ফান্ডকে সে সুযোগ দিয়েছে। তারা সবাইকে একটি নোটিশ দিয়েছে, এখন থেকে আর করতে পারবে না। আইন ছিল, একটি মিউচুয়াল ফান্ড ম্যানেজারের অধীন যদি একাধিক মিউচুয়াল ফান্ড থাকে, একটি মিউচুয়াল ফান্ড আরেকটি মিউচুয়াল ফান্ডের শেয়ার কিনতে পারবে না। কিন্তু এখন প্লেসমেন্ট ছাড়াতে হবে, সে জন্য বড় বড় মিউচুয়াল ফান্ড হবে ১০০, ২০০ ও ৩০০ কোটি টাকার। কিছুদিন আগে দেখলাম, একটি মিউচুয়াল ফান্ড আরেকটি মিউচুয়াল ফান্ডকে প্লেসমেন্ট দিয়েছে একই অ্যাসেট ম্যানেজমেন্ট কোম্পানির অধীন। আমি চিঠি দিয়ে জানতে চাইলাম, আইনটি পরিবর্তন করা হয়েছে কি না। উত্তরে বলা হলো, যেহেতু স্পন্সর আলাদা, তাই করা যাবে। অর্থনৈতিক দুর্নীতি বারবার ঘটছে। তরুণ প্রজন্ম যারা নতুনভাবে কাজ করছে, তারা এই দুর্নীতি দেখে অভ্যস্ত হয়ে পড়ছে। তারাও দুর্নীতি করতে আগ্রহী হচ্ছে, কারণ তারা প্রলোভনের শিকার হচ্ছে। সমস্যাগুলো প্রাইমারি মার্কেট থেকে শুরু করে সেকেন্ডারি মার্কেটে প্রভাব ফেলছে।
মার্চেন্ট ব্যাংককে ডিসক্রিশনারি পোর্টফোলিও করার জন্য তাদের অমনিবাস অ্যাকাউন্ট খোলার একটি সুযোগ দেওয়া হয়েছিল। এখন দেখা যাচ্ছে অমনিবাস অ্যাকাউন্ট আরেকটি কারসাজির জায়গা হিসেবে দেখা দিয়েছে। তারা যদি সঠিকভাবে এই কাজটি করত, তবে তাদের একটি শক্তিশালী গবেষণা বিভাগ দরকার ছিল। কারণ কোন শেয়ার কখন কিনব, কখন বিক্রি করব, সে সিদ্ধান্ত গ্রাহক নয়, প্রতিষ্ঠানই নিতে পারবে। অনেকে বলছেন, যা হওয়ার তা হয়ে গেছে, আগে বাজারটা দাঁড় করিয়ে দেওয়া হোক। কিন্তু যারা দোষী, তাদের নাম নেওয়া যাবে না বা শাস্তি দেওয়া যাবে না, যদি তারা বাজার থেকে চলে যায় এই ভয়ে। কমিটির প্রতিবেদনে যেসব ঘটনার কথা বলা আছে, তা সবারই জানা। কমিটি কেবল ঘটনাগুলো লিপিবদ্ধ করেছে।
চরম বিপর্যয়ের মধ্যে একটি খবর এল, ২০০ কোটি টাকার একটি ফান্ড এসইসি অনুমোদন করছে। সেখানে শর্ত হচ্ছে, আগামীকাল থেকেই এই অর্থ শেয়ারবাজারে বিনিয়োগ করতে হবে। কিন্তু ফান্ডটির নাম ফিক্সড ইনকাম ফান্ড। ফিক্সড ইনকাম ফান্ড কী করে ইক্যুইটিতে বিনিয়োগ করে? অর্থাৎ রেগুলেশনকে বিকৃত করে কীভাবে কাজ করা হচ্ছে, এটি তার একটি উদাহরণ।

আরিফ খান
সম্প্রতি পুঁজিবাজারে অস্থিতিশীল পরিস্থিতির পরিপ্রেক্ষিতে তদন্ত প্রতিবেদনে কে কত প্রাইভেট প্লেসমেন্ট নিয়েছে তা তুলে ধরা হয়েছে। আসলে সংকটের বীজটা শুরু হয়েছে সেকেন্ডারি মার্কেট থেকে। যখন সেকেন্ডারি মার্কেটের ইনডেক্স দুই হাজার ছিল, যা আস্তে আস্তে তিন হাজারের দিকে যাচ্ছিল, আমরা সবাই বলেছিলাম, ইনডেক্স বেড়ে যাচ্ছে। আর ইনডেক্স যখন তিন হাজার থেকে আট হাজারের দিকে যাচ্ছিল, তখন নিয়ন্ত্রক সংস্থার পর্যবেক্ষণ-দুর্বলতা স্পষ্ট হয়ে ওঠে।
যখন ইনডেক্স ছয় হাজারে পৌঁছেছিল, তখন বলা হয়েছিল বিনিয়োগকারীদের সাবধান হয়ে যেতে, বাজার অতিমূল্যায়িত হয়ে গেছে। তখনো কিন্তু আমরা শুনিনি কথাগুলো। সার্কুলার ট্রেডিং করা হয়েছিল, যাঁরা প্রাইমারি মার্কেটে বুক বিল্ডিংয়ের মাধ্যমে শেয়ার আনতে চেয়েছিলেন, তাঁদের সেসব শেয়ারে তুলনীয় দাম (রেফারেন্স ভ্যালু) বাড়ানোর জন্য একই বেঞ্চমার্ক সেকেন্ডারি মার্কেট প্রাইস দরকার ছিল। যাতে রোড শোতে বলতে পারে, অমুক কোম্পানির দাম এত, তাই আমাদের কোম্পানির দাম এত হতে পারে। এই লক্ষ্যকে সামনে রেখেই সার্কুলার ট্রেডের প্রবণতা শুরু হয়েছিল। বিভিন্ন গ্রুপ সংঘবদ্ধভাবে একটি শেয়ারকে এক হাউস থেকে বিক্রি করেছে এবং আরেক হাউস থেকে কিনেছে। এভাবে শেয়ারের দাম বৃদ্ধি করা হয়েছে। এটি প্রথম শুরু হয়েছিল ডাইরেক্ট লিস্টিং প্রক্রিয়ার মাধ্যমে। তখন ঢাকা স্টক এক্সচেঞ্জ ডাইরেক্ট লিস্টিং বন্ধ করে দিয়েছিল। কিন্তু পরবর্তী সময়ে ওই প্রক্রিয়া দেখার পর অনেক বিনিয়োগকারী ভাবলেন, এই মার্কেট থেকে এভাবে টাকা নেওয়া সম্ভব। এই সম্ভাবনার মাধ্যমেই সার্কুলার ট্রেডের মাধ্যমে বাজার থেকে টাকা নিয়ে গেছে। অসংখ্য ইনসাইডার ইনফরমেশন, প্রাইস সেন্সেটিভ ইনফরমেশন নামে বাজারে নিয়মিতভাবে দেওয়া হচ্ছিল। পরবর্তী সময়ে এসব তথ্য ভিত্তিহীন দেখা গেছে। এ ঘটনাগুলো যখন ঘটছিল, ঢাকা ও চট্টগ্রাম স্টক এক্সচেঞ্জ মিলে সংবাদ সম্মেলন করে সবাইকে সতর্ক করা হয়েছিল। কিন্তু তাতে খুব একটা কাজ হয়েছে বলে মনে হয় না।
পুরো পুঁজিবাজার নিয়ন্ত্রণ ও পর্যবেক্ষণের দায়িত্ব ছিল এসইসির। কিন্তু বিগত কয়েক বছরে দেখেছি, এসইসি অনেক সিদ্ধান্ত নিতে পারছিল না, তারা অর্থ মন্ত্রণালয়ের দিকে তাকিয়ে ছিল সিদ্ধান্তের জন্য। আবার কখনো কখনো সংসদীয় কমিটির দিক থেকেও নির্দেশনা আসছিল। এগুলোও বিপর্যয়ের পেছনে কাজ করেছে। একটি প্রতিষ্ঠান তখনই সিদ্ধান্তহীনতায় ভোগে যখন তার নিজের ওপর আস্থা ও নিয়ন্ত্রণ থাকে না। এসইসির চেয়ারম্যানের অবশ্যই উচিত ছিল নিজস্ব চিন্তাভাবনাকে কাজে লাগিয়ে বাজারের জন্য মঙ্গলজনক কিছু সিদ্ধান্ত নেওয়ার মাধ্যমে দিকনির্দেশনা দেওয়া। আরেকটি বিষয়, বাণিজ্যিক ব্যাংকের লায়াবিলিটির ১০ শতাংশের বেশি পুঁজিবাজারে বিনিয়োগ করা যায় না, এটি কিন্তু কেন্দ্রীয় ব্যাংক অনেক দেরিতে পর্যবেক্ষণ করেছে। অনেক বাণিজ্যিক ব্যাংক ২৬ শতাংশ পর্যন্ত লায়াবিলিটির বিনিয়োগ করেছিল শেয়ারবাজারে। একদিকে আমরা সুদের হার কমাচ্ছি, অন্যদিকে ব্যাংকগুলো যে লিমিট ক্রস করছে, তা পর্যবেক্ষণ করছিল না বাংলাদেশ ব্যাংক। আমরা যদি তখনই নিয়ন্ত্রণ করতে পারতাম, তবে ইনডেক্স এত বৃদ্ধি পেত না। এমনও বলা হয়েছে, পুঁজিবাজারকে আমরা জেলায় জেলায় ছড়িয়ে দেব। আমরা তরুণ প্রজন্মকে বলেছি, আপনারা এই ব্যবসায় আসেন, কোনো লোকসান নেই। কিন্তু অনেক পরে এসে আমরা লোকসানেরই কথা বলেছি। আমাদের সবার নিজ নিজ অবস্থানে থেকে দায়িত্ব নিয়ে কাজ করা উচিত ছিল, শুধু কয়েকজন বা প্রতিষ্ঠানকে দোষারোপ করলে হবে না। তদন্ত প্রতিবেদনে এই সার্কুলার ট্রেড কারা করেছেন, তাঁদের চিহ্নিত করা যেত। বুক বিল্ডিংয়ে ওভার প্রাইস নেওয়ার জন্য প্রাইভেট প্লেসমেন্ট নিয়ে আসা হয়েছিল। পত্রিকায় অনেক তালিকা এসেছে, কারা কারা প্রাইভেট প্লেসমেন্ট নিয়েছেন। আমার মত হচ্ছে, প্রাইভেট প্লেসমেন্টে এসইসি যদি ক্যাপিটাল রেজিংয়ের অনুমতি দিয়ে থাকে, আমার যদি সাদা টাকা থেকে থাকে, তবে আমি তা নিতেই পারি। কিন্তু তখন তিনি অভিযুক্ত হবেন, যখন তিনি অবৈধ টাকা দিয়ে প্রাইভেট প্লেসমেন্ট নেবেন। 
তদন্ত প্রতিবেদন জমা দেওয়ার পর কমিটির সদস্যদের চরিত্র হনন শুরু হয়েছে। কমিটির সদস্যদের নিয়ে যেভাবে লেখা হচ্ছে তাতে দেশে সম্মানিত ব্যক্তিদের সম্মান থাকবে না। এ অবস্থা চলতে থাকলে ভবিষ্যতে কোনো ভালো মানুষ এ ধরনের কাজ করতে আগ্রহ দেখাবেন না।
এই বিশাল বাজার নিয়ন্ত্রণের জন্য এসইসির পুনর্গঠন এবং তাদের যোগ্য লোক নিয়োগের জন্য বেতনকাঠামো পরিবর্তন করা দরকার। স্টক এক্সচেঞ্জ সংস্কার করা হচ্ছে। তবে এসব সংস্কার প্রক্রিয়ার মাধ্যমে যেন কোনোভাবেই পুঁজিবাজার ক্ষতিগ্রস্ত না হয়, সেদিকে লক্ষ রাখতে হবে। অনেকে বলেছেন, সেকেন্ডারি মার্কেটের কোনো ভূমিকা নেই জিডিপিতে। আমি বলতে চাই, সেকেন্ডারি মার্কেট না থাকলে প্রাইমারি মার্কেটে বিনিয়োগ হবে না। ফলে শিল্পায়ন বাধাগ্রস্ত হবে। উন্নত বিশ্বে দেখা যায়, যে দেশের পুঁজিবাজার যত শক্তিশালী, সে দেশ তত উন্নত। বিশ্বের প্রায় সব বড় দেশেই শেয়ার কেলেঙ্কারির ঘটনা ঘটে। কিন্তু দোষী ব্যক্তিরা যত শক্তিশালী হোক, তাদের শাস্তির মুখোমুখি দাঁড়াতে হয়। আমাদেরও সেদিকে যেতে হবে। এত বড় ঘটনার পর যদি দু-একজনেরও শাস্তি না হয়, তাহলে সবাই বলতে শুরু করবে, এ দেশে কিছুই হয় না। অপরাধীরা আবার উৎসাহিত হবে। 
আমাদের অডিট রিপোর্টে যাঁরা বিশ্লেষক আছেন, তাঁদের জবাবদিহি নিশ্চিত করতে হবে। একটি ফিন্যান্সিয়াল রিপোর্টিং কাউন্সিলের মতো এটা করার কথা, সেটি যত দিন না হবে, আমাদের প্রিরেশিও হিসাব করে কোনো লাভ হবে না।

শওকত হোসেন
আগে কিছু ব্যবসায়ী ছিলেন যাঁরা একটার পর একটা নতুন কোম্পানি খুলে ব্যাংক থেকে ঋণ নিয়ে ডিফল্টার হয়ে টাকা হাতিয়ে নিতেন। কিছুদিন ধরে ব্যবসায়ীদের নতুনভাবে শেয়ারবাজার থেকে টাকা তোলার প্রবণতা দেখা দিয়েছে। এ বিষয়গুলোসহ সার্বিক বিষয় নিয়ে এফবিসিসিআইর সভাপতি এ কে আজাদকে অনুরোধ করব বলার জন্য।

এ কে আজাদ
সরকার যেসব উদ্যোগ নিচ্ছে, তা আরও আগে নেওয়া উচিত ছিল। মানুষের বিনিয়োগের কোনো সুযোগ নেই। ফলে মানুষ বুঝে বা না বুঝেই পুঁজিবাজারে বিনিয়োগ করেছিল। প্রতিবছর ২০ লাখ লোক নতুন কর্মসংস্থানের সন্ধানে আসে। আমাদের ইতিমধ্যে শিক্ষিত, অর্ধশিক্ষিত মোট তিন কোটি লোক বেকার। এই লোকগুলোর যাওয়ার কোনো জায়গা না থাকায় তাদের মধ্যে ১০-১২ লাখ লোক পুঁজিবাজারে বিনিয়োগ করেছে। আর কিছু লোক বিনিয়োগ করেছে যারা বাজার ম্যানুপুলেট করেছে। স্পেশাল আইপিওতে কোম্পানিগুলো এসে ১০০ টাকার শেয়ার ৩০০ টাকায় বিক্রি করেছে। এখন আবার সে শেয়ার ১০০ টাকায় চলে এসেছে। সরকারকে আমি অনুরোধ করব, এসব বিষয় টাস্কফোর্স গঠন করে অনুসন্ধান করা হোক, কারা পুঁজিবাজার থেকে টাকা নিয়ে গেছে। এসইসির চেয়ারম্যানসহ সংশ্লিষ্ট সবাইকে পরিবর্তন করা দরকার। কারণ তাদের দুই ধরনের সমস্যা থাকতে পারে, একটি অসততা অথবা অযোগ্যতা। দুদকের চেয়ারম্যানকে অনুরোধ করব, যারা এসইসিতে ছিল, প্রত্যেকের নিজের ও আত্মীয়স্বজনের ব্যাংক অ্যাকাউন্ট চেক করে তদন্ত করুন, কারা দুর্নীতির সঙ্গে যুক্ত ছিল। পাশাপাশি যারা শেয়ার বাজারে ম্যানুপুলেট করেছে তাদের বিরুদ্ধেও দুদকের ব্যবস্থা নেওয়া উচিত। ব্যাংকগুলোর নিয়ন্ত্রণকারী বাংলাদেশ ব্যাংক। কিন্তু বাংলাদেশ ব্যাংকের নজরদারির দুর্বলতার সুযোগে ব্যাংকগুলো পুঁজিবাজার থেকে দুই হাজার কোটি টাকা মুনাফা তুলে নিয়েছে। অনেক ব্যাংকের ওভার ড্রাফটের (ওডি) টাকা সরাসরি ব্রোকারেজ হাউসে গেছে। যা পুঁজিবাজারকে অতিমূল্যায়িত করতে ভূমিকা রেখেছে। অনেক ব্যাংক তার নির্দিষ্ট সীমার বাইরে অতিরিক্ত বিনিয়োগ করেছে। তখন বাংলাদেশ ব্যাংক কী ভূমিকা পালন করেছিল—এ ব্যাপারে অবশ্যই বাংলাদেশ ব্যাংককে জবাবদিহি করতে হবে। বিষয়গুলো তদন্ত কমিটির তদন্তে উল্লেখ করা দরকার ছিল। ব্যাংকের যেখানে ক্যাপিটালের ৮৫ শতাংশের বেশি বিনিয়োগ করা যায় না, সেখানে অনেক ব্যাংক ৯৫ শতাংশ পর্যন্ত বিনিয়োগ করেছে, যার বেশির ভাগ শেয়ারবাজারে। তখন বাংলাদেশ ব্যাংক সব ব্যাংককে নির্দেশ দিল, ৩০ জুনের মধ্যে সব ব্যাংকের ক্যাপিটাল হিসাব ঠিক করতে হবে। তখন ব্যাংকগুলো সুদের হার ১৩ শতাংশের পরিবর্তে ১৪-১৮ শতাংশ পর্যন্ত নেওয়া শুরু করলে ছোট-ক্ষুদ্র, মাঝারি ও বড় ব্যবসায়ীরা ক্ষতির শিকার হয়েছেন। শেয়ারবাজারে বিভিন্ন গুজব ছড়ানোর মাধ্যমে সাধারণ মানুষকে বিভ্রান্ত করা হয়েছে। সুশীল সমাজসহ সব শ্রেণীকে ঐক্যবদ্ধ হতে হবে এ সমস্যা সমাধানের জন্য। কার্যকরী এসইসিকে প্রতিষ্ঠিত করতে হবে। সংশ্লিষ্ট সব প্রতিষ্ঠানকে আরও শক্তিশালী করতে হবে। অডিটরদের জবাবদিহি নিশ্চিত করতে হবে। বর্তমান চেয়ারম্যানকে অনুরোধ করব, যাঁরা শেয়ার ওভারভ্যালুড ও বাজার ম্যানুপুলেট করেছেন, তাঁদের নিয়ে বসে বলেন, আপনাদের শেয়ার আগের অবস্থানে নিয়ে যান। আর বাংলাদেশ ব্যাংকের গভর্নরকে অনুরোধ করব, শেয়ারবাজারের দায় সাধারণ ব্যবসায়ীদের ঘাড়ে চাপাবেন না। ব্যাংকের সুদের হার আগের অবস্থানে নেওয়ার অনুরোধ করছি। ব্যাংকগুলোকে আবার বিনিয়োগ করার জন্য বলব, যে টাকা তারা লাভ করেছে শেয়ার বাজার থেকে। বিভিন্ন গণমাধ্যম, সংশ্লিষ্ট সংগঠনগুলো সাধারণ বিনিয়োগকারীদের মধ্যে সচেতনতা সৃষ্টির জন্য নানা কর্মকাণ্ড পরিচালনা করেছে। আগের ঘটনার বিচার হয়নি, কিন্তু এবারও যদি একই ঘটনা ঘটে তবে সাধারণ মানুষ বিক্ষুব্ধ হবে। সরকারকে অনুরোধ করব, দোষীদের দৃষ্টান্তমূলক শাস্তির ব্যবস্থা করার জন্য।

আব্দুল কাইয়ুম
আলোচনার পরিপ্রেক্ষিতে কারও বিশেষ কোনো পরামর্শ বা মতামত থাকলে সংক্ষিপ্ত আকারে বলার জন্য অনুরোধ করছি। 

দেবপ্রিয় ভট্টাচার্য
সরকার দেরিতে হলেও শেয়ারবাজারের সংকট অনুধাবন করে একটি কমিটি করেছিল, যোগ্য লোকদের দিয়ে মানুষের কাছে সুনাম বা আস্থা পুনরুদ্ধার করেছিল। সাম্প্রতিককালে যেমন অনিশ্চয়তা তৈরি হয়েছে তেমনি কিছু পদক্ষেপও নেওয়া হয়েছে। বাংলাদেশ ফান্ড নামে যেটি করা হয়েছে, সেটিতে অর্থনীতির ভাষায় নৈতিক সংকট তৈরি হয়েছে। পুরো শেয়ারবাজারকে নিয়ে ঠিক-বেঠিক বা নোংরাভাবে গণমাধ্যম যে ভূমিকা পালন করল, তা নিয়ে পর্যালোচনা করা উচিত।

আরিফ খান
তদন্ত কমিশনের প্রতিবেদন অনুযায়ী আরও গভীরভাবে তদন্ত করে দোষীদের শাস্তির সম্মুখীন করতে হবে।

ইয়াওয়ার সাঈদ
মিডিয়া যদি হইচই না করত তবে তদন্ত কমিটি হতো না। তদন্ত প্রতিবেদনকে সামনে রেখে আমাদের ভবিষ্যতে কর্মপরিকল্পনা নির্ধারণ করতে হবে।

শাকিল রিজভী
আমাদের আগামী দিনে পুুঁজিবাজারকে সুদৃঢ় করার জন্য বাজারে এমন কোনো ভয়ভীতি সঞ্চার করা যাবে না, যাতে বিনিয়োগকারীরা আগ্রহ হারিয়ে ফেলেন। 

এ কে আজাদ
এসইসির একটি উপদেষ্টা বোর্ড আছে, কিন্তু সেটি কার্যকর নয়। এসইসিকে তদারক করার জন্য এই উপদেষ্টা বোর্ড যেন কার্যকরী ভূমিকা পালন করতে পারে সে জন্য প্রয়োজনীয় সংশোধন করতে হবে আইনের। শুধু অর্থ মন্ত্রণালয়ের পক্ষে এসইসিকে তদারক করা সম্ভব নয়। যেসব ব্যাংক অনৈতিক কাজ করেছে তাদের শাস্তি দেওয়ার জন্য বাংলাদেশ ব্যাংকের গভর্নরকে অনুরোধ করব। 

ফারুক আহমেদ সিদ্দিকী
আমরা সবাই কিছু বিষয়ে একমত হয়েছি। তদন্ত প্রতিবেদনের যেসব বিষয় গ্রহণযোগ্য, সেগুলো সরকার দ্রুত গ্রহণ করবে এবং তা বাস্তবায়নের উদ্যোগ নেবে। যেগুলো অধিক তদন্তের প্রয়োজন রয়েছে বলে মনে হবে, সেগুলো পুনরায় তদন্তের মাধ্যমে প্রকৃত দোষীদের চিহ্নিত করে দৃষ্টান্তমূলক শাস্তি দিতে হবে। এসইসিকে অবশ্যই পনুর্গঠন করে তাদের মধ্যে আস্থা ফিরিয়ে আনতে হবে। 

আব্দুল কাইয়ুম
আলোচনায় শেয়ারবাজার প্রতিবেদনের ব্যাপারে বিভিন্ন বিষয় উঠে এসেছে। আলোচনায় অংশ নেওয়ার জন্য প্রথম আলোর পক্ষ থেকে ধন্যবাদ ও কৃতজ্ঞতা জানাচ্ছি।
</doc>
<doc>
﻿পেশোয়ার এক্সপ্রেস—কৃষণ চন্দর \ অনুবাদ: জাফর আলম \ প্রকাশক: প্রথমা প্রকাশন \ প্রকাশকাল: ২০১০ \ প্রচ্ছদ ও অলংকরণ: কাইয়ুম চৌধুরী \ মূল্য: এক শ দশ টাকা

ব্রিটিশের চরম সাম্প্রদায়িক ও প্রতিশোধাত্মক ভেদনীতি অনুসরণেরই চূড়ান্ত পরিণতি ছিল ১৯৪৭ সালের ভারত উপমহাদেশের বিভক্তি—ভারত ও পাকিস্তান নামে দুটি পৃথক রাষ্ট্র সৃষ্টির রক্তাক্ত উ ৎ স। কেউ কেউ অবশ্য ত ৎ কালীন অবিভক্ত ভারতে আকালিদের ‘শহিদি দল’, হিন্দু সম্প্রদায়ের ‘রাষ্ট্রীয় সেবা সংঘ’ এবং মুসলমানদের ‘মুসলিম ন্যাশনাল গার্ড’-এর পাশাপাশি কংগ্রেস ও মুসলিম লীগের একাংশের চরম উগ্র ও জাতিবৈর ত ৎ পরতাকে এ জন্য দায়ী করে থাকেন। তাঁদের অভিমত, ব্রিটিশ রাজ এ ক্ষেত্রে কেবল ইন্ধনদাতার ভূমিকা পালন করেছে। অবশ্য এ নিয়ে তর্ক-বিতর্কের অন্ত নেই। ১৯৪৬-৪৭-এর দাঙ্গার নির্মোহ ইতিহাস রচনা ও বিচার-বিশ্লেষণের প্রয়াস খুবই সাম্প্রতিক ঘটনা। 
কিন্তু ইতিহাস ও সমাজতাত্ত্বিক বিশ্লেষণগত বিবরণের পাশাপাশি উল্লিখিত মহা দাঙ্গার রক্তাক্ত ঘটনাধৃত যেসব বিবরণ আমরা কথাসাহিত্যের সূত্রে পেয়ে থাকি, তাকে বাদ দিয়ে কি এই ঐতিহাসিক অধ্যায়ের সম্পূর্ণতার দাবি করা যাবে? যাবে না। যাবে না বলেই এখনো সমান আগ্রহে আমরা পাঠ করে থাকি এ প্রসঙ্গিত ইতিহাস, সামাজিক ও রাজনৈতিক বিশ্লেষণের পাশাপাশি উপন্যাস, ছোটগল্প ও রিপোর্টাজ-জাতীয় রচনা।
পেশোয়ার এক্সপ্রেস সর্বভারতীয় বিখ্যাত লেখক কৃষণ চন্দরের তেমনি একটা সাহিত্যকর্ম, যার প্রতিটি ছোটগল্পের ভেতর দিয়ে ১৯৪৭-এর দেশ বিভাগজনিত রক্তাক্ত দাঙ্গার ঘটনা তার ভয়াবহ রূপসমেত চিত্রিত। এই গ্রন্থের ভূমিকায় উর্দু কবি আলি সরদার জাফরি সেই রূপটিকে তুলে ধরেছেন ঠিক এইভাবে: ‘আজ পূর্ব পাঞ্জাবে একজন মুসলমানও নেই, পশ্চিম পাঞ্জাবে কোনো শিখ বা হিন্দুকে দেখা যায় না। হাজার বছরের পুরোনো গ্রাম লুট করা হয়েছে, হাজারো হিন্দু, মুসলমান ও শিখ নারী রাস্তায় ও বাজারে প্রকাশ্যে ধর্ষিত হয়েছে। লাখো নিরীহ মানুষ মারা গেছে। এক কোটির মতো মানুষ বাড়িঘর থেকে বাস্তুহারা হয়েছে। খেত বিরান হয়েছে, কারখানা বন্ধ হয়ে গেছে। পোড়ানো হয়েছে বইয়ের দোকান। পুড়ে ছাই হয়ে গেছে মূল্যবান দলিলপত্র। ছাত্রশূন্য মক্তব-মাদ্রাসায় পেঁচা উড়ছে। বাতাসে লাশের বিশ্রী গন্ধ। এসবের স ৎ কার করার কেউ নেই। নদীর পানিতে ভাসছে লাশ। তার পানি পর্যন্ত দুর্গন্ধময় হয়ে পড়েছে। ইংরেজরা শান্তিপূর্ণভাবে শাসনভার হস্তান্তর করেছিল, অথচ আমার ভাইয়ের রক্তে রঞ্জিত হলো দেশের মাটি। শান্ত ভারতে শুরু হলো গৃহযুদ্ধ। দেহের কোথাও ফোঁড়া হলে তা অস্ত্রোপচার না করলে সারা দেহ বিষাক্ত হতে বাধ্য।’ এখনো জাফরির এই উচ্চারণ কতটা সত্য, কতটা প্রাসঙ্গিক, এই উপমহাদেশের কোনো না কোনোখানে এখনো নানারূপে সংঘটিত সাম্প্রদায়িকতার বহিঃপ্রকাশ থেকে তার দিব্য প্রমাণ পাওয়া যায়।
পেশোয়ার এক্সপ্রেস-এর সূচনা গল্প ‘উন্মাদ’-এর কথাই ধরা যাক। মুসলমানদের এলাকায় দুজন হিন্দুর বসবাস। একজন লালা বাঁশিরাম ক্ষত্রিয়, অন্যজন ব্রাহ্মণ রামনারায়ণ। বর্ণহিন্দুদের মধ্যে যাদের অবস্থান এক ও দুই নম্বরে। এই গল্প আদ্যোপান্ত লেখা হয়েছে উত্তম পুরুষে—‘আমি’, ‘আমরা’ ও ‘আমাদের’ বয়ানে। জানানো হচ্ছে, বিহারে দাঙ্গা বাধার পর ‘মুসলমানদের ওপর যখন বিপদ ঘনিয়ে আসে, তখন আমাদের রক্ত গরম হয়ে ওঠে। এই শালাদের ঔদ্ধত্য বেড়ে গেছে।...তাই আমি, রশিদ, ফজু মুচি আর গল্লে কুস্তিগির এবং গলির আর আট-দশজন যুবক মিলে সিদ্ধান্ত নিয়ে ফেললাম যে এখানকার হিন্দুদের বিহারের ঘটনার স্বাদ পাওয়া উচিত।’ ঘটনাস্থল লাহোর। হিন্দুদের শুরু করা দাঙ্গার পাল্টা ব্যবস্থা হিসেবে এ গল্পের উত্তম পুরুষোক্ত মুসলমানরাও তাদের এলাকার ব্রাহ্মণ রামনারায়ণ এবং লাল বাঁশিরাম ক্ষত্রিয়ের বাড়িতে আগুন লাগিয়ে দেয়। হত্যা করা হয় রামনারায়ণকে। তারপর লুটপাট শেষে যখন মুসলমানরা তাদের নিজেদের এলাকায় আসে তখন শুনতে পায়, হিন্দুরা তাদের বাড়িঘরে আগুন ধরিয়ে দিয়েছে। হত্যা করা হয়েছে মানুষজনকে এবং এ গল্পের নায়কের স্ত্রীকেও। এবং গল্পের সমাপ্তি যেভাবে টানা হয় আপনাকে তা নির্বাক করে দেবে। তার বর্ণনাটি এ রকমের: ‘আমরা সবাই লুটপাটের জন্য বেরিয়ে গিয়েছিলাম। কে জানত, এই অসভ্য হামলাকারীরা আমাদের অবর্তমানে নিরস্ত্র মেয়েদের ওপর হামলা চালাবে? আমি শাড়ি, গয়না এবং রুপোর গ্লাস ইত্যাদি আমার বউয়ের সামনে এনে রাখলাম। তার লাশ ছুঁয়ে শপথ নিয়ে বললাম, “আয়েশা, তোমার নামে শপথ করে বলছি, আমি তোমার খুনের বদলা যদি না নিই, তাহলে আমি আমার পিতার সন্তান নই, একটা শুয়োরের বাচ্চা।” এ কথা বলে ছুরি হাতে নিয়ে আমি গলির বাইরে চলে যাই। রশিদ আমার সঙ্গে সঙ্গে আসছিল।’
এই গল্পের পটভূমি, স্থানকাল এবং পরিবেশ-পরিস্থিতি ও পাত্রপাত্রীর আচরণ ও মনস্তত্ত্ব যে গভীর শৈল্পিকতায় তুলে ধরেন কৃষণ চন্দর, তার তুলনা মেলা ভার। এখানেই তিনি একক ও অদ্বিতীয়। তাঁর একই ধরনের শক্তিমত্তার পরিচয় মেলে তাঁর ‘লালবাগ’, ‘অমৃতসর: ভারত বিভাগের আগে’, ‘অমৃতসর: স্বাধীনতার পরে’, ‘পণ্ডিত নেহরু ও জিন্নাহর প্রতি পতিতার খোলা চিঠি’, ‘পেশোয়ার এক্সপ্রেস’ ও ‘জ্যাকসন’ শিরোনামের গল্পেও। প্রতিটি গল্পের পটভূমিজুড়ে দাঙ্গা, স্থান ভিন্ন হলেও। সাম্প্রদায়িক দাঙ্গার রূপ যে কতটা ভয়াবহ, বীভ ৎ স ও অমানবিক হতে পারে, কৃষণ চন্দরের এই গ্রন্থভুক্ত প্রতিটি গল্পের পরতে পরতে তা জীবন্তরূপে ধরা আছে। আমাদের অনুবাদ সাহিত্যকে নিঃসন্দেহে ঋদ্ধ করেছে এই গ্রন্থের প্রকাশ। জাফর আলমের অনুবাদ প্রাঞ্জল ও ঝরঝরে। 
 মঞ্জুর হুসেন
</doc>
<doc>
﻿নগরে নিরাপদ সড়কের বড় বাধা হচ্ছে সড়ক ও ফুটপাত দখল। পাশাপাশি চালকদের সিগনাল বাতি অমান্য করা, বেপরোয়া গাড়ি চালানো এবং ত্রুটিপূর্ণ গতিরোধকের কারণেও দুর্ঘটনা বাড়ছে। কিন্তু এসব সমস্যা সমাধানে সংশ্লিষ্ট বিভাগগুলোর বড় কোনো উদ্যোগ চোখে পড়েনি।
নগরের বেশকিছু এলাকায় যানজট ও দুর্ঘটনার অন্যতম কারণ ফুটপাত ও সড়ক দখল। নিউমার্কেট, আমতল, রিয়াজ উদ্দিন বাজার ও পোর্ট কানেকটিং সড়ক এলাকায় সড়ক-ফুটপাত দখল করে কেনাবেচা চলে। এসব এলাকায় গাড়ির গতি কম থাকে। পথচারীরা ফুটপাতে জায়গা না পেয়ে হাঁটেন সড়কের ওপর দিয়ে। এতে যানজটের পাশাপাশি দুর্ঘটনার আশঙ্কাও বাড়ছে।
দখলের বাইরেও নিরাপদ সড়কের ক্ষেত্রে কিছু অন্তরায় চিহ্নিত করেছে পুলিশের যানবাহন শাখা। এগুলোর মধ্যে অন্যতম হচ্ছে সিগন্যাল বাতি না থাকা ও থাকলেও চালকদের না মানা। খোঁজ নিয়ে জানা গেছে, শহরে সড়ক দুর্ঘটনার সিংহভাগই ঘটে বাদামতলী থেকে সিমেন্ট ক্রসিং এলাকায়। সিগন্যাল বাতি না থাকায় এ সড়কে চালকরা দ্রুত ও বেপরোয়াভাবে গাড়ি চালান। এতে অনাকাঙ্ক্ষিত দুর্ঘটনার সংখ্যা বাড়ছে। তা ছাড়া সড়কে ত্রুটিপূর্ণ গতি নিয়ন্ত্রক স্থাপনের কারণেও অকারণ দুর্ঘটনা হচ্ছে নগরের সড়কগুলোতে। 
চট্টগ্রাম সিটি করপোরেশনের তত্ত্বাবধায়ক প্রকৌশলী মাহফুজুল হক প্রথম আলোকে বলেন, বিশ্বকাপের আগেই আমরা নগরের অন্তত ১৭টি পয়েন্টে সিগন্যাল বাতি লাগানো হয়েছে। ভবিষ্যতে তহবিল পাওয়া গেলে আরও অন্তত ১০টি পয়েন্টে সিগন্যাল বাতি নতুন করে লাগানো হবে। এদিকে সড়ক দখলমুক্ত করার জন্য বিভিন্ন সময় অভিযান চালানো হলেও বেশির ভাগ এলাকায় দখল স্থায়ী রূপ নিয়েছে। হকার ও ভ্রাম্যমাণ বিক্রেতার মতো স্বল্প পুঁজির ব্যবসায়ীদের বিরুদ্ধে ভ্রাম্যমাণ আদালত অভিযান চালালেও বিত্তবান দখলদারদের বিরুদ্ধে কোনো অভিযানই নেই। 
চট্টগ্রাম মহানগর পুলিশের যানবাহন শাখার সহকারী কমিশনার মো. শহীদুল্লাহ বলেন, ‘নগরের দেওয়ানহাট থেকে চৌমুহনী পর্যন্ত শেখ মুজিব সড়কের দুই পাশে মোটরগাড়ির যন্ত্রপাতি লাগানোর জন্য কয়েক সারিতে সারা দিনই গাড়ি পার্ক করে রাখা হয়। এর ফলে এই এলাকায় যানজট ও দুর্ঘটনার আশঙ্কা বাড়ছে। সড়কটি দখলমুক্ত করার ব্যাপারে সিটি করপোরেশন চাইলে পুলিশ বিভাগ সহযোগিতা করবে।’ 
সরেজমিনে নগরের বিভিন্ন গুরুত্বপূর্ণ সড়কে গিয়ে দখলের বিষয়টি চোখে পড়ে। পোর্ট কানেকটিং সড়কে নগরের অভ্যন্তরীণ যানবাহনের চাপ কম থাকলেও যানজট লেগেই থাকে। এই সড়কের দুই পাশ মালবাহী ভারী ট্রাকের দখলে থাকে অধিকাংশ সময়। মুরাদপুর থেকে অক্সিজেন পর্যন্ত ব্যস্ত মহাসড়কের দুই পাশে আশপাশের বিভিন্ন কারখানার যন্ত্রপাতি রাখা হয়েছে।
</doc>
<doc>
﻿প্রশ্ন: ২০০৭ সালে আপনার প্রথম উপন্যাস দ্য গোল্ডেন এজ প্রকাশের তিন বছর পর এ বছরের মে মাসে ইংল্যান্ড, কানাডা ও অস্ট্রেলিয়ায় একসঙ্গে প্রকাশিত হয়েছে আপনার দ্বিতীয় উপন্যাস দ্য গুড মুসলিম। ঢাকার প্রথমা প্রকাশনও গত ২১ নভেম্বর উপন্যাসটি প্রকাশ করেছে এবং এখন তা বাজারে পাওয়া যাচ্ছে। উপন্যাসটি সম্পর্কে কিছু বলুন।
তাহমিমা আনাম: আমার প্রথম উপন্যাস দ্য গোল্ডেন এজ তিন খণ্ডে পরিকল্পিত এক উপন্যাসলহরীর প্রথম খণ্ড। দ্বিতীয় খণ্ড হিসেবে বেরোল দ্য গুড মুসলিম। তবে একটি গ্রন্থের কোনো খণ্ড বলতে যেমন অসম্পূর্ণ একটি অংশ বোঝায়, দ্য গোল্ডেন এজ বা দ্য গুড মুসলিম তেমন নয়। দুটোই স্বয়ংসম্পূর্ণ উপন্যাস। দ্য গোল্ডেন এজ পড়া না থাকলে দ্য গুড মুসলিম পড়ে বোঝা যাবে না বা রসাস্বাদন করা যাবে না—বিষয়টি এমন নয়। ইংরেজিতে যাকে বলা হয় ট্রিলজি, দ্য গুড মুসলিম হচ্ছে তেমনই পরিকল্পিত ট্রিলজির একটি সিক্যুয়াল।
প্রশ্ন: দ্য গোল্ডেন এজ-এর বিষয়বস্তু ছিল বাংলাদেশের মুক্তিযুদ্ধ, দ্য গুড মুসলিম-এর বিষয়বস্তুও কি তাই?
তাহমিমা আনাম: না। এই উপন্যাসে বর্ণিত ঘটনাগুলোর সময় মুক্তিযুদ্ধের পর থেকে নব্বই দশকের শুরু পর্যন্ত। তবে এর প্রধান চরিত্রগুলোর কয়েকটি দ্য গোল্ডেন এজ-এরই চরিত্র। যেমন: রেহানা হক—একজন বিধবা মহিলা। তাঁর দুই সন্তান সোহেল ও মায়া—এদের সবাইকে দ্য গুড মুসলিম উপন্যাসেও দেখা যাচ্ছে। সোহেল ও মায়া দুজনেই মুক্তিযুদ্ধে অংশ নিয়েছিল। সোহেল ছিল একজন গেরিলা যোদ্ধা, আর মায়া স্বেচ্ছাসেবক হিসেবে কাজ করেছিল পশ্চিমবঙ্গের শরণার্থী শিবিরগুলোতে। দ্য গুড মুসলিম-এর গল্পটা শুরু হয়েছে যুদ্ধ শেষ হওয়ার পরপরই। সোহেল ও মায়া যুদ্ধ থেকে ফেরে, কিন্তু যুদ্ধের অভিজ্ঞতা ও স্মৃতিগুলো তাদের তাড়া করে ফেরে। বিশেষ করে, সোহেল তার যুদ্ধকালের স্মৃতি দ্বারা ভীষণভাবে তাড়িত হয়। কিন্তু যুদ্ধের পরে তার জীবন বদলে যেতে শুরু করে; এবং ভীষণভাবেই বদলে যায়। মায়া যুদ্ধের সময় সম্পূর্ণ স্বাধীন একটা মেয়ের মতো কাজ করেছে; সে অ্যাম্বুলেন্স চালিয়েছে, চিকিৎসকদের সহযোগিতা করেছে। যুদ্ধের পরে সে তার সেই আদর্শ ধরে রাখতে চায়। সে মেডিকেল কলেজে ভর্তি হয়, গ্রামে গিয়ে চিকিৎসাকেন্দ্র খোলে, গ্রামীণ নারীদের সেবা করে।
প্রশ্ন: সোহেলের জীবন কেন বদলে যায় বা বদলে গিয়ে কেমন হয়? তার সংকটগুলো কী?
তাহমিমা আনাম: যুদ্ধের পরের দিনগুলোতে অনেকগুলো ঘটনা ও বিষয় একসঙ্গে মিলে সোহেলের মনোজগতে কিছু সংকট সৃষ্টি করে। মুক্তিযুদ্ধের সময় তার সামনে ছিল বিরাট বড় একটা লক্ষ্য। সেই লক্ষ্য অর্জনের জন্য সে যুদ্ধ করেছে, অনেক কিছু দেখেছে। তারপর যুদ্ধ শেষ হলে সে ভেবে পায় না, জীবনটাকে নিয়ে সে কী করবে, তার জীবনের লক্ষ্য কী?
প্রশ্ন: কেন এ রকম ঘটে? মুক্তিযুদ্ধের স্বপ্ন বাস্তবায়িত হয়নি বলে? যুদ্ধ-পরবর্তী দেশের অরাজক অবস্থা দেখে?
তাহমিমা আনাম: সোহেলের জীবনে অনেকগুলো ঘটনা ঘটে। যেমন, সে একটি মেয়ের প্রেমে পড়ে; কিন্তু মেয়েটির সঙ্গে তার বিয়ে হয় না। এটা নিয়ে তার মনে গভীর বিষাদ সৃষ্টি হয়; দেশের পরিস্থিতিও তাকে উৎসাহিত করতে পারে না। সব মিলিয়ে সে জীবনের অর্থ হারিয়ে ফেলে। একটা গভীর মনস্তাত্ত্বিক সংকটে পড়ে যায় সে। এ রকম অবস্থায় যা হয়, সে খুঁজতে থাকে জীবনের মানে এবং ধর্মের দিকে ঝুঁকে পড়ে; ধর্মকে শেষ অবলম্বন হিসেবে পেয়ে যায়। তার মধ্যে যখন এই পরিবর্তন ঘটে, তখন তার বোন মায়ার সঙ্গে একটা দ্বন্দ্ব দেখা দেয়। মায়া সোহেলকে বলে, ‘আমরা তো ধর্মনিরপেক্ষতার আদর্শ নিয়ে মুক্তিযুদ্ধ করেছি, তুমি কেন ধর্মের দিকে ঝুঁকে পড়লে?’ সোহেল তখন বলে, ‘তুমি আমাকে কেন বাধা দিচ্ছ? আমি তো ধর্মের কাছে শান্তি পাচ্ছি।’ এ নিয়ে দুই ভাইবোনের মধ্যে বড় রকমের দ্বন্দ্ব ঘটে। পুরো গল্পটা আমি এখনই বলে দিতে চাই না।
প্রশ্ন: আপনার জন্ম তো মুক্তিযুদ্ধের পরে, তারপর আপনি দীর্ঘ সময় বাস করেছেন বাংলাদেশের বাইরে। মুক্তিযুদ্ধ একটা বিরাট ঐতিহাসিক বিষয়। এটা নিয়ে কাজ করাটাকে কি আপনার কাছে চ্যালেঞ্জ বলে মনে হয়নি?
তাহমিমা আনাম: আমি সব সময় বলি, মুক্তিযুদ্ধ নিয়ে আমি যা লিখেছি, তা মুক্তিযুদ্ধ সম্পর্কে হাজারো গল্পের মধ্যে একটি। এমন যদি হতো যে মুক্তিযুদ্ধের একমাত্র গল্পটিই আমি লিখব, তাহলে সেটা হতো ভয়ংকর একটা ব্যাপার। মুক্তিযুদ্ধ নিয়ে গল্পের শেষ নেই। বাংলায় এত ভালো ভালো উপন্যাস লেখা হয়েছে, ইংরেজিতে লেখা হয়নি। আমি একটি লিখলাম, এটিই শেষ নয়। আমার পরে আরও অনেকে লিখবেন, আমাদের মহান মুক্তিযুদ্ধের গল্পের ভান্ডার অফুরান। সেই অফুরান ভান্ডার থেকে একটি গল্প আমি তুলে এনে হাজির করেছি ইংরেজি ভাষায়। মুক্তিযুদ্ধ একটা বিরাট বিষয়। কিন্তু আমি যে গল্পটি লিখেছি, সেটি খুবই নিবিড় একটি পারিবারিক গল্প। একটি পরিবার মুক্তিযুদ্ধের অভিজ্ঞতাগুলোর মধ্য দিয়ে গেছে। মুক্তিযুদ্ধ ও তার পরবর্তী সময় সে পরিবারের মানুষগুলোর ওপর কী অভিঘাত রেখে গেছে—সেই গল্প বলার চেষ্টা করেছি আমি।
প্রশ্ন: যে যুদ্ধ আপনি দেখেননি, যে সময়ের অভিজ্ঞতাগুলোর মধ্য দিয়ে আপনি যাননি, সেই সময়ের কাহিনি-উপন্যাসের মতো বড় পরিসরে বলার জন্য যে ধরনের প্রস্তুতি ও শিল্পীসুলভ আস্থা প্রয়োজন, তা আপনি পেয়েছিলেন কীভাবে?
তাহমিমা আনাম: মুক্তিযুদ্ধের গল্প আমার কাছে নতুন কিছু নয়। জন্মের পর থেকে মা-বাবার কাছে আমি মুক্তিযুদ্ধের গল্প শুনে এসেছি। যত শুনেছি, ততই আগ্রহ বেড়েছে; এবং উপন্যাস লেখার প্রস্তুতির সময় খুব আগ্রহের সঙ্গে গবেষণা করেছি। ঢাকা, ময়মনসিংহ, টাঙ্গাইলে কথা বলেছি অনেক মানুষের সঙ্গে, যাঁরা মুক্তিযুদ্ধে অংশ নিয়েছেন। অনেকে মুক্তিযুদ্ধের স্মৃতিকথা লিখেছেন, সেগুলোর কিছু কিছু পড়েছি। অনেকে স্মৃতিকথা লিখেছেন, কিন্তু এখনো প্রকাশ করেননি—এমন কিছু স্মৃতিকথাও পড়ার সুযোগ আমার হয়েছে। মা-বাবার কাছে শোনা গল্প ছিল আমার মূল প্রেরণার উৎস। কিন্তু আমি যখন সিদ্ধান্ত নিলাম যে একটা উপন্যাস লিখব, তখন সিস্টেম্যাটিক্যালি আমাকে গবেষণা করতে হয়েছে। সে জন্য বাংলাদেশে এসে দীর্ঘ সময় কাটাতে হয়েছে।
প্রশ্ন: মাতৃভাষায় যাঁরা কথাসাহিত্য রচনা করেন, তাঁদের মনের মধ্যে থাকেন স্বদেশি পাঠক, কাহিনি ও ঘটনার পটভূমি যাঁদের জানা। এ নিয়ে লেখককে আলাদাভাবে চিন্তা করতে হয় না। কিন্তু আপনি বাংলাদেশের মানুষের গল্প লিখছেন ইংরেজি ভাষায়, অর্থাৎ আপনার মনের মধ্যে যে পাঠক, সে ইংরেজি ভাষাভাষী মানুষ; সে হয়তো বাংলাদেশের ইতিহাস ও সংস্কৃতি সম্পর্কে কিছুই জানে না। তার জন্য বাংলাদেশের গল্প লিখতে গিয়ে আপনি কোনো ধরনের সমস্যা বোধ করেন কি না?
তাহমিমা আনাম: আমরা কিন্তু অনেক জনগোষ্ঠীর গল্প পড়ি। তাদের ইতিহাস-সংস্কৃতি, আর্থসামাজিক বা রাজনৈতিক বাস্তবতা সম্পর্কে আমাদের যদি কোনো ধারণা না-ও থেকে থাকে, তবু আমরা তাদের গল্প বুঝতে পারি। নাইজেরিয়া বা ক্যারিবীয় কোনো দেশের গল্প-উপন্যাস পড়ে বুঝতে, রসাস্বাদন করতে আমাদের কোনো কষ্ট হয় না। এর কারণ, মানবীয় কতগুলো ব্যাপার থাকে, যা সব দেশ-কালকে অতিক্রম করে যায়। বাংলাদেশের মুক্তিযুদ্ধের গল্প বা তার পরবর্তী সময়ে গল্প লিখতে গিয়ে আমার প্রধান লক্ষ্য ছিল সেই মানবীয় ব্যাপারগুলো তুলে আনা, যা সব দেশের, সব সংস্কৃতির মানুষ বুঝতে পারবে। দ্য গোল্ডেন এজ বা দ্য গুড মুসলিম উপন্যাসের কাহিনি নাইজেরিয়া বা ক্যারিবীয় কোনো দেশের পাঠক বা সাধারণ অর্থে পৃথিবীর যেকোনো দেশের পাঠক বুঝতে পারবে সেই মানবীয় উপাদানগুলো থেকেই। কেউ হয়তো এই কাহিনির সঙ্গে নিজেকে রিলেট করবে মা হিসেবে, কেউ ভাই হিসেবে, কেউ বোন হিসেবে। এই মানবিক সম্পর্কগুলোর ভৌগোলিক বা সংস্কৃতিগত কোনো সীমারেখা নেই। সময়ের বিচারেও তা চিরন্তন। নইলে, দৃষ্টান্তস্বরূপ, প্রাচীন গ্রিসের নাটক আমরা এই কালের, ভিন্ন এক ভাষা-সংস্কৃতির মানুষ হয়ে কী করে উপভোগ করি? উনিশ শতকের রাশিয়ায় না গিয়েও, রুশ-সংস্কৃতি সম্পর্কে কোনো ধারণা ছাড়াই কী করে উপভোগ করি তলস্তয়ের আনা কারেনিনার কাহিনি? কথাশিল্পী তো ইতিহাস বা সমাজতত্ত্ব রচনা করেন না; তাঁর কাজ হিউম্যান ড্রামা নিয়ে, যা সর্বজনীন।
প্রথম আলো: আপনি নৃতত্ত্ব পড়েছেন। এ বিষয়ে পিএইচডিও করেছেন, কিন্তু নৃতত্ত্ববিদ না হয়ে আপনি কেন এবং কী করে কথাশিল্পী হয়ে উঠলেন?
তাহমিমা আনাম: এ প্রশ্নের খুব সোজা একটা উত্তর আমি দিতে পারব। কারণ, খুব ছোটবেলা থেকেই আমার মা-বাবা আমাকে বলেছেন, তুমি লেখক হবে। অন্যদের মা-বাবারা বলেন, তুমি চিকিৎসক হবে, তুমি ব্যারিস্টার হবে। কারণ হয়তো এই যে, এ পেশাগুলো আর্থিক বিবেচনায় নিরাপদ। কিন্তু আমার মা-বাবা সব সময় আমাকে বলেছেন, তুমি লেখক হবে। আমার দাদা [আবুল মনসুর আহমদ] ছিলেন সাহিত্যিক, আমার বাবা সাংবাদিক। তাই আমাদের পরিবারে এটা খুব স্বাভাবিক একটা প্রত্যাশা ছিল যে আমি লেখক হব। আমিও তাই ভেবেছি, আমি লেখক হব। দেখা যাক, কী ঘটে।
প্রথম আলো: আপনি ছোটবেলায় কী ধরনের বই পড়তে পছন্দ করতেন?
তাহমিমা আনাম: আমার ছোটবেলা কেটেছে বিদেশে। সত্যজিৎ রায়ের ফেলুদার গল্প আমি খুব পছন্দ করতাম। সত্যজিৎ রায়ের অন্য লেখাগুলোও আমার পছন্দ। বড় হতে হতে রবীন্দ্রনাথের গল্পগুচ্ছ পড়েছি। বাঙালি লেখকদের মধ্যে মহাশ্বেতা দেবীর লেখা আমার খুব ভালো লাগে। সেলিনা হোসেনের লেখাও ভালো লাগে। আর ইংরেজি লেখকদের মধ্যে তো অনেক...।
প্রথম আলো: কারা?
তাহমিমা আনাম: আমি পছন্দ করি জেন অস্টেন, শার্লট ব্রন্টি...। ভারতীয় লেখকদের মধ্যে সালমান রুশদি, অমিতাভ ঘোষ আমার খুব প্রিয়। খুব পছন্দ করি রোহিন্থন মিস্ত্রির লেখা...।
প্রথম আলো: আমেরিকান ঔপন্যাসিক ফিলিপ রথ?
তাহমিমা আনাম: পড়েছি, কিন্তু তিনি আমার প্রিয় নন।
প্রথম আলো: কুর্ট ভোনেগাট?
তাহমিমা আনাম: তরুণ-যুবকদের খুব পছন্দ কুর্ট ভোনেগাট, ফিলিপ রথ...।
প্রথম আলো: আর আর্নেস্ট হেমিংওয়ে?
তাহমিমা আনাম: পড়েছি, কিন্তু তিনি আমার প্রিয় লেখকদের অন্তর্ভুক্ত নন।
প্রথম আলো: তাহলে আর?
তাহমিমা আনাম: দক্ষিণ আমেরিকার লেখক গ্যাব্রিয়েল গার্সিয়া মার্কেসের লেখা পড়েছি অনেক। আর ফরাসি লেখকদের মধ্যে খুব পছন্দ করি আলবের কামুকে। আমি তো ছোটবেলায় ফ্রান্সে ছিলাম। ফরাসি ভাষায় স্বচ্ছন্দে কথা বলতে ও পড়তে পারি। আমেরিকান ঔপন্যাসিকদের মধ্যে স্কট ফিটজেরাল্ড, টনি মরিসন, আমেরিকার দক্ষিণাঞ্চলের লেখক ফ্ল্যানারি ও’কনোরকে আমার খুব পছন্দ। আমেরিকার দক্ষিণাঞ্চল ও বাংলাদেশের মধ্যে অনেক মিল আছে—গরম, খুবই আর্দ্র জলবায়ু আর মানুষগুলো বেশ দরিদ্র।
প্রথম আলো: উনিশ শতকের রুশ উপন্যাস?
তাহমিমা আনাম: তলস্তয়ের আনা কারেনিনা আমার খুব পছন্দ। গোগলের গল্পও পড়েছি।
প্রথম আলো: দ্য গুড মুসলিম কি শুধু ইংরেজি ভাষাতেই বেরিয়েছে?
তাহমিমা আনাম: না, ইংরেজিতে প্রকাশের কিছু সময় পরই ইতালীয় ভাষায় বইটি অনূদিত হয়ে প্রকাশিত হয়েছে। আমার প্রথম বইটি ইতালিতে বেশ জনপ্রিয় হয়েছিল। তাই আমার ইতালীয় প্রকাশক এ বইটি ইংরেজিতে বের হওয়ার সঙ্গে সঙ্গে ইতালীয় ভাষায় অনুবাদ করিয়ে মে মাসেই প্রকাশ করেছেন। আগামী জানুয়ারিতে ফরাসি ভাষায়, তারপর জার্মান, স্প্যানিশ ও পর্তুগিজ ভাষায় বইটি প্রকাশিত হবে। আরও কিছু ভাষায় এটি অনূদিত হবে।
প্রথম আলো: আপনি বলছেন, একটি উপন্যাসত্রয়ী বা ট্রিলজির দ্বিতীয় খণ্ড হিসেবে বেরোল দ্য গুড মুসলিম। এবং আমরা দেখতে পাচ্ছি, এই উপন্যাসের উপজীব্য হচ্ছে মুক্তিযুদ্ধ-পরবর্তী এক-দেড় দশকের বাংলাদেশের জীবন। তৃতীয় খণ্ডটির বিষয়বস্তু কী হবে?
তাহমিমা আনাম: যেহেতু ট্রিলজি, তাই প্রধান কুশীলব তারাই থাকবে, যাদের দেখা যাচ্ছে দ্য গুড মুসলিম উপন্যাসে। এবার আমি তুলে ধরার চেষ্টা করব নব্বই দশক ও তার পরবর্তী সময়ে ওই পরিবারের অভিজ্ঞতাগুলো। এ বিষয়ে বিশদভাবে বলার সময় এখনো আসেনি। কারণ, চিন্তাভাবনা ও প্রস্তুতি সবে শুরু হয়েছে। তবে একটি বিষয় বলতে পারি, এই পর্বে বৈশ্বিক উষ্ণতা বৃদ্ধি ও জলবায়ু পরিবর্তনের প্রভাব-প্রতিক্রিয়াগুলো বিবেচনায় থাকবে।
প্রথম আলো: প্রথম আলোকে সময় দেওয়ার জন্য আপনাকে অনেক ধন্যবাদ।
তাহমিমা আনাম: প্রথম আলো এবং তার পাঠকদের অনেক অনেক ধন্যবাদ ও শুভেচ্ছা।
</doc>
<doc>
﻿আমি আমার নিজের অবস্থান থেকে নিজের চোখে দেখা কয়েকটি গভীর বিস্ময়ানুভূতির কথা বলছি। স্বতঃসিদ্ধ আনন্দের কথা বলছি। হয়তো দিন-ক্ষণ-সালের হেরফের ঘটতে পারে। আমি আমার লালিত কষ্টের কথাও বলছি, গভীর হতাশার কথাও বলছি। তাই বলে আমাকে দুঃখবাদী ভাবার কোনো অবকাশ নেই। তবে এটা ঠিক যে প্রাণচাঞ্চল্যে একদা ভরপুর এই মনোরথের চাকা চলছে না, হেলুনি-দুলুনিও খাচ্ছে না। মনে হচ্ছে, পেছন থেকে কেউ টেনে ধরে আছে আমাদের সম্মুখযাত্রা। মনে হচ্ছে, আমাদের ঘরে-ঘরে সেই মায়েরা নেই বলেই এই বেহাল দশা। আর এই যে না থাকার কষ্ট এবং বেদনা, তার সবটাই হচ্ছে বয়স আর উপলব্ধির বোঝা। এই বোঝা আর কাঁধ থেকে নামবে বলে বিশ্বাস হয় না। হয়তোবা এখানেই আমি কিছুটা মর্মবিনাশী, কিন্তু তাই বলে দুঃখবাদী নই। মুঠোভর্তি টুকরো টুকরো রোদ-জ্যোৎস্না কবে যেন তস্করদের হাতে চলে গেছে। চুরি হয়ে গেছে সব প্রাপ্তি। আমার এই ছিঁচকাঁদুনিপনা দেখতে দেখতে হতবাক আজকের মাঠ-ময়দান, যেন আমার চোখের নীড়ে ডানা ঝাঁপটে চলেছে বর্ষীয়ান বিহঙ্গের দল। সামনে যে অনাগত ভবিষ্যৎ, সেখানে বসবাস করবে না এরা? সেই ডলিক্রুজ-জাহেদা-সুফিয়া-নাসিমারা? লীনু-এলিনা-ডানারা? ওরা আর আসবে না? ওদের ছায়া আঁকড়ে ধরে আছে যারা, তাদের হাতে-পায়ে মরচে ধরা তালা-চাবি। খোলেও না, চলেও না।
খুব খুশি হয়ে উঠেছিলাম, যেদিন ইরাকের একটি দল প্রেসিডেন্ট কাপে (১৯৮১) বাংলাদেশ সবুজ দলের (সে বছরের সিনিয়র দল) কাছে ১-৩ গোলে হেরে টুর্নামেন্ট থেকে বিদায় নিয়েছিল। খুব আহামরি পারফরম্যান্স না থাকা সত্ত্বেও দু-দুটো গোল করেছিল সালাউদ্দিন, তার দুই বছর পরের প্রেসিডেন্ট কাপে নেপালের বিরুদ্ধে চুন্নুর হ্যাটট্রিক আর ফিনল্যান্ডের বিরুদ্ধে আসলামের হ্যাটট্রিক! ১৯৮৯ সালের আসরে সাব্বিরের বাঁক খাওয়ানো উড়ে আসা বলে আসলামের মাথা-ছোঁয়ানোটাই কাপ জেতানোর জন্য যথেষ্ট ছিল। আর মুন্না? অকালপ্রায়ত এই মুন্নার পরে, আমার বিশ্বাস করতে খুবই কষ্ট হয়, ৯০ মিনিটের একটি আন্তর্জাতিক ম্যাচ খেলার মতো যোগ্যতা নিয়ে মুন্নার পর আর তো কেউ এলই না! ওই ধরনের খেলোয়াড়ের জন্মদাতা-দাত্রীর সংখ্যাই বা বর্তমানে কত?
খুশি হয়েছিলাম, খুবই খুশি হয়েছিলাম দেখে যে ১৯৮৫ সালের ঢাকা সাফ গেমসের সাঁতারে মোশাররফ হোসেন খান পাঁচটি ইভেন্টে সোনা জিতে প্রমাণ করেছিল ‘বিক্রমপুরের পোলা, লক্ষ টাকা তোলা’। আর অন্য এক মোশাররফ? বক্সিং-রিংয়ে চূড়ান্ত হেভিওয়েট ইভেন্টে পাকিস্তানি প্রতিপক্ষের চোয়ালে জ্যাব আরেকটা হুক মেরেই ক্যানভাসে সেই যে সটান শুইয়ে দিল, বেচারা আর উঠতেই পারল না। সেই ‘সোনা’টি যে ‘সোনার বাংলা...আমি তোমায় ভালোবাসি’ শুনিয়েছিল, তার আলাদা একটা মূল্য আমার কাছে চিরদিন থাকবে: সেই ‘ধড়াম ঘুষি’ আমার কাছে চিরকালই ‘বুম বুম’ আফ্রিদির চেয়ে অনেক বেশি ওজনের। শুধু মুক্তিযুদ্ধে ছিলাম বলেই নয়, যুক্তিতর্কে আছি বলেই। কেউ কথা বলবেন? যুক্তি খণ্ডাবেন? আসুন। মোস্ট ওয়েলকাম।
সড়ক দুর্ঘটনায় অকালপ্রয়াত শাহ আলমের এক শ মিটার দৌড়ে শ্রীলঙ্কার দেসাকে টপকে ১৯৮৫তে ঢাকায় এবং ১৯৮৭তে কলকাতায় পরপর দুই আসরে সোনা জেতাকে শুধু বাংলাদেশেরই গৌরব মনে করি না। এটা এমনই এক অহমবোধের কথা বলে, যা দক্ষিণ এশিয়ার যেকোনো দেশের জন্যই অধরা-মাধুরী।
সাঁতারু সেই মোশাররফ, মুষ্টিযোদ্ধা (বক্সার) সেই মোশাররফ, ট্র্যাকের সেই শাহ আলম, ফুটবলের সেই আশরাফ-কবির-মারী, সেই আসলাম-টুটুল-সালাউদ্দিন-বাবুল-এনায়েত-মঞ্জু-মুন্না-সাব্বিররা আর এল না, এল না। এলই না। আসার কোনো লক্ষণই দেখছি না। তন্ন তন্ন করেও খুঁজে পাচ্ছি না ফ্লোরের একজন লীনু, একজন এলিনা, এমনকি একজন ডানাকে।
হকির কথা ভাবলে গা শিউরে ওঠে! প্রতাপ, বশীর, সাদেক, ইব্রাহিম সাবের, এহতেশাম সুলতান, বারী, এমনকি খাজা রহমত, মালেক চুন্নু, সালাহউদ্দিন তিসা, রামা-জুম্মন লুসাইদের মানের কেউ আছেন কি না, সন্দেহ। কেউ আসবেন কি না, তাতেও সন্দেহ। হকিস্টিক এখন মাঠ ছেড়ে ছাত্রাবাসেই সক্রিয়। স্কুপের বদলে ধরমার। কাবাডিতে এখন তামার জন্য জামা ভিজেও তেমন কাজ হয় না। আমি আমার লালিত কষ্টের কথা বলছি। দুঃখ-দুর্দশার কথা বলছি। এ বছর, ‘সাফ গেমস’-এর অ্যাথলেটিকস ও সাঁতারে কোনো সোনা জোটেনি বাংলাদেশের! ছি!!
হ্যাঁ, আমিও স্মৃতির জাল বুনছি তখন থেকেই, যখন আমার বয়স সবে ১০। এখন ষাটের মধ্যপ্রান্তে দাঁড়িয়ে, রিউইন্ড করছি নিজেকে, আর দেখছি মাকড়সার বোনা সেই জালে দম আটকে ছটফট করছে আমার কিংবদন্তি আনন্দ। আমার বয়স আমার চোখ ঢেকে শুনছে ভোমরা পাতার গুঞ্জন: যেন কেউ বিশ্বাস ভেঙেছে বলে জন্মের পর যে জীবন দেখেছি, সে আমার নয়। কররেখায় সাপ-লুডুর ছক এঁকে, সে যাচ্ছে সাপের মুখে বারবার, মই খুঁজে পাচ্ছে না। বিড়ম্বনার শিকার হচ্ছে ঘুরেফিরে...
কেউ কথা রাখেনি আর কেউ কথা রাখে না—এমনই স্বতঃসিদ্ধ কবি-প্রবাদের ভয়ে সন্ত্রস্ত আজ গোটা ক্রীড়াঙ্গন। কম্পিউটার ব্রাউজিং করেও পাচ্ছে না সার্চিং বাটন। ফলাফল পাবে কোত্থেকে? বরং আমার ঘোলা চোখে দিব্যি ফুটে উঠছে ক্রিকেটেরই হাসিমাখা শিশুমুখ, যদিও এই শিশুকে নিয়ে লোফালুফিটা বেশি হচ্ছে। আরেকটি হতাশার আগে, প্রত্যাশা পূরণের কৈশোরটা তাকে দিতে চাই। আমার ফুসফুসের দাগটা দিতে চাই।
সাঁতার যখন জাহান্নামের আগুনে পুড়ছে, তখন পানিতে নেমেছে অ্যাথলেটিকস। রানী হামিদের কাছে নালিশ থাকল: আপনার আর কোনো বোন নেই কেন—যে আড়াই-ঘরের অশ্বলম্ফটা জানে। দাবাও কি এমনই হাবাগোবা! আমার কলম কি বাকি জীবন সোয়া শ বর্গকিলো খামোখাই দৌড়াবে?
</doc>
<doc>
﻿দিনে দিনে ব্যবসার নানা ক্ষেত্র বাড়ছে। আর সেসব ক্ষেত্র আরও কার্যকর হয়ে উঠছে প্রযুক্তির ব্যবহারে। আর্থিক, ব্যাংকিং—নানা খাতেই প্রযুক্তি নতুন মাত্রা যোগ করছে।এখন শুধু ব্যবসায়িক জ্ঞান দিয়েই সাফল্যের দিকে এগিয়ে যাওয়া সম্ভব হয় না। প্রয়োজন হয় চমকপ্রদ চিন্তাধারা আর প্রযুক্তি সহায়তা। অর্থনৈতিক প্রতিষ্ঠানে উদ্ভাবনী কাজে উ ৎ সাহ দিতে তৃতীয় বারের মতো অনুষ্ঠিত হলো ‘সিটি ফাইন্যানসিয়াল আইটি কেস প্রতিযোগিতা (সিএফআইসিসি)’। এই প্রতিযোগিতার অন্যতম উদ্দেশ্য ব্যাংকসহ নানা রকম আর্থিক প্রতিষ্ঠানের কাজে লাগে এমন তথ্যপ্রযুক্তি প্রকল্প তৈরি করা।প্রতিযোগীরা বিভিন্ন বিশ্ববিদ্যালয়ের শিক্ষার্থী। প্রতিযোগিতার মূল পৃষ্ঠপোষকতা করে সিটি ফাউন্ডেশন। সিটি ব্যাংক এনএ বাংলাদেশের সিটি কান্ট্রি অফিসার ও ব্যবস্থাপনা পরিচালক রাশেদ মাকসুদ বলেন, ‘এ প্রতিযোগিতার মাধ্যমে দেশের সরকারি এবং বেসরকারি বিশ্ববিদ্যালয়ের শিক্ষার্থীরা অর্থনৈতিক খাতের জন্য প্রযুক্তিগত সেবা উদ্ভাবনে উদ্বুদু্ল হচ্ছে। আশা করা যায়, এসব উদ্ভাবনের মাধ্যমে আমাদের দেশের অর্থনৈতিক উন্নয়নকে আরও ত্বরান্বিত করা সম্ভব হবে।’ প্রতিযোগিতার আয়োজক ডেভেলপমেন্ট রিসার্চ নেটওয়ার্কের (ডি.নেট) নির্বাহী পরিচালক অনন্য রায়হান বলেন, ব্যবসায় প্রতিষ্ঠানের সঙ্গে শিক্ষার্থীদের একটি যোগসূত্র এবং প্রযুক্তি শিক্ষার্থীদের সঙ্গে ব্যবসায় শিক্ষার্থীদের এক করতেই এ আয়োজন। এর মধ্যে বিজয়ী প্রকল্পগুলো বিভিন্ন সফটওয়্যার প্রতিষ্ঠানের সঙ্গেও কাজ করছে। 
চলতি বছর ৬৫টি দলের বিভিন্ন ধরনের প্রকল্পের মধ্যে বিচারকদের রায়ে নির্বাচিত পাঁচটি প্রকল্প পুরস্কৃত হয়েছে। ঢাকায় ১৯ নভেম্বর বাংলাদেশ ব্যাংকের গভর্নর আতিউর রহমান বিজীয়দের হাতে পুরস্কার তুলে দেন। প্রতিযোগিতায় চ্যাম্পিয়ন দল তিন হাজার ডলার, প্রথম রানার্সআপ দুই হাজার ডলার, দ্বিতীয় রানার্সআপ এক হাজার ডলার এবং তৃতীয় রানার্সআপ দুই দল ৫০০ ডলার করে পুরস্কার পেয়েছে। এ আয়োজনের সহযোগী ছিল বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস (বেসিস) এবং বাংলাদেশ ওপেন সোর্স নেটওয়ার্ক (বিডিওএসএন)।

পুরস্কৃত পাঁচ প্রকল্প
স্বয়ংক্রিয় অনলাইন কিউ ব্যবস্থাপনা
বাংলাদেশ প্রকৌশল বিশ্ববিদ্যালয়ের (বুয়েট) স্পন্দন দলের স্বয়ংক্রিয় অনলাইন কিউ ব্যবস্থাপনা (্এওকিউএম) প্রকল্প চ্যাম্পিয়ন হয়েছে। এ দলের সদস্যরা হলেন সাইফুল হক, মুহাম্মদ মাসউদ হোসেন, সাদিয়া জাহিন ও শুভ্র পাল। প্রকল্প ব্যবস্থাপক ছিলেন বুয়েটের প্রভাষক সঞ্জয় কুমার পাল। জরুরি প্রয়োজনে ব্যাংকে গিয়ে অনেক ক্ষেত্রেই দেখা যায় টাকা তোলার লাইনটা বেশ দীর্ঘ। এর থেকে মুক্তি পেতে অন্য কোনো শাখায় গেলেও যে একই সমস্যা হবে না তারও নেই কোনো নিশ্চয়তা। এমন সমস্যা থেকেই মুক্তি দেবে এ প্রকল্প। ‘যার উদ্দেশ্য হচ্ছে আপনাকে এমন একটি সেবা প্রদান করা যা আপনার সময় বাঁচাবে এবং আপনার ব্যাংকের লেনদেন আরও সহজ করবে।’ বললেন স্পন্দন দলের সদস্য সাইফুল হক। তিনি জানালেন, বেশির ভাগ ক্ষেত্রে কোনো সেবা নিতে লাইনে অপেক্ষা করতে হয়। এ অবস্থা শুধু ব্যাংক নয়, হাসপাতাল, বাস কাউন্টারসহ বিভিন্ন জায়গাতেই রয়েছে।সাদিয়া জাহিন জানান, এওকিউএম পদ্ধতি গ্রাহকদের বিভিন্ন শাখায় ভিড়ের অবস্থা জানাবে।একইসঙ্গে তাদের পরামর্শ দেবে কোথায় গেলে সবচেয়ে কম সময়ে সেবা পাওয়া যাবে। এওকিউএম সেবা পেতে হলে ওয়েবসাইটে গ্রাহকের একটি অ্যাকাউন্ট থাকতে হবে। এ ওয়েবসাইট থেকেই এক-দুই দিন আগে অগ্রিম টোকেন নেওয়া যাবে। ওই টোকেনে দেওয়া সময়ে গ্রাহক ব্যাংকে গিয়ে নির্দিষ্ট কাউন্টারে তার কাজ সারতে পারবেন।এওকিউএম পদ্ধতি গ্রাহকের অপেক্ষার সময়কে কমিয়ে আনবে এবং ব্যাংকের কাজের চাপের মধ্যে ভারসাম্য আনবে। 

ক্ষুদ্রঋণ ব্যবস্থাপনার ডেটাবেইস 
ক্ষুদ্রঋণ বিতরণ প্রতিষ্ঠানগুলোর জন্য কেন্দ্রীয় ‘ক্ষুদ্রঋণ ডেটাবেইস’ প্রকল্প তৈরি করে প্রথম রানার্সআপ হয়েছে ঢাকা বিশ্ববিদ্যালয়ের ব্যবসায় প্রশাসন ইনস্টিটিউটের (আইবিএ) ক্রোম দল। এ দলের সদস্যরা হলেন রাফাত ওয়াশিক আহমেদ, তানভীর আলম, আশফাকুল হক চৌধুরী ও হিশাম হায়দার দেওয়ান। প্রকল্প ব্যবস্থাপক ছিলেন আইবিএর প্রভাষক মো. ইফতেখারুল আমিন। 
‘আমাদের দেশে ক্ষুদ্রঋণের ক্ষেত্রে অন্যতম দুটি সমস্যা হচ্ছে ক্ষদ্রঋণ প্রকল্পের পরিচালন ব্যয় এবং ক্ষুদ্রঋণ নিতে আগ্রহীদের ঋণ পাওয়ার যোগ্যতা নিরূপণ করা’—বললেন হিশাম হায়দার দেওয়ান। দলের সদস্য তানভীর আলম বলেন, ক্ষুদ্রঋণের ক্ষেত্রে সাধারণত সুদের হার সাধারণ ব্যাংক ঋণের চেয়ে বেশি। এ প্রকল্পের ঋণ দেওয়ার সব তথ্য সংরক্ষণের কাজগুলো কম্পিউটারে বা মোবাইল ফোনের মাধ্যমে অনলাইনেই করা যাবে। ফলে প্রতিটি ঋণ প্রদানে ও সংরক্ষণে সময় বাঁচানো সম্ভব। যার অর্থ প্রত্যেক ঋণ কর্মকর্তাকে আগে যেখানে প্রতিদিন তিন-চার ঘণ্টা তথ্য সংরক্ষণের কাজে ব্যস্ত থাকতে হতো সেখানে সময় লাগবে মাত্র ৩০ মিনিট। এ ছাড়া অনলাইনে পুরো তথ্য সংরক্ষণের ফলে একটি অনলাইন ঋণ গ্রাহক ডেটাবেইস তৈরি করা সম্ভব হবে। যেখান থেকে তথ্য নিয়ে ক্ষুদ্রঋণ প্রদানকারী সংস্থাগুলো ঋণ দেওয়ার সময় একজন গ্রাহকের আগের ঋণ লেনদেনের তথ্য জানতে পারবে।ফলে যাচাই করার কাজটা সহজ হবে। 

স্টক-মার্কেটিয়ার
বর্তমান সময়ে আলোচিত পুঁজিবাজারে বিনিয়োগের সহজ, দ্রুত ও বিশ্বস্ত ব্যবস্থা তৈরি করে দ্বিতীয় রানার্সআপ হয়েছে বুয়েটের থান্ডারস্টর্ম দল। এ দলের সদস্যরা হলেন কাজী তাসনিফ ইসলাম, ফারিগ ইউসুফ সাদেক, এফ এ রেজাউর রহমান চৌধুরী ও মো. লাইসুল ইসলাম। দলের প্রকল্প ব্যবস্থাপক ছিলেন বুয়েটের প্রভাষক নাশিদ শাহরিয়ার। প্রকল্পটির বিষয়ে কাজী তাসনিফ ইসলাম বলেন, ‘আমাদের দেশের পুঁজিবাজারে সাধারণ বিনিয়োগকারীদের বিনিয়োগকে শতভাগ নিরাপদ করার প্রতিশ্রুতি নিয়ে আমরা তৈরি করেছি স্টক-মার্কেটিয়ার। এটি ব্যবহার করে স্থানীয় ও প্রবাসী বিনিয়োগকারীরা পুঁজিবাজারে সহজে অর্থখাটাতে পারবেন। বিনিয়োগকারীদের সুবিধার জন্য ওয়েবসাইটের পাশাপাশি মোবাইল ফোনের মাধ্যমে শেয়ার কেনাবেচা ও বাজার পর্যবেক্ষণের সুবিধা রাখা হয়েছে। এটি বিনিয়োগকারী, ব্রোকারেজ ফার্ম, মার্চেন্ট ব্যাংক, এবং স্টক এক্সচেঞ্জ—সব পক্ষের জন্যই কার্যকরী একটি ব্যবস্থা হতে পারে।’ ‘স্টক-মার্কেটিয়ার পদ্ধতিটি বিনিয়োগকারীদের মার্কেট অর্ডার এবং লিমিট অর্ডার প্রক্রিয়ায় অর্ডার প্রদানের সুযোগও দেবে’—বললেন ফারিগ ইউসুফ সাদেক। 

উন্নত ও আধুনিক ব্যাংকিং
গতিশীল ও আধুনিক ব্যাংকিং ব্যবস্থা দেশের সামগ্রিক অর্থনীতির জন্য বেশ উপযোগী। আর উন্নত ব্যাংকিং কার্যক্রম পরিচালনার সহজ ব্যবস্থার পথ দেখিয়ে বুয়েটের স্নাইপারস দল তৃতীয় রানার্সআপ হয়েছে। এ দলের সদস্যরা হলেন মহিউদ্দিন আবদুল কাদের, এইচ এম সাজ্জাদ হোসেন, মো. মেসবাউল ইসলাম ও মো. এনামুল কবির। দলের সদস্যরা জানান, সাধারণত ব্যাংকিং ব্যবস্থায় বিভিন্ন তথ্য-উপাত্ত গোছানো থাকে না। এ ব্যবস্থার মাধ্যমে তথ্যগুলো ডেটাবেইস থেকে কাঠামোবদ্ধভাবে ডেটা ওয়্যারহাউসে সাজানো থাকবে। একজন বিশ্লেষকের জন্য আধুনিক তথ্যপ্রযুক্তি কাজে লাগিয়ে পরবর্তী সময়ে দিনগুলোতে কী পরিমাণ লেনদেন হবে, কোন ধরনের গ্রাহকেরা ব্যাংকের জন্য গুরুত্বপূর্ণইত্যাদি বের করা সহজ হবে।

মোবাইল ফোনে শ্রেণীবদ্ধ বিজ্ঞাপন 
মোবাইল ফোনভিত্তিক শ্রেণীবদ্ধ (ক্লাসিফায়েড) বিজ্ঞাপনব্যবস্থা তৈরি করে তৃতীয় রানার্সআপ হয়েছে বুয়েটের চ্যারিওটস দল। এ দলের সদস্যরা হলেন শাহরিয়ার মাজিদ খান, সাজ্জাদুর রহমান, রাহাত ইবনে রফিক ও তৌসিফ আহমেদ। 
দলের সদস্যরা জানান, খবরের কাগজ ও টেলিভিশনের পাশাপাশি মোবাইল ফোন এবং ওয়েবসাইটে বিজ্ঞাপন দেওয়া যেতে পারে। এগুলোকে বলা হয় মোবাইল বিজ্ঞাপন (এম-অ্যাড)। বিজ্ঞাপনদাতা চাইলে মোবাইল ফোন ব্যবহার করে নিজের বিজ্ঞাপন দিতে পারবেন। এ জন্য বিজ্ঞাপনদাতা এম-অ্যাড সফটওয়্যারটি ব্যবহার করবেন।সেখানে তাঁর বিজ্ঞাপনের খুঁটিনাটি তথ্য খুব সহজে দেওয়ার মতো পদ্ধতি থাকবে। আর এমন একজন গ্রাহক যিনি নিজের পছন্দমতো বিজ্ঞাপন খুঁজছেন, তিনি যাতে খুব সহজেই তা খুঁজে পান সে ব্যবস্থাও থাকবে এতে।এ জন্য হাজার খানেক বিজ্ঞাপন দেখার প্রয়োজন নেই। এম-অ্যাড পদ্ধতি সুলভ এবং দ্রুত। সফটওয়্যারটি জাভা ও মাইএসকিউএল ব্যবহার করে তৈরি করা হয়েছে। মোবাইল ফোন সম্পর্কে ন্যূনতম জ্ঞান থাকলেই এ সফটওয়্যারটি ব্যবহার করা যাবে।
</doc>
<doc>
﻿লিবিয়ার সাবেক নেতা মুয়াম্মার গাদ্দাফির ছেলে সাইফ আল-ইসলামের বিচার নেদারল্যান্ডসের দ্য হেগে নয়, লিবিয়ার মাটিতেই হবে—এ সিদ্ধান্তটা আন্তর্জাতিক অপরাধ আদালত (আইসিসি) মেনে নিয়েছে। মনে করা হচ্ছে, সাইফের বিচার প্রক্রিয়ায় আইসিসির সম্পৃক্ততা হবে য ৎ সামান্য। মূলত পরামর্শকের ভূমিকা পালন করবে এ আন্তর্জাতিক আদালত। 
লিবিয়ায় গত ফেব্রুয়ারিতে শুরু হওয়া সরকারবিরোধী বিক্ষোভ এবং পরবর্তী নয় মাসের সহিংসতার ঘটনায় আইসিসি সাইফ আল-ইসলামের বিরুদ্ধে যুদ্ধাপরাধের অভিযোগ তুলেছিল। কিন্তু এ মুহূর্তে যেটা সবাই বুঝে গেছেন তা হচ্ছে সাইফের বিচার লিবিয়ায় নয়, দ্য হেগের ট্রাইব্যুনালে হবে, তা নিয়ে আর প্রশ্নের অবকাশ নেই। বিচার হবে লিবিয়ার মাটিতেই।
লিবিয়ার রাজধানী ত্রিপোলি সফরকালে সম্প্রতি আইসিসির প্রধান কৌঁসুলি লুইস মোরেনো ওকাম্পো বলেন, ‘আইসিসির বিচারের মানদণ্ড হচ্ছে সন্দেহভাজন ব্যক্তিকে রক্ষা করার জন্য বিচার প্রক্রিয়া সমন্বয় করা হবে না। লিবিয়ায় বিচার হওয়ার গুরুত্বকে আমি শ্রদ্ধা করি। আমি দ্য হেগে এ বিচার করার জন্য লড়ছি না।’ 
পরে অবশ্য ওকাম্পো এও বলেছেন, কীভাবে নিরপেক্ষ বিচার করতে হয়, তা লিবিয়ার কর্মকর্তাদের বলে দেওয়া তাঁর দায়িত্ব নয়। তিনি বলেন, ‘কত ধরনের ঐতিহ্যই না রয়েছে। এটা বলা কঠিন, কোনটি নিরপেক্ষ।’
সাদা চোখে মনে হতে পারে ওকাম্পোর এ মন্তব্য যথেষ্ট যুক্তিসংগত। তবে বাস্তবতা হচ্ছে, লিবিয়ার বেশির ভাগ মানুষ বোঝে না বিদেশি মানবাধিকার গোষ্ঠীগুলো কেন সাইফের বিচার নিরপেক্ষতা নিয়ে এতটা উদ্বিগ্ন। সাইফ আল-ইসলাম অভিযুক্ত হবেন কি না, সেটা নয়; বরং তাঁর বিরুদ্ধে কখন রায় দেওয়া হবে, লিবিয়ায় সেই দিনক্ষণ গণনা করা হচ্ছে। এ ব্যাপারটাকে ন্যায়বিচারের মৃত্যু বলেই মনে হতে পারে। কিন্তু যাঁরা মুয়াম্মার গাদ্দাফির রক্তক্ষয়ী দমন-পীড়নে সরাসরি ক্ষতিগ্রস্ত হয়েছেন, তাঁরা মনে করেন, সাইফের দণ্ডাদেশ কার্যত ঘোষিত হয়ে গেছে। তাঁর আর বাঁচার কায়দা নেই।
তবে সাইফের বিচার প্রক্রিয়ার বিষয়ে আরও বড় প্রশ্নটি হচ্ছে, তাঁর বিরুদ্ধে তোলা অভিযোগগুলো আদালতে প্রমাণ করা যাবে কি না। বিষয়টি কেবল সাইফের বিরুদ্ধে তথ্যপ্রমাণ প্রকাশ করার পরই বোঝা সম্ভব। 
লিবিয়ায় বিদ্রোহ চলার সময় সাইফ বিদ্রোহীদের প্রতি শত্রুভাবাপন্ন বক্তব্য দিয়েছিলেন সন্দেহ নেই; তবে তিনিই যে গাদ্দাফির অনুগত বাহিনীকে সহিংসতা চালানোর নির্দেশ দিয়েছিলেন, তা প্রমাণ করাটা একেবারেই ভিন্ন বিষয়। অন্তর্বর্তী পরিষদের (এনটিসি) ভাবসাবে মনে হয়, লিবিয়ার মাটিতেই সাইফের নিরপেক্ষ ও সুষ্ঠু বিচার সম্ভব বলে তারা আস্থাশীল। তবে অনেক লিবীয়ই মনে করেন, লিবিয়ায় বিদ্রোহ দমনে সাইফের ভূমিকা সন্দেহাতীত। অধিকাংশ লিবীয় এ ব্যাপারে নিঃসন্দেহ যে সহিংসতা চালানোর ক্ষেত্রে সাইফ একটি মূল ভূমিকা পালন করেছেন এবং মৃত্যুদণ্ড ছাড়া তাঁর উপযুক্ত বিচার হবে না। 
গাদ্দাফির দীর্ঘ কঠোর স্বৈরশাসনের অন্ধকার সময়টি পেছনে ফেলে এগিয়ে যাওয়ার চেষ্টা করছেন লিবীয়রা। এ অবস্থায় সাইফের একটি সুষ্ঠু বিচার তাঁদের বড় ধরনের স্বস্তি দেবে।
শুধু সাইফ নন, লিবিয়ার অন্তর্বর্তী কর্তৃপক্ষকে আরও অনেকের বিচার নিয়েই ভাবতে হচ্ছে। এর মধ্যে রয়েছে গাদ্দাফির অনুগত বাহিনীর অনেক বন্দী সদস্য ও সন্দেহভাজন বিদেশি ভাড়াটে যোদ্ধারা। 
বর্তমান অচলাবস্থা কাটিয়ে লিবিয়ার বিচার বিভাগ যখন আবার সক্রিয় হবে, তখন তাদের হাজার হাজার মামলার বিচার করতে হবে। বিচার বিভাগ কতটা দক্ষতার সঙ্গে এ কাজ চালায়, তার ওপরই লিবিয়ায় আইনের শাসন প্রতিষ্ঠায় সাফল্যের বিষয়টি নির্ভর করবে। লিবিয়ার নতুন প্রধানমন্ত্রী আবদুর রহিম আল-কেইব সাইফ আল-ইসলামের বিচার করার সামর্থ্য তাঁদের আছে বলে জাতির উদ্দেশে দেওয়া ভাষণে বলেছেন। তবে কঠিন বাস্তবতা হচ্ছে, লিবিয়ায় এ ধরনের ও পর্যায়ের বিচারের ঘটনা এটাই প্রথম। ক্ষমতাচ্যুত শীর্ষ নেতা বা তাঁর ঘনিষ্ঠজনের বিচার করা লিবিয়ার বিচার বিভাগের জন্য একেবারেই নতুন অভিজ্ঞতা।
গাদ্দাফি-উত্তর লিবিয়ায় রাজনৈতিক প্রক্রিয়া শুরুর প্রথম পদক্ষেপ হিসেবে সপ্তাহ দুই আগে নতুন মন্ত্রিসভা গঠন করা হয়েছে। কিন্তু এটি দীর্ঘ এক রাজনৈতিক প্রক্রিয়ার প্রথম পদক্ষেপ মাত্র। আপাতত নতুন মন্ত্রিসভার প্রধান কাজ সামরিক বাহিনীকে কেন্দ্রীয় নিয়ন্ত্রণে আনা। গাদ্দাফি সরকারের বিরুদ্ধে যুদ্ধে কয়েকটি শক্তিশালী সেনা ব্রিগেড ও কয়েকটি মিলিশিয়া বাহিনীর জন্ম হয়েছে। এনটিসির জন্য এই কেন্দ্রীকরণের কাজটি খুবই কঠিন হতে পারে। এ পর্যন্ত অভিজ্ঞতাই তার বড় প্রমাণ।
সাইফ আল-ইসলাম জিনতান ব্রিগেডের সদস্যদের হাতে ধরা পড়েছেন। লিবিয়ার পশ্চিমাঞ্চলীয় নিরিবিলি পাহাড়ি শহর জিনতানের নামে এই ব্রিগেডের নাম রাখা হয়েছে। ওসামা আল-জুওয়ালি নামের এক কমান্ডারকে নতুন মন্ত্রিসভার প্রতিরক্ষামন্ত্রী বানানো হয়েছে এই জিনতান থেকে। 
লিবিয়ার বিচার বিভাগে এখনো বিশৃঙ্খলা বিরাজ করছে। গাদ্দাফির স্বৈরশাসনের সময় লিবিয়ার অন্যান্য জাতীয় প্রতিষ্ঠানের মতোই আদালতেও তাঁর শাসনের বিষয়টি প্রতিফলিত হতো। এসব আদালতের মাধ্যমে লিবিয়ার যেসব মানুষ বিচারের সম্মুখীন হয়েছেন, তাঁদের অনেকের মধ্যে সৃষ্টি হয়েছে ঘৃণা। তাঁরা মনে করেন, বিচারে ব্যবহূত সাক্ষ্যপ্রমাণগুলো ছিল বানোয়াট। 
গাদ্দাফির শাসনামলে শেষ পর্যন্ত বিচার বিভাগও নিপীড়ন ও অবিচারের হাতিয়ারে পরিণত হয়। বিচার বিভাগের সেই ভাবমূর্তি, বাস্তবতা ও প্রক্রিয়াকে রাতারাতি পাল্টে দেওয়া সহজ হবে না। 
লিবিয়ায় দক্ষ আইনজীবী বা বিচারকের অভাব নেই। তবে আইনের ব্যাখ্যা নিয়ে বরাবর সমস্যা ছিল। এই অবস্থার প্রেক্ষাপটে লিবিয়ার অন্তর্বর্তী নেতারা একটি সুন্দর ও ন্যায়পরায়ণ ভবিষ্যতের জন্য অন্য বিষয়ের পাশাপাশি দেশটির আইন ব্যবস্থার পুনর্জাগরণের ওপরও নির্ভর করছেন।
 আবুল হোসেন
</doc>
<doc>
﻿ধর্ম, ভাষা আর জাতীয়তার নানা ফারাক সত্ত্বেও যুগোস্লাভিয়া নামের রাষ্ট্রটিকে ৩৫ বছর একসঙ্গে ধরে রেখেছিলেন জোসেফ ব্রোজ টিটো। সে কাজে মার্শাল টিটো নামেই বেশি পরিচিত এ নেতার মন্ত্র ছিল ভ্রাতৃত্ব আর ঐক্য। কিন্তু ১৯৮০ সালে তাঁর মৃত্যুর পর বেশি দিন স্থায়ী হয়নি যুগোস্লাভিয়ার অস্তিত্ব। ক্রমে উগ্র জাতীয়তাবাদ মাথাচাড়া দিয়ে ওঠে বলকান অঞ্চলে। এ বিষের পরিণতি হিসেবে ভূখণ্ডটি কলঙ্কিত হয় যুদ্ধ আর গণহত্যায়। যুগোস্লাভিয়া ভেঙে জন্ম হয় বসনিয়া, হারজেগোভিনা, ক্রোয়েশিয়া, মেসিডোনিয়া, স্লোভেনিয়া, সার্বিয়া ও মন্টেনিগ্রোর। সর্বশেষ ২০০৮ সালে স্বাধীনতা ঘোষণা করেছে সার্বিয়ার প্রদেশ কসোভো। মাত্র ৩০ বছরের ব্যবধানে বলকান অঞ্চলের একসময়ের সবচেয়ে প্রভাবশালী সেই মানুষটির স্মৃতি এখন অবহেলিত। বলিষ্ঠ ব্যক্তিত্ব আর রাজনৈতিক প্রজ্ঞা দিয়ে যুগোস্লাভিয়াকে একসূত্রে বেঁধে ছিলেন টিটো। কিন্তু আজ সেই নেতার স্মৃতির প্রশ্নে দ্বিধাবিভক্ত এ অঞ্চলের মানুষ। টিটোর মৃত্যুর ৩০ বছর পর এখনো অনেকে (এর মধ্যে আছেন সার্ব, ক্রোয়াট, বসনীয় ও অন্যান্য জাতিগোষ্ঠীর সবাই) নিজেদের ‘যুগো-স্মৃতিকাতর’ হিসেবে অভিহিত করেন। আবার এর বিপরীত মনোভাবও আছে।
মার্শাল টিটোর নেতৃত্বে যুগোস্লাভিয়া হয়ে উঠেছিল একটি প্রভাবশালী দেশ। ভৌগোলিক আকৃতির তুলনায় অনেক বেশি ছিল সেই প্রভাব। যুগোস্লাভিয়া হয়ে উঠেছিল দুই শিবিরের বাইরের জোট নিরপেক্ষ আন্দোলনের অন্যতম নেতা।
বলকান অঞ্চলের ভ্রাতৃঘাতী রক্তক্ষয়ী যুদ্ধের জন্যও অনেকে টিটোকেই দোষারোপ করেন। তাঁর ঘনিষ্ঠ সহচর সাবেক যুগোস্লাভিয়ার পররাষ্ট্রমন্ত্রী ও পার্লামেন্টের স্পিকার রাইফ দিজদারাভিচের বিশ্বাস, যুগোস্লাভিয়া ভেঙে যাওয়ার মূল কারণ যে জাতীয়তাবাদ। তার বীজ বোনা হয়েছিল ১৯৭৪ সালের নতুন সংবিধান প্রণয়নের মধ্য দিয়েই। বলকান অঞ্চলে টিটোর অবদান নিয়ে বলতে গিয়ে দিজদারাভিচ বলেন, প্রয়োজনীয় অর্থনৈতিক সংস্কার না করেই ওই সংবিধান কেন্দ্রীয় সরকারের কাঠামো শিথিল করেছিল। টিটোর শাসনামলে প্রজাতন্ত্রগুলোর পুরোনো পতাকা ও জাতীয় সংগীত নিষিদ্ধ করা হয়েছিল। কিন্তু চোখের আড়াল মানেই মনের আড়াল নয়। ক্রমে নতুন করে জাতীয়তাবাদী চেতনার উত্থানের কারণে ‘এক- যুগোস্লাভিয়া’র স্বপ্ন ধূলিসাৎ হয়। সাবেক যুগোস্লাভিয়া ভেঙে নতুন যে কয়টি দেশ সৃষ্টি হয়েছে সেখানে টিটোর স্মৃতি সংরক্ষণের তেমন কোনো উদ্যোগ নেওয়া হয়নি। সার্বিয়ায়ও টিটোর মূর্তিগুলো হারিয়ে যাচ্ছে। মার্শাল টিটো নামে সড়কও দেখা যাচ্ছে না আগের মতো।
বলকান অঞ্চলে, বিশেষ করে বসনিয়ায় যুদ্ধের সবচেয়ে বড় প্রতিক্রিয়াটি হলো জনগণের মধ্যে বিচ্ছিন্নতা। একসময় পাশাপাশি বাস করলেও মুসলিম, ক্রোয়াট ও সার্বরা এখন দূরে দূরে থাকে। 
অন্যদিকে বসনীয় সার্বরা তাদের খুদে রাজ্য রিপাবলিকান সার্বস্কায় নিজেদের স্বাতন্ত্র্য নিয়ে থাকতে বদ্ধপরিকর। ১৯৯৫ সালের শেষদিকে স্বাক্ষরিত ডেটন চুক্তিতে বসনীয় সার্বদের একটি পৃথক রাজনৈতিক মর্যাদা দেওয়া হয়েছিল। সবদিক বিবেচনায় টিটোর মৃত্যুর তিন দশক পর তাঁর স্মৃতি নিয়ে উচ্ছ্বাসের কোনো অবকাশ নেই। প্রাপ্তির মধ্যে শুধু বলকান অঞ্চলে যুদ্ধ থেমে গেছে। বসনিয়া, সার্বিয়া ও ক্রোয়েশিয়া পরস্পর শত্রু দেশ নয়, যদিও পরস্পরের সঙ্গে যুক্ত অভিন্ন ইতিহাসের সুগভীর ছায়া তাদের ওপর বহুদিন থেকে যাবে। সব কটি দেশই ইউরোপীয় ইউনিয়নের সদস্য হতে আগ্রহী। এক ইউরোপ নীতির প্রভাবে একসময় হয়তো তাদের জাতীয়তাবাদের উগ্রতায় নমনীয়তার প্রলেপ পড়বে। ক্ষুদ্রতর জাতীয় পরিচয় ছাপিয়ে ফিরে আসবে বৃহত্তর সেই জাতীয়তাবোধের চেতনা, যা টিটোর মৃত্যুর পর হারিয়ে গিয়েছিল। এভাবেই হয়তো জাগরুক থাকবে জোসেফ ব্রোজ টিটোর প্রাসঙ্গিকতা।
</doc>
<doc>
﻿উখিয়ার উপকূলে ঝাউবাগান থেকে নির্বিচারে গাছ কেটে নিচ্ছে একটি সংঘবদ্ধ চক্র। এর ফলে উপকূলের সবুজ বেষ্টনী উজাড় হওয়ার আশঙ্কা দেখা দিয়েছে।
১৯৯১ সালের ২৯ এপ্রিলের ঘূর্ণিঝড়ে কক্সবাজার, উখিয়া ও টেকনাফ উপকূলের লক্ষাধিক মানুষ প্রাণ হারায়। এই ঝড়ের পর কক্সবাজার অঞ্চলের উপকূলে সরকার ঝাউবাগান সৃজনের উদ্যোগ নেয়। উপকূলীয় এই সবুজ বেষ্টনীর ঝাউগাছ এখন ১৫ থেকে ২০ ফুট উচ্চতার পূর্ণাঙ্গ গাছে পরিণত হয়েছে। ঝাউগাছের গুঁড়ি নির্মাণকাজে ব্যবহূত হয় বলে পাচারকারীদের চোখ পড়েছে ঝাউবাগানের দিকে।
সরেজমিনে দেখা যায়, উখিয়ার উপকূলীয় জালিয়াপালং ইউনিয়নের রেজুখালের মোহনা থেকে মনখালী পর্যন্ত ২০ কিলোমিটার এলাকার ঝাউবাগানের গাছ কাটছে কাঠ পাচারকারীরা। এলাকাবাসী জানান, ১৫ থেকে ২০ দিন ধরে ঝাউবাগান নিধন আশঙ্কাজনক হারে বেড়ে গেছে। উপজেলার রূপপ্রতি, নিদানিয়া, রেজুখাল এলাকাসহ কয়েকটি স্থান ঝাউ গাছশূন্য হয়ে পড়েছে। 
উপজেলার চেপটখালী গ্রামের বাসিন্দা আবদুস ছালাম (৪৫) জানান, দুই থেকে তিনটি কাঠ পাচারকারী দল প্রতিরাতে উপকূলের ঝাউগাছ কেটে সমুদ্রপথে এবং রেজুখাল দিয়ে কক্সবাজার জেলার বিভিন্ন স্থানে পাচার করছে। 
জালিয়াপালং ইউনিয়নের চেয়ারম্যান আনোয়ার হোসেন চৌধুরী এ প্রসঙ্গে বলেন, ‘প্রতিরাতে যে হারে উপকূলের বিভিন্ন স্থানের ঝাউবাগান উজাড় হচ্ছে, তা বন্ধ না হলে দুর্যোগের হুমকি বাড়বে। এর ফলে জালিয়াপালং ইউনিয়ন অরক্ষিত হয়ে পড়বে।’
উপকূলের বাসিন্দারা জানান, এখন একটু ভারী বৃষ্টি হলে সমুদ্রের জোয়ারের পানি জনবসতির কাছাকাছি চলে আসে। স্থানীয় বন বিভাগের উদাসীনতার কারণে উখিয়ার উপকূল অরক্ষিত হয়ে পড়ছে বলে তাঁরা অভিযোগ করেন। 
ইনানী সংরক্ষিত বনাঞ্চল রক্ষা কমিটির মনখালী শাখার সভাপতি মোস্তাক আহমদ বলেন, ‘বসতবাড়ি ও অবকাঠামো নির্মাণকাজে এখন ঝাউগাছ ব্যবহূত হচ্ছে। এ কারণে উপকূলের ঝাউগাছ পাচার হচ্ছে। বন বিভাগ কঠোর না হওয়ায় সংঘবদ্ধ বনদস্যুরা গাছ কেটে সমুদ্রপথে দেশের বিভিন্ন স্থানে পাচার করছে।’ 
ইনানী বন রেঞ্জ সূত্রে জানা যায়, গত ২৯ অক্টোবর বিকেলে পাচারের জন্য মজুদ রাখা দুই শতাধিক ঝাউগাছের গুঁড়ি উদ্ধার করা হয় উপজেলার মনখালী বটতলী বাজার থেকে। ঝাউগাছ কাটার অপরাধে বেশ কয়েকজন তালিকাভুক্ত পাচারকারীর বিরুদ্ধে মামলাও হয়েছে কিন্তু এরপরও বন্ধ করা যাচ্ছে না কাঠ পাচার।
ইনানী রেঞ্জ কর্মকর্তা সুনীল দাশ বলেন, গত অক্টোবরে ঝাউগাছ উজাড়ের ঘটনায় বন আইনে তিনটি মামলা করা হয়। এ ছাড়া উপকূলের ঝাউগাছ উজাড়কারীদের তালিকা করা হচ্ছে। এর পরও রক্ষা করা যাচ্ছে না উপকূলের রক্ষাবেষ্টনী ঝাউ বাগান।
সহকারী বন সংরক্ষক উখিয়া বশিরুল আল মামুন ঝাউগাছ উজাড়ের কথা শিকার করে বলেন, বন বিভাগের একার পক্ষে অভিযান চালিয়ে ও পাহারা দিয়ে ঝাউবাগান রক্ষা করা সম্ভব নয়। এ ক্ষেত্রে এলাকাবাসীকে ঝাউগাছ উজাড় প্রতিরোধে এগিয়ে আসতে হবে। এ ছাড়া উপকূলের ঝাউগাছ রক্ষায় জরুরি ভিত্তিতে উপকূলীয় বন বিট কার্যালয়গুলোতে আরও জনবল নিয়োগের প্রয়োজন রয়েছে বলে তিনি উল্লেখ করেন।
</doc>
<doc>
﻿ভালোবাসা প্রয়োজনীয়
দাদা বা দাদির অতিরিক্ত আদরে নষ্ট হয়ে পড়বে সন্তানেরা। এমন ভাবনা অনেকের। আর বর্তমানে বাবা-মায়ের সঙ্গে আলাদা থাকাটা তো রীতিই হয়ে পড়েছে। সেটা কি সঠিক? বরং গবেষকেরা শোনাচ্ছেন অন্য কথা। গবেষণা করে তাঁরা জানাচ্ছেন যে দাদুদের আদরে দুষ্টু নয়, বরং শিশুরা শেখে কীভাবে টিকে থাকতে হবে বিভিন্ন প্রতিকূল পরিস্থিতিতে। এমনকি সেসব কঠিন সময়েও যখন শিশুটির মা ও বাবার বিবাহবিচ্ছেদ হয়ে যায়।
একটি শিশুকে স্বাস্থ্যকর ও সতেজ রাখতে সবচেয়ে বেশি সচেতন থাকেন দাদু-দাদিরা। এমনই সিদ্ধান্তে পৌঁছেছে মার্কিন ও সুইস বিজ্ঞানীদের একটি দল। গবেষণা করেছেন তাঁরা বিশ্বব্যাপী। দাদা-দাদি কতটা গুরুত্ব বহন করেন, সেটা বের করে আনাই ছিল এই গবেষণার মূল লক্ষ্য। তবে কিছু কিছু ক্ষেত্রে দিদার গুরুত্ব প্রাধান্য পেয়েছে। ফিনল্যান্ডে গবেষণাকারী দলটি জানিয়েছে আরেকটি বিষয়।
সেটি হলো, ‘যেসব শিশুর জন্মের সময় তাদের দাদা-দাদিরা যুবক থাকেন, সেসব শিশু দীর্ঘজীবী হয়।’ গবেষকদলের একজন ডেভিড কোয়াল বলেন, দাদা-দাদিরা সেই সব সন্তানকে বেশি দেখাশোনা করেন, যাদের মা-বাবার প্রতি তাঁদের বিশ্বাস থাকে। দাদা-দাদিদের ভালোবাসা যে কেবল শরীর ভালো করে তা-ই নয়, শিশুরা মানসিকভাবে যে সহায়তা পায়, সেটার গুরুত্বও অনেক।
শর্মিলা সিনড্রেলা

২০১১ দশম উষ্ণতম বছর
বৈশ্বিক উষ্ণতা ক্রমাগত বেড়েই চলেছে। এমনকি লা নিনাও পারছে না একে নিয়ন্ত্রণে রাখতে। লা নিনা হলো একটি নির্দিষ্ট পর্যায়, যে সময় পূর্ব প্রশান্ত মহাসাগরে সমুদ্রপৃষ্ঠের তাপমাত্রা ৩-৫ ডিগ্রি হ্রাস পায়। স্বাভাবিকভাবে এ সময় তাপমাত্রা কমার কথা। কিন্তু কার্বন ডাই-অক্সাইড নির্গমন এতই বেড়ে চলেছে যে আগের লা নিনার বছরগুলো থেকে এ বছর তাপমাত্রা আরও বেড়েছে।
২০০৮ সালের পর এ বছরটি ছিল লা নিনার বছর। ফলে তাপমাত্রা কিছুটা কম হওয়ার কথা। কিন্তু পরিসংখ্যান থেকে দেখা যাচ্ছে, ২০১১ সাল হলো দশম উষ্ণ বছর। ওয়ার্ল্ড মেটেওরজিক্যাল অর্গানাইজেশনের গবেষণায় দেখা গেছে, এ বছর পৃথিবীর তাপমাত্রা বেড়েছে শূন্য দশমিক ৪৬ ডিগ্রি।
এর আগের লা নিনার সময় এই বৃদ্ধির পরিমাণ ছিল শূন্য দশমিক ৩৬ ডিগ্রি (২০০৮), শূন্য দশমিক ২৭ ডিগ্রি (২০০০) এবং শূন্য দশমিক ১২ ডিগ্রি (১৯৮৯)। এই তাপমাত্রা বৃদ্ধির পরিমাণ সবচেয়ে বেশি ছিল রাশিয়ায়, উত্তর রাশিয়ায় এ বছর তাপমাত্রা বেড়েছে প্রায় ৪ ডিগ্রি। শুধু তা-ই নয়, এ বছর আরও বেশ কিছু খারাপ লক্ষণ আবহাওয়াবিদেরা পর্যবেক্ষণ করেছেন। মেরু সাগরে এ বছর বরফের পরিমাণ ছিল খুবই কম। এর চেয়ে কম পরিমাণ বরফ শুধু ২০০৭ সালেই দেখা গিয়েছিল। এসবের সঙ্গে যুক্ত ছিল লা নিনার প্রভাবে ঘটে যাওয়া পূর্ব আফ্রিকার খরা, দক্ষিণ-পূর্ব এশিয়ার বন্যা, যুক্তরাষ্ট্র ও কানাডার দীর্ঘতম গ্রীষ্ম, অস্ট্রেলিয়ার বন্যা, ইউরোপে শুষ্কভাবে বছরের শুরু, গড়ের চেয়ে কমসংখ্যক ঘূর্ণিঝড় ইত্যাদি।
সুব্রত দেব নাথ
</doc>
<doc>
﻿জাপানি লেখক হারুকি মুরাকামির জন্ম কিয়োতো শহরে ১৯৪৯ সালের ১২ জানুয়ারি। ওয়াসেদা বিশ্ববিদ্যালয়ের সাহিত্যের ছাত্র ছিলেন। বিশ্ববিদ্যালয়ের পাঠ শেষ করে টোকিওতে একটি জাজবার খোলেন। বেসবল খেলা দেখার সময় আকস্মিকভাবেই উপন্যাস লেখার পরিকল্পনা তার মাথায় আসে। প্রথম সেই উপন্যাসটির নাম হিয়ার দ্য উইন্ড সিংস। নোমো সাহিত্য পুরষ্কার লাভ করে বইটি। এরপরে নরওয়েজিয়ান উড লিখে জাপানসহ সারা বিশ্বে হৈ চৈ ফেলে দেন। কাফকা অন দ্য শোওর-এর জন্য পান কাফকা পুরষ্কার।

মুরাকামির উল্লেখ্যযোগ্য অন্য বইগুলো হচ্ছে: দ্য উইন্ড আপ বার্ড ক্রনিকল, আন্ডারগ্রাউন্ড, স্পুটনিক সুইট হার্ট, আফটার দ্য কোয়েক, ব্লাইন্ড উইলো স্লিপিং উইমেন, আফটার ডার্ক, এলিফ্যান্ট ভ্যানিশেস।


সেই বিকেলে মেয়েটি তাকে জিজ্ঞেস করেছিল, “যে ভাবে তুমি নিজের সঙ্গে কথা বলো, তা কি পুরনো অভ্যাস?” টেবিলের ওপর থেকে চোখ তুলে সে এমনভাবে প্রশ্নটা করল যেন ওই ভাবনা তাকে এই মাত্র আঘাত করেছে। বলাই বাহুল্য আসলে তা করেনি।

রান্নাঘরের টেবিলে মুখোমুখি বসেছিল দুজন। পাশের রেলসড়ক দিয়ে কম্পিউটার ট্রেনের যাতায়াতের শব্দ ছাড়া ওই এলাকাটা বেশ নীরব। ট্রেনবিহীন রেলসড়কটা তাদের জন্য এক রহস্যময় নৈঃশব্দ তৈরি করে। কিচেনের পাতলা প্লাস্টিকের মেঝে ছেলেটার পা দুটোকে শীতল পরশ দান করে। মোজা খুলে পকেটে ঢুকিয়ে ফেলে সে। এপ্রিল মাসের বিকেল হলেও আজকের আবহাওয়ায় একটু বেশি গরমের ভাব পরিলক্ষিত হচ্ছে। মেয়েটা তার বিবর্ণ চেক সার্টের হাতা কনুই অবধি গুটিয়ে রেখেছে। তার পলকা ফরসা আঙুলগুলো খেলছে কফি চামচের হাতলের সাথে। ছেলেটা তার আঙুলগুলোর দিকে তাকায়, আর তার মনের ক্রিয়া অদ্ভুতরকমের নীরস হয়ে পড়ে।

ছেলেটা কেবল কুড়িতে পড়েছে, মেয়েটা তার চেয়ে সাত বছরের বড়, বিবাহিত ও এক সন্তানের জননী। ছেলেটির জন্য মেয়েটি হচ্ছে চাঁদের দূরের অংশ।

তার স্বামী এমন একটা ট্রাভেল এজেন্সিতে কাজ যারা বিদেশ ভ্রমণের ব্যবস্থা করতে পারদর্শী। ফলে তাকে মাসের অধিকটা সময় দেশের বাইরের কোনো শহর যেমন লন্ডন, রোম কিংবা সিঙ্গাপুরে থাকতে হয়। অপেরা ওই ভদ্রলোকের খুব প্রিয়। তার শেলভে তাই জায়গা করে আছে ভার্দি, পুসিনি, দোনিজেত্তি বা রিচার্ড স্ট্রাউসের রেকর্ড। যখন ফুরিয়ে যায় কিংবা করবার কিছু থাকে না ছেলেটা রেকর্ডের শেলভের এ পাশ থেকে ও পাশে চোখ বুলায় আর মনে-মনে অ্যালবামগুলোর নাম পড়ে — লা বোহ…মি, টোসকা, টুরানডট, নরমা, ফাইডেলিও… সে কখনো এসব মিউজিক শোনেনি বা শোনার সুযোগ তার হয়নি। তার পরিবার, বন্ধু-বান্ধব বা পরিচিতদের কেউই অপেরার ভক্ত নয়। শুধু জানে অপেরা-সঙ্গীতের অস্তিত্ব এই পৃথিবীতে আছে, কিছু লোক তা শোনে; তবে মেয়েটির স্বামীর এই রেকর্ডগুলো দেখে সে ওই জগৎ সম্পর্কে প্রথম জ্ঞান লাভ করেছে।

মেয়েটিও অবশ্য অপেরার ভক্ত নয়। “তবে ওগুলো আমি ঘেন্না টেন্না করি না। ওগুলোর একটাই দোষ, বড় দীর্ঘ।” বলে সে।

রেকর্ডেও শেলভের পাশেই চমৎকার একটা স্টিরিও সেট। এটার উপস্থিতি সত্যিকার অর্থেই ব্যতিক্রমধর্মী। তবে বাজানোর সময় ওটা সে দেখেনি কখনো। মেয়েটিও জানে না ওটার পাওয়ার সুইচ কোথায় আর ছেলেটি ওটি স্পর্শ করার কথাও ভাবেনি কখনো।

মেয়েটি ওকে বলেছে “ঘরে কোনো সমস্যা নেই আমার। স্বামী আমার কাছে খুবই ভাল। মেয়েকে আমি স্নেহ করি খুব। আমি মনে করি আমি সুখী।” তাকে বেশ শান্তশিষ্টই মনে হয়। তার কথা থেকে আঁচ করা যায় না যে, সে তার জীবনের ব্যাপারে অজুহাত দাঁড় করাচ্ছে। নিষ্ঠার সঙ্গে সে তার বিয়ের কথা বলে, যেন সে ট্রাফিক আইন কিংবা আন্তর্জাতিক ডেটলাইন নিয়ে আলোচনা করছে। “আমার ধারণা আমি সুখী, কোনো ঝামেলা নেই।” এই হচ্ছে তার বক্তব্য।

সে তখন অবাক হয়ে ভাবে, তাই যদি হয় তাহলে তুমি কেন আমার সঙ্গে বিছানায় যাচ্ছ ? এ নিয়ে অনেক ভেবেছে ছেলেটি; কিন্তু কোনো কূলকিনারা করতে পারেনি। কথাটা তাকে জিজ্ঞেস করার কথাও ভেবেছে সে। কীভাবে শুরু করবে বুঝে উঠতে পারেনি। বলেই বা কেমন করে ? “এতই যখন সুখে আছ তাহলে আমার সঙ্গে শুতে আস কেন” একথা কী করে জিজ্ঞেস করে। সে জানে এ প্রশ্নের মুখোমুখি হলে নির্ঘাৎ কেঁদে ফেলবে ও।

হামেশাই বিস্তর কাঁদে সে, অনেকক্ষণ ধরে, খুব কম শব্দ করে। ছেলেটি বলতে গেলে জানেই না কেন সে কাঁদে। এক বার শুরু করলে থামতেই চায় না। সে অবশ্য তাকে সান্ত¦না দেয়ার চেষ্টা করে; কিন্তু নির্দিষ্ট একটা সময় পার না-হওয়া পর্যন্ত কান্না থামায় না সে। কেন মানুষ একে অন্য থেকে এত আলাদা? অবাক হয়ে ছেলেটি ভাবে। অনেক মেয়ের সঙ্গে মিশেছে সে। সবাই কেঁদেছে অথবা রাগ করেছে, তবে সবারই একটা বিশেষ ভঙ্গিমা ছিল। মিলও ছিল বিস্তর, সেগুলো অমিলের তুলনায় অনেক কম। ওখানে অবশ্য বয়সের কোনো তারতম্য ছিল না। বয়স্ক কোনো নারীর সঙ্গে এই তার প্রথম; কিন্তু বয়সের পার্থক্য ধর্তব্যের মধ্যেই আনেনি সে। বয়সের পার্থক্যের চেয়ে বেশি অর্থবহ ছিল প্রতিটি রমণীর নানা ঝোঁক বা প্রবণতা। সে না ভেবে পারেনি। জীবনের রহস্য খোলার জন্য এটা একটা গুরুত্বপূর্ণ চাবি।

কান্না শেষ হলে সাধারণত তারা রতিক্রিয়ায় লিপ্ত হয়। কান্নার পরে মেয়েটিই সব সময় উদ্যোগটা প্রথমে নেয়, অন্য সময় ছেলেটি এগিয়ে আসে। কখনো মেয়েটি কোনো কথা না বলে শুধু মাথা ঝাকিয়ে প্রত্যাক্ষান করে। তখন তার চোখ দুটো সকালের আকাশে ভাসমান সাদা চাঁদের মতো দেখায়। সে যখন ওই চোখের দিকে তাকায় তার মনে হয়, তাকে আর কিছু বলা মোটেও সম্ভব নয়। রাগ কিংবা অসন্তোষ কোনোটাই আসে না। এভাবে হয়ে যায় সবকিছু, ভাবে সে। কখনো-কখনো খুব স্বস্তি অনুভব করে। ধীরে ধীরে গল্প করতে করতে কফি পান করে। অধিকাংশ সময়ই তাদের কথাবার্তা থাকে অসম্পূর্ণ। দুজনের একজনও বাকপটু নয়, তবে কিছু কিছু ব্যাপারে তাদের অভিন্ন বক্তব্য থাকে।

তাদের যৌন মিলন ঘটে খুবই স্তব্ধতার ভেতর। একে কোনো ভাবেই শরীরী আনন্দ বলে অভিহিত করা যায় না। তবে একথা বললে ভুল হবে যে, ওই মিলনে যে-সুখানুভূতি সে সম্পর্কে অবহিত নয় তারা। দেহ-মিলনের মধ্যমে ছেলেটি যে-আনন্দ লাভ করে আগে সে তা পায়নি কখনো। ওটা তাকে ছোট্ট একটা সুন্দর পরিচ্ছন্ন ঘরের কথা স্মরণ করিয়ে দেয় যা একটা আরামদায়ক স্থান।… পরিস্থিতির এই অদ্ভুত অবস্থাটা তার জন্য একটু বেশিই। তার বিশ্বাস নিজের বিচার বিবেচনা দিয়েই জীবনের পথ চলছে সে। কিন্তু যখন সে এই ঘরে বসে আছে, ট্রেন চলে যাওয়ার শব্দ শুনছে আর নিজের বাহুতে আকড়ে ধরে আছে তারচেয়ে বেশি বয়সের এক মহিলাকে তখন সে বিভ্রান্তি অনুভব না করে পারে না। বার বার নিজেকে প্রশ্ন করে, আমি কি তার প্রেমে পড়েছি? কিন্তু পুরো দৃঢ়তা নিয়ে কোনো কোনো সদুত্তর খুঁজে পায় না।

শরীরের খেলা শেষ হলে মেয়েটি ঘড়ির দিকে তাকায়। ছেলেটির বাহুর ওপর শুয়ে মুখখানি একটু ওঠায় এবং ঘড়িঅলা রেডিওটার দিকে দৃষ্টি দেয়। তখন বাইরের রেলসড়ক দিয়ে একটা ট্রেন দ্রুত চলে যায়। কন্ডিশন্ড রিফ্লেক্সের মতো: সে তাকায়, একটা ট্রেন চলে যায়।

মেয়েটি বার বার ঘড়ি দেখে নিশ্চিত হয় তার মেয়ের স্কুল থেকে ফেরার সময় হয়নি। একবারই মাত্র ছেলেটি তার বাচ্চাটার দিকে তাকিয়েছিল। তার কাছে মনে হয়েছে মেয়েটি ফুটফুটে সুন্দর। সে ওর অপেরা-প্রেমী স্বামীকে কোনো দিন দেখেনি, ভাগ্যক্রমে যে একটা ট্রাভেল এজেন্সিতে কাজ করে।

মে মাসের এক বিকেলে সে প্রথম নিজের সঙ্গে কথা বলার ব্যাপারটি ছেলেটিকে জিজ্ঞেস করেছিল। সেদিনও কেঁদেছিল মেয়েটি তারপর সঙ্গমে রত হয়েছিল। কেন সে কেঁদেছিল মনে নেই ওর। তার মাঝে-মাঝে মনে হয় কারও বাহুবন্ধনে কাঁদতে পারবে বলেই সে ওর সঙ্গে নিজেকে জড়িয়েছে। হতে পারে সে একা কাঁদতে পারে না, সেজন্য ওকে বেছে নিয়েছে।

সেদিন সে দরজায় তালা লাগাল, পর্দা নামাল, টেলিফোন সেটটি বিছানার পাশে এনে রাখল তারপর মিলিত হলো; আগের মতোই ধীরেসুস্থে, নীরবে। তখন ডোরবেল বাজল। উপেক্ষা করল সে। চমকালো না, অবাকও হলো না। শুধু মাথা নাড়াল একটুখানি, যেন বলতে চাইল, “ও কিছু না ঘাবড়াবার কিছু নেই।” বেল বাজল আরও কয়েক বার। যে-ই বাজাচ্ছিল না কেন, ক্ষান্ত দিয়ে চলে গেল। কোনো সেলস্্ম্যানট্যান হতে পারে। কিন্তু সে কী করে এত নিশ্চিন্ত থাকছে? একটু আগে একটা ট্রেন চলে গেল গুড় গুড় করে। দূর থেকে ভেসে এলো পিয়ানোর সুর। খুব অস্পষ্টভাবে সুরটা আঁচ করতে পারল ছেলেটি। অনেক দিন আগে সঙ্গীতের ক্লাসে সুরটি শুনেছিল সে, কিন্তু ঠিক ঠিক মনে করতে পারল না। সবজি বোঝাই একটা ট্রাক ঠন ঠন শব্দ তুলছিল। চোখ বন্ধ করে মেয়েটি গভীর শ্বাস টানল, প্রশান্তি নেমে এলো ছেলেটির মধ্যে।

সে বাথরুমে ঢুকল গোসল করতে। ফিরে এসে টাওয়েলে মাথা মুছতে-মুছতে লক্ষ করল বিছানায় মুখ ডুবিয়ে শুয়ে আছে সে। তার পাশে বসে ওর পশ্চাৎ দেশ ডলাই মলাই করতে করতে অপেরা-রেকর্ডগুলোর নাম পড়তে লাগল।

মেয়েটি উঠে কাপড়-চোপর ঠিক করল, তারপর কফি বানাতে রান্নাঘরে ঢুকল। তার কিছুক্ষণ পরে সে জিজ্ঞেস করল, “নিজের সঙ্গে ও রকম কথা বলাটা কি তোমার পুরনো অভ্যাস?”

“ও-রকম? তার মানে তুমি কি বলতে চাইছো ওটা করার সময়…?”

“না না, সে সময় না, যে-কোনো সময়। এই ধরো যখন গোছল করছ কিংবা আমি যখন কিচেনে, তুমি একা বসে খবরের কাগজ পড়ছ, ওই রকম আর কী…”

মাথা নাড়িয়ে সে বলল, “জানি না, কখনো খেয়াল করিনি। নিজের সঙ্গে কথা বলি আমি?”

ছেলেটির লাইটারটা নিয়ে খেলতে-খেলতে সে বলল, “সত্যি তুমি নিজের সঙ্গে কথা বল।”

“তোমার কথা অবিশ্বাস করছি না।” বলল সে। এ কথার অস্বস্তি তার কণ্ঠস্বরে ধরা পড়ল। তার হাত থেকে লাইটারটা নিয়ে একটা সিগারেট ধরাল সে। অল্প কিছু দিন আগে সেভেন স্টার ব্র্যান্ডের সিগারেট খেতে শুরু করেছে সে, ওর স্বামীর ব্র্যান্ড। আগে তার ব্র্যান্ড ছিল হোপ। তার কথায় সে ব্র্যান্ড বদলায়নি, সতর্কতামূলক ব্যবস্থা হিসেবে সে নিজেই সিদ্ধান্তটা নিয়েছে। এতে সহজ হবে সব কিছু, টিভির ওই মেলোড্রামার মতো…।

“শোন, আমিও নিজের সঙ্গে কথা বলতাম,” বলল সে, “তবে যখন ছোট ছিলাম।”

“ও, তাই নাকি?”

“মা আমার ওই অভ্যাসটা গাঢ় হতে দেননি। প্রায়ই তিনি বলতেন, বাচ্চা মেয়েদের নিজের সঙ্গে কথা বলতে নেই।” যখনই আমি কাজটা করতাম ভীষণ ক্ষেপে যেতেন তিনি। একবার তো একটা বড় বাক্সের ভেতর ঢুকিয়ে রেখেছিলেন আমাকে। জায়গাটা ছিল অন্ধকার, দুর্গন্ধে ভরা, এমন বাজে জায়গার কথা ভাবাই যায় না। মাঝে মাঝে রুলার দিয়ে আমার হাঁটুর ওপর বারিও মারতেন। কাজ হয়েছিল তাতে। নিজের সঙ্গে কথা বলার রোগটি সারতে বেশি সময় লাগেনি।”

কোনো কিছু বলার কথা ভাবতে পারেনি সে, বলেও নি। মেয়েটি শুধু ঠোঁট কামড়িয়েছিল।

“এখনও যদি কোনো কিছু একটা বলতে চাই আপন মনে, বাক্যটা বেরুনোর আগেই গ্রাস করে ফেলি। কিন্তু নিজের সঙ্গে কথা বলা এত খারাপ কেন, বুঝি না আমি। মুখ থেকে বেরুনো স্বাভাবিক বচন বই তো নয়! মা জীবিত থাকলে জিজ্ঞেস করতাম তাকে।”

একটা কফির চামচ নাড়ানাড়া করছিল মেয়েটি। হঠাৎ ঘড়ির দিকে তাকাল। ঠিক সেই সময় একটা ট্রেন চলে গেল। তারপর সে বলল, “কখনো-কখনো আমার মনে হয় মানুষের হৃদয় গভীর কূপের মতো, তলায় কী আছে কেউ জানে না। কখনো ক্ষণিকের জন্য তার একটুখানি ওপরে ভেসে উঠলে খানিকটা আঁচ-অনুমান করা যায় সে সম্পর্কে।”

দুজনেই কিছুক্ষণের জন্য সেই কূপের কথা ভাবল।

“নিজের সঙ্গে যখন কথা বলি তখন কী বলি? একটা উদাহরণ দেবে?” ছেলেটি জিজ্ঞেস করল।

কয়েক মিনিট মাথাটা নাড়াল সে, যেন বিচক্ষণতার সাথে ঘাড়ের নড়াচড়া পরীক্ষা করছে। “বেশ শোন তাহলে, ওখানে উড়ো জাহাজের ব্যাপার আছে…”

“উড়োজাহাজ?”

“হ্যাঁ দেখোনি, আকাশে ওড়ে।”

হাসল সে। “এতো কিছু থাকতে উড়োজাহাজ নিয়ে কথা বলতে যাব কেন আমি?”

সে-ও হাসল। তর্জনী ব্যবহার করে আকাশে কল্পিত একটা বস্তু মাপল। এটা তার একটা অভ্যাস।

“তোমার উচ্চারণ কিন্তু খুব স্পষ্ট। তুমি কি নিশ্চিত যে, নিজের সঙ্গে কথা বলার ব্যাপারটা একেবারেই মনে পড়ে না তোমার?”

“একটুও না।”

একটা বলপেন তুলে নিয়ে কয়েক সেকেন্ড খেলল সে, তারপর আবার ঘড়ির দিকে তাকাল। ঘড়ি তার নিজের কাজ করে যাচ্ছে। পাঁচ মিনিট আগে যখন সে তার দিকে তাকিয়েছিল এখন তার চেয়ে পাঁচ মিনিট এগিয়ে গেছে।

“নিজের সঙ্গে কথা বলার সময় মনে হয় তুমি কবিতা আবৃত্তি করছ।”

একথা বলার সময় মেয়েটির মুখে লালের আভাস ছড়িয়ে পড়ল। তখন এই অস্বাভাবিক ব্যাপারটির সন্ধান পেল সে: আমার নিজের সঙ্গে নিজের কথা বলার ব্যাপারটিতে সে কেন রক্তিম হচ্ছে?

ছন্দ দিয়ে বাক্যগুলো প্রকাশ করতে চাইলে: “নিজের সঙ্গে কথা বলি আমি/ প্রায় যেন/ করছিলাম আবৃত্তি /একটা কবিতা।”

বলপেনটা আবার তুলে নিল মেয়েটি। হলুদ রঙ্গের প্লাস্টিকে তৈরি। কোনো একটা ব্যাংকের দশম বর্ষ পূর্তি উপলক্ষে বের করা হয়েছে।

কলমটার প্রতি নির্দেশ করে সে বলল, “এর পরে যখন আমি নিজের সঙ্গে কথা বলি, আমি কী বলি তা শুনে-শুনে তুমি লিখে রাখবে। লিখবে তো ?”

সে সরাসরি তার চোখের দিকে তাকাল। “সত্যিই তুমি তা জানতে চাও?”

ছেলেটি সম্মতি জানিয়ে মাথা নাড়ল।

মেয়েটি এক টুকরো কাগজ তুলে নিয়ে তাতে কী যেন লিখতে লাগল। ধীরে ধীরে লিখলেও কোনো বিরতি নিল না। ছেলেটি চিবুকে হাত রেখে সারাক্ষণ তাকিয়ে রইল ওর চোখের পাতার লোমের দিকে। আর মেয়েটি কয়েক সেকেন্ড পর পর চোখ পিট পিট করতে লাগল। সে যত বেশি ওই চোখের পাতার দিকে তাকিয়ে রইল (কিছুক্ষণ আগেও যা ছিল অশ্রুজলে ভেজা) সে ততবেশি বুঝতে পারল না ওর সাথে বিছানায় যাওয়ার সত্যিকার অর্থ কী। তখন সবকিছু হারানোর একটা অনুভূতি তাকে গ্রাস করে ফেলল। তার মনে হলো সে হয়ত কোনো দিন আর কোথাও যেতে পারবে না। এই ভাবনা তার মধ্যে এমন অতঙ্কের সৃষ্টি করল যে, তা সহ্য করা কঠিন হয়ে দাঁড়াল তার জন্য। তার অস্তিত্ব আর নিজস্বতা গলে পড়তে যাচ্ছে। হ্যাঁ একথা তো সত্যি: নতুন কাদামাটির মতোন সে তরতাজা আর সে নিজের সঙ্গে কথা বলে, যেন কবিতা আবৃত্তি করে চলেছে…।

লেখা শেষ করে মেয়েটি কাগজটি তার দিকে বাড়িয়ে দিল। ছেলেটি তুলে নিল কাগজখানা।

মেয়েটি বলল, “এর সবটা আমি হৃদয় দিয়ে জেনেছি — যা তুমি বলেছিলে।”

সে জোরে-জোরে পড়ল শব্দগুলো:

উড়োজাহাজ, উড়োজাহাজ, উড়ছি আমি উড়োজাহাজে। উড়োজাহাজ উড়ছে বটে, তবে স্থির, যদিও ওড়ে উড়োজাহাজটাই আকাশ?

সে অবাক। “এই সব আমি বলেছি?”

“হ্যাঁ, একেবারে পুরোটা।”

“অবিশ্বাস্য। নিজেকে আমি এইসব বলেছি আর এর এক বর্ণও মনে নেই আমার?”

ছোট্ট একটা হাসি দিয়ে মেয়েটি বলল, “তুমি বলোনি তো কে বলেছে আবার। যেমনটা বললাম ওই রকমই ছিল তোমার কথা।”

একটা দীর্ঘশ্বাস ছাড়ল ছেলেটি। “রহস্যজনক একটা ব্যাপার। জীবনে কোনো দিনও উড়োজাহাজের কথা ভাবিনি। এর কোনো স্মৃতিও নেই আমার জীবনে। তাহলে হঠাৎ কেন উড়োজাহাজ চলে আসছে।”

“জানি না। তবে একেবারে ঠিক ঠিক ওই কথা বলছিলে তুমি, ওই যে স্নান করার আগে। তুমি হয়ত উড়োজাহাজের কথা ভাবছিলে না; কিন্তু গহিন কোনো বনের ভেতর অনেক দূরে তোমার মন ভাবছিল তাদের কথা।”

“কে জানে? হতে পারে গভীর কোনো জঙ্গলের ভেতর বসে আমি নিজেই একটা উড়োজাহাজ বানাচ্ছিলাম।”

বলপয়েন্টটা টেবিলে রেখে মেয়েটি তার চোখ তুলল আর ওর দিকে তাকাল।

কিছুক্ষণের জন্য তারা কোনো কথা বলল না। তাদের কাপের কফি মেঘের রঙ ধারণ করে ঠাণ্ডা হয়ে গেল। পৃথিবী তার অক্ষের দিকে ফিরল; সেই সময় চাঁদের ভর ক্রমশ সময় বদলালো। সময় এগিয়ে চলল নীরবে, আর রেললাইন ধরে দ্রুত চলে গেল ট্রেন।

ছেলেটি আর মেয়েটি একই জিনিস নিয়ে ভাবছিল, জিনিসটি আর কিছুই নয়: উড়োজাহাজ, যা ছেলেটির হৃদয় গভীর অরণ্যে বসে তৈরি করছে। কত বড় ওটা, এর আকারই বা কী, কী তার রঙ, কোথায় চলেছে ওই উড়োজাহাজ, তাতে চড়বেই বা কারা?

একটু পরেই মেয়েটি আবার কাঁদতে লাগল। এই প্রথম বারের মতো সে একই দিনে দুবার কাঁদল। এটা একই সাথে শেষবার। এটা ছিল তার জন্য বিশেষ একটা জিনিস। টেবিল উজিয়ে ছেলেটি মেয়েটির কেশ স্পর্শ করল। আশ্চর্যজনক ভাবে ওগুলো তার কাছে একই সঙ্গে শক্ত ও পেলব মনে হলো। আর মনে হলো ওগুলো অনেক দূরে…।
</doc>
<doc>
﻿যুক্তরাষ্ট্রের হাওয়াই অঙ্গরাজ্যে গত শনিবার অনুষ্ঠিত হয়ে গেল এশিয়া-প্রশান্ত মহাসাগরীয় অঞ্চলের দেশগুলোর অর্থনৈতিক সহযোগিতা ফোরামের (অ্যাপেক) সম্মেলন। অ্যাপেকের ২১ নেতার সঙ্গে স্বাগতিক দেশের প্রেসিডেন্ট বারাক ওবামাও ওই সম্মেলনে যোগ দেন। সম্মেলন শেষে তিনি বের হন ইন্দোনেশিয়া ও অস্ট্রেলিয়া সফরে। অস্ট্রেলিয়ায় সেনা মোতায়েনসহ আঞ্চলিক নিরাপত্তার ব্যাপারে যুক্তরাষ্ট্র ও অস্ট্রেলিয়ার সমঝোতাও হয়েছে।
প্রেসিডেন্ট ওবামার এই সফরকে কোনো সাধারণ সফর বলে মনে করছেন না বিশ্লেষকেরা। তাঁরা একে দেখছেন মার্কিন পররাষ্ট্রনীতির নতুন এক লক্ষ্যের অংশ হিসেবে। বিশ্লেষকদের মতে, মধ্যপ্রাচ্য শান্তি প্রক্রিয়ার অচলাবস্থা, পাকিস্তানের সঙ্গে তিক্ত হয়ে ওঠা দ্বিপক্ষীয় সম্পর্ক, আফগান যুদ্ধ নিয়ে হতাশা ও ইউরোজোনের ঋণসংকট—এই সমস্যা-সংকট থেকে কিছুটা বেরিয়ে এসে ইতিবাচক কিছুর খোঁজে রয়েছে যুক্তরাষ্ট্র। আর সেই ‘ইতিবাচক কিছু’র সুযোগ বের করতে চাইছে এশিয়া ও প্রশান্ত মহাসাগরীয় অঞ্চল থেকে।
শুধু এশিয়াঘেঁষা হাওয়াইতে অ্যাপেক সম্মেলনের আয়োজন বা প্রেসিডেন্ট ওবামার ইন্দোনেশিয়া-অস্ট্রেলিয়া সফরের ভিত্তিতেই বিশ্লেষকেরা এমন কথা বলছেন, তা নয়। এর বাইরেও কিছু বিষয় আছে, যা পর্যবেক্ষকদের মূল্যায়নকেই সমর্থন করে।
বিগত বছরগুলোতে এই অঞ্চলে মার্কিন আগ্রহ নাটকীয়ভাবে বৃদ্ধি পেয়েছে। ওবামা প্রশাসন ঘোষণা করেছে, যুক্তরাষ্ট্র শুধু আটলান্টিক মহাসাগরীয় অঞ্চলের পরাশক্তি নয়, প্রশান্ত মহাসাগরীয় অঞ্চলেরও পরাশক্তি।
মার্কিন পররাষ্ট্রমন্ত্রী হিসেবে হিলারি ক্লিনটন ২০০৯ সালের ফেব্রুয়ারিতে প্রথম বিদেশ সফরের জন্য এশিয়াকেই বেছে নিয়েছিলেন। তার অর্থ, শুরু থেকেই ওবামা এই অঞ্চলকে গুরুত্ব দেওয়ার পরিকল্পনা নিয়েছিলেন। যার বাস্তবায়ন এখন দেখা যাচ্ছে। ওবামা সরকারের শুরু থেকেই ওয়াশিংটন এই অঞ্চলের দেশগুলোর সঙ্গে বিভিন্ন চুক্তি সই, বিভিন্ন জোটের সম্মেলনসহ নানা আঞ্চলিক উদ্যোগে জড়িত থাকছে। ওয়াশিংটন শুধু কূটনৈতিকভাবে এটা করে গেছে এমন নয়—অর্থনৈতিক, সামরিক ও কৌশলগত তৎপরতাও চালিয়েছে। এর মাধ্যমে যুক্তরাষ্ট্র নিজেকে এমন একটা অবস্থানে দেখতে চেয়েছে যে আগামী দশকগুলোতে এই অঞ্চলে যা-ই ঘটুক, তার অন্যতম অংশীদার থাকবে ওয়াশিংটন।
হিলারি ক্লিনটন একটি সাময়িকীতে সম্প্রতি লিখেছেন, আগামীতে বিশ্ব রাজনীতির অন্যতম প্রধান চালিকাশক্তি হবে এশিয়া-প্রশান্ত মহাসাগরীয় অঞ্চল। একবিংশ শতাব্দীতে তা সত্যিকার অর্থে যুক্তরাষ্ট্রের জন্য সুযোগ নিয়ে আসবে। হিলারি লিখেছেন, আগামী ১০ বছরে কোথায় সময় ও শক্তি বিনিয়োগ করা হচ্ছে, তা নিয়ে যুক্তরাষ্ট্রকে অনেক ভাবতে হবে। বিশ্ব নেতৃত্ব ধরে রাখতে এটা করতে হবে তাকে। 
ওবামা প্রশাসনের এশিয়া নীতি সফলই বলা যায়। এশিয়া বিশেষজ্ঞ অ্যান্ড্রু স্মলের মতে, যুক্তরাষ্ট্রের এশিয়া নীতি অনেকটা সফল হলেও একটু সংশোধন প্রয়োজন। কারণ, শুরু থেকেই তারা চীনের ক্ষেত্রে আপসমূলক নীতি গ্রহণ করছে।
চীন প্রশ্নে আপসমূলক নীতির পাশাপাশি যুক্তরাষ্ট্র এই অঞ্চলে দক্ষিণ কোরিয়া ও জাপানের সঙ্গে সম্পর্ক উন্নয়নে কাজ করছে। চীনের ধারাবাহিকভাবে সামরিক শক্তি বাড়ানোর কৌশলের কারণে দেশটির সঙ্গে জাপান ও দক্ষিণ কোরিয়ার সম্পর্ক কিছুটা শিথিল হয়েছে। যুক্তরাষ্ট্র ভিয়েতনামের সঙ্গেও নতুন করে সম্পর্ক গড়ার কাজ চালিয়ে যাচ্ছে। ভিয়েতনামসহ কয়েকটি দেশ দক্ষিণ চীন সাগরের নিয়ন্ত্রণ নিয়ে ‘অনমনীয়’ মনোভাবের কারণে বেইজিংয়ের ওপর ক্ষুব্ধ। তবে মার্কিন কোনো কর্মকর্তা এই দেশগুলোর সঙ্গে ওয়াশিংটনের সম্পর্ক উন্নয়নকে চীনের বিপরীতে জোট গড়ার প্রক্রিয়া হিসেবে কখনো উল্লেখ করেনি।
কার্নেগি এনডাউমেন্টের ডগলাস পল বলেন, ‘এটা ভাবা যাবে না যে চীনের বিপরীতে কিছু করা যাবে না। বরং ওই অঞ্চলের দেশগুলোর সঙ্গে মার্কিন জোটগুলো আরও সক্রিয় ও শক্তিশালী করতে হবে।’
ওয়াশিংটনের কাটো ইনস্টিটিউটের জাস্টিন লোগান সতর্ক করে দিয়ে বলেছেন, দ্বিতীয় বিশ্বযুদ্ধের পর আন্তর্জাতিক প্রশ্নে যুক্তরাষ্ট্র যেমন ইউরোপের ওপর নির্ভরশীল হয়ে পড়েছিল, এশিয়ার ক্ষেত্রে তার পুনরাবৃত্তির অবকাশ নেই যুক্তরাষ্ট্রের জন্য। কারণ এশিয়ার দেশগুলো ইউরোপীয়দের মতো প্রতিরক্ষা ব্যয় করে না। 
 মাহফুজার রহমান
</doc>
<doc>
﻿নগরের প্রথম পরিকল্পিত আবাসিক এলাকা উত্তরা। এখানকার সড়কগুলো নগরের অন্যান্য সড়ক থেকে বেশ চওড়া। পথচারীদের স্বাচ্ছন্দ্যে হাঁটার জন্য রয়েছে সুপ্রশস্ত ফুটপাত। 
উত্তরায় সারা বছরই চলে ভবন নির্মাণের কাজ। আর নির্মাণাধীন এসব ভবনের ইট, বালু, সিমেন্ট ও অন্যান্য নির্মাণসামগ্রী স্তূপ করে রাখা হয় মূল সড়কে, নয়তো ফুটপাতে। এতে করে যেমন মূল সড়কে যানজটের সৃষ্টি হচ্ছে, তেমনি ফুটপাত দিয়ে চলাচলকারী পথচারীদের পড়তে হচ্ছে বেকায়দায়। অন্যদিকে পাইলিং, রড পেটানো এবং ইট ভাঙার মেশিনের কারণে সড়ক ক্ষতিগ্রস্ত হওয়ার পাশাপাশি শব্দদূষণের শিকার হচ্ছেন এলাকাবাসী। 
উত্তরা ১৩ ও ১৪ নম্বর সেক্টরের সোনারগাঁও জনপথ রোডের দুই পাশে ভবন নির্মাণের যেন মহাযজ্ঞ চলছে। একটু পরপরই সড়কে কিংবা ফুটপাতে স্তূপ করে রাখা হয়েছে ইট, বালু ও টনকে টন রড। ভবন নির্মাণের পূর্বপ্রস্তুতিস্বরূপ দুম দুম শব্দ করে চলছে পাইলিং। মূল সড়কের ওপর ঠাস ঠাস শব্দ করে ভারী লোহার হাতুড়ি দিয়ে পিটিয়ে সোজা করা হচ্ছে রড। থেমে নেই যন্ত্রদানব ইটভাঙা মেশিনের বিকট শব্দ। সব মিলিয়ে জগাখিচুড়ি অবস্থা। একই চিত্র দেখা গেল ১৩ নম্বর সেক্টরের গাউসুল আজম ও গরিবে নেওয়াজ এভিনিউয়ে। ভবন নির্মাণের এমন মহাযজ্ঞে শরিক হয়েছে উত্তরার অন্যান্য সেক্টরের বাসিন্দারাও। এ বিষয়ে ৫ নম্বর সেক্টরের বাসিন্দা আবু সালেহ বলেন, ‘উত্তরায় ফাঁকা জায়গা বলতে আর কিছু রইল না। যেসব প্লট খালি ছিল, সেখানে দিনকে দিন নতুন ভবন হচ্ছে। ফাঁকা ছিল শুধু ফুটপাত আর রাস্তা। সেখানেও নির্মাণসামগ্রী রেখে দখল করে রাখা হয়েছে।’
ফুটপাতে ঠাঁই মেলে না পথচারীদের
উত্তরার ১৪ নম্বর সেক্টরের ১৮ নম্বর সড়কে ফুটপাত বলতে কিছুই নেই। ফুটপাতজুড়ে নির্মাণাধীন ভবনের ইট, বালু, আর রড-সিমেন্টের রাজত্ব। যার খানিকটা দখল করে আছে সড়কও। এতে করে পথচারীদের হাঁটাচলায় অসুবিধা হচ্ছে। সড়কে সৃষ্টি হচ্ছে যানজট। এ বিষয়ে নির্মাণাধীন ভবন ডিপ্লোম্যাট প্রপার্টিজের সাইট ইঞ্জিনিয়ার দিদার বলেন, ‘বিল্ডিং বানাতে গেলে এর সামনের জায়গা তো ব্যবহার করতেই হবে। ইট, বালু কোথায় রাখব? আমাদের আপ্রাণ চেষ্টা থাকে যাতে এলাকাবাসীর দুর্ভোগ পোহাতে না হয়।’ ভবন নির্মাতারা নিজেদের বাঁচাতে যতই সাফাই গাক না কেন, এসব এলাকার পথিকেরা কিন্তু স্বস্তিতে নেই। তারই প্রমাণ পাওয়া গেল ১৩ নম্বর সেক্টরে বাসিন্দা দিলীপ বড়ুয়ার কথায়। তাঁর ভাষ্য, ‘এ দেশে আইন থাকলেও তার বাস্তবায়ন নেই। আর তাই তো ভবন নির্মাণের ক্ষেত্রে আইনের চোখে বুড়ো আঙুল দেখিয়ে যাচ্ছেন ভবন নির্মাতার। পরিণামে পথিকেরা তাঁদের হাঁটাচলার পথটুকুও খুঁজে পাচ্ছেন না।’ সোনারগাঁও জনপথ রোডের একটি নির্মাণাধীন ভবনের সাইট ইনচার্জ রাশেদুল ইসলামকে প্রশ্ন করা হয়েছিল, কেন তাঁদের নির্মাণসামগ্রী ফুটপাতে রাখা হয়েছে, এটা তো বেআইনি? উত্তরে তিনি বলেন, ‘সরকারের অনুমতি নিয়েই তো বিল্ডিং বানানো হচ্ছে। সরকার এসে দেখিয়ে দিক কোথায় মালামাল রাখব। বিল্ডিং বানানোর সময় এমন একটু অসুবিধা হবেই। এতে আমাদের কিছুই করার নেই।’ 
ক্ষতিগ্রস্ত হচ্ছে সড়ক
উত্তরার বিভিন্ন সেক্টরের সড়ক ঘুরে দেখা গেছে, ভবন নির্মাণের জন্য লোহার রড সড়কে ফেলে হাতুড়ি দিয়ে পিটিয়ে সোজা করা হচ্ছে। ভারী হাতুড়ির আঘাতে এসব জায়গায় সড়ক দেবে যাচ্ছে। সড়কে তৈরি হচ্ছে ফাটল। কোথাও কোথাও আবার দেখা গেল পাইলিংয়ের নোংরা পানিতে সয়লাব সড়ক। এতে করে পথিকের পথ চলাচলে বিঘ্ন হওয়ার পাশাপাশি সড়কের পিচঢালাই ক্ষতিগ্রস্ত হচ্ছে। আবার ট্রাক থেকে ভবন নির্মাণের জন্য ভারী মালামাল নামানোর সময়ও সড়কের ক্ষতি হচ্ছে। সড়ক ক্ষতিগ্রস্ত করে ভবন নির্মাণ কতটা যুক্তিসংগত? এমন প্রশ্নের জবাবে, ১৩ নম্বর সেক্টরের ৪ নম্বর সড়কে নির্মাণাধীন স্টারপাত হোল্ডিংয়ের সাইট অফিসার রাশিদুল ইসলাম জানান, আইনের দৃষ্টিকোণ থেকে বিষয়টি বেআইনি। কিন্তু আমরা নিরুপায়। অনিচ্ছা সত্ত্বেও সড়কে কাজ করতে হয়। এ ছাড়া জায়গা আছেই বা কোথায়?
উত্তরার বিভিন্ন সেক্টরে নির্মাণাধীন ভবনের মালামাল ফুটপাত থেকে উচ্ছেদ করার ব্যাপারে কথা হয় ডিসিসি (উত্তর) অঞ্চল-১-এর নির্বাহী প্রকৌশলী মনসুর আহমেদের সঙ্গে। তিনি জানান, ফুটপাতে নির্মাণসামগ্রী রেখে পথচারীদের পথ চলাচলে প্রতিবন্ধকতা সৃষ্টি, সড়ক ক্ষতিগ্রস্ত ও শব্দদূষণ করে এলাকাবাসীর অসুবিধা সৃষ্টির দায়ে তাঁদের বিরুদ্ধে আইনানুগ ব্যবস্থা নেওয়ার প্রক্রিয়া চলছে। খুব শিগগিরই অভিযান শুরু হবে।
</doc>
<doc>
﻿কারণটা যা-ই হোক, কিছু মাঠ আছে যেখানে নামলেই যেন সাফল্য হাত বাড়িয়ে দেয়

বাংলাদেশ কেন সব ম্যাচ চট্টগ্রামে খেলে না? চট্টগ্রামের জহুর আহমেদ চৌধুরী স্টেডিয়ামে খেলা শেষ সাতটি ওয়ানডের ছয়টিতেই জিতেছে বাংলাদেশ। বিশ্বকাপে সেই ৫৮ বিপর্যয়ের পরের ম্যাচেই ইংল্যান্ডের বিপক্ষে বাংলাদেশের ক্রিকেট ইতিহাসের অন্যতম স্মরণীয় জয়টি তো এসেছে এ মাঠেই। আর এবার ওয়েস্ট ইন্ডিজের বিপক্ষে ঢাকায় সিরিজ খোয়ানোর পর চট্টগ্রামেই তো শেষ ওয়ানডেতে সফরকারীদের নাকানিচুবানি খাইয়েছেন মুশফিক-সাকিবরা। বৃষ্টি আর মাঠের অব্যবস্থাপনায় দুটি দিন নষ্ট না হলে চট্টগ্রাম টেস্টে বাংলাদেশের পক্ষে ফলাফলও হতে পারত। সাফল্যের পাল্লাটাই যেখানে ভারী, সেটিই তো দলের পয়া ভেন্যু।
কিন্তু বাংলাদেশের সবচেয়ে পয়া ভেন্যু কি এটিই? এই প্রশ্নের উত্তর খুঁজতে গিয়ে জহুর আহমেদ চৌধুরী স্টেডিয়ামের পাশাপাশি চলে আসে মিরপুরের শেরেবাংলা স্টেডিয়ামের নামও। যদিও এখানে সর্বশেষ সাত ম্যাচের সব কটিতেই হেরেছে বাংলাদেশ। যার মধ্যে দুটি ম্যাচে ৫৮ ও ৭৮ রানে অলআউট হওয়ার লজ্জাও আছে। কিন্তু দেশের ক্রিকেট ইতিহাসের অন্যতম বড় সাফল্যটাও এসেছে এই মাঠেই। বছর খানেক আগে এই মাঠেই ধবলধোলাই হয়েছে নিউজিল্যান্ড। ২০০৯-এর জানুয়ারিতে তিন জাতি ক্রিকেটে একবার শ্রীলঙ্কাকে হারানোর পর ফাইনালেও তাদের বিপক্ষে ৬ রানে ৫ উইকেট তুলে নিয়েছিল বাংলাদেশ। ২০০৮-এ নিউজিল্যান্ডের বিপক্ষে প্রথম জয়টি এসেছিল এই মাঠেই। এখানে ৪৫টি ওয়ানডেতে ১৯টিতে জয় বাংলাদেশের, হার ২৬টিতে। সাফল্যের হার বেশ ভালো। টেস্টেও ৬ ম্যাচে একটিতে ড্র করেছে বাংলাদেশ। এখন পাঠক আপনারাই বের করুন, মুশফিক-তামিমদের জন্য কোনটি পয়া ভেন্যু।
বাংলাদেশেরটি বাছাই করতে সমস্যা হলেও বেশ কয়েকটা দলের পয়া ভেন্যুর নাম অনায়াসেই বলে দেওয়া যায়। যেমন—অস্ট্রেলিয়া, পাকিস্তান ও দক্ষিণ আফ্রিকা। অস্ট্রেলিয়ার জন্য হোবার্টের বেলেরিভ ওভাল, পাকিস্তানের জন্য করাচির ন্যাশনাল স্টেডিয়াম ও দক্ষিণ আফ্রিকার কেপটাউনের নিউল্যান্ডস।
করাচির ন্যাশনাল স্টেডিয়ামে পাকিস্তান প্রথম টেস্ট খেলে সেই ১৯৫৫ সালে। এখানে খেলা ৪১টি টেস্টের মাত্র দুটিতেই হেরেছে দলটি। যার প্রথমটি মাত্র ২০০০ সালে ইংল্যান্ডের বিপক্ষে। অন্যদিকে পাকিস্তান জিতেছে ২১টি টেস্টে। টেস্টে করাচি পাকিস্তানের পয়া হলেও ওয়ানডেতে তাদের প্রিয় ভেন্যু কিন্তু দেশের বাইরে। আরব আমিরাতের শারজায় ১০৮ ম্যাচ খেলে ৭৪টিতেই জিতেছে তারা। 
নির্বাসন থেকে ফিরে আসার পর দক্ষিণ আফ্রিকার ‘লাকি’ ভেন্যুতে পরিণত হয়েছে কেপটাউনের নিউল্যান্ডস স্টেডিয়াম। এখানে ২৯টি ওয়ানডের মাত্র চারটিতে হেরেছে তারা, জিতেছে বাকি সব ম্যাচে। টেস্টেও একই অবস্থা। ২২ ম্যাচে ১৪ জয়, হার মাত্র ৩টি। অবশ্য বর্ণ-বিদ্বেষের যুগে এখানে খেলা ২৪ ম্যাচের মাত্র ৩টিতে জয় নিয়ে ফিরতে পেরেছিল প্রোটিয়ারা।
দ্বীপরাজ্য তাসমানিয়ার রাজধানী হোবার্ট হচ্ছে অস্ট্রেলিয়ার পয়া ভেন্যু। হোবার্টের বেলেরিভ ওভালে প্রথম আন্তর্জাতিক ক্রিকেটের সঙ্গে পরিচিত হয় ১৯৮৯ সালে। সেই থেকে এখানে খেলা ২৫ ম্যাচের ১৯টিতেই জিতেছে স্বাগতিকেরা। হেরেছে মাত্র তিনটি ওয়ানডেতে। এখানে নয়টি টেস্ট খেলে সাতটিতে জিতেছে অস্ট্রেলিয়া। আর খারাপ আবহাওয়ার জন্য ড্র হওয়া ম্যাচ দুটিতেও সুবিধাজনক জায়গায় ছিল অস্ট্রেলিয়া।
তাসমান সাগরের ওপারের দেশ নিউজিল্যান্ড সবচেয়ে সফল হ্যামিল্টনের সেডন পার্কে। সব ধরনের ক্রিকেট মিলিয়ে এখানে খেলা ৩৬ ম্যাচের ২০টিতে জিতেছে দলটি।
টেস্ট খেলুড়ে বাকি দলগুলোর জন্য একটি লাকি গ্রাউন্ড বের করা মুশকিল, যেমন ভারত। কোন ভেন্যুতে ভারত সবচেয়ে সফল, এটা হিসাব করে বের করা গেলেও সেটাকে ‘লাকি’ বলা যায় না কিছুতেই। টেস্টে ভারতের জয়-পরাজয়ের অনুপাত সবচেয়ে ভালো চেন্নাইয়ের চিপক স্টেডিয়ামে। সেখানে ৩০ টেস্টের ১২টিতে জিতলেও তারা হেরেছে ৫টি ম্যাচে। ওয়ানডেতে অবশ্য গোয়ালিয়রের ক্যাপ্টেন রুপ সিং স্টেডিয়াম (১০ ম্যাচে ৮ জয়) অথবা কানপুরের গ্রিন পার্ককে (১১ ম্যাচে ৮) ভারতের পয়া ভেন্যুও বলা যায়। 
ওয়ানডেতে কিংসটাউন ওয়েস্ট ইন্ডিজের পয়া ভেন্যু (২০ ম্যাচে ১৭ জয়) হলেও টেস্টে তাদের সে রকম কোনো ভেন্যু খুঁজে পাওয়া যায় না। শ্রীলঙ্কার জন্য কলম্বোর সিনহালিজ স্পোর্টস ক্লাব গ্রাউন্ডকে পয়া টেস্ট ভেন্যু বলা যায়। এখানে ৩৫ টেস্টের ১৭টিতে জিতেছে দলটি, হেরেছে মাত্র ছয়টিতে। তবে ইংল্যান্ডের জন্য একক কোনো ভেন্যুকে বেছে নেওয়া একেবারে অসম্ভব।
বাকি রইল জিম্বাবুয়ে। দলটির প্রিয় ভেন্যু অবশ্যই হারারে স্পোর্টস ক্লাব। এখানেই সবচেয়ে বেশি টেস্ট (৬) ও ওয়ানডে (৩০) জিতেছে দলটি।
 সোলায়মান পলাশ
</doc>
<doc>
﻿বিশ্ববিহারী রবীন্দ্রনাথ ঠাকুর ১৮৭৮ সালের অক্টোবরে প্রথমে ব্রিটেনে যান। সেবার সেখানে তিনি মাস চারেক ছিলেন। এরপর তিনি ১১—১২ বার ব্রিটেনে যান। আমেরিকায় মার্কিন যুক্তরাষ্ট্র, আর্জেন্টিনা, কানাডা এবং ইউরোপের ফ্রান্স, হল্যান্ড, বেলজিয়াম, অস্ট্রিয়া, জার্মানি, চেকোস্লোভাকিয়া, সুইজারল্যান্ড, ডেনমার্ক, সুইডেন, নরওয়ে, হাঙ্গেরি, বুলগেরিয়া ও গ্রিসে কবি ভ্রমণ করেন। কোনো কোনো দেশে একাধিকবার।


লন্ডনে রবীন্দ্রনাথ, ১৯২১

ইউরোপের সাহিত্য শুধু পাঠ নয়, কবি ভিক্তর উগো, শেলি, আর্নেস্ট মায়ার্ন, অদ্রে দ্য ভের, পিবি মার্সন, মুর, মিসেল ব্রাঙনিং, ক্রিস্টিনা রসেটি, সুইনবার্ন, হুড, টি এস এলিয়ট এবং জার্মান ভাষায় হাইনরেখ হাইনে ও গ্যেটের কিছু লেখার অনুবাদ করেন।

রবীন্দ্রনাথের রচনা পরবর্তীকালের একাধিক নোবেল বিজয়ী–ইয়েটস, রঁমা রল্যা, আঁদ্রে জিদ, জেনোভিয়া ইমেনেজ, আইভান বুনিন ওস্যঁ-জন পার্স অনুবাদ করেন।
১২৯৪ সালের বৈশাখে ‘সাহিত্য ও সভ্যতা’য় বলেন, ‘দূর হইতে ইংলন্ডের সাহিত্য ও সভ্যতা সম্বন্ধে কিছু বলা হয়তো আমার পক্ষে অনধিকার চর্চা। এ বিষয়ে অভ্রান্ত বিচার করা আমার উদ্দেশ্য নয় এবং সেরূপ যোগ্যতাও আমার নাই। আমাদের এই রৌদ্রতাপিত নিদ্রাতুর নিস্তব্ধ গৃহের এক প্রান্তে বসিয়া কেমন করিয়া ধারণা করিব সেই সুরাসুরের রণরঙ্গভূমি ইউরোপীয় সমাজের প্রচণ্ড আবেগ, উত্তেজনা, উদ্যম, সহস্রমুখী বাসনার উদ্দাম উচ্ছ্বাস, অবিশ্রাম মথ্যমান ক্ষুব্ধ জীবন-মহাসমুদ্রের আঘাত ও প্রতিঘাত–তরঙ্গ ও প্রতিতরঙ্গ–ধ্বনি ও প্রতিধ্বনি, উৎক্ষিপ্ত সহস্র হস্তে পৃথিবী বেষ্টন করিবার বিপুল আকাঙ্খা! দুই-একটা লক্ষণ মাত্র দেখিয়া, রাজ্যের আভ্যন্তরীণ অবস্থার মধ্যে লিপ্ত না থাকিয়া, বাহিরের লোকের মনে সহসা যে কথা উদয় হয় আমি সেই কথা লিখিয়া প্রকাশ করিলাম এবং এই সুযোগে সাহিত্য সম্বন্ধে আমার মত কথঞ্চিৎ স্পষ্ট করিয়া ব্যক্ত করিলাম।’

১২৯৯ সালে ‘সাহিত্যের প্রাণ’-এ রবীন্দ্রনাথ বলেন, ‘ফলস্টাফ ও ডগরেরি থেকে… দৃষ্টিগোচর হয়।’
১৯৪১ সালের ২৫ এপ্রিল সাহিত্যের মূল্য-এ রবীন্দ্রনাথ বলেন, ‘শেক্সপীয়রের লুক্রিস… ভিড় জমা হবে।’

ইন্দিরা দেবী চৌধুরীরানীকে এক পত্রে রবীন্দনাথ বলেন, ‘‘সেই ছেলেবেলায় যখন আরব্য-উপন্যাস পড়তুম, সিন্ধবাদ নানা নূতন দেশে বাণিজ্য করতে বাহির হত, ভৃত্য-শাসিত আমি তোষাখানার মধ্যে রুদ্ধ হয়ে বসে বসে দুপুর বেলায় সিন্ধবাদ সঙ্গে ঘুরে বেড়াতুম, তখন যে আকাঙ্খাটা মনের মধ্যে জন্মেছিল সেটা যেন এখনো বেঁচে আছে–এই বালিচরে নৌকো বাঁধা দেখলে সেই যেন চঞ্চল হয়ে ওঠে। ছেলেবেলায় যদি আরব্য-উপন্যাস রবিনসন ক্রুসো না পড়তুম, রূপকথা না শুনতুম, তা হলে নিশ্চয় বলতে পারি ঐ নদীতীর এবং মাঠের প্রান্তরে দূর দৃশ্য দেখে ঠিক এমন ভাব মনে উদয় হত না–সমস্ত পৃথিবীর চেহারা আমার পক্ষে আর-এক রকম হয়ে যেত।’’

আর একটি পত্রে রবীন্দ্রনাথ বলেন: ‘ছেলেবেলায় রবিনসন ক্রুসো পৌলভর্জিনি প্রভৃতি বইয়ে গাছপালা সমুদ্রের ছবি দেখে মন ভারী উদাসীন হয়ে যেত–এখানকার রৌদ্রে আমার সেই ছবি দেখার বাল্যস্মৃতি ভারী জেগে ওঠে। এর যে কী মানে আমি ঠিক ধরতে পারি নে, এর সঙ্গে যে কী একটা আকাঙ্খা জড়িত আছে আমি ঠিক বুঝতে পারিনে–এ যেন এই বৃহৎ ধরণীর প্রতি একটা নাড়ীর টান।’

১৯৪১ সালে ‘সাহিত্যের মূল্য’-এ রবীন্দ্রনাথ বলেন: ‘জীবন মহাশিল্পী। সে যুগে যুগে দেশে দেশান্তরে মানুষকে নানা বৈচিত্র্যে মূর্তিমান করে তুলছে। লক্ষ লক্ষ মানুষের চেহারা আজ বিস্মৃতির অন্ধকারে অদৃশ্য, তবুও বহুশত আছে যা প্রত্যক্ষ, ইতিহাসে যা উজ্জ্বল। জীবনের এই সৃষ্টিকার্য যদি সাহিত্যে যথোচিত নৈপুণ্যের সঙ্গে আশ্রয় লাভ করতে পারে তবেই তা অক্ষয় হয়ে থাকে। সেইরকম সাহিত্য ধন্য–ধন্য ডন কুইক্সট্ ধন্য রবিনসন ক্রুসো।’


১৩৪০ সালে ‘সাহিত্যতত্ত্ব’-এ রবীন্দ্রনাথ বলেছেন: ‘সাংকোপাঞ্জা ডন কুইক্সোটের ভৃত্যমাত্র, সংসারের প্রবহমান তথ্যপুঞ্জের মধ্যে তাকে তর্জমা করে দিলে সে চোখেই পড়বে না–তখন হাজার-লক্ষ চাকরের সাধারণ শ্রেণীর মাঝখানে তাকে শনাক্ত করবে কে। ডন কুইক্সোটের চাকর আজ চিরকালের মানুষের কাছে চিরকালের চেনা হয়ে আছে, সবাইকে দিচ্ছে তার একান্ত প্রত্যক্ষতার আনন্দ; এ পর্যন্ত ভারতের যতগুলি বড়ো লাট হয়েছে তাদের সকলের জীবনবৃত্তান্ত মেলালেও এ চাকরটির পাশে তারা নিষ্প্রভ।’

সাহিত্যে নবত্ব-এ এ ইউরোপীয় সাহিত্যের ডাডায়িজম্ সম্পর্কে রবীন্দ্রনাথ বলেন, ‘জল যাদের ফুরিয়েছে তাদের পক্ষে আছে পাঁক। তারা বলে, সাহিত্যধারায় নৌকা চলাচলটা অত্যন্ত সেকেলে; আধুনিক উদ্ভাবনা হচ্ছে পাঁকের মাতুনি–এতে মাঝিগিরি দরকার নেই–এটা তলিয়ে-যাওয়া রিয়ালিটি। ভাষাটাকে বেঁকিয়ে চুরিয়ে, অর্থের বিপর্যয় ঘটিয়ে ভাবগুলোকে স্থানে অস্থানে ডিগবাজি খেলিয়ে, পাঠকের মনকে পদে পদে ঠেলা মেরে, চমক লাগিয়ে দেওয়াই সাহিত্যের চরম উৎকর্ষ। চরম সন্দেহ নেই। সেই চরমের নমুনা ইউরোপীয় সাহিত্যের ডাডায়িজম্। এর একটি মাত্র কারণ হচ্ছে এই, আলাপের সহজ শক্তি যখন চলে যায় সেই বিকারের দশায় প্রলাপের শক্তি বেড়ে ওঠে। বাইরের দিক থেকে বিচার করতে গেলে প্রলাপের জোর আলাপের চেয়ে অনেক বেশি এ কথা মানতেই হয়। কিন্তু তা নিয়ে শঙ্কা না করে লোকে যখন গর্ব করতে থাকে তখনই বুঝি, সর্বনাশ হল বলে। ’

১৩১৯ সালে পথের সঞ্চয়-এ ‘কবি ইয়েটস্’ প্রবন্ধে রবীন্দ্রনাথ বলেন, ‘ইংলন্ডের বর্তমানকালের কবিদের কাব্য যখন পড়িয়া দেখি তখন ইহাদের অনেককেই আমার মনে হয়, ইহারা বিশ্বজগতের কবি নহেন। ইহারা সাহিত্যজগতের কবি।…কবিরা যেন ওস্তাদ হইয়া উঠিয়াছে, অর্থাৎ প্রাণ হইতে গান করিবার প্রয়োজনবোধই তাহাদের চলিয়া গিয়াছে, এখন কেবল গান হইতেই গানের উৎপত্তি চলিতেছে। যখন ব্যথা হইতে কথা আসে না, কথা হইতেই কথা আসে, তখন কথার কারুকার্য ক্রমশ জটিল ও নিপুণতর হইয়া উঠিতে থাকে। আবেগ তখন প্রত্যক্ষ ও গভীরভাবে হৃদয়ের সামগ্রী না হওয়াতে সে সরল হয় না; সে আপনাকে আপনি বিশ্বাস করে না বলিয়াই বলপূর্বক অতিশয়ের দিকে ছুটিতে থাকে; নবীনতা তাহার পক্ষে সহজ নহে বলিয়াই আপনার অপূর্বতা প্রমাণের জন্য কেবলই তাহাকে অদ্ভুতের সন্ধানে ফিরিতে হয়।
ওয়ার্ডসওয়ার্থের সঙ্গে সুইনবর্নের তুলনা করিয়া দেখিলেই আমার কথাটা বোঝা সহজ হইবে। যাঁহারা জগতের কবি নহেন, কবিত্বের কবি, সুইনবর্ন তাঁহাদের মধ্যে প্রতিভায় অগ্রগণ্য। কথায় নৃত্যলীলায় ইঁহার এমন অসাধারণ নৈপুণ্য যে, তাহারই আনন্দ তাঁহাকে মাতোয়ারা করিয়াছে। ধ্বনি-প্রতিধ্বনির নানাবিধ রঙিন সুতায় তিনি চিত্রবিচিত্র করিয়া ঘোরতর টকটকে রঙের ছবি গাঁথিয়াছেন; সে-সমস্ত আশ্চর্য কীর্তি, কিন্তু বিশ্বের উপর তাহার প্রশস্ত প্রতিষ্ঠা নহে।’

৬ জানুয়ারি, ১৯৩৫ অমিয় চক্রবর্তীকে লেখা এক পত্রে রবীন্দ্রনাথ বলেন, ‘ইংরেজি সাহিত্যে একদা আমরা বিদেশীরা যে নিঃসঙ্কোচ আমন্ত্রণ পেয়েছিলুম আজ কি তা আর আছে? একথা বলা বাহুল্য প্রত্যেক দেশের সাহিত্য মুখ্যভাবে আপন পাঠকদের জন্য, কিন্তু তার মধ্যে সেই স্বাভাবিক দাক্ষিণ্য আমরা প্রত্যাশা করি যাতে সে দূর নিকটের সকল অতিথিকেই আসন জোগাতে পারে। যে সাহিত্যে সেই আসন প্রসারিত সেই সাহিত্যই মহৎ সাহিত্য, সকল কালেরই মানুষ সেই সাহিত্যের স্থায়িত্বকে সুনিশ্চিত করে তোলে, তার প্রতিষ্ঠাভিত্তি সর্বমানবের চিত্তক্ষেত্রে।

আমাদের সমসাময়িক বিদেশী সাহিত্যকে নিশ্চিত প্রত্যয়ের সঙ্গে বিচার করা নিরাপদ নয়। আধুনিক ইংরেজি সাহিত্য সম্বন্ধে আমি যেটুকু অনুভব করি সে আমার সীমাবদ্ধ অভিজ্ঞতা থেকে, তার অনেকখানিই হয়তো অজ্ঞতা। এ সাহিত্যের অনেক অংশের সাহিত্যিক মূল্য হয়তো যথেষ্ট আছে, কালে কালে তার যাচাই হতে থাকবে। আমি যা বলতে পারি তা আমারি ব্যক্তিগত বোধশক্তির সীমানা থেকে। আমি বিদেশীর তরফ থেকে বলচি,–অথবা তাও নয়–একজন মাত্র বিদেশী কবির তরফ থেকে বলচি–আধুনিক ইংরেজি কাব্যসাহিত্যে আমার প্রবেশাধিকার অত্যন্ত বাধাগ্রস্ত। আমার একথার যদি কোনো ব্যাপক মূল্য থাকে তবে এই কথা বলতে হবে এই সাহিত্যের অন্য নানাগুণ থাক্তে পারে, কিন্তু একটা গুণের অভাব আছে যাকে বলা যায় সার্ব্বভৌমতা, যাতে করে বিদেশ থেকে আমিও এ’কে অকুণ্ঠিত চিত্তে মেনে নিতে পারি। ইংরেজের প্রাক্তন সাহিত্যকে তো আনন্দের সঙ্গে মেনে নিয়েছি, তার থেকে কেবল যে রস পেয়েছি তা নয়, জীবনের যাত্রাপথে আলো পেয়েছি। তার প্রভাব আজও তো মন থেকে দূর হয়নি। আজ দ্বাররুদ্ধ য়ুরোপের দুর্গমতা অনুভব করচি আধুনিক ইংরেজি সাহিত্যে। তার কঠোরতা আমার কাছে অনুদার বলে ঠেকে, বিদ্রুপ-পরায়ণ বিশ্বাসহীনতার কঠিন জমিতে তার উৎপত্তি, তার মধ্যে এমন উদ্বৃত্ত দেখা যাচ্চে না, ঘরের বাইরে যার অকৃপণ আহ্বান। এ সাহিত্য বিশ্ব থেকে আপন হৃদয় প্রত্যাহরণ করে নিয়েছে, এর কাছে এমন বাণী পাইনে যা শুনে মনে করতে পারি যেন আমারি বাণী পাওয়া গেল চিরকালীন দৈববাণীরূপে। দুই একটা ব্যতিক্রম যে নেই তা হতেই পারে না। মনে পড়ছে রবার্ট ব্রিজেসের নাম। আরো আছে।…বারে বারে এই কথা আমার মনে হয়েছে বর্তমান ইংরেজি কাব্য উদ্ধতভাবে নূতন, পুরাতনের বিরুদ্ধে বিদ্রোহীভাবে নূতন; যে-তরুণের মন কালাপাহাড়ি সে এর নব্যতার মদিররসে মত্ত, কিন্তু এই নব্যতাই এর ক্ষণিকতার লক্ষণ।…আমার পুরাতন বন্ধুদের মধ্যে আমার অন্তরের অনুরাগ সবচেয়ে অক্ষুণ্ন আছে Sturge Moore এর প্রতি। তিনি জনতার ফরমাসে নব্যতার ভেক ধরেন নি, তার মধ্যে সাহিত্যের আভিজাত্য অম্লান। আর আমি জানি আধুনিকতার কঠোর ঘর্ষণে তার সহৃদয়তায় কড়া পড়ে যায় নি।

‘নবযুগের কাব্য’-এ রবীন্দ্রনাথ বলেন, ‘বালক-বয়সেই ইংরেজি সাহিত্যের আঙিনায় যাওয়া-আসা শুরু করেছি। ভাষার আভিধানিক বেড়াটা যেমনি পার হয়েছি অমনি ওখানকার ফলের বাগান থেকে ফল পাড়বার আনন্দে বেলা কেটেছে। যেটুকু বাধা পেয়েছি তাতে ঠেকিয়ে রাখতে পারে নি বরঞ্চ ঔৎসুক্য বাড়িয়েছে। ইংরেজি সাহিত্যের পথে এই সর্বজনীনতার আহ্বান পেয়েছিলুম একে সমতলতা বললে অসংগত হবে। এর মধ্যে বাঁকচোর উঁচুনিচু যথেষ্ট ছিল। লেখকদের মধ্যে ব্যক্তিগত বৈষম্যের অভাব ছিল না। কিন্তু রূঢ়ভাবে কোনো দেউড়ি থেকে কোনো দ্বারী ঠেকিয়ে রাখেনি।

সেদিন গেল, এখন নতুন যুগ এসেছে। যে সাহিত্যে চলাফেরা অভ্যস্ত ছিল সেখানে হঠাৎ দেখি রাস্তা খুঁজে পাই নে। আমি বিদেশী ব’লেই যে আমাকে এই রকম ধাঁধা লাগিয়েছে তা নয়, আমার কোনো কোনো ইংরেজ বন্ধুকেও জিজ্ঞাসা ক’রে খবর পেয়েছি তাঁদের পক্ষেও আধুনিক কাব্য সহজবোধ্য নয়।

অবশ্য অমিয় চক্রবর্তীকে লেখা এক চিঠিতে রবীন্দ্রনাথ বলেছেন, ‘তুমি এখনকার ইংরেজ কবিদের যে সব নমুনা কপি করে পাঠাচ্চ পড়ে আমার খুব ভালো লাগচে,–সংশয় ছিল আমি বুঝি দূরে পড়ে গেছি, আধুনিকদের নাগাল পাব না–এই কবিতাগুলি পড়ে বুঝতে পারলুম আমার অবস্থা অত্যন্ত বেশি শোচনীয় হয় নি।’

………
জন কীটস্ (১৭৯৫–১৮২১)
………

ইন্দিরাদেবী চৌধুরানী দেবীকে এক পত্রে রবীন্দ্রনাথ বলেন, ‘কীটস সম্বন্ধে আমি যত ইংরাজ কবি জানি সব চেয়ে কীটসের সঙ্গে আমার আত্মীয়তা আমি বেশী করে অনুভব করি।… কীটসের ভাষার মধ্যে যথার্থ আনন্দসম্ভোগের একটি আন্তরিকতা আছে। ওর আর্টের সঙ্গে আর হৃদয়ের সঙ্গে বেশ সমতানে মিশেছে–যেটি তৈরি করে তুলেছে সেটির সঙ্গে বরাবর তার হৃদয়ের একটি নাড়ীর যোগ আছে। টেনিসন সুইনবর্ন প্রভৃতি অধিকাংশ আধুনিক কবির অধিকাংশ কবিতার মধ্যে একটা পাথরে-খোদা ভাব আছে–তারা কবিত্ব করে লেখে এবং যে লেখার প্রচুর সৌন্দর্য আছে, কিন্তু কবির অন্তর্যামী সে লেখার মধ্যে নিজের স্বাক্ষর করা সত্য পাঠ লিখে দেয় না। টেনিসনের ‘মড’ কবিতায় যে সমস্ত লিরিকের উচ্ছ্বাস–আছে সেগুলি বিচিত্র এবং সুতীব্র হৃদয়বৃত্তি-দ্বারা উচ্ছলরূপে পরিপূর্ণ বটে, কিন্তু তবু মিসেস ব্রাউনিঙের সনেটগুলি তার চেয়ে ঢের বেশি অন্তরঙ্গরূপে সত্যি। টেনিসনের অচেতন কবি যে-সমস্ত ছত্র লেখে টেনিসনের সচেতন আর্টিস্ট তার উপর নিজের রঙিন তুলি বুলিয়ে সেটাকে ক্রমাগতই আচ্ছন্ন করে ফেলতে থাকে। কীটসের লেখায় কবিহৃদয়ের স্বাভাবিক সুগভীর আনন্দ তার রচনার কলা-নৈপুণ্যের ভিতর থেকে একটা সজীব উজ্জ্বলতার সঙ্গে বিচ্ছুরিত হতে থাকে। সেইটে আমাকে ভারী আকর্ষণ করে। কীটসের লেখা সর্বাঙ্গসম্পূর্ণ নয় এবং তার প্রায় কোনো কবিতারই প্রথম ছত্র থেকে শেষ ছত্র পর্যন্ত চরমতা প্রাপ্ত হয় নি, কিন্তু একটি অকৃত্রিম সুন্দর সজীবতার গুণে আমাদের সজীব হৃদয়কে এমন ঘনিষ্ঠ সঙ্গদান করতে পারে।’

আর এক পত্রে শেলী সম্পর্কে রবীন্দ্রনাথ বলেন, ‘শেলিকে অন্যান্য অনেক বড়োলোকের চেয়ে বিশেষরূপে কেন ভালো লাগে জানিস? ওর চরিত্রে কোনোরকম দ্বিধা ছিল না, ও কখনো আপনাকে কিম্বা আর কাউকে বিশ্লেষণ করে দেখে নি–ওর একরকম অখণ্ড প্রকৃতি। শিশুদের, এবং অনেক স্থলে মেয়েদের, এই জন্যে বিশেষরূপে ভালো লাগে তারা সহজ স্বাভাবিক, তারা নিজের মনের বিতর্ক কিম্বা থিয়োরি-দ্বারা নিজেকে ভেঙে চুরে গড়ে নি। শেলির স্বভাবের যে সৌন্দর্য তার মধ্যে তর্ক বিতর্ক আলোচনার লেশ নেই। সে যা হয়েছে, সে কেবল নিজের ভিতরকার এ অনিবার্য সৃজনশক্তির প্রভাবেই হয়েছে। সে নিজের জন্যে নিজে কিছুমাত্র দায়ী নয়–সে জানেও না সে কাকে কখন আঘাত দিচ্ছে, কাকে কখন সুখী করছে–তাকেও কোনো বিষয়ে নিশ্চয়রূপে কারও জানবার জো নেই। কেবল এইটুকু স্থির যে, ও যা ও তাই, তা ছাড়া ওর আর কিছু হবার জো ছিল না। ও বাইরের প্রকৃতির মতো স্বভাবতই উদার এবং সুন্দর এবং স্বভাবতই নিজের এবং পরের সম্বন্ধে চিন্তা ও দ্বিধা-মাত্র-হীন। সেই রকম অখণ্ড প্রকৃতির লোকের ভারী একটা স্বাভাবিক আকর্ষণ আছে। এদের সকলেই মাপ করে এবং মায়া করে–কোনো দোষ এদের স্বভাবে যেন স্থায়ীভাবে লিপ্ত হতে পারে না। এদের স্বভাব প্রথম যুগের আদম ইভের মতো আবরণহীন এবং সেই জন্যেই এক হিসাবে পরমরহস্যময়। এরা এখনো জ্ঞান বৃক্ষের ফল খায় নি বলে একটি নিত্য সত্যযুগে বাস করছে।’

শেলির শতবার্ষিকী স্মরণোৎসবে রবীন্দ্রনাথ তাঁর ভাষণে বলেন, ‘‘শেলি সর্বাংশে…কবি ছিলেন…তাঁর ব্যবহার, তার যা কিছু আশা আকাঙ্খা, তার সমস্তই এক কবিত্বের ছাঁচে ঢেলে তৈরি করেছিলেন–এ কথা বেশ উপলব্ধি করা যায়। অনেক কবিকে জানি, একটা বিশেষ সময়ে হয়তো কবিত্বের ভুত তাঁদের পেয়ে বসলে পর কাব্য রচনা করেন এবং বেশ ভালো কাব্যও রচনা করেন।…কিন্তু শেলির জীবনের আশৈশব গতি এবং প্রকৃতি সমস্তই কবির। Imagination -এর আবহাওয়ায় তাঁর মন নিমগ্ন ছিল। কেবল তাঁর মগজের এক অংশ নয়, তার সমস্ত জীবন নিমগ্ন ছিল। এইজন্য তাঁকে লোকে খেপা বলে মনে করেছে অনেক সময়।

অন্যান্য সাধারণ বা অসাধারণ ব্যক্তির মতো শেলিরও কতকগুলি মতামত ছিল। এ কথা আমরা সকলেই জানি মতামত থাকাটা কবিত্বের পক্ষে একটা বালাই।…সেটা আমরা ওয়ার্ডসওয়ার্থে বিশেষ করে দেখেছি। যেখানে তিনি রসেতে খুব পূর্ণ হয়েছেন সেখানে তিনি মতকে চাপা দিতে পেরেছেন। কিন্তু সেই পূর্ণতা একটু খর্ব হবামাত্র তাঁর মতগুলো খাড়া হয়ে উঠে রস প্রবাহের প্রতিবাদ করতে থাকে। শেলিরও মতামত ছিল স্বাধীনতা সম্বন্ধে, মানবজাতির জীবনের লক্ষ্য সম্বন্ধে, ধর্ম সম্বন্ধে, রাজনীতি সম্বন্ধে। কিন্তু সেই মতগুলি পাগলামির দ্বারা বেশ মজে গিয়েছিল। সে ছিল এক পাগলা কবির মতামত। সুবুদ্ধি জিনিসটা মর্তের জিনিস, কিন্তু উচ্চ অঙ্গের খাঁটি যে পাগলামি সে দৈবী। তাই বুঝি সুবুদ্ধির গড়া জিনিস ভেঙে ভেঙে পড়ে, আর পাগলামির উড়িয়ে আনা জিনিস বীজের মতো অরণ্যের পর অরণ্য সৃষ্টি করে, তাই পাগলা শেলির বাণী আজও নবীন আছে।…বিচিত্র সুখ দুঃখময় মানুষের এই জীবনটাকেও শেলি যেন একটা পর্দার মতো করে দেখেছিলেন। এর খণ্ডতা এর স্থূলতা যেন সত্যকে আবৃত করে রয়েছে। এই কুহেলিকার পর্দাখানা ছিঁড়ে ফেলে সত্যের নির্মল মূর্তি দেখবার জন্যে কবির ভারী একটা ব্যাকুলতা ছিল। কতবার সেইজন্য তিনি মৃত্যুর মধ্যে উঁকি মেরে দেখবার চেষ্টা করেছেন। এই মুক্তি-পিপাসু কবি যেমন রাজতন্ত্র ও ধর্মতন্ত্রের বাধা সইতে পারেন নি, তেমনি মানুষের জীবনের খণ্ড-চেতনা বিরাট সত্যের উপলব্ধি থেকে আমাদের চিত্তকে যে গণ্ডিবদ্ধ করে রেখেছে এও তিনি সহ্য করতে পারেন নি। এইখানে যেন শেলির মনের সঙ্গে আমাদের ভারতীয় মনের একটা মিল দেখতে পাওয়া যায়। ভারতবর্ষের এই ব্যবহারিক জগৎকে, এই স্থূল জগৎকে সম্পূর্ণ সত্য বলে বিশ্বাস করে না এবং এর ভিতরে অন্তরতম অন্তর্যামী যে সত্য আছে তাকেই সন্ধান করে বেড়ায়।…

শেলিকে তাঁর জীবনকালে ও পরবর্তীকালে তাঁর দেশের লোকে নাস্তিক বলে অপবাদ দিয়েছে। তার কারণ এই যে প্রচলিত ধর্মতন্ত্র ও পুরোহিততন্ত্রকে তিনি আঘাত করেছেন। কিন্তু তাঁর মধ্যে যে গভীর একটা ধর্মের তৃষ্ণা ছিল, একটা আধ্যাত্মিক উপলব্ধি ছিল, সে সম্বন্ধে কোনো সন্দেহ করা যেতে পারে না। তিনি তাঁর Alastar কাব্যের মধ্যে যে সন্ধানের বেদনা প্রকাশ করেছেন সে কিসের সন্ধান।…তার যে বেদনা, সেই যে সন্ধান, তারই দ্বারা প্রমাণ হয় যে পরম সৌন্দর্যময় একটি আত্মিক সত্তা বিশ্বের মধ্যে আছে, যে সম্বন্ধে শেলির চিত্তে গভীর বেদনাপূর্ণ একটি আকৃতি ছিল।

নভেলের আয়তন সম্পর্কে রবীন্দ্রনাথ সাহিত্যের আলোচনায় বলেন, ‘বঙ্কিমবাবুর নভেলগুলি ঠিক নভেল যত বড়ো হওয়া উচিত তার আদর্শ। ভাগ্যে তিনি ইংরাজি নভেলিস্টের অনুকরণে বাংলায় বৃহদায়তনের দস্তুর বেঁধে দেন নি, তা হলে বড়ো অসহ্য হয়ে উঠত, বিশেষত সমালোচকের পক্ষে। এক-একটা ইংরাজি নভেলে এত অতিরিক্ত বেশি কথা, বেশি ঘটনা, বেশি লোক যে, আমার মনে হয় এটা একটা সাহিত্যের বর্বরতা। সমস্ত রাত্রি ধরে যাত্রাগান করার মতো। প্রাচীনকালেই ওটা শোভা পেত। তখন ছাপাখানা এবং প্রকাশক সম্প্রদায় ছিল না, তখন একখানা বই নিয়ে বহুকাল জাওর কাটবার সময় ছিল।’’

গ্যোটের মূল রচনা অধিগত করার জন্য একসময় রবীন্দ্রনাথ জর্মন ভাষা শেখার চেষ্টা করেন ‘‘গেটে যদিও এক হিসাবে খুব নির্লিপ্ত প্রকৃতির লোক ছিল, তবু সে মানুষের সংস্রব পেত, মানুষের মধ্যে মগ্ন ছিল। সে যে রাজসভায় থাকত সেখানে সাহিত্যের জীবন্ত আদর ছিল, জার্মানিতে তখন খুব একটা ভাবের মন্থন আরম্ভ হয়েছিল–হের্ডের শ্লেগেল হুম্বোল্ট্ শিলার কান্ট প্রভৃতি বড়ো বড়ো চিন্তাশীল এবং ভাবুকগণ দেশের চারিদিকে জেগে উঠেছিল, তখনকার মানুষের সংসর্গ এবং দেশব্যাপী ভাবের আন্দোলন খুব প্রাণপরিপূর্ণ ছিল। আমরা হতভাগ্য বাঙালি লেখকেরা ভিতরকার সেই প্রাণের অভাব একান্ত মনে অনুভব করি–আমরা আমাদের কল্পনাকে সর্বদাই সত্যের খোরাক দিয়ে বাঁচিয়ে রাখতে পারি নে, নিজের মনের সঙ্গে বাইরের মনের একটা সংঘাত হয় না বলে আমাদের রচনাকার্য অনেকটা পরিমাণে আনন্দবিহীন হয়।

‘পত্রালাপ-এ রবীন্দ্রনাথ বলেন: জর্জ এলিয়টের নভেল যদিও আমার খুব ভালো লাগে তবু এটা আমার বরাবর মনে হয়, জিনিসগুলো বড়ো বেশি বড়ো–এত লোক, এত ঘটনা, এত কথার হিজিবিজি না থাকলে বইগুলো আরো ভালো হত। কাঁঠাল ফল দেখে যেমন মনে হয়–প্রকৃতি একটা ফলের মধ্যে ঠেসাঠেসি করে বিস্তর সারবান কোষ পুরতে চেষ্টা করে ফলটাকে আয়তনে খুব বৃহৎ এবং ওজনে খুব ভারী করেছেন বটে এবং একজন লোকের সংকীর্ণ পাকযন্ত্রের পক্ষে কম দুঃসহ করেন নি, কিন্তু হাতের কাজটা মাটি করেছেন। এরই একটাকে ভেঙে ত্রিশ-পঁয়ত্রিশটা ফল গড়লে সেগুলো দেখতে ভালো হত। জর্জ এলিয়টের এক-একটি নভেল এক-একটি সাহিত্যকাঁঠাল-বিশেষ। ক্ষমতা দেখে মানুষ আশ্চর্য হয় বটে, কিন্তু সৌন্দর্য দেখে মানুষ খুশি হয়। স্থায়িত্বের পক্ষে সহজতা সরলতা সৌন্দর্য যে প্রধান উপকরণ তার আর সন্দেহ নেই।’

১৭ মার্চ, ১৯৩৯ অমিয় চক্রবর্তীকে লেখা এক পত্রে রবীন্দ্রনাথ বলেন: ‘ডিক্টেটরি বুদ্ধি যতই গরম হয়ে ওঠে ততই একেশ্বর নেতারা ভুলে যায় যে, বিধাতার অন্যমনস্কতায় তারা সর্বজ্ঞ হয়ে জন্মায় নি। মানুষকে চালনা করবার নেশা এমনি তাদের পেয়ে বসে যে সকল বিষয়েই মানুষকে নাকে দড়ি দিয়ে নিয়ে যাবার জন্যে উগ্রভাবে উদ্যত হয়ে থাকে। পাশ্চাত্যে ডিক্টেটররা কেবল রাষ্ট্রিক ব্যাপারে নয়, সামাজিক বিধানে নয়, সাহিত্যে আর্টেও আপন শাসন রুদ্ররীতিতে প্রচার করছে। মানুষের এই বিভাগটা ছিল বিশেষভাবে গুণীদের হাতেই, পালোয়ানদের হাতে নয়। আকবর বাদশাও গানের আসরে তানসেনকে মেনে চলেছেন, সেখানে যদি তিনি বাদশাহী করতেন তাহলে সে হত সাংগীতিক ভুতের কীর্তন।’

এ ব্যাপারে সাহিত্যের স্বরূপ-এর সাহিত্যবিচার-এ রবীন্দ্রনাথ বলেন: ‘আমি যখন মস্কৌ গিয়েছিলুম, চেকভের রচনা সম্বন্ধে আমার অনুকূল অভিরুচি ব্যক্ত করতে গিয়ে হঠাৎ ঠোক্কর খেয়ে দেখলুম, চেকভের লেখায় সাহিত্যের মেলবন্ধনে জাতিচ্যুতিদোষ ঘটেছে, সুতরাং তাঁর নাটক স্টেজের মঞ্চে পঙক্তি পেল না। সাহিত্যে এই মনোভাব এত বেশি কৃত্রিম যে শুনতে পাই, এখন আবার হাওয়া বদল হয়েছে।’

……….
উইলিয়াম ওয়ার্ডসওয়ার্থ (১৭৭০–১৮৫০)
……….

ওয়ার্ডস্ওয়ার্থ এর সঙ্গে আলেকজান্ডার পোপ এর তুলনা করে নবযুগের কাব্য-এ রবীন্দ্রনাথ বলেন: ‘আলেকজান্ডার পোপ যে-ঋতুর বাহন, ওয়ার্ড্সওয়ার্থ সে-ঋতুর নন। এই বদল মনের বদলের অনুবর্তী। প্রাকৃত জগৎ ও মানস জগতকে দুই যুগের কবিরা ভিন্ন চেহারায় দেখেছেন তাই ছন্দ ও ভাষা আপনিই বদলিয়েছে তার প্রকাশভঙ্গী। আমরা সেই অধুনা-উপহসিত ভিক্টোরীয় যুগের সাহিত্যের দান গ্রহণ করেছি, দীক্ষা পেয়েছি তারই কাছ থেকে।

সাহিত্য-এর ‘পত্রালাপ’-এ রবীন্দ্রনাথ বলেন, ‘গোতিয়ের সহিত ওআর্ডস্ওআর্থের তুলনা করা যেতে পারে। ওআর্ডস্ওআর্থের কবিতার মধ্যে যে সৌন্দর্যসত্য প্রকাশিত হয়েছে তা পূর্বোক্ত ফরাসিস সৌন্দর্যসত্য অপেক্ষা বিস্তৃত। তার কাছে পুষ্পপল্লব নদীনির্ঝর পর্বতপ্রান্তর সর্বত্রই নবনব সৌন্দর্যে উদ্ভাসিত হয়ে উঠেছে। কেবল তাই নয়–তার মধ্যে তিনি একটা আধ্যাত্মিক বিকাশ দেখতে পাচ্ছেন, তাতে করে সৌন্দর্য অনন্ত বিস্তার এবং অনন্ত গভীরতা লাভ করেছে। তার ফল এই যে, এরকম কবিতায় পাঠকের শ্রান্তি তৃপ্তি বিরক্তি নেই; ওআর্ডসওআর্থের কবিতার মধ্যে সৌন্দর্যের এই বৃহৎ সত্যটুকু থাকাতেই তার এত গৌরব এবং স্থায়িত্ব।

‘ইংলন্ডের ভাবুকসমাজ’-এ রবীন্দ্রনাথ এইচ. জি. ওয়েলস সম্পর্কে বলেন, ‘এখনকার কালের সুবিখ্যাত ওয়েলস সাহেবের দুই-একখানি নভেল ও আমেরিকার সভ্যতা সম্বন্ধে একখানা বই পূর্বেই পড়িয়াছিলাম। তাহাতেই জানিতাম, ইঁহার চিন্তাশক্তি ইস্পাতের তরবারির মতো যেমন ঝকঝক্ করে তেমনি তাহা খরধার।…মানুষটি সজারুজাতীয় নহে, সম্পূর্ণ মোলায়েম। দেখিতে পাইলাম, ইঁহার প্রখরতা চিন্তায়, কিন্তু প্রকৃতিতে নয়। আসল কথা, মানুষের প্রতি ইঁহার আন্তরিক দরদ আছে, অন্যায়ের প্রতি বিদ্বেষ এবং মানুষের সার্বজনীন উন্নতির প্রতি অনুরাগ আছে; সেইটে থাকিলেই মানুষের মন কেবলমাত্র চিন্তার তুবড়িবাজি করিয়া সুখ পায় না।’

সুধীন্দ্রনাথ দত্তকে লিখিত এক পত্রে রবীন্দ্রনাথ বলেন: ‘Essays of Elia আমার কাছে Essay শ্রেণীর রচনার আদর্শ বলে মনে হয়। আজ পর্য্যন্ত কেউ তার নকল করতে পারেনি, এতই “নাজুক” তার রস। জাপানীতে একটা তিন লাইনের কবিতা আছে তাতে বলচে, জেলে তার চৌকোণা জাল ফেলল জলে, মাছ পড়ল ধরা কিন্তু তারার প্রতিবিম্ব সে তুলতে পারলে না। শ্যাওলা ঢাকা গভীর জলের Essay অনেক আছে, তার থেকে বড়ো বড়ো রুই কাৎলাও ধরা পড়ে আধুনিক কালের পীবরতনু উপন্যাসের মতো–কিন্তু ল্যাম্বের Essay সাহিত্যে-স্বর্গের রসসরোবর, ওতে তারার আলোর সূক্ষ্ম হাস্যলীলা। নকলবাজেরা জাল ফেলে তা ধরতে পারলে না।’

য়ুরোপ-যাত্রীর ডায়রির পরিশিষ্টে রবীন্দ্রনাথ বলেন, ‘আমি যখন Mathew Arnold এর কবিতা পড়ি তখন মনে হয় য়ুরোপীয় সভ্যতার মধ্যে যতটুকু প্রাচীন হয়ে পড়েছে তারই যেন আপনার কথা শুনতে পাচ্ছি।’
ওআল্ট্ হুইটম্যান সম্পর্কে রবীন্দ্রনাথ ‘ছন্দ্বে’-এ বলেন, ‘‘আধুনিক পাশ্চাত্য সাহিত্যে তিনি গদ্যে কাব্য রচনা করেছেন। সাধারণ গদ্যের সঙ্গে তার প্রভেদ নেই, তবে ভাবের দিক থেকে তাকে কাব্য না বলে থাকবার জো নেই।

আত্মশক্তি ও সমূহ-এর রাজা ও প্রজায় রবীন্দ্রনাথ রাডইয়ার্ড কিপলিঙ সম্পর্কে বলেন, ‘তাঁহার অসামান্য ক্ষমতা। সেই ক্ষমতা বলে তিনি ইংরাজের কল্পনাচক্ষে প্রাচ্যদেশকে একটি বৃহৎ পশুশালার মতো দাঁড় করাইয়াছেন। তিনি ইংলন্ডের ইংরাজকে বুঝাইতেছেন, ভারতবর্ষীর গবর্ণমেন্ট একটি সার্কাস কম্পানি। তাঁহারা নানা জাতীয় বিচিত্র অপরূপ জন্তুকে সভ্যজগৎসমক্ষে সুনিপুণভাবে নৃত্য করাইতেছেন। একবার সতর্ক অনিমেষ দৃষ্টি ফিরাইয়া লইলেই সব-কটা ঘাড়ের উপর আসিয়া পড়িবে। সুতীক্ষ্ম কৌতূহলের সহিত এই জন্তুদিগের প্রকৃতি পর্যবেক্ষণ করিতে হইবে, যথাপরিমাণে চাবুকের ভয় এবং অস্থিখণ্ডের প্রলোভন রাখিতে হইবে এবং কিয়ৎপরিমাণে পশুবাৎসল্যেরও আবশ্যক আছে। কিন্তু ইহার মধ্যে নীতি প্রীতি সভ্যতা আনিতে গেলে সার্কাস রক্ষা করা দুষ্কর হইবে এবং অধিকারীমহাশয়ের পক্ষেও বিপদের সম্ভাবনা।’

অত্যুক্তিতে রবীন্দ্রনাথ আরো বলেন, ‘প্রাচ্য অত্যুক্তির উদাহরণ আরব্য উপন্যাস এবং পাশ্চাত্য অত্যুক্তির উদাহরণ রাডিয়ার্ড কিপলিঙের “কিম্” এবং তাঁহার ভারতবর্ষীয় চিত্রাবলী।… কিপলিঙ তাঁহার কল্পনাকে আচ্ছন্ন রাখিয়া এমনি একটি সত্যের আড়ম্বর করিয়াছেন যে, যেমন হলপ-পড়া সাক্ষীর কাছ হইতে লোকে প্রকৃত বৃত্তান্ত প্রত্যাশা করে তেমনি কিপলিঙের গল্প হইতে ব্রিটিশ পাঠক ভারতবর্ষের প্রকৃত বৃত্তান্ত প্রত্যাশা না করিয়া থাকিতে পারে না।

ব্রিটিশ পাঠককে এমনি ছল করিয়া ভুলাইতে হয়। কারণ, ব্রিটিশ পাঠক বাস্তবের প্রিয়।…কল্পনার নিজ এলাকার মধ্যেও ব্রিটিশ পাঠক বাস্তবের সন্ধান করে–তাই কল্পনাকেও দায়ে পড়িয়া প্রাণপণে বাস্তবের ভান করিতে হয়। যে ব্যক্তি অসম্ভব স্থান হইতেও সাপ দেখতে চায়, সাপুড়ে তাহাকে ঠকাইতে বাধ্য হয়। সে নিজের ঝুলির ভিতর হইতেই সাপ বাহির করে, কিন্তু ভান করে যেন দর্শকের চাদরের মধ্য হইতে বাহির হইল। কিপলিঙ নিজের কল্পনা ঝুলি হইতেই সাপ বাহির করিলেন, কিন্তু নৈপুণ্যগুণে ব্রিটিশ পাঠক ঠিক বুঝিল যে, এশিয়ার উত্তরীয়ের ভিতর হইতেই সরীসৃপগুলো দলে দলে বাহির হইয়া আসিল।’

রবীন্দ্রনাথ মনে করেন, সর্বশ্রেষ্ঠ বাহন হিসাবে নিরাসক্ত মনকে য়ুরোপ সায়ান্সে পেয়েছে, কিন্তু সাহিত্যে পায় নি। উদ্ধত কালাপাহাড়ি নব্যতার মদির রসে মত্ত অঘোরপন্থীদের কথা ভেবেই হয়ত রবীন্দ্রনাথ অনুরূপ উক্তি করেছেন।

রবীন্দ্রনাথের দীক্ষা, তাঁর কথায়, সেই অধুনা উপহসিত ভিক্টোরীয় যুগের সাহিত্যে এবং সেই অনুসারে যা মহৎ তাকে সন্ধান করে বিশেষভাবে বিশেষ স্থানে বিশেষ অনুষ্ঠানে তার জন্য তিনি আসন পেতেছিলেন। তিনি ভাবতেন, সেদিনের লেখকের মধ্যে বৈষম্য থাকলেও রূঢ়ভাবে কোনো দেউড়ি থেকে কোনো দ্বারী তাঁকে ঠেকিয়ে রাখে নি। পরে দ্বাররুদ্ধ য়ুরোপীয় দুর্গমতায় তিনি অনুভব করেছিলেন আধুনিক ইংরেজি কাব্যে তাঁর প্রবেশাধিকার বাধাগ্রস্ত। আবার, আধুনিক কবিদের কিছু কিছু নমুনা পড়ে তাঁর যে সংশয় হয়েছিল যে তিনি আধুনিক কবিদের নাগাল পাবেন না তা কেটে যায়। তিনি স্বস্তি পান এই ভেবে যে, তাঁর অবস্থাটা অত শোচনীয় নয়। ভিক্টোরীয় যুগে যাঁর দীক্ষা তাঁর পক্ষে পাশ্চাত্য পুঁথিপাড়ার সব তোলপাড়কে সহজে গ্রহণ করা সম্ভব না হওয়ারই কথা। মনঃসমীক্ষণ, অবচেতনতত্ত্ব, যৌনপ্রবৃত্তির অনাবরণ বা অশ্লীলতা, বাস্তবিকতা, দারিদ্র্যবেদনা, মার্ক্সিজম ইত্যাদি য়ুরোপীয় মতবাদের যে ঢেউ গঙ্গাতীরে এসে লেগেছিল তা তাঁর মনে কখনো সংশয়, কখনো দ্বন্দ্ব, আবার কখনো ক্ষোভের উদ্রেক করেছিল। তখনও অস্তিত্ববাদের কথা তেমন ওঠে নি।

রবীন্দ্রনাথ তাঁর ‘আত্মপরিচয়ে’ বলছেন, ‘রুচির প্রমাণ তর্কে হতে পারে না। রুচির প্রমাণ কালে। কালের ধৈর্য অসীম, রুচিকেও তার অনুকরণ করতে হয়।’ তাঁর বয়স যখন ত্রিশকে ছুঁইছুঁই করছে তখন তিনি চাচ্ছেন সরল সুন্দর মধুর উদার লেখা। তলস্তয়ের ‘আনা কারেনিনা’র মতো Sickly বই পড়ে কী সুখ তিনি বুঝতে পারেন না। ত্রিশ পেরিয়ে তিনি বলছেন, সমগ্র মানুষ যেখানে মুক্তিলাভ করেছে সেই সুবৃহৎ অনাবরণের মধ্যে অশ্লীলতা নেই। শেক্সপীয়র, রামায়ণ বা মহাভারত অশ্লীল নয়। কিন্তু এমিল জোলা ও ভারতচন্দ্র অশ্লীল–কেননা সেখানে মানুষ কেবল আংশিকভাবে অনাবৃত। দু-এক বছর পরে তিনি বলছেন, শেক্সপীয়রের ‘ওথেলো’ দ্বিতীয়বার পড়তে তাঁর কিছুতেই মন উঠে না। তার কারণ, ওথেলোর মধ্যে যেটুকু করুণা আছে তা তাঁকে আকর্ষণ করে, কিন্তু নাটকের শেষ অংশের বর্বরতা ও নিষ্ঠুরতা তাঁকে বিমুখ করে। পঞ্চাশোর্ধ্ব বয়সে য়ুরোপীয় সাহিত্যে যৌনমিলনের দৈহিকতার উপদ্রব দেখে তিনি বলছেন ওর প্রেরণা বৈজ্ঞানিক কৌতূহলে, আর তা সাহিত্যে চিরকাল টিকতে পারে না। তাঁর মতে, সাহিত্যে যৌনমিলন নিয়ে যে তর্ক উঠেছে সামাজিক হিতবুদ্ধির দিক থেকে তার সমাধান হবে না, তার সমাধান কলারসের দিক থেকে। আবার সত্তর বয়সে সেই রবীন্দ্রনাথ বলছেন, যেখানে রূপের পূর্ণতা সেখানকার সৃষ্টি প্রকৃতির সৃষ্টির মতোই। রামায়ণের মন্থরা, মহাভারতের শকুনি ও ওথেলোর ইয়াগো প্রকৃতির উট, ব্যাং, বাদুরের মতো কুরূপ হতেও সঙ্কোচ করে না, কেননা তার মধ্যেও সত্যের শক্তি আছে।

যাঁর একসময় মনে হয়েছে, সাইকোঅ্যানালিসিসের বুলির মধ্যে সৃষ্টির অবিশ্লেষ্য সমগ্রতাকে খর্ব করবার মনোভাব জেগে উঠেছে, সেই তিনিই আবার মনস্তত্ত্বের অপরূপ রহস্যের মধ্যে কখন তলিয়ে গেছেন–গোচরাতীত চেতনাকে ও ইন্দ্রিয়াতীত জগৎকে নানাভাবে স্পর্শ করে তাদের বার্তা নানা ছন্দে দেবার চেষ্টা করছেন। সকল সৃষ্টিতেই চেতন-অবচেতনের মিলিত লীলা লক্ষ্য ক’রে তিনি আধুনিক মনোলোকে কাব্যের প্রকাশ রহস্যকে যেমন বোঝার চেষ্টা করেন, তেমনি যেখানে তার আবির্ভাব কৃত্রিম নয়, সেখানে তাকে তিনি স্বীকারও করে নিতে চান। অবচেতন তত্ত্বের প্রভাব তিনি দেখছেন ছেলে ভোলাবার ছড়ায়,–তাঁর নিজের আঁকা ছবিতে।

রিয়ালিজম বা বাস্তবিকতা সম্পর্কে তিনি বলছেন এটা কাঁচপোকার মতো আর্টের মধ্যে প্রবেশ করে তেলাপোকার মতো তার অন্তরের সমস্ত রস নিঃশেষ করে ফেলে। তাঁর কাছে বিষয়-বাছাই নিয়ে রিয়ালিজম নয়, রিয়ালিজম ফুটবে রচনার জাদুতে। রিয়ালিটির কৃত্রিম কারি-পাউডারে তৈরি সাহিত্যের মধ্যে তিনি কেবল দেখেছেন দারিদ্র্যের আস্ফালন, আর-একটা লালসার অসংযম।

বামপন্থী সাহিত্যের আলোচনা করতে গিয়ে রবীন্দ্রনাথ বলছেন, দারিদ্র্যবেদনা যখন একটা ভঙ্গিমার অঙ্গ হয় তখন সেই প্রয়াসের মধ্যে লেখকেরই দারিদ্র্য প্রকাশ পায়। কবিতার জাত রেখে যদি মার্ক্সিজমের ছোঁয়াচ কারো কবিতায় লাগে তবে তাঁর আপত্তি নেই। আর যদি নাও লাগে, তবে তাঁর কথা হলো, জাত তুলে কি গাল দেওয়া শোভা পাবে! যদি কিছু সৃষ্টি হয়ে থাকে তবে প্রাচীন হোক বা আধুনিক হোক বা বিশেষ কোনো মতবাদ দ্বারা প্রণোদিত হোক বা লালিত হোক তা হলে আর কোনো জবাবদিহি নেই–এই হলো কবির মোদ্দা কথা।

১৩১৪ সালে ‘সৌন্দর্য ও সাহিত্যে’ Comparative Literature -কে রবীন্দ্রনাথ বিশ্বসাহিত্য বলেন। তিনি বলেন, ‘মানুষ কর্তৃক সুন্দরের পরিচয়, আনন্দের পরিচয়, দেশে দেশে কালে কালে সাহিত্যে সঞ্চিত হইতেছে। সত্যের উপরে মানুষের হৃদয়ের অধিকার কোন পথ দিয়া কেমন করিয়া বাড়িয়া চলিয়াছে, সুখবোধ কেমন করিয়া ইন্দ্রিয় তৃপ্তি হইতে ক্রমে প্রসারিত হইয়া মানুষের সমস্ত মন ধর্মবুদ্ধি ও হৃদয়কে অধিকার করিয়া লইতেছে যে এমনি করিয়া ক্ষুদ্রকেও মহৎ এবং দুঃখকেও প্রিয় করিয়া তুলিতেছে, মানুষ নিয়তই আপনার সাহিত্যে সেই পথের চিহ্ন রাখিয়া চলিয়াছে। যাঁহারা বিশ্বসাহিত্যের পাঠক, তাঁহারা সাহিত্যের ভিতর দিয়া সেই রাজপথটির অনুসরণ করিয়া সমস্ত মানুষ হৃদয় দিয়া কী চাহিতেছে ও হৃদয় দিয়া কী পাইতেছে, সত্য কেমন করিয়া মানুষের কাছে মঙ্গলরূপ ও আনন্দরূপ ধরিতেছে, তাহাই সন্ধান করিয়া ও অনুভব করিয়া কৃতার্থ হইবেন।’

‘মেঘনাধবদ কাব্য’-এ রবীন্দ্রনাথ বলেন, ‘ আমরা দেখিতেছি হোমরের সময়ে শারীরিক বলকেই বীরত্ব বলিত, শারীরিক বলের নামই ছিল মহত্ত্ব। বাহুবলদৃপ্ত একিলিসই ইলিয়ডের নায়ক ও যুদ্ধবর্ণনাই তাহার আদ্যোপান্ত। আর আমরা দেখিতেছি বাল্মীকির সময়ে ধর্মবলই যথার্থ মহত্ত্ব বলিয়া গণ্য ছিল–কেবল মাত্র দাম্ভিক বাহুবলকে তখন ঘৃণা করিত। হোমরের দেখ একিলিসের ঔদ্ধত্য, একিলিসের বাহুবল, একিলিসের হিংস্রপ্রবৃত্তি; আর রামায়ণে দেখ এক দিকে রামের সত্যের অনুরোধে আত্মত্যাগ, এক দিকে লক্ষ্মণের প্রেমের অনুরোধে আত্মত্যাগ, একদিকে বিভীষণের ন্যায়ের অনুরোধে সংসারত্যাগ। রামও যুদ্ধ করিয়াছেন, কিন্তু সেই যুদ্ধঘটনাই তাঁহার সমস্ত চরিত্র ব্যাপ্ত করিয়া থাকে নাই, তাহা তাঁহার চরিত্রের সামান্য এক অংশ মাত্র। ইহা হইতেই প্রমাণ হইতেছে, হোমরের সময়ে বলকেই ধর্ম বলিয়া জানিত ও বাল্মীকির সময়ে ধর্মকেই বল বলিয়া জানিত। অতএব দেখা যাইতেছে কবিরা স্ব স্ব সময়ের উচ্চতম আদর্শের কল্পনায় উত্তেজিত হইয়াই মহাকাব্য রচনা করিয়াছেন ও সেই উপলক্ষে ঘটনাক্রমে যুদ্ধের বর্ণনা অবতারিত হইয়াছে–যুদ্ধের বর্ণনা করিবার জন্যই মহাকাব্য লেখেন নাই।’

১৯২৭ সালে ‘সাহিত্যে নবত্ব-এ’ রবীন্দ্রনাথ বলেন, ‘হোমরের মহাকাব্যের কাহিনীটা গ্রীক, কিন্তু তার মধ্যে কাব্যরচনার যে আদর্শটা আছে যেহেতু তা সার্বভৌমিক এইজন্যেই সাহিত্যপ্রিয় বাঙালিও সেই গ্রীক কাব্য পড়ে তার রস পায়।’

জনৈক অধ্যাপককে লিখিত এক পত্রে (বিশ্বভারতী পত্রিকা ১৩৪৯ অগ্রহায়ণ ৩৩৪) রবীন্দ্রনাথ বলেন: ‘প্রাচীন সাহিত্যে অনেক ভালো জিনিস নিশ্চয়ই আছে–তার কোনো কোনোটার সঙ্গে তুলনা করলে য়ুরোপীয় সাহিত্যের কোনো কোনোটাকে হার মানতেও হতে পারে। কিন্তু মস্ত কথাটা এই যে য়ুরোপীয় সাহিত্যে জীবন পদার্থ আছে, তা বেড়ে উঠছে পরিবর্ত্তিত হচ্ছে, সে মানুষের প্রতিদিনের প্রাণের ক্ষেত্রে আপনার প্রকাশ অন্বেষণ করচে। এই কারণেই তার অনুকরণ করার জন্য নয়, তার থেকে প্রাণের প্রেরণা লাভ করবার জন্যেই তার সহযোগিতা আমাদের প্রয়োজন। যে সব থেকে অঙ্কুর বেরচ্চে তাতে প্রাণিক বস্তু আছে, যার ricket ব্যাধি তাকে সেটাতে সবল করে।…মরা সাহিত্য খুব সারবান ও সুন্দর হতে পারে কিন্তু একমাত্র তাতেই যারা মানুষ, তাদের চিত্ত রিকেটি হয়ে ওঠে–তারা যে সাহিত্য উৎপাদন করে তার চলৎশক্তি থাকে না। বঙ্কিম বাংলা সাহিত্যে যে মুহূর্ত্তে য়ুরোপীয় সাহিত্য থেকে ভিটামিন সংগ্রহ করে তার সুপ্ত প্রাণশক্তিকে জাগ্রত করলেন অমনি দেখতে দেখতে সাহিত্য শাখায় প্রশাখায় পল্লবে বিস্তীর্ণ হয়ে উঠতে লাগল–এখন একে থামিয়ে রাখা দায়।’

য়ুরোপের প্রভাব সম্পর্কে বলতে গিয়ে ১৩১৪ সালের ‘সাহিত্যসৃষ্টি’তে রবীন্দ্রনাথ বলেন, ‘য়ুরোপ হইতে একটা ভাবের প্রবাহ আসিয়াছে এবং স্বভাবতই তাহা আমাদের মনকে আঘাত করিতেছে। এইরূপ ঘাত-প্রতিঘাতে আমাদের চিত্ত জাগ্রত হইয়া উঠিয়াছে, সে কথা অস্বীকার করিলে নিজের চিত্তবৃত্তির প্রতি অন্যায় অপবাদ দেওয়া হইবে। এইরূপ ভাবের মিলনে যে-একটা ব্যাপার উৎপন্ন হইয়া উঠিতেছে, কিছুকাল পরে তাহার মূর্তিটা স্পষ্ট করিয়া দেখিতে পাইবার সময় আসিবে।
য়ুরোপ হইতে নূতন ভাবের সংঘাত আমাদের হৃদয়কে চেতাইয়া তুলিয়াছে এ কথা যখন সত্য তখন আমরা হাজার খাঁটি হইবার চেষ্টা করি না কেন, আমাদের সাহিত্য কিছু-না-কিছু নূতন মূর্তি ধরিয়া এই সত্যকে প্রকাশ না করিয়া থাকিতে পারিবে না। ঠিক সেই সাবেক জিনিসের পুনরাবৃত্তি আর কোনোমতেই হইতে পারে না; যদি হয় তবে এ সাহিত্যকে মিথ্যা ও কৃত্রিম বলিব।’

১৩১৫ সালে ‘পূর্ব ও পশ্চিম’-এ রবীন্দ্রনাথ বলেন, ‘পশ্চিমের সংস্রব হইতে বঞ্চিত হইলে ভারতবর্ষ সম্পূর্ণতা হইতে বঞ্চিত হইত। ইউরোপের প্রদীপের মুখে শিখা এখন জ্বলিতেছে। সেই শিখা হইতে আমাদের প্রদীপ জ্বালাইয়া লইয়া আমাদিগকে কালের পথে আর একবার যাত্রা করিয়া বাহির হইতে হইবে।’
ওই প্রবন্ধে রবীন্দ্রনাথ বলেন, ’ইংরেজের আহ্বান যে-পর্যন্ত আমরা গ্রহণ না করিব, তাহাদের সঙ্গে মিলন যে-পর্যন্ত না সার্থক হইবে, সে পর্যন্ত তাহাদিগকে বলপূর্বক বিদায় করিব, এমন শক্তি আমাদের নাই। যে ভারতবর্ষ অতীতে অঙ্কুরিত হইয়া ভবিষ্যতের অভিমুখে উদ্ভিন্ন হইয়া উঠিতেছে, ইংরেজ সেই ভারতের জন্য প্রেরিত হইয়া আসিয়াছে। সেই ভারতবর্ষ সমস্ত মানুষের ভারতবর্ষ–আমরা সেই ভারতবর্ষ হইতে অসময়ে ইংরেজকে দূর করিব, আমাদের এমন কী অধিকার আছে।’
ওই প্রবন্ধের উপসংহারে তিনি বলেন, ‘ভারতবর্ষ আজ সকল দিক হইতে শাস্ত্রে ধর্মে সমাজে নিজেকেই নিজে বঞ্চনা ও অপমান করিতেছে; নিজের আত্মাকেই সত্যের দ্বারা ত্যাগের দ্বারা উদ্বোধিত করিতেছে না, এই জন্যই অন্যের নিকট হইতে যাহা পাইবার তাহা পাইতেছে না। এই জন্যই পশ্চিমের সঙ্গে মিলন ভারতবর্ষে সম্পূর্ণ হইতেছে না, সে মিলনে পূর্ণ ফল জন্মিতেছে না, সে মিলনে আমরা অপমান এবং পীড়াই ভোগ করিতেছি। ইংরেজকে ছলে বলে ঠেলিয়া ফেলিয়া আমরা এই দুঃখ হইতে নিষ্কৃতি পাইব না। ইংরেজের সঙ্গে ভারতবর্ষের সংযোগ পরিপূর্ণ হইলে, এই সংঘাতের সমস্ত প্রয়োজন সমাপ্ত হইয়া যাইবে। তখন ভারতবর্ষে দেশের সঙ্গে দেশের, জাতির সঙ্গে জাতির, জ্ঞানের সঙ্গে জ্ঞানের, চেষ্টার সঙ্গে চেষ্টার যোগসাধন হইবে, তখন বর্তমানে ভারত-ইতিহসের যে পর্বটা চলিতেছে, সেটা শেষ হইয়া যাইবে এবং পৃথিবীর মহত্তর ইতিহাসের মধ্যে সে উত্তীর্ণ হইবে।’

১৩২৪ সালের মাঘে ‘স্বাধীকার প্রমত্ত’-এ রবীন্দ্রনাথ বলেন, ‘ঈর্ষার অন্ধতায় ইউরোপের মহত্ত্ব অস্বীকার করিলে চলিবে না। তার স্থান-সন্নিবেশ, তার জলবায়ু, তার জাতিসমবায়, এমন ভাবে ঘটিয়াছে যে, সহজেই তার ইতিহাস শক্তি সৌন্দর্য এবং স্বাতন্ত্র্যপরতায় সম্পদশালী হইয়া উঠিয়াছে। সেখানকার প্রকৃতিতে কঠোরতা এবং মৃদুতার এমন একটি সামঞ্জস্য আছে যে, তাহা একদিকে মানবের সমগ্র শক্তিকে দ্বন্দ্বে আহ্বান করিয়া আনে, আর-এক দিকে তাহার চিত্তকে অভিভূত করিয়া নিশ্চেষ্ট অদৃষ্টবাদে দীক্ষিত করে না। এক দিকে তাহা ইউরোপের সন্তানদের চিত্তে এমন তেজের উদ্রেক করিয়াছে যে, তাহাদের উদ্যম ও সাহস কোথাও আপন দাবির কোনো সীমা স্বীকার করিতে চায় না; অপর দিকে তাহাদের বুদ্ধিতে অপ্রমাদ, তাহাদের কল্পনাবৃত্তিতে সুসংযম, তাহাদের সকল রচনায় পরিমিতি এবং তাহাদের জীবনের লক্ষ্যের মধ্যে বাস্তবতাবোধের সঞ্চার করিয়াছে। তাহারা একে একে বিশ্বের গূঢ় রহস্যসকল বাহির করিতেছে, তাহাকে মাপিয়া ওজন করিয়া আয়ত্ত করিতেছে: তাহারা প্রকৃতির মধ্যে অন্তরতর যে-একটি ঐক্যতত্ত্ব আবিষ্কার করিয়াছে তাহা ধ্যানযোগে বা তর্কের বলে নয়–তাহা বাহিরের পর্দা ছিন্ন করিয়া, বৈচিত্র্যের প্রাচীন ভেদ করিয়া। তাহারা নিজের শক্তিতে রুদ্ধ দ্বার উদ্ঘাটিত করিয়া প্রকৃতির মহাশক্তিভাণ্ডারের মধ্যে আসিয়া উত্তীর্ণ হইয়াছে এবং লুব্ধ হস্তে সেই ভাণ্ডার লুণ্ঠন করিতেছে।
নিজের এই শক্তি সম্বন্ধে ইউরোপের দম্ভ অত্যন্ত বাড়িয়াছে বলিয়াই কোথায় যে তার ন্যূনতা তাহা সে বিচার করে না।’

১৩৩৯ সালে ‘আধুনিক কাব্যে’ রবীন্দ্রনাথ তাঁর ইংরেজি সাহিত্য সম্পর্কে প্রথম দর্শনের কথা বলেন, ‘বাল্যকালে যে ইংরেজি কবিতার সঙ্গে আমার পরিচয় হলো তখনকার দিনে সেটাকে আধুনিক বলে গণ্য করা চলত। কাব্য তখন একটা নতুন বাঁক নিয়েছিল, কবি বার্নস থেকে শুরু। এই ঝোঁক একসঙ্গে অনেকগুলি বড়ো বড়ো কবি দেখা দিয়েছিল। যথা, ওয়ার্ডসওয়ার্থ, কোলরিজ, শেলি, কীটস।… কবি বার্নসের পরে ইংরেজি কাব্যে যে যুগ এল সে যুগ রীতির বেড়া ভেঙে মানুষের মর্জি এসে উপস্থিত। ‘কুমুদকহ্নারসেবিত সরোবর’ হচ্ছে সাধু কারখানায় তৈরি সরকারি ঠুলির বিশেষ ছিদ্র দিয়ে দেখা সরোবর। সাহিত্যে কোনো সাহসিক সেই ঠুলি খুলে ফেলে বুলি সরিয়ে পুরো চোখ দিয়ে যখন সরোবর দেখে তখন ঠুলির সঙ্গে সঙ্গে সে এমন একটা পথ খুলে দেয় যাতে করে সরোবর নানা দৃষ্টিতে, নানা খেয়ালে নানাবিধ হয়ে ওঠে। সাধু বিচারবুদ্ধি তাকে বলে ‘ধিক’।
আমরা যখন ইংরেজি কাব্য পড়া শুরু করলুম তখন সেই আচার-ভাঙা ব্যক্তিগত মর্জিকেই সাহিত্য স্বীকার করে নিয়েছিল। এডিনবরা রিভিয়ুতে যে তর্জনধ্বনি উঠেছিল সেটা তখন শান্ত। যাই হোক, আমাদের সেকাল আধুনিককতার একটা যুগান্তকাল।
তখনকার কালে কাব্যে আধুনিকতার লক্ষণ হচ্ছে, ব্যক্তিগত খুশির দৌড়। ওয়ার্ডসওয়ার্থ বিশ্বপ্রকৃতিতে যে আনন্দময় সত্তা উপলব্ধি করেছিলেন সেটাকে প্রকাশ করেছিলেন নিজের ছাঁদে। শেলির ছিল প্লাটোনিক ভাবুকতা, তার সঙ্গে রাষ্ট্রগত ধর্মগত সকল প্রকার স্থূল বাধার বিরুদ্ধে বিদ্রোহ। রূপসৌন্দর্যের ধ্যান ও সৃষ্টি নিয়ে কীটসের কাব্য। ঐ যুগে বাহ্যিকতা থেকে আন্তরিকতার দিকে কাব্যের স্রোত বাঁক ফিরিয়েছিল।’

কবির ইংরেজ কবিদের সঙ্গে প্রথম পরিচয় স্মৃতিবিধূর ও মধুর: ‘প্রথম বয়সে যে ইংরেজ কবিদের সঙ্গে আমাদের পরিচয় হল তাঁরা বাহিরকে নিজের অন্তরের যোগে দেখছিলেন: জগৎটা হয়েছিল তাঁদের নিজের ব্যক্তিগত আপন কল্পনা মত ও রুচি সেই বিশ্বকে শুধু যে কেবল মানবিক ও মানসিক করেছিল তা নয়, তাকে করেছিল বিশেষ কবির মনোগত। ওয়ার্ডসওয়ার্থের জগৎ ছিল বিশেষভাবে ওয়ার্ডসওয়ার্থীয়, শেলির ছিল শেলীয়, বাইরনের ছিল বাইরনিক। রচনার ইন্দ্রজালে সেটা পাঠকেরও নিজের হয়ে উঠত। বিশেষ কবির জগতে যেটা আমাদের আনন্দ দিত সেটা বিশেষ ঘরের রসের আতিথ্যে। ফুল তার আপন রঙের গন্ধের বৈশিষ্ট্য দ্বারাই মৌমাছিকে নিমন্ত্রণ পাঠায়, সেই নিমন্ত্রণলিপি মনোহর। কবির নিমন্ত্রণেও স্বভাবতই সেই মনোহারিতা ছিল।’

দ্ব্যর্থহীনভাবে সে যুগের প্রতি কবির ঐকাত্ম প্রকাশ পেয়েছে পরবর্তী মন্তব্যগুলোতে: ‘আজকের দিনে সেই আধুনিকতাকে মধ্য-ভিক্টোরীয় প্রাচীনতা সংজ্ঞা দিয়ে তাকে পাশের কামরায় আরামকেদারায় শুইয়ে রাখবার ব্যবস্থা করা হয়েছে। এখনকার দিনে ছাঁটা-কাপড় ছাঁটা-চুলের খটখটে আধুনিকতা। ক্ষণে ক্ষণে গালে পাউডার ঠোঁটে রঙ লাগানো হয় না তা নয়, কিন্তু সেটা প্রকাশ্যে, উদ্ধত অসংকোচে। বলতে চায়, মোহ জিনিসটাতে আর কোনো দরকার নেই। সৃষ্টিতে সৃষ্টিতে পদে পদে মোহ, সেই মোহের বৈচিত্র্যই নানা রূপের মধ্য দিয়ে নানা সুর বাজিয়ে তোলে। কিন্তু বিজ্ঞান তার নাড়িনক্ষত্র বিচার করে দেখেছে; বলছে মূলে মোহ নেই, আছে কার্বন, আছে নাইট্রোজেন, আছে ফিজিয়লজি, আছে সাইকোলজি। আমরা সেকালের কবি, আমরা এইগুলোকেই গৌণ জানতুম, মায়াকেই জানতুম মুখ্য। তাই সৃষ্টিকর্তার সঙ্গে পাল্লা দিয়ে ছন্দে বন্ধে ভাষায় ভঙ্গিতে মায়া বিস্তার করে মোহ জন্মাবার চেষ্টা করেছি, এ কথা কবুল করতেই হবে। ইশারা-ইঙ্গিতে কিছু লুকোচুরি ছিল, লজ্জার যে আবরণ সত্যের বিরুদ্ধ নয়, সত্যের আভরণ, সেটাকে ত্যাগ করতে পারি নি। তার ঈষৎ বাষ্পের ভিতর দিয়ে যে রঙিন আলো এসেছে সেই আলোতে ঊষা ও সন্ধ্যার একটি রূপ দেখেছি, নববধূর মতো তা সকরুণ। আধুনিক দুঃশাসন জনসভায় বিশ্বদ্রৌপদীর বস্ত্রহরণ করতে লেগেছে, ও দৃশ্যটা আমাদের অভ্যস্ত নয়।’

কবি বলেন, ‘এখনকার কাব্যের যা বিষয় তা লালিত্যে মন ভোলাতে চায় না। তা হলে সে কিসের জোরে দাঁড়ায়। তার জোর হচ্ছে আপন সুনিশ্চিত আত্মতা নিয়ে, ইংরেজিতে যাকে বলে ক্যারেক্টার। সে বলে, ‘অয়মহং ভোঃ! আমাকে দেখো।’

কবির কথা: ‘কাব্যে বিষয়ীর আত্মতা ছিল উনিশ শতাব্দীতে, বিশ শতাব্দীতে বিষয়ের আত্মতা। এই জন্যে কাব্যবস্তুর বাস্তবতার উপরেই ঝোঁক দেওয়া হয়, অলংকারের উপর নয়। কেননা অলংকারটা ব্যক্তির নিজেরই রুচিকে প্রকাশ করে, খাঁটি বাস্তবতার জোর হচ্ছে বিষয়ের নিজের প্রকাশের জন্যে।’

প্রথম মহাযুদ্ধ, অর্থনৈতিক মন্দা, দেশে এবং ইংরেজ শাসকমণ্ডলীর দেশে বিলেতে অস্থিরতা, ফ্যাসিজম, নাৎসিজম ও বলশেভিজম-এর প্রভাবে কবির মনে একটা বিষণ্নতা দেখা যায়। ‘আধুনিক কাব্যে’ তিনি বলেন, ‘গত য়ুরোপীয় যুদ্ধে মানুষের অভিজ্ঞতা এত কর্কশ এত নিষ্ঠুর হয়েছিল, তার বহুযুগ প্রচলিত যত-কিছু আদব ও আব্রু“ তা সাংঘাতিক সংকটের মধ্যে এমন অকস্মাৎ ছারখার হয়ে গেল, দীর্ঘকাল যে সমাজস্থিতিকে একান্ত বিশ্বাস করে সে নিশ্চিন্ত ছিল তা এক মুহূর্তে দীর্ণবিদীর্ণ হয়ে গেল; মানুষ যে-সকল শোভনরীতি কল্যাণনীতিকে আশ্রয় করেছিল তার বিধ্বস্ত রূপ দেখে এতকাল যা-কিছুকে সে ভদ্র বলে জানত তাকে দুর্বল বলে, আত্মপ্রতারণার কৃত্রিম উপায় বলে অবজ্ঞা করাতেই যেন সে একটা উগ্র আনন্দ বোধ করতে লাগল–বিশ্বনিন্দুকতাকেই সে সত্যনিষ্ঠতা বলে আজ ধরে নিয়েছে।’

আধুনিকতা সম্বন্ধে কবি বললেন, ‘আমাকে যদি জিজ্ঞাসা কর বিশুদ্ধ আধুনিকতাটা কী, তা হলে আমি বলব, বিশ্বকে ব্যক্তিগত আসক্ত ভাবে না দেখে বিশ্বকে নির্বিকার তদগতভাবে দেখা, এই দেখাটাই উজ্জ্বল, বিশুদ্ধ; এই মোহমুক্ত দেখাতেই খাঁটি আনন্দ। আধুনিক বিজ্ঞান যে নিরাসক্ত চিত্তে বাস্তবকে বিশ্লেষণ করে আধুনিক কাব্য সেই নিরাসক্ত চিত্তে বিশ্বকে সমগ্রদৃষ্টিতে দেখবে, এইটেই শাশ্বতভাবে আধুনিক।
কিন্তু একে আধুনিক বলা নিতান্ত বাজে কথা। এই-যে নিরাসক্ত সহজ দৃষ্টির আনন্দ এ কোনো বিশেষ কালের নয়। যার চোখ এই অনাবৃত জগতে সঞ্চরণ করতে জানে এ তারই।’

চার বছর পূর্বে ১৩৩৫ সালের ‘সাহিত্যরূপ’-এ রবীন্দ্রনাথ বলেন, ‘আজকালকার দিনে য়ুরোপে নানা কারণে তার ধর্ম, সমাজ, লোকব্যবহার, স্ত্রীপুরুষের সম্বন্ধ, অত্যন্ত বেশি নাড়া খাওয়াতে নানা সমস্যার সৃষ্টি হয়েছে। সেই-সমস্ত সমস্যার মীমাংসা না হলে তার বাঁচাও নেই। এই একান্ত উৎকণ্ঠার দিনে এই সমস্যার দল বাছবিচার করতে পারছে না। যুদ্ধের সময় সৈনিকেরা যেমন প্রয়াজনের দায়ে গৃহস্থের ঘর ও ভাণ্ডার দখল করে বসে, তেমনি প্রব্লেমের রেজিমেন্ট তাদের নিজের বারিক ছাপিয়েও সাহিত্যের সর্বত্রই ঢুকে পড়ছে। লোকে আপত্তি করছে না, কেননা সমস্যা সমাধানের দায় তাদের অত্যন্ত বেশি। এই উৎপাতে সাহিত্যের বাসা যদি প্রব্লেমের বারিক হয়ে ওঠে তবে এ প্রশ্ন মারা যায় যে, স্থাপত্যকলার আদর্শে এই ঘরের রূপটি কী। প্রয়োজনের গরজ যেখানে অত্যন্ত বেশি সেখানে রূপ জিনিসটা অবান্তর। য়ুরোপে সাহিত্যের সব ঘরই প্রব্লেমের ভাণ্ডারঘর হয়ে উঠতে চেষ্টা করছে; তাই প্রতিদিনই দেখছি, সাহিত্যে রূপের মূল্যটা গৌণ হয়ে আসছে; কিন্তু, এটা একটা ক্ষণকালীন অবস্থা–আশা করা যেতে পারে যে, বিষয়ের দল বর্তমানের গরজের দাবি ক্রমে ত্যাগ করবে এবং সাহিত্যে রূপের স্বরাজ আবার ফিরে আসবে। মার্শাল ল যেখানে কোনো কারণে চিরকালের হয়ে ওঠে, সেখান থেকে গৃহস্থকে দেশান্তর যাবার ব্যবস্থা করাই কর্তব্য। বিষয়প্রধান সাহিত্যই যদি এই যুগের সাহিত্য হয়, তা হলে বলতেই হবে, এটা সাহিত্যের পক্ষে যুগান্ত।’

১৩৪০ সালে ‘সাহিত্যের মাত্রা’য় রবীন্দ্রনাথ বলেন, ‘পশ্চিম-মহাদেশের এই কায়াবহুল অসংগত জীবনযাত্রার ধাক্কা লেগেছে সাহিত্যে। কবিতা হয়েছে রক্তহীন, নভেলগুলো উঠছে বিপরীত মোটা হয়ে। সেখানে তারা সৃষ্টির কাজকে অবজ্ঞা করে ইনটেলেকচুয়েল কসরতের কাজে লেগেছে। তাতে শ্রী নেই, তাতে পরিমিতি নেই, তাতে রূপ নেই, আছে প্রচুর বাক্যের পিণ্ড। অর্থাৎ এটা দানবিক ওজনের সাহিত্য, মানবিক ওজনের নয়; বিস্ময়কররূপে ইনটেলেকচুয়েল; প্রয়োজনসাধকও হতে পারে, কিন্তু স্বতঃস্ফূর্ত, প্রাণবান নয়।… উপকরণের বাহাদুরি তার বহুলতায়, অমৃতের সার্থকতা তার অন্তর্নিহিত সামঞ্জস্যে। আর্টেরও অমৃত আপন সুপরিমিত সামঞ্জস্যে। তার হঠাৎ-নবাবি আপন ইনটেকলেকচুয়েল অত্যাড়ম্বরে; সেটা যথার্থ আভিজাত্য নয়, সেটা স্বল্পায়ু মরণধর্মী। মেঘদূত কাব্যটি প্রাণবান, আপনার মধ্যে ওর সামঞ্জস্য সুপরিমিত।’

তাঁর গোরা ও ঘরে বাইরে উপন্যাস দ্বয়ে মনস্তত্ত্ব, রাষ্ট্রতত্ত্ব প্রভৃতি বিষয়ে আলোচনা সম্পর্কে ওই প্রবন্ধে কবি বলেন, ‘সাহিত্যের তরফ থেকে বিচার করতে হলে দেখা চাই যে, সেগুলি জায়গা পেয়েছে না জায়গা জুড়েছে।… গোরা-গল্পে তর্কের বিষয় যদি ঝুড়িতে করে রাখা হয়ে থাকে, তবে সেই বিষয়গুলির দাম যতই হোক-না, সে নিন্দনীয়। আলোচনার সামগ্রীগুলি গোরা ও বিনয়ের একান্ত চরিত্রগত প্রাণগত উপাদান যদি না হয়ে থাকে তবে প্রব্লেমে ও প্রাণে, প্রবন্ধে ও গল্পে, জোড়াতাড়া জিনিস সাহিত্যে বেশি দিন টিকবে না। প্রথমত, আলোচ্য তত্ত্ববস্তুর মূল্য দেখতে দেখতে কমে আসে, তার পরে সে যদি গল্পটাকে জীর্ণ করে ফেলে, তা হলে সবসুদ্ধ জড়িয়ে সে আবর্জনারূপে সাহিত্যের আঁস্তাকুড়ে জমে ওঠে। ইবসেনের নাটকগুলি তো একদিন কম আদর পায়নি, কিন্তু এখনই কি তার রঙ ফিকে হয়ে আসেনি। কিছুকাল পরে সে কি আর চোখে পড়বে। মানুষের প্রাণের কথা চিরকালের আনন্দের জিনিস; বুদ্ধিবিচারের কথা বিশেষ দেশকালে যত নতুন হয়েই দেখা দিক, দেখতে দেখতে তার দিন ফুরোয়। তখনও সাহিত্য যদি তাকে ধরে রাখে তা হলে মৃতের বাহন হয়ে তার দুর্গতি ঘটে।… য়ুরোপে অপ্রাণের বোঝা প্রাণের উপর চেপেছে অতিপরিমাণে; সেটা সইবে না। তার সাহিত্যেও সেই দশা।’

এ প্রসঙ্গে ‘নষ্টনীড়’ গল্পকার ১৮৯০ সালের ২ সেপ্টেম্বর য়ুরোপ যাত্রীর ডায়ারির খসড়ায় Ibsen -এর নাটক সম্বন্ধে বললেন, ‘‘তাতে একটা এই আশ্চর্য ব্যাপার দেখলুম–যতসব স্ত্রীলোকেরাই সমাজবিপ্লবের জন্য ব্যাকুল এবং পুরুষেরাই সমাজের প্রাচীন সংস্কার সকলের উপর আকৃষ্ট হয়ে আছে। বরাবর জানি মেয়েরাই সমাজের বন্ধন। আমার বোধ হয় বর্তমান য়ুরোপীয় সভ্যতা এমন আকার ধারণ করেছে, যাতে স্ত্রীলোকেরা বিশেষ অসুখী হয়ে আছে। জীবিকাসংগ্রাম এতদূর প্রবল হয়েছে যে, সমস্ত শক্তি তাতেই প্রয়োগ করতে হচ্ছে, গৃহের জন্যে অতি অল্প অবশিষ্ট থাকে–লোকেরা চতুর্দিকে বিক্ষিপ্ত হয়ে পড়ছে, পুরুষেরা বিয়ে করতে চাচ্ছে না–এরকম স্থলে স্ত্রীলোকের অবস্থা সেই অনুসারে পরিবর্তিত না হলে তারা সুখী হতে পারে না। এই জন্য য়ুরোপীয় মেয়েদের মধ্যে একটা বিপ্লবের ভাব দেখা দিয়েছে। নিহিলিস্ট সম্প্রদায়ের মধ্যে অনেক মেয়ে আছে, তারা পুরুষের চেয়ে প্রচণ্ড।’’

আমরা লক্ষ্য করলাম যেখানে য়ুরোপীয় সাহিত্য মনঃসমীক্ষণ, অবচেতন তত্ত্ব, যৌনমিলনের দৈহিকতার উপদ্রব, বাস্তবিকতা, দারিদ্র্যবেদনা, মার্ক্সিজম বা অন্য কোনো রাজনৈতিক মতবাদ দ্বারা দুর্গম হয়ে উঠেছে সে সাহিত্যে কবির কাছে তাঁর প্রবেশাধিকার দ্বাররুদ্ধ মনে হয়। যে কালে সাহিত্য সহজ, সরল, শাশ্বত ও সুন্দর ছিল বলে আমরা কল্পনা করি, তা অতিবাহিত হয়ে গেছে। কবির মৃত্যুর বছর, দু’দশক আগের য়ুরোপ তোলপাড়ের য়ুরোপ। জনশিক্ষা, জনচেতনা ও অধিকারের প্রসার, নারী অধিকার, শ্রমিক অধিকার, জনসংযোগ, শিল্পবিপ্লব ও উন্নয়নের ধারণা মানুষের মনকে তখন মাতিয়ে রেখেছিল। সাহিত্যে তার প্রতিফলন না পড়ে যায় না।
যখন রবীন্দ্রনাথের কবিমন ও তাঁর শ্রেয়োবোধ আমাদের কাছে ক্ষুণ্ন মনে হয় তখন আমরা বাংলা ১৩৪০ সালের শ্রাবণে বিচিত্রা-য় প্রকাশিত তারই এক পত্র থেকে শ্রেয়স্তত্ত্ব ও সাহিত্য সম্বন্ধে তিনি যেসব কথা বলেছিলেন তা স্মরণ করলে আমরা স্বস্তি লাভ করে প্রসন্নচিত্ত হতে পারি: ‘আদর্শ মানবচরিত্রের মাপে সাহিত্যের শ্রেষ্ঠতা বিচার বাংলাদেশের সমালোচক-শ্রেণী ছাড়া পৃথিবীর আর কোথাও দেখা যায় না। মনে আছে এমন তর্ক একদা প্রায়ই শোনা যেত যে, আদর্শ সতী নারী হিসাবে ভ্রমর এবং সূর্যমুখীর চরিত্রে আধরতি পরিমাণে শ্রেষ্ঠতার তারতম্য কোন্ কথা কোন্ ভঙ্গিটুকু নিয়ে। অল্প বয়স সত্ত্বেও মনে আক্ষেপ হত যে অরসিকেষু রসস্য নিবেদনং ইত্যাদি। সাহিত্যে যে শ্রেয়স্তত্ত্বের নিখুঁত ছাঁচে ঢালাই করা পুতুল গড়বার কারখানা নয় এ কথাও কি বোঝাতে হবে। ম্যাকবেথ নাটকে দুটিমাত্র প্রধান পাত্র, ম্যাকবেথ ও লেডি ম্যাকবেথ। বলা বাহুল্য, দুজনের কাউকেই সুকুমারমতি পাঠকদের চরিত্রগঠনযোগ্য দৃষ্টান্তরূপে ব্যবহার করা চলবে না। অ্যান্টনি অ্যান্ড ক্লিয়োপ্যাট্রা শেক্সপীয়রের প্রধান নাটকের মধ্যে অন্যতম। কিন্তু ক্লিয়োপ্যাট্রা প্রাতঃস্মরণীয়া পঞ্চকন্যাদের মধ্যে স্থান পাবার অধিকারিণী হলেও তাকে সাধ্বীর আদর্শ বলা চলবে না। আর, অ্যান্টনি আপন চরিত্রের অনিন্দ্য আদর্শে আধুনিক উচ্চদরের বাংলা নভেলের নায়কদের সমশ্রেণীভুক্ত নয়, এ কথা মানতেই হবে। তথাপি এও না মেনে চলবে না যে, শেক্সপীয়রের নাটকটি উঁচুদরের বাংলা নভেলের চেয়ে অন্তত কোনো অংশে হীন নয়। মহাভারতে ধৃতরাষ্ট্রকে তুচ্ছ করতে পারি নে, কিন্তু মহত্ত্বে তাঁর ন্যূনতা ছিল। কারই বা না ছিল? স্বয়ম্বরসভার ব্যাপারে ভীষ্মই কি ক্ষমতার যোগ্য। এমন-কি, কবির প্রিয়পাত্র পাণ্ডবদের আচরণে কলঙ্ক খুঁজে বের করবার জন্যে অধিক তীক্ষ্ম দৃষ্টির প্রয়োজন হয় না। আধুনিক বাংলাদেশে বেদব্যাস জন্মায় নি, সে তাঁর পুণ্যফলে।

‘অপর পক্ষ থেকে তর্ক করতে পারেন যে, সাহিত্য সমাজধর্ম ও শাশ্বতধর্মের ত্রুটি দেখা দেয়, তার শোকাবহ পরিণাম প্রমাণ করবার জন্যেই। অর্থাৎ, এইটুকু দেখাবার জন্যে যে স্খলনের পথ আরামের পথ নয়। কিন্তু দেখতে পাই, আজকাল তাতেও ভালোমানুষ লোকের ক্ষোভ-শান্তি হয় না। ‘ঘরে বাইরে’ উপন্যাসে সন্দীপ বা বিমলা গৌরবজনক সিদ্ধিলাভ করে নি, কিন্তু তবু লেখক সেদিন সমালোচকের দরবারে দণ্ড থেকে অব্যাহতি পেলেন না। তারস্বরে ফরমাশ এই যে, যেমন করেই হোক, শ্রেষ্ঠ আদর্শ রচনা করতেই হবে। ছেলেমানুষি আবদার একেই বলে, যে চায় লালায়িত রসনা দিয়া কেবলই চিনির পুতুল লেহন করতে।’

১৯৩৭ সালে কলকাতা বিশ্ববিদ্যালয়ে সমাবর্তন উৎসবে রবীন্দ্রনাথ বলেন, ‘সকল দেশেই অর্থভাণ্ডারের দ্বারে কড়া পাহারা, কিন্তু বিশ্ববিদ্যালয়ের জ্ঞানভাণ্ডারে সর্বমানের ঐক্যের দ্বার অর্গলবিহীন। লক্ষ্মী কৃপণ; কারণ লক্ষ্মীর সঞ্চয় সংখ্যাগণিতের সীমায় আবদ্ধ, ব্যয়ের দ্বারা তাঁর ক্ষয় হতে থাকে। সরস্বতী অকৃপণ; কেননা, সংখ্যার পরিমাপে তাঁর ঐশ্বর্যের পরিমাপ নয়, দানের দ্বারা তাঁর বৃদ্ধিই ঘটে। বোধ করি, বিশেষভাবে বাংলাদেশের এই গৌরব করবার কারণ আছে যে, য়ুরোপীয় সংস্কৃতির কাছ থেকে সে আপন প্রাপ্য গ্রহণ করতে বিলম্ব করে নি। এই সংস্কৃতির বাধাহীন সংস্পর্শে অতি অল্পকালের মধ্যে তার সাহিত্য প্রচুর শক্তি ও সম্পদলাভ করেছে, এ কথা সকলের স্বীকৃত। এই প্রভাবের প্রধান সার্থকতা এই দেখেছি যে, অনুকরণের দুর্বল প্রবৃত্তিকে কাটিয়ে ওঠবার উৎসাহ সে প্রথম থেকে দিয়েছে।’

তাঁর মূলসূত্রের খেই না হারিয়ে রবীন্দ্রনাথ পরক্ষণেই বললেন, ‘আমাদের দেশে ইংরেজি শিক্ষার প্রথম যুগে যাঁরা বিদ্বান বলে গণ্য ছিলেন তাঁরা যদিচ পড়াশোনায় চিঠিপত্রে কথাবার্তায় একান্তভাবে ইংরেজি ভাষা ব্যবহারে অভ্যস্ত হয়েছিলেন, যদিচ তখনকার ইংরেজিশিক্ষিত চিত্তে চিন্তার ঐশ্বর্য ভাবরসের আয়োজন মুখ্যত ইংরেজি প্রেরণা থেকেই উদ্ভাবিত, তবু সেদিনকার বাঙালি লেখকেরা এই কথাটি অচিরে অনুভব করেছিলেন যে দূরদেশী ভাষার থেকে আমরা বাতির আলো সংগ্রহ করতে পারি মাত্র, কিন্তু আত্মপ্রকাশের জন্য প্রভাব-আলো বিকীর্ণ হয় আপন ভাষায়।’

The Captive Lady’র কবি মাইকেল মধুসূদন দত্ত এবং Rajmohan’s wife -এর লেখক বঙ্কিমচন্দ্র চট্টোপাধ্যায় অবশেষে আত্মপ্রকাশের জন্য আপন ভাষাকেই বেছে নিলেন। আবার মাতৃভাষার উচ্চকণ্ঠ প্রবক্তা রবীন্দ্রনাথ দূরদেশী ভাষা থেকে বাতির আলো সংগ্রহ করে ইংরেজিতে গীতাঞ্জলি অনুবাদ করে নোবেল প্রাইজ পেলেন বিশ্বসাহিত্যের পাঠকের মন অনুরঞ্জন করে। সাহিত্যের দেবী কৌতুকময়ী বটে।
</doc>
<doc>
﻿শেষ পর্যন্ত ‘আরব বসন্ত’ কি বিবর্ণ শীতে পরিণত হতে চলেছে? আরব বিশ্বের বিভিন্ন দেশের সাম্প্রতিক নির্বাচনে ইসলামপন্থীদের বিজয়ের পর এই প্রশ্ন উঠতে শুরু করেছে। বিশেষ করে পাশ্চাত্যে।
২০১১ সালে আরব বিশ্বজুড়ে যে বিপ্লবের ঝড় বয়ে যায় তার বৈশিষ্ট্যকে আধুনিক ও ধর্মনিরপেক্ষ বলেই মনে করা হয়েছিল। কায়রো ও তিউনিসে স্বৈরশাসকের বন্দুকের নলের সামনে বুক চিতিয়ে দাঁড়িয়েছিলেন যাঁরা, তাঁদের অনেকেই সামাজিক যোগাযোগের মাধ্যম ফেসবুক ও টুইটার ব্যবহারকারী আধুনিকমনস্ক তরুণ। এত দিন আরব বিশ্বের একনায়কেরা বলে আসছিলেন তাঁরা ক্ষমতা থেকে সরে গেলে সে জায়গা নেবে মোল্লাতান্ত্রিক সরকার। আধুনিক শিক্ষায় শিক্ষিত তরুণদের বিপ্লব একনায়কদের ওই দাবিকে মিথ্যা প্রতিপন্ন করেছে বলেই মনে করা হচ্ছিল। কিন্তু আরব বিশ্বের দিকে তাকালে দেখা যাবে একনায়কদের বদলে সামনের সারিতে এখন ইসলামপন্থীরা।
সবচেয়ে নাটকীয় উদাহরণ সৃষ্টি করেছে মিসর। সে দেশের পার্লামেন্ট নির্বাচনে তুলনামূলকভাবে উদারপন্থী মুসলিম ব্রাদারহুড (এমবি) বেশ বড় জয় পেয়েছে। কয়েক দফায় অনুষ্ঠিত পার্লামেন্ট নির্বাচনে এখন পর্যন্ত ৪৬ শতাংশ আসন পেয়েছে সামাজিক ও ধর্মীয় সংগঠন মুসলিম ব্রাদারহুডের রাজনৈতিক শাখা ফ্রিডম অ্যান্ড জাস্টিস পার্টি। অথচ মিসরে বিভিন্ন পর্যায়ে কয়েক দশক ধরে নিষিদ্ধ ছিল ব্রাদারহুড। চলতি বছরের গণবিক্ষোভ ও মোবারক সরকারের পতনের পর সংগঠনটি বৈধতা ফিরে পায়। নির্বাচনে অংশগ্রহণের লক্ষ্যে এপ্রিলে গঠিত হয় এমবির রাজনৈতিক শাখা ফ্রিডম অ্যান্ড জাস্টিস পার্টি। রাজনৈতিক তাত্ত্বিকদের ধারণার চেয়ে অনেক ভালো ফল করেছে দলটি। ২১ শতাংশ আসন পেয়ে দ্বিতীয় স্থানে রয়েছে কট্টরপন্থী সালাফিস্টরা। এই দলটি মদ, পপসংগীতসহ পশ্চিমা জীবনাচারের বিরোধী। তারা ব্যাংকের সুদও নিষিদ্ধ করতে চায়। সালাফিস্টরা মনে করে নারীদের ঘরে থাকা উচিত। ধারণা করা হচ্ছে, এই দুটি ইসলামপন্থী দল পরের দফার নির্বাচনেও ভালো ফল করবে। এখন দেখার বিষয় হচ্ছে, তুলনামূলকভাবে উদার ব্রাদারহুড সালাফিস্টদের সঙ্গে জোট না গড়ার যে প্রতিশ্রুতি দিয়েছিল, তারা সেটা রক্ষা করে কি না।
তিউনিসিয়া ও মরক্কোর নির্বাচনেও ভালোভাবে জিতেছে ব্রাদারহুডের মতো ইসলামপন্থী দলগুলো। লিবিয়ায়ও তারা একই ধরনের ফল করতে পারে। সিরিয়ায়ও বিরোধী ফ্রন্টের সামনের সারিতে আছে ইসলামপন্থীরা। সেখানকার ইসলামপন্থীরা বাশার আল-আসাদের স্থান দখল করে নিতে পারে বলে ধারণা করছেন অনেকে। ইয়েমেনে প্রতিশ্রুত সময়ে নির্বাচন হলে একটি ইসলামপন্থী দল সবচেয়ে বড় রাজনৈতিক শক্তি হিসেবে আবির্ভূত হতে পারে বলে ধারণা করা হচ্ছে।
ইরাকে নিজের অপছন্দনীয় কোনো সিদ্ধান্তের বিরোধিতা করার সামর্থ্য রয়েছে মুক্তাদা আল-সদরের। চলতি বছরের মধ্যে ইরাক থেকে সব মার্কিন সেনা প্রত্যাহারের ব্যাপারে চাপ দিয়ে তিনি সফলও হয়েছেন। এক শতকেরও বেশি সময় আগে অটোমান সাম্রাজ্যের পতনের পর যেকোনো সময়ের চেয়ে ইসলামপন্থীরা বর্তমানে এ অঞ্চলে বেশি শক্তিশালী।
শুধু ধর্মনিরপেক্ষ উদারপন্থী আরব নয়, এ বিষয়গুলো পশ্চিমা বিশ্বের জন্যও দুশ্চিন্তার। আরব বসন্তের প্রতি ‘সরল বিশ্বাস’ ও ইসরায়েলের সুরক্ষায় আরও বেশি কিছু না করার জন্য নির্বাচন সামনে রেখে দেশে বিরোধীদের আক্রমণের শিকার হচ্ছেন মার্কিন প্রেসিডেন্ট বারাক ওবামা। ইসলামপন্থীদের সফলতার মাত্রা যখন আরও স্পষ্ট হবে, তখন নিশ্চিতভাবেই এই আক্রমণ আরও বাড়বে। এই পরিস্থিতিতে কেউ কেউ প্রশ্ন তুলছেন, গণতান্ত্রিকব্যবস্থা পরিচালনায় আরবদের দক্ষতা নিয়ে যাঁরা সংশয় প্রকাশ করে আসছিলেন, তাঁরাই কি সঠিক প্রমাণিত হতে চলেছেন?
তবে বিশ্লেষকেরা বলছেন এখন পর্যন্ত এর উত্তর ‘না’। যতক্ষণ পর্যন্ত না ব্রাদারহুড ক্ষমতা গ্রহণ করছে, ততক্ষণ পর্যন্ত নিশ্চিত করে বলা মুশকিল যে প্রভাবশালী মূলধারার ইসলামপন্থীরা ঠিক কোন অবস্থানে আছেন। তবে এখন পর্যন্ত বেশির ভাগ লক্ষণেই মনে হচ্ছে, ইসলামপন্থীরা সে রকম কট্টরপন্থী মনোভাব এবং এক দশক আগে ব্রাদারহুডের কিছু পূর্বসূরির নেওয়া মতবাদ—দুটো থেকে বেশ দূরেই আছেন। আরব বসন্তের সবচেয়ে উল্লেখযোগ্য দিক হলো, উগ্র ইসলামপন্থীরা সামনে আসতে ব্যর্থ হয়েছে। একদা বিশ্বব্যাপী ত্রাস সৃষ্টিকারী উগ্রপন্থী গোষ্ঠী আল-কায়েদা তার উপস্থিতি জানান দিতে পুরোপুরি ব্যর্থ হয়েছে। 
ক্রান্তিকালের মধ্য দিয়ে চলা আজকের আরবে ইসলামপন্থীদের জনপ্রিয়তার প্রধান কারণ হচ্ছে দুর্নীতির প্রতি জনগণের তীব্র বিরাগ ও ধর্মনিরপেক্ষ একনায়কদের দীর্ঘ ও নির্মম শাসনব্যবস্থা। দরিদ্রদের প্রতি সহানুভূতিও ইসলামপন্থীদের জনপ্রিয়তার অন্যতম কারণ বলে মনে করা হচ্ছে। 
শরিফুল ইসলাম ভুঁইয়া, ইকোনমিস্ট অবলম্বনে
</doc>
<doc>
﻿জাতীয় নেতা, মুক্তিযোদ্ধার প্রতি এমন আচরণ কেন?
বঙ্গবীর কাদের সিদ্দিকী বীর উত্তম
২
গত ২ জানুয়ারি প্রবীণ জননেতা শামসুর রহমান খান ও ৬ জানুয়ারি শওকত আলী তালুকদার ইন্তেকাল করেন (ইন্নালিল্লাহি ওয়া ইন্না ইলাইহি রাজিউন)। পরম করুণাময় আল্লাহ তাদের বেহেশতবাসী করুন। এই দুই নেতা সম্পর্কে বাংলাদেশ প্রতিদিনে লিখেছি। তাই এখানে আর আলোচনা করছি না।
বিপ্লবী কবি কাজী নজরুল ইসলাম তাঁর ‘গোকুল নাগ’-এ লিখেছিলেন :
“রহিয়া রহিয়া
কত কথা মনে পড়ে! আজ তুমি নাই,
মোরা তব পায়ে চলা পথে শুধু তাই
এসেছি খুঁজিতে সেই তপ্ত পদ-রেখা;
এইখানে আছে তব ইতিহাস লেখা।
জানি না ক’ আজ তুমি কোন লোকে রহি’
শুনিছ আমার গান হে কবি বিরহী!”
স্বাধীনতা যুদ্ধের অন্যতম সংগঠক নজরুলের কবিতার প্রকৃত উপমা জনপ্রিয় নেতা জননেতা আবদুর রাজ্জাক মাত্র দু’সপ্তাহ হলো পরলোকে গেছেন। আওয়ামী লীগ ছেড়েছি আজ ১২ বছর। তবু কেন প্রয়াত নেতার কথা এত বেশি করে মনে পড়ছে? তবে কি শুধু আমিই নই, তিনিও আমাকে ভালোবেসেছিলেন? সেই ছাত্রজীবন থেকে কত স্থানে কতভাবে দেখেছি। ঢাকা শহরে যখন এক টাকায় সারাদিন ঘোরা যেত, গোলাপশাহ মাজারের পাশে সুরুচিতে বারো আনা খেলে দিন চলে যেত, তখন কতবার তিনি দু’টাকা দিয়েছেন, অথচ তাঁর চিকিত্সায় এক পয়সাও খরচ করতে পারলাম না। সেই ঋণ শোধের আর কোনো পথ রইল না।
একদিন এক সভায় বক্তৃতা করতে তাঁকে দেখেছিলাম। কে এই মানুষটা তাও জানতাম না। বঙ্গবন্ধু শেখ মুজিবকে প্রথম দেখেছিলাম ’৫৭ সালে কাগমারী সম্মেলনে। ’৬৩, ’৬৪-তে শাহ মোয়াজ্জেম হোসেন, শেখ ফজলুল হক মণি, আরও কয়েকজন টাঙ্গাইল গিয়েছিলেন ছাত্রলীগের সম্মেলনে। সেবার আমাদের বাড়িতে খাওয়ার সুবাদে তাদের দেখেছিলাম। সে সময় নেতা ফেরদৌস আহমেদ কোরাইশী, ওবায়দুর রহমান, হুইপ আবদুর রউফ, খালেদ মোহাম্মদ আলী—এঁদের চিনেছি। জননেতা আবদুর রাজ্জাক আমাকে কখন চিনেছেন, জানা নেই। কারণ কখনও জিজ্ঞেস করার প্রয়োজন হয়নি। আগেকার দিনে রাজনীতিতে নেতাকর্মীরা ছিল আত্মীয়ের মতো। বড়র কাছে ছোটরা ছিল সন্তানতুল্য। ছোটর কাছে বড়রা ছিলেন মুরুব্বি, গুরুজন। তবে এখনকার মতো এত স্তাবক ছিল না। সিরাজুল আলম খানকে চিনেছি ’৬৮, ’৬৯-এ। শাজাহান সিরাজ ছিলেন আমাদের অঞ্চলের, তাই তাকে জন্ম থেকেই চিনি। নুরে আলম সিদ্দিকী, তোফায়েল আহমেদ, আসম আবদুর রব, আবদুল কুদ্দুস মাখন—এঁরা বেরিয়ে আসেন ’৬৯-এর গণআন্দোলনের মধ্য দিয়ে। এরপর পাকিস্তানের আমলটা খুব দ্রুত শেষ হয়ে যায়। মানুষের বিপুল বিশাল শক্তি-সাহস জগত্ প্রত্যক্ষ করে আমাদের মধ্য দিয়ে।
বহুবার বহু জায়গায় বলার চেষ্টা করেছি, যে যোগ্যতা দক্ষতায় রাজনৈতিক নেতা, যুবসমাজ ও ছাত্ররা পূর্ব পাকিস্তানকে হানাদার পাকিস্তানিদের সঙ্গে যুদ্ধের পর্যায়ে নিয়ে গিয়েছিল, প্রত্যক্ষ যুদ্ধে রাজনৈতিক নেতৃত্ব ততটা দক্ষতা, যোগ্যতা দেখতে পারেনি; কিন্তু জননেতা আবদুর রাজ্জাক ছিলেন এখানেও ব্যতিক্রম। মুক্তিযোদ্ধাদের সংগঠিত করতে তিনি রণাঙ্গনের মেঘালয় মানকার চরে ছিলেন অনেকদিন। তিনি ছিলেন মুজিব বাহিনীর অন্যতম প্রতিষ্ঠাতা। আজ দারুণ কৌশলে মুক্তিযুদ্ধ এবং মুক্তিযোদ্ধাদের অবদানকে মুছে দেয়ার চেষ্টা হচ্ছে। যুদ্ধে জাতীয় নেতাদের যে অবদান, সেগুলো যাতে আগামী দিনে মানুষ ভুলে যায়, যুদ্ধটা যাতে রাজনৈতিক যুদ্ধের রূপ না পায় সেজন্য দারুণ কৌশল হচ্ছে। মুজিবের নাম যেমন তাঁর শত্রু পাকিস্তানিরা মুছে ফেলতে চায়, তেমনি তার নির্বোধ অনুসারীরাও চায়। মুক্তিযুদ্ধে যাতে মুজিবের নাম না থাকে, সেজন্য মুজিবনগর সরকার নিয়ে যেমন আলোচনা হয় না, তেমনি মুজিব বাহিনীর কোনো নাম-নিশানা নেই। সেটি আজ মুজিব বাহিনীর বদলে হয়ে গেছে বিএলএফ। ভাবীকালে আর কোথাও মুজিব বাহিনী খুঁজে পাওয়া যাবে না। চারদলীয় জোট সরকারের আমলে অমন হলে তাও মানাতো। কিন্তু বঙ্গবন্ধুর কন্যা শেখ হাসিনার সরকার—এখনও কি ওসব পাঁয়তারা মানায়? মুক্তিযুদ্ধবিষয়ক মন্ত্রণালয়ের মন্ত্রী খুব একটা হুঁশে থাকেন না। মুক্তিযোদ্ধাদের নিয়ে কী যে তেলেসমাতি চলছে, যার কোনো সীমা-পরিসীমা নেই।
শুনলাম, নতুন পরিপত্র জারি করে বিএলএফ মানেই মুজিব বাহিনী, মুজিব বাহিনীর আরেক নাম বিএলএফ লেখা হবে। সেও প্রায় দু’বছর। তিন বছর পেরিয়ে গেল বিএলএফই মুজিব বাহিনী হলো না, আর কবে হবে? কৌশলটা কি এমন যে, ওতে করে শেখ মুজিব মুছে যাক? চার যুবনেতা মুজিব বাহিনীর প্রতিষ্ঠাতা সিরাজুল আলম খান, শেখ ফজলুল হক মণি, আবদুর রাজ্জাক ও ’৬৯-এর গণঅভ্যুত্থানের মহানায়ক তোফায়েল আহমেদ মুছে যাক? নাকে মাছি বসলে নাক কেটে ফেলা কোনো ভালো কাজ নয়। সময় থাকতে চিন্তা করে দেখা দরকার, মুক্তিযুদ্ধের সরকার ঢাকঢোল পিটিয়ে ক’দিন আগে মুক্তিযোদ্ধাদের জন্য চাকরির বয়সসীমা দু’বছর বৃদ্ধি করেছিল। দু’বছর না যেতেই সব সরকারি কর্মচারীর চাকরির মেয়াদ সমান করে দেয়া হলো! যেমনটা হয়েছিল স্বাধীনতার পর। যারা যুদ্ধ করে দেশ স্বাধীন করেছিল আর যারা পাকিস্তানি কর্মচারী ছিল, পাকিস্তান প্রশাসন রক্ষা করেছে—স্বাধীনতার পর তারা এক হয়ে গেল। মানে ডালে-চালে খিচুড়ির মতো। মুক্তিযোদ্ধাদের চাকরির বয়সসীমা বৃদ্ধির সঙ্গে সঙ্গে সবার বয়সসীমা দু’বছর বৃদ্ধি হয়েছে। স্বাভাবিক কারণেই যাদের মুক্তিযোদ্ধা হিসেবে দু’বছর এক্সটেনশন দেয়া হয়েছিল তারা আরও দু’বছর চাকরি করবে; কিন্তু শুনছি মাঝখানে নাকি কেউ কেউ বাগড়া দিচ্ছে—না, মুক্তিযোদ্ধা হিসেবে আরও দু’বছর চাকরির বিধান নাকি ওই আদেশে নেই। তা যদি হয়, তাহলে মহাজোট সরকার মহাবিপদে পড়বে। মুক্তিযোদ্ধা হিসেবে যে দু-চার হাজার সরকারি কর্মচারী সুবিধা পেয়েছিল, সরকারের প্রতি অনুরক্ত ছিল, তারাও সরকারের বিরুদ্ধে আদাজল খেয়ে নামবে। এ সরকার সব মুক্তিযোদ্ধার কাছে আস্থা হারাবে। আসলে কেন যেন শুধু মুক্তিযোদ্ধা হওয়ার কারণে সবার চক্ষুশূল। সে নেতা হোক, উপনেতা, পাতিনেতা অথবা সাধারণ যোদ্ধা—কারও রেহাই নেই। আরেকটি জিনিস লক্ষ করে আমার কেন যেন খুবই বিস্ময় লাগে। পাকিস্তানি হোক আর বাংলাদেশী হোক, সরকারি কর্মকর্তা-কর্মচারীদের প্রতি আমাদের সবার ভীষণ দরদ। তেমনটা কোনো রাজনৈতিক সহকর্মীর প্রতি নেই।
সেদিন ক্ষুরধার মেধাসম্পন্ন প্রবীণ জাতীয় নেতা তোফায়েল আহমেদ বলেছেন, ‘জনাব আশিকুর রহমান যুদ্ধাপরাধী কিনা বলতে পারব না তবে সে মুক্তিযুদ্ধের সময় পাকিস্তানিদের চাকরি করেছে।’ জনাব আশিকুর রহমান টাঙ্গাইলের ভারপ্রাপ্ত ডিসি ছিল। তখন তার বেতন ছিল ছয়-সাতশ’ টাকা। দৈনিকভিত্তিক রাজাকার-আলবদরদের বেতন ছিল ১৫০-১৬০ টাকা। পাকিস্তানের নিয়মিত চাকুরে হলেও যদি কোনো দোষ না হয়, তাহলে অনিয়মিত চাকরি করলে দোষ হবে কেন? ময়মনসিংহ, ঢাকা, টাঙ্গাইল, জামালপুর, মানিকগঞ্জ, পাবনা—এই অঞ্চলে অসংখ্য যুদ্ধ হয়েছে। টাঙ্গাইলে হানাদাররা অনেক মানুষ হত্যা করেছে। তখন প্রশাসনের মূল কর্ণধার ছিল আশিকুর রহমান। তার নিয়ন্ত্রণে গঠিত রাজাকার-আলবদর-দালালদের সব কর্মকাণ্ডের দায়ভার তাকেই গ্রহণ করতে হবে। ভদ্রলোক এক জায়গায় বলেছেন, তিনি হিন্দু ড্রাইভার বাঁচিয়েছেন, হিন্দুদের ব্যাংক অ্যাকাউন্ট মুক্ত করে দিয়েছেন। তাহলে আমার শিবনাথ স্কুলের প্রিয় শিক্ষক কান্তি স্যারকে যে বেয়নেটে খুঁচিয়ে মেরে ফেলল, নিকুঞ্জ বিহারীর ছেলেকে গুলি করে মারল, সন্তোষের পালপাড়া, করটিয়া বাজার, মির্জাপুর সাহাপাড়া, বল্লাবাজার, পোড়াবাড়ী, ঘাটাইলের কালীদাস পাড়া, গোপালপুর, রতনগঞ্জ পুড়ে ছারখার করা হলো, শত শত মানুষ মারা গেল, লুটতরাজ হলো—এগুলোর দায়ভার কে নেবে? আওয়ামী লীগ করে বলে একজন পাকিস্তানি হানাদার বিনা শাস্তিতে পার পেয়ে যাবে? প্রায় এক মাসের বেশি হয়ে গেল, যুদ্ধাপরাধ ট্রাইব্যুনালের তদন্তকারীরা আশিকুর রহমানকে গ্রেফতার করল না, তার নামে চার্জশিট দিল না—এ কেমন কথা? এখানে তো মুক্তিযুদ্ধের সময়ের ১২ বছর বয়সী সাক্ষীর কোনো প্রয়োজন নেই। সে নিজেই প্রথম আলোতে লাখ টাকার বিজ্ঞাপন দিয়ে তার অপরাধ স্বীকার করেছে। যুদ্ধের সময় পাকিস্তানকে, রাজনৈতিক লোকজনদের সহায়তা করা যদি অপরাধ হয়, তাহলে একেবারে কাগজে-কলমে দলিল-দস্তাবেজ করা লোকের কেন হবে না? বিষয়টা ভেবে দেখতে হবে। অত সহজে পার পাওয়া যাবে না। পাকিস্তানি দোসর আশিকুর রহমান মুক্তিযুদ্ধকে অপবাদ দিয়েছে, গালাগাল দিয়েছে। তাকে বিনা বিচারে ছাড়া যায় না। আশা করি বর্তমান সরকার এখানে ন্যায়বিচার করবে। আওয়ামী লীগের কোষাধ্যক্ষ বলে, তার কাছে ভূরি ভূরি টাকা আছে বলে পাকিস্তানি এই লুটেরার পক্ষ নেবেন না।
’৯০-এ দেশে ফেরার পর রাজনৈতিক প্রোগ্রাম করতে গিয়ে কখনও গাড়ি-ঘোড়া, রাস্তাঘাটে খরচের প্রয়োজন হলে জননেতা আবদুর রাজ্জাকের কাছে খুব একটা পাওয়া যেত না। এক্ষেত্রে বরং নওগাঁর আবদুল জলিল নিজে থেকেই অনেক সাহায্য করেছেন। আজ নেতা নেই, তাই বড় বেশি করে এসব মনে পড়ছে। ’৭৩ থেকে ’৭৫ ঢাকায় থাকলে কম রাতই ছিল তাঁর এমপি হোস্টেলে ডেকে নিয়ে রাত দু-তিনটে পর্যন্ত দেশের কথা আলাপ করেননি, বারবার যুব ব্রিগেড গঠনের কথা বলেননি। ছেলেবেলা থেকেই আমি নিশাচর ছিলাম না। সবসময় ফজরের পর উঠি, ১০-১১টার মধ্যেই ঘুমাই। কিন্তু জননেতা আবদুর রাজ্জাকের কারণে সে ঘুমের সুযোগ ছিল না। তাঁর কাছ থেকে ডাক পড়ত রাত ১২টার পর। কখনও কখনও ভালো লাগত না। আমি সোজা মানুষ, সোজা কথা বুঝি। কোনো কাজ নিয়ে একবারের বেশি দু’বার বলি না। আর সেই আমাকে একই কথা বারবার বলতেন। হয়রান হয়ে যেতাম। বয়সে বড় তাই শুনতে হতো। কিন্তু ’৭৫-এর ১৫ আগস্ট বঙ্গবন্ধু মারা গেলে হাড়ে হাড়ে টের পেলাম জননেতা আবদুর রাজ্জাকের প্রতিটি কথার যৌক্তিকতা। রাজনৈতিকভাবে দেশ চালাতে গেলে সবসময় যে রাজনৈতিক প্রস্তুতি থাকতে হয়, সেটা হাড়ে হাড়ে উপলব্ধি করেছিলাম নির্বাসিত জীবনে। কত তীক্ষষ্ট ভবিষ্যত্ দৃষ্টিভঙ্গি ছিল তাঁর। তা না হলে ’৬২ সালে যখন পূর্ব পাকিস্তানের স্বাধিকারের কথাই ভালো করে ভাবা হতো না, তখন সিরাজুল আলম খানের নেতৃত্বে জননেতা আবদুর রাজ্জাক, কাজী আরেফ আহমেদরা পূর্ব পাকিস্তান স্বাধীন করার জন্য নিউক্লিয়াস গঠন করেছিলেন। আসলেই রাজনৈতিক নেতাদের যতটা দূরদৃষ্টি থাকা দরকার, তার পুরোটাই তাঁর ছিল।
মুক্তিযুদ্ধের একটা ঘটনা বলি, জুলাই অথবা আগস্টের কথা। তখনও কাদেরিয়া বাহিনীর নাম ছড়ায়নি। কিন্তু টাঙ্গাইলে যুদ্ধ হচ্ছে, তার নেতৃত্বে আমি আছি—এটা প্রচার হয়েছে। বিশেষ করে তুরা, মানকারচর, ধুবড়ীতে খবরটা ছিল নিত্যদিনের। কারণ প্রতিদিনই নদীপথে দশ-বিশ হাজার মানুষ মানকারচরে যেত। তাদের সবাই ছিল টাঙ্গাইল, মানিকগঞ্জ, সরিষাবাড়ী, জামালপুরের লোক। তাই আমরা রণাঙ্গনে থেকে যা না জানতাম, মানকারচরে তার থেকে অনেক বেশি জানত। টাঙ্গাইলে ছিল লতিফ সিদ্দিকী এবং শাজাহান সিরাজ গ্রুপের প্রচণ্ড বিরোধ। মুক্তিযুদ্ধে আমি যদি শক্তিশালী হয়ে যাই, তাহলে শাজাহান সিরাজ গ্রুপের অসুবিধা হতে পারে। তাই মহেন্দ্রগঞ্জের মামা-ভাগ্নে টিলায় আমার শিরশ্ছেদ নিয়ে এক মন্ত্রণাসভা বসে। বিরোধী গ্রুপের অনেক নেতাই সেখানে ছিল। সৌভাগ্য-দুর্ভাগ্য যা-ই হোক, জননেতা আবদুর রাজ্জাকও সেই বৈঠকে ছিলেন। অনেকক্ষণ আমাকে হত্যা করা নিয়ে কথাবার্তার পর জননেতা আবদুর রাজ্জাক জিজ্ঞেস করেছিলেন, ‘আচ্ছা, তোমরা তো কাদেরকে মেরে ফেলতে চাও অথচ পাকিস্তানিদের ভয়ে সীমান্ত পার হয়ে এখানে এসেছ। কাদের সেই পাকিস্তানিদের তছনছ করে দিচ্ছে। পাকিস্তানিরাও তো ওকে মারতে চায়, দিন-রাত সেই চেষ্টাই করছে। তার কাছে যদি পাকিস্তানিরা না টেকে, তাহলে তোমরা টিকবে কী করে? সত্যিই যদি পার, তাহলে কাদেরকে না মেরে প্রথম হানাদার পাকিস্তানিদের মারো, অন্যদিকে কাদেরও মারুক। উভয়ের মারে আগে দেশ হানাদারমুক্ত হোক, তারপর নেহাতই যদি কাদেরকে হত্যা করতে হয়, করা যাবে। এখন ওসব চিন্তা বাদ দাও।’ সে বৈঠকের কথা যুদ্ধের সময়ই জেনেছিলাম।
স্বাধীনতার কয়েক মাস পর যখন আমার বিরুদ্ধে শাজাহান সিরাজের গ্রুপ উঠেপড়ে লেগেছিল, রাজ্জাক ভাই বাবর রোডের বাড়িতে এসে আমাকে সাবধান করে মামা-ভাগ্নে টিলার সেই সভার আদ্যোপান্ত বর্ণনা করেছিলেন। তাই আজ তাঁর কথা বড় বেশি করে মনে পড়ছে। মনে পড়ছে বিপদের কথা বলে সাবধান করে দেয়ার আর তেমন কেউ রইল না।
</doc>
<doc>
﻿বেশির ভাগ আরব নেতার মতো জর্ডানের বাদশাহ আবদুল্লাহও সিরিয়ার সংকটে করণীয় নিয়ে হিমশিম খাচ্ছিলেন। শেষ পর্যন্ত মুখ ফুটে তিনিই প্রথম কথাটা বললেন, বাশার আসাদের সরে দাঁড়ানো উচিত। শুধু তাই নয়, তাঁর পরে যিনি আসবেন, তিনি যেন বিদ্যমান অবস্থায় পরিবর্তন আনার ক্ষমতা রাখেন, সেটাও নিশ্চিত করতে হবে তাঁকে।
আরব লিগের কড়া অবস্থান আর প্রতিবেশী জর্ডানের নেতার স্পষ্ট মন্তব্য এ দুটিকে সিরিয়ার পরিস্থিতির ব্যাপারে মধ্যপ্রাচ্যের দৃষ্টিভঙ্গিতে একটি নতুন মোড় হিসেবে দেখা হচ্ছে। লন্ডনে বিবিসিকে দেওয়া এক সাক্ষাৎকারে বাদশাহ আবদুল্লাহ বলেছেন, দেশের স্বার্থের কথা চিন্তা করলে আসাদের উচিত সরে দাঁড়ানো। তবে তাঁকে সিরীয় রাজনীতিতে একটি নতুন পর্বের সূচনা করার উদ্যোগও নিতে হবে। আবদুল্লাহ অবশ্য শুধু বাশারের নিন্দাই করেননি। তিনি বলেছেন, বাসারের রক্তের মধ্যে সংস্কারের ব্যাপারটা আছে। কিন্তু আসল দোষটা সিরিয়ার ‘রাষ্ট্রব্যবস্থার’। ব্যবস্থাটা এমনই যে তা সংস্কারকে উৎসাহিত করে না। কাজেই ব্যক্তি চলে গেলেই ব্যবস্থাটা নাটকীয়ভাবে বদলে যাবে, সেটা ভাবলে ভুল হবে।
এ কথা স্বীকার করতেই হবে যে প্রতিবেশী দেশের নেতা হিসেবে সিরিয়া সম্পর্কে বাদশাহ আবদুল্লাহর মন্তব্য চমক জাগানোর মতো। আবদুল্লাহ বলেছেন, তিনি হঠাৎ করেই কথাটা বলেননি। তিনি নিজে ও অন্য কয়েকজন আরব নেতা আসাদের সঙ্গে কয়েক মাস ধরে কথা বলে তাঁকে প্রভাবিত করার চেষ্টা করেছেন।
বহির্বিশ্ব থেকে ক্রমেই বেশি করে বিচ্ছিন্ন হয়ে পড়া বাশার আল আসাদ এখনো দাবি করেন, তিনি সংস্কারের ব্যাপারে অঙ্গীকারবদ্ধ। জাতিসংঘের হিসাবে সিরিয়ার আট মাস ধরে চলা গণ-আন্দোলনে সাড়ে তিন হাজার মানুষ প্রাণ হারিয়েছে। এর মধ্যে বিক্ষোভকারীই বেশি, তবে সহিংস দমনপীড়নে মাঠে নামা নিরাপত্তা বাহিনীর সদস্যও কিছু আছেন।
আবদুল্লাহ বলেছেন, তিনি এ বছরই এর আগে দুইবার প্রেসিডেন্ট আসাদের সঙ্গে কথা বলেছেন। এ ছাড়া গত জুনে তাঁর এক শীর্ষ সভাসদকেও পাঠিয়েছিলেন দূত হিসেবে।
‘আমার কাছে এটা এখন স্পষ্ট যে দুর্ভাগ্যজনকভাবে তারা জর্ডান বা আরও অন্য বেশ কয়েকটি দেশের সঙ্গেই আলোচনার ব্যাপারে আগ্রহী নয়।’ আক্ষেপ করে বলেন আবদুল্লাহ। বাদশাহ বলেন, বাশার সরকারের বিশ্বাস, তাদের অবস্থা এখনো বেশ শক্ত এবং এভাবে নানা কায়দা করে টিকে থাকতে পারবে। খুব দ্রুতই গুঁড়িয়ে দেওয়া হবে বলে দেশের ভেতরে বিরোধী শক্তি এখনো সেভাবে সংহত হয়ে উঠতে পারেনি।
নিজের দেশে রাজনৈতিক সংস্কারের সূচনা করার জন্য বাদশাহ আবদুল্লাহও নজিরবিহীন চাপের মুখে পড়েছেন। ক্ষমতাসীন হাশেমি রাজবংশের শাসনের অবসানের জন্য এখনো কোনো জোরালো দাবি ওঠেনি, কিন্তু বিরোধী গোষ্ঠীগুলো আরও শক্তিশালী ও প্রতিনিধিত্বমূলক একটি সংসদ এবং নির্বাচিত প্রধানমন্ত্রীর দাবি জানাচ্ছে। আবদুল্লাহ স্বীকার করেন, সিরিয়ার ব্যাপারে ঠিক কীভাবে এগোনো উচিত, তা নিয়ে আরব নেতাদের মধ্যে এখনো কোনো স্পষ্ট ধারণা নেই। রাজনৈতিক সংস্কারের জন্য আরও অবদান নিতে হবে—এর বাইরে এখনো কিছু বলছেন না তাঁরা। বিবিসির সঙ্গে আলাপচারিতায় বাদশাহ আবদুল্লাহ যেন স্বগতোক্তি করেই বললেন, ‘বাশার যদি বিদায়ই নেন, তারপর কী হবে?’ মধ্যপ্রাচ্য অঞ্চল ও তাঁর বাইরের নেতারা জানা বর্তমানের চেয়ে অজানা ভবিষ্যতের ব্যাপারেই বেশি শঙ্কিত।
বেশ কয়েকটি জাতিগত ও ধর্মীয় সংখ্যালঘু গোষ্ঠী রয়েছে সিরিয়ায়। এ কারণে অনেকে মনে করেন, বাশার আল আসাদ পদচ্যুত হলে গোলযোগ ও অস্থিতিশীলতা সৃষ্টি হতে পারে দেশটিতে। এ কারণে তাঁরা আসাদের ক্ষমতায় বহাল থাকার পক্ষে।
ইরানের কথিত পরমাণু অস্ত্র কর্মসূচি ও ইসরায়েল-ফিলিস্তিন শান্তি উদ্যোগে অচলাবস্থার মতো সংকট সিরিয়া নিয়ে উদ্বেগকে আরও বাড়িয়ে দিয়েছে।
তবে বাদশাহ আবদুল্লাহ জোর দিয়েই বলেছেন, কোনো দেশই সিরিয়ায় সামরিক হস্তক্ষেপের কথা বিবেচনা করছে না। সতর্ক করে দিয়ে তিনি বলেন, ‘একেক দেশের একেক কর্মসূচি ও লক্ষ্য রয়েছে।...সামরিক হস্তক্ষেপ প্যান্ডোরার বাক্স খুলে দেওয়ার মতো ব্যাপার হবে।’
অন্য সব প্রতিবেশীর মতোই জর্ডানও সিরিয়ার শরণার্থীদের জন্য তার সীমান্ত খুলে দিয়েছে। বাদশাহ আবদুল্লাহ বলেছেন, যাঁরা সিরিয়া ত্যাগ করতে বাধ্য হবেন, তাঁদের জন্য জর্ডানের দ্বার উন্মুক্ত থাকবে।
সিরিয়া জর্ডানের জন্য নানাভাবেই গুরুত্বপূর্ণ। দেশটি জর্ডানের গুরুত্বপূর্ণ বাণিজ্যিক রুট। এ পথে খাদ্য ও অন্যান্য অত্যাবশ্যকীয় পণ্য আনে জর্ডান। কিন্তু এর পরও বাদশাহ আবদুল্লাহ সিরিয়া সম্পর্কে এ কারণেই মুখ খুলতে বাধ্য হয়েছেন যে দেশটির ভেতরে যে রক্তপাত হচ্ছে তা থেকে মুখ ফিরিয়ে থাকা যাচ্ছে না। আবদুল্লাহ মনে করেন ‘আরব বসন্ত’ এ পর্যন্ত অর্ধেকও অতিক্রান্ত হয়নি। আগামী কয়েক বছরে নানা ধরনের তোলপাড় ঘটবে এ অঞ্চলে।
 মাহফুজার রহমান, বিবিসি থেকে
</doc>
<doc>
﻿সারা বছর কর্মব্যস্ততার কারণে যাঁরা সময় পান না, তাঁরা ঈদের ছুটিতে পরিবার-পরিজন নিয়ে ঘুরতে বের হন। তাই ঈদের দিন থেকেই নগরের বিনোদনকেন্দ্রগুলোয় ভিড় দেখা যায়। ঈদের আগে নতুন করে প্রস্তুত হয়ে উঠে বিনোদনকেন্দ্রগুলো। তাদের এবারের প্রস্তুতি নিয়ে এই আয়োজন।
লিখেছেন আজহার হোসেন ও তানজিল আহমদ।

ঢাকা চিড়িয়াখানা
আর কিছু না হলেও বাঁদরের বাঁদরামি দেখতে শিশুদের উৎসাহের কমতি নেই। তাই তারা প্রায়ই ঢাকা চিড়িয়াখানায় যাওয়ার বায়না ধরে। তবে ঈদের ছুটিতে কিন্তু ছেলে-বুড়ো সবাই চিড়িয়াখানার দিকে ছোটে। তখন তো উপচে পড়া ভিড় সামলাতে হয় কর্তৃপক্ষকে। আসছে ঈদে দর্শকের ভিড় সামলাতে আগেই প্রস্তুত হচ্ছে তারা।
ঢাকা চিড়িয়াখানার তথ্যমতে, ঈদের দিন চিড়িয়াখানায় আসা দর্শকের সংখ্যা ৫০ হাজার ছাড়িয়ে যায়। আর ঈদের পরের কয়েকটা দিন তা দেড় লাখ পেরিয়ে যায়। এ সময় দর্শনার্থীদের নিরাপত্তা নিশ্চিত করতে হিমশিম খেতে হয় কর্তৃপক্ষকে। আবার এত লোকের সমাগমে চিড়িয়াখানার প্রাণীদেরও নিরাপত্তার ব্যাপার রয়েছে। ঈদকে সামনে রেখে প্রস্তুতি নেওয়া হচ্ছে বলে জানালেন ঢাকা চিড়িয়াখানার কিউরেটর এ বি এম শহীদ উল্লাহ। তিনি বলেন, ‘চিড়িয়াখানার ভেতর যেন কোনো বিশৃঙ্খলা না হয়, ছিনতাইকারী-মলমপার্টিদের প্রতিরোধ করতে যাবতীয় ব্যবস্থা নেওয়া হবে।’
তিনি জানান, ঢাকা চিড়িয়াখানায় দায়িত্বরত কোনো কর্মকর্তা-কর্মচারীর বিশেষ কারণ ছাড়া ছুটি নেই। এখানে বিভিন্ন কাজ করতে হবে। এ ছাড়া ৩০ জন আনসার ও ৫০ জন নিরাপত্তাকর্মী দায়িত্ব পালন করবে। দর্শনার্থীদের সুবিধার জন্য তথ্যকেন্দ্র থাকবে। থাকবে একটি স্বেচ্ছাসেবী দল। এর পাশাপাশি র‌্যাব ও শাহআলী থানার পুলিশ সদস্যরাও নিরাপত্তার দায়িত্বে থাকবেন। খাওয়ার পানির পর্যাপ্ত ব্যবস্থাও নেওয়া হচ্ছে। প্রবেশ-ফটক বাড়ানো হবে।
এ বি এম শহীদ উল্লাহ দর্শনার্থীদের প্রতি অনুরোধ করেন, তারা যাতে ডাস্টবিন ছাড়া যেখানে-সেখানে খাবারের উচ্ছিষ্ট না ফেলে, শৌচাগার ছাড়া অন্যত্র প্রাকৃতিক কাজ না সারে, চিড়িয়াখানার প্রাণীদের খাবার না দেয়, ঢিল না ছোড়ে এবং গাছের ফুল ও পাতা না ছেঁড়ে।

শহীদ জিয়া শিশুপার্ক
শাহবাগের শহীদ জিয়া শিশুপার্কটি শিশুদের কাছে এক টুকরো স্বর্গ। শহুরে শিশুরা ঈদের ছুটিতে শিশুপার্কে যেতে চায় সবার আগে। ফলে ঈদের ছুটিতে শিশুপার্কে বাড়বে শিশু আর বড়দের চাপ। সেই চাপ সামলে নিতে কর্তৃপক্ষও প্রস্তুত। নিরাপত্তারক্ষী আর পরিচ্ছন্নতাকর্মীর সংখ্যা বাড়ানো হয়েছে। ঈদের দুই দিন আগে পরীক্ষা-নিরীক্ষা করে দেখা হবে সব রাইড সচল আছে কি না। আবার ত্রুটিপূর্ণ রাইডগুলো মেরামত করা হবে।

জাতীয় উদ্ভিদ উদ্যান
একটু খোলা হাওয়া আর প্রকৃতির সান্নিধ্য পেতে নগরের মানুষ দৌড়ায় জাতীয় উদ্ভিদ উদ্যানে। বিশাল আয়তনের এই উদ্যানে কিছু দিন আগেও হকারদের অত্যাচারে দর্শনার্থীদের নাজেহাল হতে হতো। কিন্তু হকার উচ্ছেদে যাবতীয় উদ্যোগ নেওয়া হয়েছে এবং এখন ভেতরে কোনো হকার নেই বলে দাবি করলেন জাতীয় উদ্ভিদ উদ্যানের পরিচালক রুহুল আমিন। তবে ভেতরে এখনো হকার দেখা গেছে, যারা বিভিন্নভাবে দর্শনার্থীদের উত্ত্যক্ত করে থাকে। এ প্রসঙ্গে রুহুল আমিন বলেন, ‘উদ্যান এখন হকারমুক্ত। দু-একজন থাকলেও এরা উদ্যানের ভাঙা প্রাচীর টপকে ভেতরে ঢোকে। আমরা এদের উচ্ছেদে বদ্ধপরিকর।’
উদ্যানের ভেতর হকার কমলেও ছিনতাইয়ের ভয় কমেনি। ঈদের সময় এই ভয় আরও জোরালো হয়। জানা যায়, জাতীয় উদ্ভিদ উদ্যানের কোনো নিরাপত্তাকর্মী কিংবা কোনো আনসার নেই, যারা উদ্যানে ঘুরতে আসা মানুষের নিরাপত্তা নিশ্চিত করবে। এতে নিরাপদে প্রকৃতি দেখা কতটুকু সম্ভব হবে, প্রশ্ন থেকে যায়। তবে উদ্যানের পক্ষ থেকে নিরাপত্তার জন্য পুলিশ টহল দিতে নিয়মিত থানায় চিঠি দেওয়া হয়। ঈদের সময় পুলিশ কর্মকর্তা ও কর্মচারীরাও দায়িত্ব পালন করবেন বলে জানা যায়।

আহসান মঞ্জিল জাদুঘর
ঈদ সামনে রেখে প্রস্তুতির শেষ নেই আহসান মঞ্জিল জাদুঘরে। বিভিন্ন সময় দর্শনার্থীদের কাছ থেকে পাওয়া সমস্যা ও সংকটগুলোকে শুধরে নিতে চাইছে কর্তৃপক্ষ। এ ছাড়া পরিচ্ছন্নতার জন্য থাকবে বাড়তি কর্মী। দর্শনার্থীদের নিরাপত্তা নিশ্চিত করতে বাড়ছে নিরাপত্তাকর্মীর সংখ্যাও। ফলে এবার দর্শনার্থীরা আরও ভালো সেবা পাবেন বলে মনে করেন আহসান মঞ্জিল জাদুঘরের উপ-কিপার মো. আলমগীর।

লালবাগ কেল্লা
ঈদে দর্শনার্থীদের চাপ একটু বেশি থাকে। আবার ঈদের প্রস্তুতির জন্যও লোকবল দরকার। তাই ঈদের আগের সপ্তাহ থেকেই লালবাগ কেল্লার আয়োজন শুরু হয়ে গেছে। এখানকার মালীরা বাগান পরিচর্যা শুরু করেছেন। আবার ফোয়ারায় পানি ছড়ানোর মোটর আর রঙিন বাতি ঠিকঠাক রয়েছে কি না, সেটাও দেখা হচ্ছে। 
এদিকে বিক্রয়কেন্দ্রে বাড়তি পুস্তিকা, পোস্টকার্ড আর স্যুভেনির আনা হয়েছে। দর্শনার্থীরা এসব কিনতে পারবে বিক্রয়কেন্দ্র থেকে। সব দিক মিলিয়ে লালবাগ কেল্লার প্রস্তুতি এখন তুঙ্গে বলে জানান এখানকার কাস্টডিয়াল নাসিমা শাহীন।

জাতীয় জাদুঘর
পুরোনো জিনিসপত্রের ভেতর আনন্দ খুঁজে নিতে জাদুঘরের বিকল্প নেই। জাদুঘরের প্রতিটি কক্ষে পরতে পরতে লুকিয়ে আছে অজানা নানা স্মৃতি। নগরবাসী চাইলে ঘুরে আসতে পারেন শাহবাগের জাতীয় জাদুঘর থেকে। জাতীয় জাদুঘরের সাপ্তাহিক বন্ধ বৃহস্পতিবার। আর শুক্রবার খোলা থাকে বেলা তিনটা থেকে রাত আটটা পর্যন্ত। বাকি দিনগুলোয় সকাল নয়টা থেকে বিকেল পাঁচটা পর্যন্ত জাদুঘর খোলা থাকে। ঈদের ছুটিতে জাদুঘর খোলা থাকবে কি না, এ বিষয়ে কর্তৃপক্ষ এখনো কোনো সিদ্ধান্ত নেয়নি।

নন্দন পার্ক
আর যাঁরা একটু বাড়তি বিনোদন পেতে চান, তাঁরা যেতে পারেন আশুলিয়ার নন্দন পার্কে। এখানে অন্য সময়ের থেকে ঈদে ভিড়টা বেশিই হয়। আর এতে দর্শনার্থীদের নিরাপত্তার বিষয়টিও জোরদার করা হয়। নন্দনের নিরাপত্তাকর্মী ছাড়াও আনসার, র‌্যাব, পুলিশের সদস্যরা থাকবেন বলে জানান নন্দন পার্কের ডেপুটি ম্যানেজার (মার্কেটিং) জোবায়েদ আল হাফিজ। তিনি আরও জানান, বর্তমানে মোট ৩২টি রাইড চালু আছে। ঈদের সময় সন্ধ্যার পর জনপ্রিয় বাংলা গান নিয়ে ড্যান্সিংয়ের আয়োজন করা হয়। এ ছাড়া ১১ নভেম্বর ঈদ উপলক্ষে একটি কনসার্ট রয়েছে। পার্কের দর্শনার্থীদের জন্য তা উন্মুক্ত। আবার ওয়াটার পার্কের দর্শনার্থীরা পাচ্ছেন ডিজের তালে তালে ভেজার সুযোগ। এখানে ঈদের পরের তিন দিন থাকছে ডিজে পার্টি। বাচ্চাদের বাড়তি আনন্দ দিতে রয়েছে কিডস ড্রিম ওয়ার্ল্ড।

ফ্যান্টাসি কিংডম ও হেরিটেজ পার্ক
আনন্দের যেন কোনো কমতি না হয়, সে জন্য ঈদের সময় ফ্যান্টাসি কিংডম করে থাকে নানা আয়োজন। রয়েছে মজার মজার সব রাইড। উত্তেজনাপূর্ণ কয়েকটি রাইডে উঠলেই বুক ধড়ফড় করে। তার পরও উঠতে বাদ যায় না কেউ। ঈদের আনন্দ বাড়াতে রয়েছে কনসার্ট। এখানে যারা বিনোদনের খোঁজে আসে, তারা ওয়াটার কিংডমে ভিজতে বাদ যায় না। আর তাদের জন্য ওয়াটার কিংডমে ঈদ-পরবর্তী ১০ দিন থাকছে ডিজে শো। আর দর্শনার্থীদের নিরাপত্তার ব্যবস্থাও নেওয়া হচ্ছে বলে জানান ফ্যান্টাসি কিংডমের মিডিয়া ম্যানেজার এম মাহফুজুর রহমান।
ফ্যান্টাসি কিংডমের পাশেই রয়েছে হেরিটেজ পার্ক। এখানে জাতীয় সংসদ ভবন, আহসান মঞ্জিল, জাতীয় স্মৃতিসৌধ, পাহাড়পুর বিহারসহ দেশের অনেক ঐতিহ্যবাহী স্থাপনার নমুনা রয়েছে। ঈদের সময় ফ্যান্টাসি কিংডম ও ওয়াটার কিংডম দুটিতে আলাদা আলাদা বিনোদনের ব্যবস্থা করা হয়।
</doc>
<doc>
﻿চিকিৎসকদের মামলায় জড়ানোর নিন্দা
চট্টগ্রাম মেট্রোপলিটন হাসপাতালে একজন রোগীর মৃত্যুর ঘটনাকে কেন্দ্র করে হাসপাতালের চিকিৎসকসহ ১৫ জনের বিরুদ্ধে মামলার প্রতিবাদ জানিয়েছে বেসরকারি চিকিৎসা প্রতিষ্ঠান সমিতি।
সংগঠনের সভাপতি গোলাম মর্তুজা হারুন ও সাধারণ সম্পাদক আবুল কাশেম স্বাক্ষরিত এক বিবৃতিতে নেতারা বলেন, কোনো রোগীর মৃত্যুই চিকিৎসকদের কাম্য নয়। রোগীর মৃত্যুকে কেন্দ্র করে হাসপাতালে হামলা, ভাঙচুর গ্রহণযোগ্য নয়। এতে দেশের বেসরকারি চিকিৎসাসেবা-খাত ক্ষতিগ্রস্ত হবে। বিজ্ঞপ্তি।

মীনা মিডিয়া অ্যাওয়ার্ড পেয়েছেন ফরহাদ সাদেক
‘বাল্যবিবাহ রোধে আমাদের করণীয়’ শীর্ষক প্রামাণ্য অনুষ্ঠান নির্মাণের জন্য ফরহাদ বিন সাদেক মীনা মিডিয়া অ্যাওয়ার্ড পেয়েছেন। গণমাধ্যমে শিশু অধিকারকে তুলে ধরার জন্য প্রিন্ট ও ইলেকট্রনিক মিডিয়ার সৃজনশীলতা বিভাগে তিনি এই পদক লাভ করেন। 
এ উপলক্ষে রাজধানী ঢাকায় আয়োজিত এক অনুষ্ঠানে তাঁর হাতে পদক তুলে দেওয়া হয়। এতে বিচারক ছিলেন কথাসাহিত্যিক সেলিনা হোসেন, সাংবাদিক সুমনা শারমীন, কাদির কল্লোল, শামীম শাহেদ, শাহনূর ওয়াহিদ, ঢাকা বিশ্ববিদ্যালয়ের শিক্ষক শামীম রেজা ও রোবায়েত ফেরদৌস। 
ফরহাদ বাংলাদেশ বেতার চট্টগ্রামকেন্দ্রে প্রামাণ্য অনুষ্ঠান ধারণকাজের সঙ্গে যুক্ত। পাশাপাশি বিভিন্ন শিশুসাহিত্য পত্রিকায় লেখালেখি করেন তিনি। 
প্রসঙ্গত, ২০০৫ সাল থেকে জাতিসংঘ শিশু তহবিল (ইউনিসেফ) মীনা মিডিয়া অ্যাওয়ার্ড চালু করে। জনপ্রিয় কার্টুন চরিত্র মীনার নামানুসারে এই পুরস্কারের নামকরণ করা হয়। বিজ্ঞপ্তি। 

সাদার্ন বিশ্ববিদ্যালয়ে ক্যারিয়ারবিষয়ক কর্মশালা
সাদার্ন বিশ্ববিদ্যালয় ক্যারিয়ার প্ল্যানিং অ্যান্ড ডেভেলপমেন্ট সেন্টার এবং স্ট্যান্ডার্ড চার্টার্ড ব্যাংকের উদ্যোগে সম্প্রতি ক্যারিয়ারবিষয়ক কর্মশালা বিশ্ববিদ্যালয় ক্যাম্পাসে অনুষ্ঠিত হয়। 
ব্যবসায় প্রশাসন বিভাগের শিক্ষক কাজী নাজমুল হুদার সঞ্চালনায় এতে মুখ্য প্রশিক্ষক ছিলেন স্ট্যান্ডার্ড চার্টার্ড ব্যাংকের হোলসেল ব্যাংকিং ডিরেক্টর রশিরুল হুদা, মানবসম্পদ ব্যবস্থাপক ফাবিহা আশেকিন আহমেদ ও রিলেশনশিপ কর্মকর্তা আমির হামজা। 
কর্মশালা উদ্বোধন করেন ব্যবসায় প্রশাসন বিভাগের ডিন আবদুল মুক্তাদীর। কর্মশালায় ফাবিহা আহমেদ স্ট্যান্ডার্ড চার্টার্ড ব্যাংকের কার্যপদ্ধতি, নিয়োগ-প্রক্রিয়া এবং ক্যারিয়ার সম্পর্কে ধারণা দেন। হোলসেল ব্যাংকিং সম্পর্কে বলেন বশিরুল হুদা। তিনি প্রশিক্ষণার্থীদের বিভিন্ন প্রশ্নের উত্তর দেন। 
কর্মশালার সমাপনী পর্বে প্রধান অতিথি হিসেবে উপস্থিত থেকে অংশগ্রহণকারীদের মধ্যে সনদ বিতরণ করেন সহ-উপাচার্য শরীফুজ্জামান। কর্মশালার সার্বিক তত্ত্বাবধানে ছিলেন সাদার্ন ক্যারিয়ার প্ল্যানিং অ্যান্ড ডেভেলপমেন্ট সেন্টারের কো-অর্ডিনেটর ফাহিমুল মওলা। বিজ্ঞপ্তি। 

প্রিমিয়ার বিশ্ববিদ্যালয়ে ট্রাফিক ব্যবস্থাপনা বিষয়ক সেমিনার 
প্রিমিয়ার বিশ্ববিদ্যালয়ে ট্রাফিক ব্যবস্থাপনাবিষয়ক এক সেমিনার ১৬ অক্টোবর অনুষ্ঠিত হয়। এতে প্রধান অতিথি ছিলেন বিশ্ববিদ্যালয়ের ব্যবসায় প্রশাসন অনুষদের ডিন ইফতেখার উদ্দীন চৌধুরী। বিশেষ অতিথি ছিলেন ব্যবসায় প্রশাসন অনুষদের চেয়ারম্যান সুজন কান্তি বিশ্বাস। 
শিক্ষার্থীদের ট্রাফিক ব্যবস্থাপনা বিষয়ে মূল নির্দেশনা দেন সুভাষ চন্দ্র বড়ুয়া। 
তিনি বক্তব্যে যানজটের কারণ ও এর প্রতিকার, ধারাবাহিকভাবে ঘটে যাওয়া সড়ক দুর্ঘটনা প্রতিরোধের উপায় সম্পর্কে শিক্ষার্থীদের ধারণা দেন। অনুষ্ঠান পরিচালনা করেন ব্যবসায় প্রশাসন অনুষদের শিক্ষক স্টিভ অস্কার ডি রোজারিও। বিজ্ঞপ্তি।

সন্দ্বীপে ছাদেক ভূঁইয়া স্মরণে সভা 
শিক্ষানুরাগী ছাদেক ভূঁইয়ার দ্বিতীয় মৃত্যুবার্ষিকী উপলক্ষে সম্প্রতি সন্দ্বীপের কবি আবদুল হাকিম মিলনায়তনে এক স্মরণসভা অনুষ্ঠিত হয়। ছাদেক ভূঁইয়া ওয়েলফেয়ার ফাউন্ডেশন এই স্মরণসভার আয়োজন করে। 
এতে প্রধান অতিথি ছিলেন উপজেলা ভাইস চেয়ারম্যান দিলরুবা শফিক। বিশেষ অতিথি ছিলেন উপজেলা নির্বাহী কর্মকর্তা আবদুল হাই আল মাহমুদ। বক্তব্য দেন চট্টগ্রাম শিক্ষা বোর্ডের সাবেক কলেজ পরিদর্শক নুরুল আকতার, সন্দ্বীপ আবুল কাশেম হায়দার মহিলা কলেজের অধ্যক্ষ মো. হানিফ, মো. আবুল কাশেম প্রমুখ। 
সভাপতিত্ব করেন সংগঠনের চেয়ারম্যান এস এইচ সজীব ভূঁইয়া। আলোচনা সভা শেষে ফাউন্ডেশনের পক্ষ থেকে বিভিন্ন ধর্মীয় শিক্ষাপ্রতিষ্ঠানে পবিত্র কোরআন শরীফ বিতরণ করা হয়। বিজ্ঞপ্তি।
</doc>
<doc>
﻿কল্যাণরাষ্ট্র প্রতিষ্ঠার স্বপ্ন দেখতেন ইমদাদ সেই পাকিস্তান আমল থেকেই। তাঁর সেই স্বপ্ন চূর্ণীভূত হলো ভাষার ওপর পাকিস্তানিদের হামলায়। ভাষার ওপর হামলার অর্থই হচ্ছে সংস্কৃতির ওপর হামলা। বাঙালিকে পঙ্গু করে রাখার সুদূরপ্রসারী নীল-নকশা। ইমদাদ সেটা অনুধাবন করেছিলেন। সেই ছাত্রাবস্থাতেই তাঁর এই উপলব্ধি তাঁকে উজ্জীবিত করেছিল এই ভূখণ্ডের জনগণকে সংস্কৃতিসচেতন করার বাসনায়। ভাষা আন্দোলনে নিজেকে সম্পৃক্ত করলেন। আমাদেরও জড়িয়ে নিলেন সঙ্গে।
আর্ট স্কুলে ইমদাদ আমার সহপাঠী ছিলেন। দুই বছর প্রাথমিক কোর্স শেষ করার পর আমি বেছে নিলাম ড্রইং অ্যান্ড পেইন্টিং। ইমদাদ নিলেন গ্রাফিক ডিজাইন। গ্রাফিক ডিজাইনের মাধ্যমে সরাসরি জনগণের সঙ্গে যোগাযোগ স্থাপন করা অনেক সহজ এবং তাতে জনগণকে সচেতন করে তোলার সুবিধা পাওয়া যাবে ষোলোআনা। হয়তো এ ধারণার বশবর্তী হয়েই তাঁর ওই বিষয়টি নিয়ে অধ্যয়ন। অনুমান আমার মিথ্যা নয় যখন দেখেছি অন্যের প্রয়োজনের দাবি ইমদাদ অকাতরে মেটাচ্ছেন। ভাষা আন্দোলনের মাধ্যমে আমরা বাংলা ভাষাকে অন্যতম রাষ্ট্রভাষার স্বীকৃতি আদায় করে নিতে সক্ষম হয়েছিলাম একুশে ফেব্রুয়ারির বিয়োগান্তক ঘটনার মাধ্যমে। সেই থেকে আমরা একুশে ফেব্রুয়ারি পালন করি শহীদ দিবস হিসেবে। একুশে ফেব্রুয়ারিতে শহীদ মিনারে শহীদ স্মরণে পুষ্পস্তবক অর্পণ, ছবির প্রদর্শনী ও অসংখ্য সংকলনের প্রকাশনা ছিল অবধারিত। ইমদাদ অন্তর দিয়ে এসব কাজে নিজেকে নিয়োজিত করতেন। সংকলনের অনেক অর্থবহ সুদৃশ্য প্রচ্ছদ ইমদাদের হাতে সৃজিত হয়েছে সেই সঙ্গে আমরাও অনুপ্রাণিত হয়েছি। স্কুলজীবনে সে সময়ে আমাদের সাদাসিধে চলাফেরা, ছবি আঁকা, আড্ডায় ইমদাদের সান্নিধ্যে প্রাণবন্ত হয়ে উঠত তাঁর অনাবিল হাস্যরসে। আমরা সতীর্থ ছিলাম রশিদ চৌধুরী, আবদুর রাজ্জাক, মুর্তজা বশীর, হুমায়ুন কাদির, আখতারুজ্জামান, আলী রেজা, জুনাবুল ইসলাম প্রমুখ।
এর মধ্যে সচ্ছল পরিবারের সন্তান ছিলেন রশীদ চৌধুরী। দুপুরের টিফিন কীভাবে রশিদকে পটিয়ে পটিয়ে সারা যায়, আমাদের চেষ্টা ছিল নিরন্তর। ইমদাদ কীভাবে যেন এ কাজে সর্বদাই সফলকাম হতেন। আমাদের আগের ব্যাচের মানে আর্ট স্কুলের প্রথম ব্যাচের সবার সঙ্গেই ইমদাদের অন্তরঙ্গতা ছিল। আমিনুল ইসলাম, হামিদুর রহমান, বিজন চৌধুরী, রহমান ভূঁইয়া, শামসুল কাদির, লোকনাথ ধর—সবার সঙ্গেই ইমদাদের সমান সখ্য। শিক্ষকদের মধ্যে কামরুল হাসান, তাঁর সঙ্গেই ঘনিষ্ঠতা ইমদাদের। গ্রাফিক ডিজাইন বিভাগের প্রধান ছিলেন কামরুল হাসান। আর্ট স্কুলের শিক্ষা সমাপ্তির পর গ্রাসাচ্ছাদনের প্রয়োজনে কামরুল ভাইয়ের সঙ্গেই কমার্শিয়াল কাজে জড়িয়ে যাওয়া। বিজন চৌধুরী, আবদুস সবুর ও কামরুল ভাই মিলে ভিবজিওর নামে একটি সংস্থা গড়ে তোলা হলো কমার্শিয়াল কাজের জন্য। ইমদাদও ছিলেন সঙ্গে। আর ছিলেন সরদার জয়েন উদ্দীন কথাসাহিত্যিক, কামরুল ভাইয়ের বন্ধু। তাঁর সম্পৃক্ততা ছিল কাজ সংগ্রহের জন্য। সরদার ভাই তখন সংবাদ পত্রিকার বিজ্ঞাপনকর্তা। শিল্পসৃজনের প্রতি ইমদাদের যতটা না মনোযোগ, তার চেয়ে বেশি মনোযোগ ওই সময়ের সমাজে সংস্কৃতিচর্চার ঘাটতির প্রতি। সঙ্গে পেয়েছিলেন আরেক চিন্তাবিদ সংগীতপ্রেমী ওয়াহিদুল হককে। একই এলাকার বাসিন্দা হওয়ার সুবাদে দুজনের অন্তরঙ্গতা তাঁদের স্বপ্নকে এগিয়ে নেওয়ার প্রচেষ্টাকে আরও শক্তিশালী করেছিল। দুজনেই বুঝেছিলেন সমাজে সংস্কৃতিচর্চার পরিধি বাড়াতে হলে সংঘবদ্ধ প্রচেষ্টার বিকল্প নেই। শিল্পীদের একমঞ্চে আনার জন্য তাঁরই উদ্যোগে প্রতিষ্ঠা করা হলো চারুশিল্পী সংসদ। কামরুল হাসানকে সভাপতি করে তাঁর ভিত্তিকে শক্ত করার জন্য নিজে দায়িত্ব নিলেন সম্পাদকের। বাংলাদেশের সব শিল্পী হলেন এর সদস্য। প্রতিটি গণতান্ত্রিক আন্দোলনে চারুশিল্পীদের সে সময়ের ভূমিকা অত্যন্ত গৌরবজনক। ঊনসত্তরের গণআন্দোলন থেকে মুক্তিযুদ্ধ পর্যন্ত বাংলাদেশের চারুশিল্পীদের অবদান অনস্বীকার্য।
ওয়াহিদুল হক অকৃত্রিম বন্ধু ইমদাদের। ইমদাদও ছিলেন সংগীতপ্রেমী। তাঁর সংগ্রহে ছিল ভারতীয় ধ্রুপদি সংগীতের উল্লেখযোগ্য রেকর্ড। সে সময় খুব সম্ভব রিগ্যাল রেকর্ডস, ৭৮ আরপিএস চেয়ে বেশ বড় তাতে ধ্রুপদি সংগীত ধারণ করা হতো। ইমদাদের প্রিয় ছিল আবদুল করিম খাঁ সাহেবের ঠুমরী, বড়ে গোলাম আলী, ফৈয়াজ খাঁ সাহেবের কণ্ঠ। মাঝেমধ্যে গুন গুন করত বড়ে গোলাম আলীর ‘আয়ে না বালম’ নয়তো ফৈয়াজ খাঁ সাহেবের ‘ঝন ঝন পায়েল বাজে’। আমাকেও সে রেকর্ড বাজিয়ে শুনিয়েছে। এখানে একটা তথ্য খুব উল্লেখযোগ্য। ইমদাদ খুব সুন্দর প্যারোডি তৈরি করতে পারতেন যেকোনো গানের। আমাদের শোনাতেন। আমরা হেসে কুটিপাটি হতাম।
বাঙালি মুসলমান সমাজে সংগীতের প্রচলন নেই। মানে জীবনে আনন্দও নেই এটা প্রতীয়মান হয়েছিল দুই বন্ধুর মনোজগতে। রবীন্দ্রনাথ হয়ে উঠেছিলেন তাঁদের দুজনেরই ধ্রুবতারা। আগুনে ঘৃতাহুতি পড়েছিল যখন পাকিস্তান সরকার রবীন্দ্রনাথের গান বেতারে প্রচার নিষিদ্ধ ঘোষণা করে। ১৯৬১ সালে পালিত হলো রবীন্দ্র জন্মশততম বার্ষিকী। তার পরই তোড়জোড় শুরু হলো একটি সংগীত শিক্ষাপ্রতিষ্ঠানের। ছায়ানটের প্রতিষ্ঠালগ্নে ইমদাদের সম্পৃক্ততা স্মরণযোগ্য। রবীন্দ্রসংগীত সম্মিলন পরিষদের সঙ্গেও ইমদাদ জড়িত ছিলেন। বাংলাদেশের মফস্বল শহরে সংগীত সম্মেলনে ওয়াহিদুল হকের সঙ্গী হতেন ইমদাদ।
ফিল্ম সোসাইটি আন্দোলনেও ইমদাদের অগ্রণী ভূমিকা ছিল। পাকিস্তান ফিল্ম সোসাইটির প্রতিষ্ঠাতা সদস্য ছিলেন ইমদাদ। আমার চলচ্চিত্রপ্রীতির খবর ইমদাদ ও ওয়াহিদুল হক দুজনেই রাখতেন। আমাকেও টেনে নিয়েছিলেন সোসাইটিতে।
মার্কিন তথ্যকেন্দ্রে চাকরি নিয়েছিলেন ইমদাদ। সঙ্গে ছিল নিতুন কুন্ডু। তথ্যকেন্দ্র তখন ছিল তোপখানা রোডের মোড়ে, প্রেসক্লাবের উল্টোদিকে। অনেক সুন্দর সুন্দর উইন্ডো ডিসপ্লে হতো সেখানে কোনো অনুষ্ঠানের বা তথ্যকেন্দ্র প্রকাশিত মার্কিন ধ্রুপদি সাহিত্যের কোনো বইয়ের। সে সময় এটা নতুন ছিল ঢাকায়। ইমদাদের মধ্যে একটা অস্থিরতা সব সময় বিরাজ করত। হুটহাট তুলি চালনা তাঁর স্বভাবজাত।
তুলি না ধুয়েই রঙের কৌটায় তুলি ডোবানো ছিল তাঁর সহজাত। যার জন্য কোনটা কোন রঙের কৌটা, বিশেষ করে সাদা রং বোঝাই যেত না। নিতুন যার জন্য রঙের সেট আলাদা করে দিতেন ইমদাদকে।
ক্ষুদ্র ও কুটিরশিল্পের নকশাকেন্দ্রেও চাকরিতে ছিলেন ইমদাদ। কামরুল হাসানের অধীনে আমিও তাঁর সহকর্মী ছিলাম। গ্রামীণ শিল্পের প্রতি অনুরাগ ইমদাদের আগে থেকেই ছিল। নকশাকেন্দ্রে এসে লোকশিল্পের প্রতি ভালোবাসা আরও প্রগাঢ় হলো। কার্যব্যপদেশে বাংলাদেশের প্রত্যন্ত অঞ্চল ভ্রমণ করেছেন কামরুল হাসানের সঙ্গে। রূপগঞ্জের জামদানিপাড়া, ফরিদপুরের লক্ষ্মীসরার কারিগর, কিশোরগঞ্জের টেপাপুতুলের আস্তানা, বাবুরহাটের তাঁতের শাড়ি, রাজশাহীর সখের হাঁড়ির শিল্পীর সঙ্গে মোলাকাত ইমদাদের দেশপ্রেমকে আরও গভীর করে তুলেছিল। এখানে একটা ঘটনার উল্লেখ অপ্রাসঙ্গিক হবে না। তখন আমরা ডিজাইন সেন্টারে কর্মরত। ইমদাদ এক দিন আমন্ত্রণ জানালেন তাঁর গ্রামের বাড়ি রুহিতপুরে। গ্রাম্যমেলা দেখতে। মেলার বিশেষত্ব হচ্ছে, মেলাটি বসে নৌকার ওপরে। ক্রেতা-বিক্রেতা সবাই নৌকায়। বিকিকিনি চলছে নৌকায় ঘুরে ঘুরে। এমন অভিজ্ঞতা আমার প্রথম। মেলায় সব রকমের পণ্য রয়েছে। মুড়িমুড়কি থেকে শুরু করে হাঁড়ি-পাতিল, পুতুল, শাড়ি, লুঙ্গি সব। নৌকা করে গেছি বুড়িগঙ্গা দিয়ে একটা ছোট খালে ঢুকেছি। খুব সম্ভব সেটা শুভাঢ্যার খাল। পরিষ্কার টলটলে বুড়িগঙ্গার পানি। নদীর তলদেশ অবধি দেখা যায়। সেই বুড়িগঙ্গা আজ মৃতপ্রায়।
এই ঐতিহ্য ইমদাদকে আরও গর্বিত করে তুলেছিল। জনসমক্ষে এই ঐতিহ্যকে তুলে আনার জন্য পরবর্তী সময়ে ইমদাদের ঢাকা শহরে বৈশাখী মেলার আয়োজন একটি গুরুত্বপূর্ণ ঘটনা। ক্ষুদ্র ও কুটিরশিল্পকে কাজে লাগিয়ে আমজনতাকে ঐতিহ্যের প্রতি মুখ ফেরানোর কাজে ইমদাদ ছিলেন অগ্রগণ্য। বলাই বাহুল্য, ক্ষুদ্র ও কুটিরশিল্পের লোগোটি ইমদাদের সৃষ্টি। যেমনি বাংলাদেশ টেলিভিশনের লোগো। বাংলাদেশ টেলিভিশনের অনেক নাটকের খুব দৃষ্টিনন্দন সেট তৈরি করেছিলেন ইমদাদ।
ইমদাদের আর একটি স্মরণীয় অবদান শহীদ মিনারের পেছনে রক্তিম সূর্যের পরিকল্পনা। ইতিপূর্বে শহীদ মিনারে রক্তিম সূর্যের অস্তিত্ব ছিল না। ছিল বিভিন্ন দলের স্লোগানসংবলিত ব্যানার-ফেস্টুন টাঙানোর প্রতিযোগিতা। মিনারটিও দেখতে আকর্ষণহীন মনে হতো। ইমদাদের পরিকল্পনামাফিক সূর্যের উদয় মিনারকে নিঃসন্দেহে নতুন মাত্রা দিয়েছে।
সংস্কৃতির প্রতিটি ক্ষেত্রে ইমদাদের পদচারণ তাঁর স্বপ্নপূরণের একেকটি অধ্যায়। তাঁর বিশ্বাস ছিল, সংস্কৃতিই পারে চেতনাকে উজ্জীবিত করতে। রাজনীতিকেও তিনি প্রভাবিত করার চেষ্টা করেছিলেন সংস্কৃতির মাধ্যমে। রাজনীতি যেন সংস্কৃতিকে গ্রাস করতে না পারে, সে চেতনাও তাঁর ছিল। রাজনীতিবিদ অনেকেই তাঁর বন্ধু ছিলেন। তাঁদের সহায়তায় চেষ্টা করেছেন এগোবার। কিছুটা হলেও আমরা এগিয়েছি। কাঙ্ক্ষিত লক্ষ্যে পৌঁছাতে পারিনি। সেই লক্ষ্যে পৌঁছানোর মন্ত্রণা ইমদাদ আমাদের মধ্যে ছড়িয়ে দিয়েছেন। এখন দায়িত্ব আমাদের। লক্ষ্য পূরণের সংগ্রাম আমাদের চালিয়ে যেতে হবে। তবেই ইমদাদের আত্মা শান্তি লাভ করবে। ইমদাদের প্রতি আমার অকৃত্রিম ভালোবাসা।
</doc>
<doc>
﻿আর কদিন পরেই ঈদ। সবাই অনেক ব্যস্ত কে কোন জামাকাপড় কিনবে, তা নিয়ে।
আমার ছোট বোন নুহা।
ও অনেক ছোট। ঈদে সবার কেনাকাটা দেখে বায়না ধরেছে নুহা, ওর অনেক সুন্দর একটা জামা চাই-ই চাই। অথচ কিছুদিন আগেই ওকে ঈদের একটা জামা কিনে দেওয়া হয়েছে।
শেষ পর্যন্ত ঈদের ঠিক কদিন আগে মা আমাকে আর নুহাকে নিয়ে চললেন মার্কেটে। নুহার নতুন জামা কিনে দিতে। বাবা এসব কেনাকাটা, দোকানে দোকানে ঘোরা একদম পছন্দ করেন না। তাই কেনাকাটার কাজটা সারতে হয় মাকে একাই। 
আমার জামাকাপড় আগেই কেনা হয়ে গেছে। তাই আমি নতুন করে আর কিছু কিনলাম না। দোকানে নুহাকে অনেক সুন্দর সুন্দর জামা কিনে দিতে চাইল মা। তার পরও ওর এক বায়না, ওসব জামা নাকি ও নেবে না। একটা টুকটুকে লাল জামা ওর চাই। 
শেষ পর্যন্ত ওকে লাল জামা কিনে দিতে হলো। দোকানেই জামাটা পরে নিয়ে আমার আর মায়ের সঙ্গে নাচতে নাচতে বাড়ি চলল নুহা। 
পথে একটা ব্যাপার লক্ষ করলাম আমি। নুহার লাল জামাটা দেখে ঠিক ওর সমানই ছোট্ট ফুটফুটে একটা মেয়ে ওর মায়ের কাছে লাল জামার জন্য বায়না ধরল। মেয়েটা সম্ভবত রাস্তাতেই থাকে। ওর মা রাস্তার পাশে বসে ভিক্ষা করছিল। 
আমার মনটা হঠাৎ করে এতটা খারাপ হয়ে গেল যে বলার নয়। 
রাস্তার মধ্যেই আমি মাকে বললাম, ‘মা, ওই মেয়েটাকে দেখেছ? রাস্তার পাশে বসে খেলছে। কী সুন্দর ফুটফুটে! নুহার লাল জামাটা দেখে একটা লাল জামার জন্য মেয়েটা ওর মায়ের কাছে বায়না ধরেছে।’
মা বিরক্ত হয়ে বললেন, ‘তুই কীভাবে বুঝলি?’
‘মা, আমি মেয়েটাকে বলতে শুনেছি।’
‘চল তো। এই ভিড়ের মধ্যে আর কোনো ঝামেলা বাড়াস না। ও রকম কত বাচ্চা মেয়ে রাস্তায় রাস্তায় ঘুরে বেড়ায়! এখন বাড়ি চল।’
আমি অধৈর্য হয়ে বললাম, ‘মা, ওকেও একটা জামা কিনে দাও না।’
আমার কথা শুনে নুহাও আমার সঙ্গে সুর মেলাল, ‘মা, ওকেও একটা জামা কিনে দাও না।’
মা শেষ পর্যন্ত আমাদের ধমক দিয়ে বাড়ি নিয়ে চললেন। 
বাড়ি ফিরে আসার পরও আমার বারবার মনে হতে লাগল, ইশ্! মেয়েটার না-জানি একটা লাল জামার কত শখ!
তারপর আবার মনে হয়েছে, মেয়েটা তো আমারও বোন হতে পারত। নুহার মতো ছোট্ট একটা বোন।
এই দুঃখটা নিয়েই আমার ঈদ কাটল।
মা-বাবা আর ছোট চাচার কাছ থেকে ঈদের সেলামি পেলাম ৫০ টাকার মতো। টাকাটা যখন খরচ করতে যাব তখন মনে হলো, আচ্ছা, এই টাকাটা তো আমি জমিয়ে রাখতে পারি আগামী ঈদের জন্য। টাকাটা জমিয়ে রাখলে মেয়েটাকে তা দিয়ে একটা লাল জামা কিনে দেওয়া যাবে। কিন্তু বাকি টাকা? সেটা কোথায় পাব?
মাসের শেষে বাসায় বেশ কিছু পেপার পড়ে ছিল। সঙ্গে আমার কিছু পুরোনো খাতা। মা কাগজওয়ালার কাছে সব বিক্রি করে দিলেন। বিক্রি করে মা কিছু টাকা পেলেন।
লাল জামা কেনার জন্য বাকি টাকাটা কোথায় পাব, এই বুদ্ধিটা মাথায় খেলে গেল তখনই।
বছর প্রায় শেষ। খুব তাড়াতাড়ি নতুন বছরের ক্লাস শুরু হবে। ক্লাস ফাইভে উঠব এবার। মা কথা দিয়েছেন, ক্লাস ফাইভে বৃত্তি পেলে আমাকে নতুন সাইকেল কিনে দেবেন। 
নতুন বছরের ক্লাস শুরু হলো। 
একদিন মাকে বললাম, ‘ক্লাস ফাইভের গণিত বইটা যদি আমি শেষ করতে পারি কয়েকবার, তাহলে প্রতিবারের জন্য আমাকে ১০ টাকা করে দিতে হবে।’ 
মা বললেন, ‘কেন, ১০ টাকা কেন?’
আমি এক মুহূর্ত চিন্তা করে নিয়ে বললাম, ‘কয়েকবার গণিত বইটা শেষ করে দিয়ে তোমার কাছ থেকে টাকা নিয়ে একটা ক্রিকেট ব্যাট কিনব।’
মা হেসে বললেন, ‘১০ টাকা না। তুই যদি গণিত বইটা একবার করে শেষ করতে পারিস, তাহলে প্রতিবারের জন্য আমি তোকে ১৫ টাকা করে দেব। কী, কতবার শেষ করতে পারবি?’
আমি একগাল হেসে মাকে দুই হাতের সব আঙুল দেখিয়ে বললাম, ‘এই অনেকবার, মা!’
মাকে আলাদা করে বলতে হলো না। দেখলাম, মা আমার জন্য অনেক নিউজপ্রিন্ট খাতা কিনে এনেছেন অঙ্ক করার জন্য।
খাতাগুলো কিনে আনার পরদিন থেকেই অঙ্ক করতে লেগে গেলাম। একটা করে খাতা শেষ হতো আর গণিত বইটার এক কোনায় একটা করে দাগ দিয়ে রাখতাম।
এভাবে ঈদ চলে এল। ঈদের সপ্তাহ দুয়েক আগে আমি গুনে দেখলাম, অঙ্ক করে ৫০টির বেশি খাতা শেষ করে ফেলেছি। ব্যাপারটা আমার নিজের কাছেই অবিশ্বাস্য মনে হলো। 
মাকে বললাম, ‘অঙ্ক করে যে খাতাগুলো শেষ করেছি, সেগুলো কাগজওয়ালার কাছে বিক্রি করে দেব। তারপর ব্যাটটা কিনব।’ 
মা শুধু বললেন, ‘আচ্ছা।’
তারপর খাতা বিক্রির টাকা, মায়ের কাছ থেকে পাওয়া টাকাসহ বাকি টাকা একত্র করে দেখলাম, অনেক টাকা হয়ে গেছে। 
মাকে বললাম, ‘ব্যাটটা ঈদের পরে কিনব।’
এর পরের ঘটনা।
মা গত বছরের মতো এবারও আমাকে আর নুহাকে নিয়ে ঈদের জামাকাপড় কিনতে গেলেন। নুহা যথারীতি এবারও লাল জামা কিনে দেওয়ার জন্য বায়না ধরল এবং মা আবারও ওকে একটা লাল জামা কিনে দিলেন। নুহার জামা কেনা হয়ে গেলে আমি মাকে আরেকটা জামা কিনতে বললাম। পকেট থেকে টাকাগুলো বের করে বললাম, ‘টাকাটা আমি দিচ্ছি।’ মা আশ্চর্য হয়ে বললেন, ‘তুই ব্যাট কিনবি না?’
‘না, আমার ব্যাট কিনতে ইচ্ছে করছে না।’
‘কিন্তু তার বদলে জামা কেন?’
আমি অধৈর্য হয়ে বললাম, ‘মা, প্রশ্ন কোরো না। টাকাটা তো আমার।’ মা আমার সঙ্গে আর তর্ক না করে একটা লাল জামা কিনলেন। আমাকে আর কোনো প্রশ্নও করলেন না। 
কেনাকাটা শেষে আমরা বাড়ি ফিরছি। ঠিক সেই জায়গাটাতেই সেই পরির মতো মেয়েটাকে দেখা গেল। কী সুন্দর ফুটফুটে চেহারার সেই ছোট্ট মেয়েটা!
এবার মেয়েটা ওর মায়ের কাছে লাল জামার জন্য বায়না ধরল না। নুহার লাল জামাটার দিকে তাকিয়ে রইল শুধু। 
আমি প্যাকেট থেকে জামাটা বের করে মেয়েটার দিকে এগিয়ে গেলাম।
মেয়েটার কাছে গিয়ে বললাম, ‘তোমার নাম কী?’
অনেক মিষ্টি করে মেয়েটা উত্তর দিল, ‘পুষ্প।’
‘বাহ্! সুন্দর নাম তো! এই লাল জামাটা তুমি নেবে?’
‘এইডা আমার?’
‘হ্যাঁ, পুষ্প, এটা তোমার। নাও।’
আমার হাত থেকে লাল জামাটা নিয়ে পুষ্প এত সুন্দর করে হাসল যে আমি মুগ্ধ হয়ে শুধু তাকিয়েই থাকলাম। আর ভাবলাম, আমার এই ছোট্ট বোনটার হাসি দেখার জন্য এক বছর ধরে অঙ্ক কষা আজ সার্থক।
পুষ্পর আনন্দ দেখে নুহাও আনন্দে হাততালি দিয়ে উঠল। আর মা অবাক দৃষ্টি মেলে তাকিয়ে থাকলেন শুধু।
বিয়াম মডেল স্কুল অ্যান্ড কলেজ, বগুড়া
</doc>
<doc>
﻿সমকালীন শিল্পচর্চার বিচিত্র প্রবণতা রূপ-রসের বিবিধ মাত্রা তৈরি করছে ক্রমাগত। নান্দনিকতার সব সূত্র ভেঙে ভেঙে তৈরি হচ্ছে শিল্পের অপার স্বাধীনতা এবং সীমাহীন নৈরাজ্যের সম্ভাবনা। চিত্রশিল্প তাই এখন শুধু দৃশ্যের বয়ন নয়, চিন্তারও হদিসদাতা। প্রদর্শিত শিল্পের সঙ্গে চোখ এড়িয়ে যাওয়া চিন্তাটাও পড়তে হবে নিবিড়ভাবে।
ধানমন্ডির বেঙ্গল গ্যালারি অব ফাইন আর্টসে ‘ডেসিমাল ক্রাই অব হেরিটেজ’ শিরোনামে শিল্পী ফিরোজ মাহমুদের একক চিত্রকলা প্রদর্শনী শুরু হয়েছে। তিনি এই প্রদর্শনীতে নবাব সিরাজ-উদ-দৌলার সময়কালের ঘটনাপ্রবাহকে ইলাস্ট্রেটিভ ঢঙে চিত্রপটে উপস্থাপন করেছেন। পলাশীর যুদ্ধ, মীরজাফরের সঙ্গে ইস্ট-ইন্ডিয়া কোম্পানির নানান চুক্তি, কথোপকথনের দৃশ্য, নবাব এবং রানির দুঃসময়, সেনাপতির যুদ্ধপ্রস্তুতিসহ অনেক ঐতিহাসিক ঘটনাবলির চিত্রায়ণ রয়েছে এই প্রদর্শনীতে।
শিল্পী ফিরোজ করণকৌশল নিয়ে নিরীক্ষা করছেন অনেক দিন ধরে। লেপাপদ্ধতিতে তিনি পেইন্টিং করেন; মূলত তাঁর এই ভাবনা গ্রামবাংলার ঘরবাড়ির লেপন পদ্ধতি থেকে উদ্বুদ্ধ হয়ে। তিনি একটি চিত্রতলকে প্রস্তুত করে স্টেনসিল টেপ দিয়ে আবৃত করেন, ড্রয়িং করে তা কেটে নেন। সেই শূন্যস্থানকে পুনরায় রং দিয়ে ভরাট করেন। আর ব্যাকগ্রাউন্ডের ইলাস্ট্রেটিভ ভাব কাটানোর জন্য লেপনপদ্ধতিতে রঙের সংমিশ্রণ করেন। পরিশ্রমী শিল্পী ফিরোজ এভাবেই অভিষ্ট লক্ষ্যে পৌঁছে যান তাঁর প্রতিটি ক্যানভাসে। ইতিহাস নিয়ে ছবি আঁকার পেছনে কোনো নির্দিষ্ট ভাবনা নেই তাঁর। পাশ্চাত্যে কর্মরত ফিরোজ মাহমুদ প্রাচ্যের একটি উল্লেখযোগ্য যুদ্ধকে বেছে নিয়েছেন তাঁর ‘পেইন্টিং প্রজেক্ট’ হিসেবে। নিজের অতীত ইতিহাসকে বর্ণনা করেন নানা পাণ্ডুলিপি, মুদ্রা, ডাকটিকিট থেকে উপাদান সংগ্রহ করে। নির্মোহ, নৈর্ব্যক্তিকভাবে ইতিহাসকে তিনি দূর থেকে দেখেন। রঙের ব্যবহারে তিনি বেশ সচেতন, উজ্জ্বল রঙের পরিমিত ব্যবহার তাঁর শিল্পকর্মে একঘেঁয়েমি তৈরি করেছে। শিল্পীর তৈরি করা নিজস্বতা দর্শকের জন্য কতখানি উপভোগ্য হবে তার ভার সময়ের ওপর। যদিও প্রশ্ন তৈরি হয়, এ ধরনের ইলাস্ট্রেশনধর্মী চিত্রকর্ম এ সময়ে কতখানি প্রয়োজনীয়। নিজেকে খোঁজার এই প্রাণান্ত অন্বেষণ শিল্প-শিল্পী-সমাজ-সময়কে কোন দিকে ধাবিত করে। করণকৌশলের মধ্যে বুদ্ধিমত্তার ছোঁয়া থাকলেও স্টেনসিলের ব্যবহার কিছুটা হতাশ করে দর্শকদের। ‘লেপা আর্ট’ তাঁর বর্তমান অবস্থানে নতুনত্ব হয়তো সৃষ্টি করেছে, তবে এ দেশের প্রেক্ষিতে এর গ্রহণযোগ্যতা কতটুকু হবে, তা সময় আর দর্শকবোদ্ধারা ঠিক করে নেবেন। পাশ্চাত্যের বিনাপ্রশ্নে অনুগমন থেকে আমাদের দর্শকেরা বেরিয়ে এসেছেন।
জাপান ও আমেরিকায় কর্মরত এই শিল্পী পাশ্চাত্যের শিল্পবলয়ে অবিরাম ঘুরে বেড়ান এবং সমসাময়িক শিল্পকলার গতিপ্রবাহকে ধারণ করার চেষ্টা করেন। বাংলাদেশের সমসাময়িক শিল্পকলার অবস্থাকে তিনি ‘রিপিটেশন অব স্টাইল’ বলে আখ্যায়িত করেন। এ সময়ের অধিকাংশ শিল্পীর স্বাক্ষর যদি শিল্পকর্ম থেকে সরিয়ে নেওয়া হয়, তবে চেনা দুরূহ হবে বলেই তাঁর ধারণা।
‘ডেসিমাল ক্রাই অব হেরিটেজ’ শিরোনামে শিল্পী ফিরোজ মাহমুদের শিল্পকর্মগুলো কোনো না কোনোভাবে দর্শকের রুচি এবং অভ্যস্ততাকে নাড়িয়ে দেবে, শিল্পের জন্য যা মঙ্গলই বয়ে আনে।

ফিরোজ মাহমুদ: জন্ম ১৯৭৪ সালে, খুলনায়। তিনি ২০০১ সালে ঢাকা বিশ্ববিদ্যালয়ের চারুকলা অনুষদ থেকে এমএফএ করেন। পরবর্তী সময়ে নেদারল্যান্ড ও জাপানে লেখাপড়া করেন। টোকিও বিশ্ববিদ্যালয় থেকে পিএইচডি করেন। দেশে-বিদেশে একক ও যৌথ প্রদর্শনীতে অংশগ্রহণ করেছেন। এবং বিভিন্ন পুরস্কারেও ভূষিত হয়েছেন।
</doc>
<doc>
﻿১৯৮০-র দশকের শুরুর ভাগে একদল তরুণ কবি কোমর বেঁধে নতুন কবিতা লিখতে নেমেছিলেন। অভূতপূর্ব উপলব্ধি নতুনতর ভাষায় ব্যক্ত করে কবিতায় একটি হুলুস্থুল কাণ্ড ঘটিয়ে দেওয়ার দুঃসাহস করেছিলেন তাঁরা। এক মন্থর সন্ধ্যায় বাংলা মোটরের চৌরাস্তায় জোহরা মার্কেটের এক সস্তা হোটেলের চায়ের টেবিলে খেলাচ্ছলে নতুন কবিতার একটা ইশতেহারও তাঁরা রচনা করেন। ইশতেহার লিখে কখনো কবিতা হয় না। কিন্তু যৌবনের নানা অতিরঞ্জন থাকে। যৌবনের সৌন্দর্যও হয়তো তাতেই। নিজেদের ছাপিয়ে নবীন সেই কবিরাও তখন অনেকখানি উপচে পড়েছিলেন। দূর থেকে তাকিয়ে তার অনেক কিছুকে আজ ছেলেমানুষী বলে মনে হবে। পাশাপাশি এও হয়তো মনে হবে—সে সময় অনেক বাড়াবাড়ির পরও এবং সবকিছু খুব স্পষ্টভাবে বুঝে উঠতে না পারলেও—বাংলা কবিতার বেশ কিছু সমস্যা সেই কবিদল তখন অনুভব করতে পেরেছিলেন। সমসাময়িক বাংলা কবিতার ওপর যে মোটের ওপর তাঁরা শ্রদ্ধা হারিয়েছিলেন, সেটি নেহাৎ অবান্তর বা অকারণ ছিল না। নন্দনতাত্ত্বিক বা দার্শনিকভাবে কারণগুলো হয়তো অনতিতরুণ সেই কবিরা ঠিকঠাক বুঝে উঠতে পারেননি, কিন্তু কবিসুলভ সংবেদনশীলতা যে তাঁদের সঠিক সংকেত দিয়েছিল, গত দুই-আড়াই দশক ধরে বাংলা কবিতার ক্রমাগত পাল্টে যাওয়া ভাষা দেখে আজ তা-ই মনে হয়। কবিতার আজকের ভাষা আবার যে অন্ধগলির দিকে এগিয়ে যাচ্ছে, তা নিয়ে আমরা অন্যত্র আলোচনা করেছি।
ঠিক এক প্রজন্ম আগের কবিদের নিয়ে সেই কবিদলের আলাদাভাবে তেমন কোনো বিরোধ ছিল না, যেমনটা অনেকে বলে থাকেন। তাঁরা ভাবিত হয়ে উঠেছিলেন সে সময়ের বাংলা কবিতার পুরো অবয়বটি নিয়েই। তাঁদের মনে হয়েছিল, শামসুর রাহমান থেকে শুরু করে রুদ্র মুহম্মদ শহিদুল্লাহ পর্যন্ত বাংলাদেশের কবিতার পুরো মূলধারার মধ্যে দশক-বিশেষে মৌলিক কোনো প্রভেদ আসলে নেই। নানাজনের নানা কবিতাকে একটি গুচ্ছে ধরে রাখার কোনো বিশেষ কৃতিত্ব যদি কাউকে দিতেই হয়, সেটি শামসুর রাহমানের। তিনি কবিতার এমন একটি ভাষা তৈরি করেছিলেন যা পরবর্তীকালের কবিতাকে প্রায় পুরোপুরি গ্রাস করেছিল। আলাদাভাবে পরবর্তী সময়ের কোনো একটি দশকের কবিতাকে দোষ দেওয়ার কিছু ছিল না। অল্প দু-চারজন যাঁরা কবিতায় নিজেদের কণ্ঠস্বর শোনাতে পারছিলেন, তেমন কবির সংখ্যা ছিল বিরল। নবীন কবিদলের মনে হচ্ছিল, যেসব কবিতা তখন লেখা হচ্ছে—হোক তা রাজনীতির বা প্রেমের, আশ্লেষের বা ধিক্কারের—সেগুলো নিজের মধ্যে কবিতার কোনো শর্ত তৈরি করতে পারছে না; কবিতার যোগ্য ভাষা থেকে সেসব চলে যাচ্ছে যোজন যোজন দূরে। এই একটা জায়গায় শামসুর রাহমান বা তাঁর পরবর্তী প্রজন্মের যেকোনো কবির ভাষা ও উপলব্ধির মধ্যে একটা বড় ঐক্য তাঁদের নজরে পড়েছিল। ঠিক এই জায়গাটিতেই নবীন সেই কবিরা বেঁকে বসেছিলেন; এবং তাঁদের কেউ কেউ চেয়েছিলেন, সকল তরুণ কবি যে যার জায়গাতে দাঁড়িয়েই এর বিরুদ্ধে বিদ্রোহ করুক।
কিন্তু কাকে বলে কবিতা? কী তার শর্ত? কেমন তার যোগ্য ভাষা?
একটি কবিতা কবিতা হয়ে ওঠার নানা শর্তই থাকতে পারে। কালান্তরে, এমনকি একই কালে সেসব শর্ত নিয়ে কবি ও পণ্ডিতদের মধ্যে বিতণ্ডারও শেষ নেই। মহত্তম কবিরা সেসব শর্ত পেরিয়ে গিয়ে কবিতার নতুন শর্ত তৈরি করেন; কখনো বা পুরোনো শর্তের স্তরান্তর ঘটান। সেসবের ব্যাখ্যানে যাওয়ার অবকাশ এখানে নেই। তবু একটি কবিতাকে যে প্রবন্ধ বা গল্প বা দস্তাবেজ হিসেবে না পড়ে কবিতা হিসেবেই আমরা পড়ে ফেলি, তার পেছনে আমাদের মনে—খুব সন্তর্পণে হলেও—কিছু শর্ত কাজ করে নিশ্চয়ই। সেসবের মধ্যে অন্তত যে শর্তটি পালন না করে কোনো রচনার পক্ষে আদৌ কবিতা হয়ে ওঠাই সম্ভব নয়, তা হলো অর্থ থেকে শব্দের প্রতিসরণ। আলোর প্রতিসরণের কারণে পানিতে ডোবানো লাঠি যেমন দৃশ্যত বেঁকে যায়, কবিতায় ঠাঁই পাওয়ার সঙ্গে সঙ্গে শব্দও তেমনই অভিধানের অর্থ থেকে সরে যেতে বাধ্য। এখানে কবির কাজ বড় বিপজ্জনক। চিত্রকর বা সংগীতশিল্পীর চেয়ে তার যাত্রাপথও ভিন্নতর ও দুর্গম। একজন চিত্রকর বা সংগীতশিল্পীর শিল্পবস্তুর মূল উপাদান রঙ বা স্বর স্বভাবগতভাবেই বিমূর্ত। এমনকি দৃশ্যমান জগতের প্রতিচিত্রণ না করে কিংবা অর্থময় শব্দের মুখাপেক্ষী না হয়েও একজন চিত্রকর বা সঙ্গীতশিল্পী তার জীবনব্যাপী শিল্পসাধনা চালিয়ে যেতে পারেন। হোয়ান মিরো বা মোহাম্মদ কিবরিয়া কিংবা মোৎসার্ট বা করিম খাঁর মতো মহত্তম উদাহরণ আমাদের সামনে আছে। কিন্তু কবির উপাদান যে শব্দ, একটি ভাষাভাষী গোষ্ঠীর প্রতিটি সদস্যের কাছে তার কতগুলো সুনির্দিষ্ট ‘মানে’ আছে। একজন কবি সেই ভাষিক গোষ্ঠীর বিপরীতে গিয়ে তার কবিতায় সেই ‘মানে’ থেকে শব্দকে সরিয়ে আনেন। একটি শব্দের নতুন দ্যোতনা তখন পাওয়া সম্ভব কেবল সুনির্দিষ্ট ওই কবিতাটিরই ভাষাবিন্যাসের অন্তর্জালে, ওই কবিতাটিরই নিজস্ব শর্তের ভেতরে। রহস্যময় এই ঘটনার কারণেই কবিতা তার বৈপ্লবিক কাণ্ডটি ঘটাতে সক্ষম হয়ে ওঠে। কবিতার মধ্য দিয়ে তার ভাষাভাষী জনগোষ্ঠীর অভিজ্ঞতার পরিমণ্ডলের মধ্যে উন্মেষ ঘটে ভাষায়-এখনো-দানা-না-বাঁধা নতুন উপলব্ধির। নতুন কবিতা মাত্রই তাই আমাদের যাপন ও সমাজ-রাষ্ট্রের বিদ্যমান ছকের বিরুদ্ধে বিদ্রোহ।
কবিতায় শব্দের এই অর্থান্তর কীভাবে ঘটে, সেটি আরেক জটিল আলোচনার বিষয়। এখানে তা আলোচ্যও নয়। কোনো কোনো তত্ত্ববিশারদ সাম্প্রতিক দর্শনের দোহাই দিয়ে হয়তো বলবেন, কোনো শব্দের অর্থই তো স্থির নয়, স্থান-কাল-পাত্র ভেদে তার মানে পাল্টে পাল্টে যায়, ফলে ভাষা মাত্রেই কবিতা। সে আলোচনায় প্রবেশের পথও এখানে প্রশস্ত নয়।
যা হোক, কবিতার সঙ্গে ভাষার এই অভিনব সম্পর্কটি অল্প কথায় সামান্য বিশদ করা যাক। একটি গল্প বা প্রবন্ধ পড়ে মুগ্ধ হলে নিকটজনদের কাছে আমরা সেই রচনার সারকথাটি তুলে ধরি। এভাবে কোনো না কোনো রচনার সারকথা তুলে ধরার অভিজ্ঞতা আমাদের সবারই আছে। কিন্তু কোনো কবিতা—ধরা যাক জীবনানন্দ দাশের ‘বনলতা সেন’, যার মধ্যে এমনকি একটি কাহিনিরও মৃদু আভাস আছে—পড়ে মুগ্ধ হয়ে গল্প বা প্রবন্ধের মতো তার সারকথাটি কি আমরা বন্ধুদের কাছে তুলে ধরতে পারব? কেউ কি তার মর্মকথা এভাবে কখনো বলবেন যে, ‘কবি হাজার হাজার বছর ধরে পৃথিবীর নানা পথে পথে হাঁটছিলেন; তারপর নাটোরে গিয়ে বনলতা সেন নামে এক নারীর সঙ্গে তাঁর দেখা হয়...’ ইত্যাদি ইত্যাদি? কবিতার নিছক অর্থের ভাগটুকু এভাবে বলতে গেলে কবিতার অভিপ্রায় থেকে কীভাবে যেন তা সরে যায়। পুরো ব্যাপারটিই কেমন হাস্যকর হয়ে ওঠে। এভাবে অন্যের কাছে কোনো অর্থভাষ্য পৌঁছে দিতে না পারার এই স্বভাবের মধ্যেই নিহিত রয়েছে অন্য ভাষিক মাধ্যম থেকে কবিতার আলাদা হয়ে ওঠার বীজ। অন্যান্য ভাষিক মাধ্যমে—গল্প, উপন্যাস, প্রবন্ধ বা বিজ্ঞাপনে—শব্দের কাজ বাহনের। অর্থের কাছে পাঠককে পৌঁছে দিয়েই সেখানে শব্দের দায়িত্ব শেষ। কিন্তু কবিতায় শব্দ একই সঙ্গে বাহন এবং গন্তব্য। তাই কোনো কবিতার অভিপ্রায় কারও কাছে পৌঁছে দিতে হলে শব্দে-শব্দে, পঙিক্ততে-পঙিক্ততে ধরে ধরেই আমরা সেটি উচ্চারণ করি। কবিতার সুনির্দিষ্ট বিন্যাসের মধ্যেই সে কবিতার প্রতিটি শব্দের নতুন রূপ, রং ও ঐশ্বর্য। সেখানেই তারা কবিতা। এর বাইরে শব্দগুলো নিতান্ত ব্যবহারিক।
বিশ শতকের শেষার্ধে বাংলাদেশে কবিতার এই মূল স্বভাবটিই উল্টে গিয়েছিল। আর সেটি প্রধানত ঘটেছিল শামসুর রাহমানের নিবিড় পৌরোহিত্যে। তিনি কবিতার এমন একটি ভাষা উদ্ভাবন করেছিলেন যেখানে শব্দের আর কোনো প্রতিসরণের দরকার হয় না। কবিতার অন্তস্তল উঠে আসে তার উপরিতলে। এগুলো ‘বোঝার’ জন্য কবিতার শর্তের কাছে পাঠকের আর নিজেকে সমর্পণ করতে হয় না। উদাহরণ হিসেবে শামসুর রাহমানের বহুপাঠ্য ‘তোমাকে পাওয়ার জন্য, হে স্বাধীনতা’ কবিতাটিই পড়ে দেখা যাক। কবিতাটির কয়েকটি চরণ এ রকম: “তুমি আসবে ব’লে হে স্বাধীনতা,/সাকিনা বিবির কপাল ভাঙলো,/সিঁথির সিঁদুর মুছে গেল হরিদাসীর।/তুমি আসবে ব’লে হে স্বাধীনতা,/শহরের বুকে জলপাই রঙের ট্যাঙ্ক এলো দানবের মতো চিৎকার করতে করতে/তুমি আসবে ব’লে হে স্বাধীনতা,/ছাত্রাবাস, বস্তি উজাড় হলো। রিকয়েললেস রাইফেল/আর মেশিনগান খই ফোটালো যত্রতত্র।” এই কবিতার শব্দ মূলতই তাদের ‘অর্থে’ সিদ্ধ। তাই এতে যে আবেগ জেগে উঠেছে, তা যতটা না কবিতার, তার চেয়ে অনেক বেশি ইতিহাসের। পাঠক হিসেবে আমরা নিজের অজান্তে ইতিহাসের আবেগকে এখানে কবিতার আবেগ হিসেবে গ্রহণ করছি।
এ জাতীয় কবিতার ভেতরে আর ঢোকার প্রয়োজন হয় না। আর তা না করেও পাঠক দিব্যি সেটি ‘বুঝে’ তা থেকে এক ধরনের স্বাদ নিয়ে থাকেন। শামসুর রাহমানের নেতৃত্বে বাংলাদেশে কবিতার এ ভাষার প্রায় সার্বভৌম প্রতিষ্ঠা ঘটেছিল। এসব কবিতার জনপ্রিয়তার কারণ ছিল ‘সহজবোধ্যতা’ ও সুপাচ্যতা; ঢিলেঢালা গড়ন—অনেক যেমন বলে থাকেন—সম্ভবত নয়। তার মানে আবার এই নয় যে জনপ্রিয় কবিতা মাত্রেই অকবিতা। সেও আরেক ভিন্ন আলোচনার বিষয়।
কবিতা তার মৌলিক শর্তগুলো থেকে সরে এলে কী ঘটতে পারে, তারই উজ্জ্বল উদাহরণ বাংলাদেশে এক সময় জেগে ওঠা তালিকা-প্রণয়নের রীতিতে কবিতা লেখার জোয়ার। তালিকা-প্রণয়নের রীতিতে কবিতা লেখার শৈলীটিও জনপ্রিয় করে তুলেছিলেন শামসুর রাহমান। এ রীতিতে তাঁর সবচেয়ে জনপ্রিয় কবিতা দুটি হলো ‘স্বাধীনতা তুমি’ ও ‘তোমাকে পাওয়ার জন্য, হে স্বাধীনতা’। এ ধারায় এরপর বাংলা কবিতায় বান ডাকে। সেসবের মধ্যে শহীদ কাদরীর ‘তোমাকে অভিবাদন প্রিয়তমা’, রফিক আজাদের ‘ভালবাসা মানে’ বা আবিদ আজাদের ‘যে শহরে আমি নেই, আমি থাকব না’ বিপুলভাবে পাঠকনন্দিত হয়েছে। সত্যি করে বললে এর সূত্রপাত ষাটের দশকে। পেঙ্গুইন প্রকাশনীর কল্যাণে লিভারপুলের এক গৌণ কবি অ্যাড্রিয়ান হেনরির মাধ্যমে বাংলা কবিতায় এর আছর পড়ে। কিন্তু তারও বহু আগে ফরাসি কিন্নরকণ্ঠ কবি পল এলুয়ার এ শৈলীতে তাঁর আসল শক্তির চিহ্ন রেখে গিয়েছিলেন। এমন কি, শামসুর রাহমানের বিখ্যাত রচনা ‘দুঃখ’ লেখা হয়েছিল এলুয়ারেরই ‘লিবার্টি’ কবিতাটি ভেঙে।
আমাদের প্রশ্ন হলো, একটি সময়কালে একই ভাষার বিভিন্ন কবি কীভাবে প্রায় একটি অভিন্ন শৈলীতে কবিতা লিখে উঠতে পারলেন? একটি সুনির্দিষ্ট শৈলীর পক্ষে কি নানা কবির বিচিত্র কবিতাকে আদৌ আকার দিতে পারা সম্ভব? আসলেই কি এমন একটি অবস্থার কথা ভাবা যায়, যখন কোনো কবিতা রচিত হওয়ার আগেই তার কাঠামোটি হাজির থাকবে? অথচ এমন কাণ্ডই বাংলা কবিতায় ঘটেছিল।
চেক কবি মিরোস্লাব হোলুবের একটি লেখা তুলে দিয়ে এ রচনাটি শেষ করা যেতে পারে। অনুবাদ করে দিচ্ছি ‘কবির সঙ্গে আলাপচারিতা’ শিরোনামে তাঁর একটি কবিতার অংশবিশেষ:
তুমি কি কবি?
হ্যাঁ, আমি কবি।

কী করে বুঝলে?
কবিতা লিখেছি যে।

যদি লিখে থাকো, তাহলে কবি ছিলে। কিন্তু এখন?
আবার একদিন কবিতা লিখব।

সে দিন হয়তো আবার কবি হবে। কিন্তু কী করে বুঝবে সেটা কবিতাই হয়েছে?
সেটাও আগেরটার মতো কবিতা হবে।

তাহলে তো সেটা কবিতাই হবে না। একটি কবিতা শুধু একবারই হয়, পরের বার একই রকম আর কখনোই হয় না।
আমার বিশ্বাস, সেটা একই রকমের ভালো হবে।

এতো নিশ্চিত তুমি হলে কী করে? কোনো কবিতার সার্থকতা তো ওই একবারই আসে। আর তা নির্ভর করে পরিস্থিতির ওপর, তোমার ওপর নয়।
আমার ধারণা, পরিস্থিতিটাও অবিকল একই থাকবে।

তা-ই যদি মনে হয়, তাহলে তো তুমি কবি ছিলেও না, কবি হবেও না।...
sajjadsharif_bd@yahoo.com
</doc>
<doc>
﻿১৯২৬ সাল। ১৪ বছর বয়সী অ্যালান টিউরিংয়ের যে দিন শেরবর্ন স্কুলে প্রথম ক্লাস, সে দিন যুক্তরাজ্যে চলছে সাধারণ ধর্মঘট। কিন্তু টিউরিং স্কুলে যাওয়ার ব্যাপারে নাছোড়বান্দা! শেষে নিজের বাইসাইকেলে চড়ে একাকী ৯৭ কিলোমিটার পথ পাড়ি দিয়ে পৌঁছালেন স্কুলে।
শেরবর্ন স্কুলে সাধারণত জোর দেওয়া হতো ভাষা, সাহিত্য, দর্শন, শিল্পকলা ইত্যাদির ওপর। কিন্তু টিউরিংয়ের অন্তহীন মগ্নতা ছিল গণিত ও বিজ্ঞানে। অতঃপর স্কুলের প্রধান শিক্ষক বাধ্য হয়ে টিউরিংয়ের বাবার কাছে চিঠি লিখলেন এই বলে যে, টিউরিংয়ের ভবিষ্যতে অনেক বড় বিজ্ঞানী ও গণিতবিদ হওয়ার সম্ভাবনা রয়েছে। সুতরাং শেরবর্নে টিউরিংয়ের আর সময়ক্ষেপণ করা ঠিক হবে না। এর ১০ বছর পর ১৯৩৬ সালে অ্যালান টিউরিং ‘টিউরিং যন্ত্র’ নামে একটি বিশেষ যন্ত্র আবিষ্কার করেন। এটি কোনো বস্তুগত যন্ত্র নয়, বরং কাগজ-কলমে লিপিবদ্ধ বিশেষ কিছু কার্যনীতি। এই টিউরিং যন্ত্রই আধুনিক কম্পিউটার ও কম্পিউটিংয়ের অন্যতম ভিত্তিমূল। আধুনিক ইলেকট্রনিক কম্পিউটারের বিকাশ টিউরিং যন্ত্র দ্বারা ব্যাপকভাবে অনুপ্রাণিত। ১৯৫৪ সালে অ্যালান টিউরিং মাত্র ৪২ বছর বয়সে সায়ানাইড মিশ্রিত আপেল খেয়ে মারা যান। তবে স্বল্পায়ু জীবনেই তিনি কম্পিউটার বিজ্ঞানকে বিভিন্নভাবে সমৃদ্ধ করে গেছেন। অ্যালান টিউরিংকে বলা হয় কম্পিউটার বিজ্ঞান ও কৃত্রিম বুদ্ধিমত্তার জনক।
নিউইয়র্কভিত্তিক বিশ্বের সবচেয়ে প্রাচীন কম্পিউটার সমিতি অ্যাসোসিয়েশন ফর কম্পিউটিং মেশিনারি (এসিএম) ১৯৬৬ সালে কম্পিউটার বিজ্ঞানের জনক অ্যালান টিউরিংয়ের নামে প্রবর্তন করে কম্পিউটার বিজ্ঞানের সর্বোচ্চ সম্মানজনক পুরস্কার ‘টিউরিং পুরস্কার’। সভ্যতা ও মানুষের চলার পথকে ব্যাপকভাবে প্রভাবিত করে কম্পিউটার বিজ্ঞানের এমন সব আবিষ্কার ও গবেষণাকার্যের জন্য প্রতিবছর টিউরিং পুরস্কার দেওয়া হয়। টিউরিং পুরস্কারের ঐতিহ্য, কম্পিউটার বিজ্ঞানে টিউরিং পুরস্কারের সুদূরপ্রসারী প্রভাব, টিউরিং পুরস্কারপ্রাপ্তদের অনন্য সৃষ্টিশীলতা ও বিশ্বব্যাপী এর সার্বিক গ্রহণযোগ্যতার কারণে একে ‘কম্পিউটারের নোবেল’ হিসেবে অভিহিত করা হয়। এই পুরস্কারের আর্থিক মূল্য দুই লাখ ৫০ হাজার ডলার। 
১৯৬৬ সালে টিউরিং পুরস্কার প্রবর্তনের বছর এই পুরস্কারে ভূষিত হন মার্কিন কম্পিউটার বিজ্ঞানী অ্যালান পারলিস। প্রোগ্রামিং ভাষা ও কম্পইলার উন্নয়নে তাঁর বিপুল অবদানের জন্য তিনি এই পুরস্কার লাভ করেন। অ্যালগল নামের বিখ্যাত প্রোগ্রামিং ভাষার তিনি একজন সহ-উদ্ভাবক। ‘কম্পিউটারও শিখতে পারে এবং কম্পিউটারকে চাইলে যেকোনো কিছু শেখানো যায়’—এই ধারণা ও তত্ত্ব প্রদানকারী কৃত্রিম বুদ্ধিমত্তার অন্যতম পথিকৃৎ জন ম্যাককার্থি টিউরিং পুরস্কার লাভ করেন ১৯৭১ সালে। সি প্রোগ্রামিং ভাষার জনক ও ইউনিক্স অপারেটিং সিস্টেমের সহ-উদ্ভাবক ডেনিস রিচি টিউরিং পুরস্কার পান ১৯৮৩ সালে। ফ্রান্সিস ই অ্যালেন হলেন প্রথম নারী, যিনি টিউরিং পুরস্কারে ভূষিত হন। ২০০৬ সালে এই মার্কিন কম্পিউটার বিজ্ঞানী কম্পইলার ও কম্পিউটারের কর্মক্ষমতা বৃদ্ধিবিষয়ক গবেষণার জন্য টিউরিং পুরস্কার লাভ করেন। ২০০৮ সালে টিউরিং পুরস্কার লাভ করেন আরেক নারী বারবারা লিসকভ। কম্পিউটার প্রোগ্রামিংয়ের উন্নততর ঘরানা ‘অবজেক্ট ওরিয়েন্টেড প্রোগ্রামিং (ওওপি)’ উন্নয়নে তাঁর ভূমিকা ও উন্নততর সফটওয়্যার স্থাপত্যবিষয়ক গবেষণার জন্য তিনি এ পুরস্কার পান। তিনি সিএলইউ ও আরগাস নামে দুটি প্রোগ্রামিং ভাষাও উদ্ভাবন করেন। এশীয়দের মধ্যে প্রথম টিউরিং পুরস্কার লাভ করেন ভারতীয় কম্পিউটার বিজ্ঞানী রাজা গোপাল রাজ রেড্ডি। বৃহৎ পরিসরে কৃত্রিম বুদ্ধিমত্তার প্রয়োগ, কৃত্রিম বুদ্ধিমত্তার প্রায়োগিক কাঠামো ও কৃত্রিম বুদ্ধিমত্তার বাণিজ্যিক দিক নিয়ে গবেষণার জন্য তিনি ১৯৯৪ সালে টিউরিং পুরস্কার লাভ করেন। রেড্ডি তাঁর নিজ দেশে ২০০১ সালে পদ্মভূষণ উপাধিতে ভূষিত হন। গত বছর টিউরিং পুরস্কারে ভূষিত হন মার্কিন কম্পিউটার বিজ্ঞানী লেসলি জি ভ্যালিয়ান্ট। যন্ত্রের শিক্ষণ-তত্ত্ব, সমান্তরাল কম্পিউটিং প্রভৃতি বিষয়ে গুরুত্বপূর্ণ অবদানের জন্য তিনি এই পুরস্কার লাভ করেন। গত ৪৫ বছরে সর্বমোট ৫৭ জন কম্পিউটার বিজ্ঞানী এ পুরস্কারে ভূষিত হয়েছেন।
বাস্তবে যান্ত্রিক ও ইলেকট্রনিক কম্পিউটারের সাহায্যে গণনাসংক্রান্ত যা কিছু করা সম্ভব, টিউরিং যন্ত্রের সাহায্যেও তার সবকিছুই সম্ভব। বরং বাস্তব কম্পিউটারের সাহায্যে সম্ভবপর নয় এমন অনেক কিছুর বাস্তবায়নও টিউরিং যন্ত্রের সাহায্যে সম্ভব। বিশ্বজুড়ে কম্পিউটার বিজ্ঞানীরা বাস্তব কম্পিউটিংয়ের সীমাবদ্ধতা ভালোভাবে বুঝতে শরণাপন্ন হন টিউরিং যন্ত্রের। আর টিউরিং পুরস্কারও কম্পিউটার বিজ্ঞানীদের বাস্তব কম্পিউটিংয়ের সীমাবদ্ধতা দূর করে নতুন দিগন্ত উন্মোচনের ব্যাপারে সদা সততই অনুপ্রেরণা জোগায়। 
তথ্যসূত্র: উইকিপিডিয়া
</doc>
<doc>
﻿গ্রিন রোড
ফুটপাতে উৎপাত
ফার্মগেট থেকে পান্থপথ মোড় পর্যন্ত গ্রিন রোডের দুই পাশের ফুটপাত জায়গায় জায়গায় বেদখল হয়ে আছে। আইবিএ ছাত্রাবাসসংলগ্ন এই রাস্তায় সব সময় রিকশা ও গাড়ির জট লেগেই থাকে। তাই হেঁটে পথ চলাই ভালো। কিন্তু হেঁটে যেতে চাইলেও বেদখল হওয়া ফুটপাতের কারণে তা খুবই কঠিন। ফুটপাতের ওপর রয়েছে খাবারের দোকান, রিকশা মেরামতের দোকান, কাপড়ের দোকান, চায়ের দোকান প্রভৃতি। এগুলোকে অস্থায়ী বলা যায় না। একেবারে খুঁটি গেড়ে ও বেড়া ঘিরে যেন স্থায়ী অবস্থান নিয়েছে তারা।
কর্তৃপক্ষের কাছে অনুরোধ, পথচারীদের সুবিধার কথা ভেবে গ্রিন রোডের ফুটপাতকে দখলমুক্ত করতে ব্যবস্থা নেওয়া হোক।
মো. নূর আলম, শিক্ষার্থী
সরকারি তিতুমীর কলেজ।
 এ প্রসঙ্গে শেরেবাংলা নগর থানার ভারপ্রাপ্ত কর্মকর্তা (ওসি) জাকির হোসেন বলেন, ‘আমি থানায় নতুন এসেছি। খোঁজ নিয়ে ফুটপাত দখলকারীদের উচ্ছেদে ব্যবস্থা নেব।’

 ঢাকা বিশ্ববিদ্যালয়
ওয়াইফাই নাই
ডিজিটাল বাংলাদেশ গড়ার প্রত্যয়ে বর্তমান সরকার অনেক প্রশংসনীয় উদ্যোগ নিয়েছে। সম্প্রতি ঢাকা বিশ্ববিদ্যালয়ের রোকেয়া হলে ওয়াইফাই সংযোগ দেওয়া হয়েছে। এ ছাড়া ঢাকা বিশ্ববিদ্যালয়ের অনেক ছাত্রাবাসেই ওয়াইফাই সংযোগ চালু আছে। কিন্তু পরিতাপের বিষয় হলো, আমরা যাঁরা বিজ্ঞানের ছাত্র, তাঁরাই তথ্যপ্রযুক্তির সেবা থেকে পিছিয়ে আছি। আমাদের জন্য বরাদ্দ তিনটি হলের (শহীদুল্লাহ, ফজলুল হক মুসলিম, অমর একুশে) একটিতেও ওয়াইফাই সংযোগ নেই। ঢাকা বিশ্ববিদ্যালয়ের ঐতিহ্যবাহী হল হচ্ছে শহীদুল্লাহ হল, যেটি বিশ্ববিদ্যালয় প্রতিষ্ঠার সময় নির্মাণ করা হয়। এটা কর্তৃপক্ষের উদাসীনতা ছাড়া আর কীভাবে ব্যাখ্যা দেওয়া যায়। আমাদের ব্যয়বহুল মডেম ব্যবহার করে ইন্টারনেট চালাতে হচ্ছে। তাই কর্তৃপক্ষের দৃষ্টি আকর্ষণ করছি, দ্রুত বিজ্ঞানের ছাত্রদের তিনটি হলে ওয়াইফাই সংযোগ দিয়ে আমাদের প্রযুক্তির সঙ্গে তাল মিলিয়ে এবং দেশকে এগিয়ে নিয়ে যাওয়ার সুযোগ দেওয়া হোক।
আবদুল আলিম
শিক্ষার্থী, ঢাকা বিশ্ববিদ্যালয়।
 এ বিষয়ে ঢাকা বিশ্ববিদ্যালয়ের তথ্যপ্রযুক্তি ইনস্টিটিউটের পরিচালক মোহাম্মদ জুলফিকার হাফিজ বলেন, ‘হলের বিষয় দেখাশোনার জন্য হল কর্তৃপক্ষ রয়েছে। হলগুলোতে ওয়াইফাই সংযোগ দেওয়ার ক্ষেত্রে তাদেরই উদ্যোগ নিতে হবে। আর সব হলে ওয়াইফাই দিতে একটু সময়ও লাগবে।’

 জুরাইন
ফুটওভারব্রিজ চাই
নগরের ব্যস্ততম এলাকা জুরাইন রেললাইন। দেশের দক্ষিণাঞ্চল ও নারায়ণগঞ্জের অনেক যানবাহন জুরাইন রেললাইনের ওপর দিয়ে যাতায়াত করে। এখানে যানজট একটি নিত্যনৈমিত্তিক ব্যাপার। মানুষে মানুষে জটও কম হয় না। কারণ, এখানে ঘনবসতিপূর্ণ এলাকা রয়েছে। আরও আছে বাণিজ্যিক কেন্দ্র, কাঁচাবাজার ও বিপণিবিতান। রাস্তা পার হতে গিয়ে গাড়ির ধাক্কায় অনেকেই হতাহত হয়। এখানে ট্রাফিক পুলিশসদস্য থাকলেও তাঁরা শুধু যানবাহন নিয়ন্ত্রণের কাজ করেন।
ফুটওভারব্রিজের জন্য আবারও যথাযথ কর্তৃপক্ষের দৃষ্টি আকর্ষণ করছি।
মো. আবু তালেব
করিমউল্লারবাগ, পোস্তগোলা, ঢাকা।
 এ প্রসঙ্গে ঢাকা সড়ক বিভাগের (সওজ) তত্ত্বাবধায়ক প্রকৌশলী শাহাব উদ্দিন বলেন, ‘আপাতত এই জায়গায় কোনো ফুটওভারব্রিজ নির্মাণের পরিকল্পনা নেই। এখানে একটি ফ্লাইওভার তৈরি হওয়ার কথা। তার পরও ফুটওভারব্রিজের কত প্রয়োজন, তা দেখে ব্যবস্থা নেওয়া যেতে পারে।’

 রামপুরা
রাস্তা পাকা হবে কবে?
নগরের রামপুরা বিটিভি ভবনের কাছের বনশ্রী আবাসিক এলাকায় দুই লক্ষাধিক লোক বসবাস করে। এই আবাসিক এলাকার বেশির ভাগ রাস্তা এখনো কাঁচা। তাই আমাদের চলাচলে অনেক দুর্ভোগ পোহাতে হচ্ছে। বছর কয়েক আগে ঢাকা সিটি করপোরেশন (ডিসিসি) এই এলাকার বাড়ি পরিদর্শন করে বাড়ির মালিকদের নোটিশের পর নোটিশ দিয়ে কর নির্ধারণ এবং তা আদায় করে আসছে। তখন তারা বলত, এই এলাকার রাস্তাঘাট উন্নয়নের জন্য ডিসিসি অনেক টাকার প্রকল্প নিয়েছে। বাস্তবে রাস্তার উন্নয়ন করা হয়নি। এ ছাড়া ডিসিসির অন্যান্য সেবা থেকেও এলাকাবাসী বঞ্চিত।
আমাদের এলাকার অভ্যন্তরীণ রাস্তাগুলো পাকা করা এবং পানিনিষ্কাশন-ব্যবস্থার উন্নয়নে স্থানীয় সরকার মন্ত্রণালয়ের হস্তক্ষেপ কামনা করছি।
আইন উদ্দিন
বনশ্রী, রামপুরা, ঢাকা।
 এ ব্যাপারে ডিসিসির ২২ নম্বর ওয়ার্ডের কাউন্সিলর মো. আক্কেল আলী বলেন, ‘বনশ্রী এলাকার বেশ কিছু রাস্তার কাজ হয়েছে। কয়েকটির সংস্কারের কাজ শুরুর প্রক্রিয়া চলছে। এ ছাড়া সব রাস্তার কাজ করার জন্য তো বাজেট পাওয়া যায় না। একটি-দুটি রাস্তার কাজ করার বাজেট পাওয়া যায়। অনেক বড় এলাকা হওয়ায় তাই সময় লাগবে।’
</doc>
<doc>
﻿খেলার মাঠেই তাঁদের পরিচয়। সেই পরিচয় ক্রমশ গাঢ় হয়েছে, একজন হয়ে গেছেন আরেকজনের জীবনসঙ্গী। বাংলাদেশের ক্রীড়াঙ্গনের এমন কিছু খেলোয়াড় দম্পতিকে নিয়ে লিখেছেন বদিউজ্জামান

ব্যাডমিন্টন
কামরুন নাহার ডানা, শেখ আবুল হাশেম
কামরুন নাহার ডানা তখন সবে বিমান ছেড়ে মোহামেডানে যোগ দিয়েছেন। মোহামেডান ক্লাব কর্মকর্তা মনিরুল হক চৌধুরীকে দুলাভাই বলে ডাকতেন। দুলাভাইয়ের কাছেই পরিবার থেকে জানানো হলো ডানার জন্য ‘সুপাত্র’ দেখতে।
দুলাভাই একদিন জানালেন, ‘ছেলে আমাদের হাতে আছে।’ ছেলেটা কে? আবুল হাশেম। সদ্যই প্রকৌশল বিশ্ববিদ্যালয় থেকে পাস করেছেন। ঢাকা ব্যাডমিন্টন ক্লাবে খেলতেন হাশেম। তাঁকে দেখিয়ে দেখিয়ে ডানাকে খ্যাপাতেন দুলাভাই। এর পরই হাশেম-ডানার হূদ্যতা বাড়ল। এক বছর প্রেম, পারিবারিকভাবে বিয়ে হলো ১৯৮৫ সালের ১০ মে। 
রাজনীতিক পরিবার ডানাদের। ছোটবেলা থেকেই খেলাধুলা করতেন। জাতীয় পর্যায়ে শুরু ১৯৭৬ থেকে। ১৯৮৫ সাল থেকে মিশ্র দ্বৈত জুটি গড়লেন হাশেম-ডানা। এর আগে মনোয়ারুল আলম বাবুলের সঙ্গেও মিশ্র দ্বৈতে জুটি বেঁধে খেলতেন। বদরের সঙ্গেও খেলেছেন। আংটি বদল হয়ে যাওয়ার পর বদরই বললেন, ‘তুমি এখন হাশেমের সঙ্গে খেলো।’ 
দুজনই জাতীয় ক্রীড়া পুরস্কার পেয়েছেন। ডানা ১৯৯৯ আর হাশেম ২০০৭ সালে। স্বামীকে নিয়ে ডানার মূল্যায়ন, ‘ও খুবই কমিটেড, সিনসিয়ার এবং অনেস্ট। আমার সব কথা হাসিমুখে মেনে নেয়। ও ছাত্রজীবনে প্রচুর সিগারেট খেত। কিন্তু মেয়ের ছয় মাস বয়সে ছেড়ে দিয়েছে। কারণ, সিগারেট খেয়ে এলে মেয়ে ওর কোলে যেত না। সেই যে সিগারেট ছেড়েছে, আর ধরেনি।’ হাশেমের কথা, ‘ডানা সহজেই মানুষকে বিশ্বাস করে। এটাই ওর বড় দুর্বলতা।’

শ্যুটিং
সাইফুল আলম (রিংকি), সাবরিনা সুলতানা 
দুজনের প্রথম দেখা ১৯৮৬ সালে। ১৯৯৩ সাফ গেমসের ক্যাম্পে ঘনিষ্ঠতা। অতঃপর বিয়ে ২০০৩ সালের ৩০ জানুয়ারি। 
সাইফুল আলম (রিংকি) ও সাবরিনা সুলতানা সংসারজীবনে সুখি দম্পতিই। কীভাবে সম্পর্কের শুরু? সাবরিনার উত্তর, ‘শ্যুটিংয়ে খারাপ করলে আমাকে ও সাহায্য করত। মাঝেমধ্যে ব্যালকনিতে বা ডাইনিংয়ে শ্যুটিং নিয়ে কথা বলতাম। পরামর্শ নিতাম। নিজেদের পছন্দ-অপছন্দ নিয়ে কথা হতো। এভাবে চলতে চলতেই মানুষটাকে ভালো লেগে গেল।’ অপ্রয়োজনীয় কথা না বলা, গম্ভীর থাকা, অন্যায়ের প্রতিবাদ করা—রিংকির এসব গুণের মধ্যে একটা মনের মানুষকে খুঁজে পান সাবরিনা। 
নিজের পারফরম্যান্সের চেয়েও সাবরিনার কাছে বেশি গুরুত্বপূর্ণ ছিল রিংকির পারফরম্যান্স। অনেকবার রিংকির খারাপ ফলাফলে কেঁদেছেন সাবরিনা। ভারতে একবার সাফ শ্যুটিংয়ে পয়েন্টের ব্যবধানে রিংকির সোনা হাতছাড়া হওয়ায় কান্না শুরু করে দিয়েছিলেন সাবরিনা।
রাগারাগি হলে মেয়েরা বাপের বাড়ি চলে যান। সাবরিনা নাকি এটা করেন না। রিংকি বললেন, ‘এক জায়গায় থাকতে গেলে মান-অভিমান হতেই পারে। তবে যা হয়, সব আমার কারণেই। আমার একটা বাজে শখ আছে—মাছ ও পাখি শিকার। এ কারণে অনেক সময়ই পরিবারকে সময় দিতে পারি না। ওটা ও পছন্দ করে না।’
রিংকি-সাবরিনা জুটির একমাত্র ছেলে রনক চৌধুরী। ওকে নিয়েই তাঁদের দুজনের সময়টা কাটছে, অবশ্যই সুখে-শান্তিতেই।

টেবিল টেনিস
মাহবুব বিল্লাহ, মৌমিতা আলম রুমি
দুজনের বাড়ি টেবিল টেনিসের উর্বর ভূমি নড়াইলে। মাহবুব বিল্লাহ যখন টেবিল টেনিসে ভালো করছেন, মৌমিতা আলম (রুমি) তখন খুব ছোট। স্কুলে পড়েন। একবার স্থানীয় এক টিটি টুর্নামেন্টে চ্যাম্পিয়ন হলেন ছোট্ট মৌমিতা। তখন তাঁকে কাঁধে তুলে নেচেগেয়ে সারা ক্লাব ঘুরলেন মাহবুব। সেই স্মৃতি মনে পড়তেই সেকি হাসি মৌমিতার!
শুধু একজন বড় খেলোয়াড়ই নন, মাহবুবকে পথপ্রদর্শক মানেন মৌমিতা। অভিভাবক হিসেবে সব সময়ই মাহবুবের কাছ থেকে টুকটাক পরামর্শ পেতেন। একসঙ্গে খেলতে খেলতেই গড়ে ওঠে সম্পর্ক। দুই পরিবারের সম্মতিতে মাহবুব-মৌমিতার বিয়ে ২০০৮ সালের ৬ অক্টোবর। 
কোর্টে এবং বাইরে দুজনের বোঝাপড়া কেমন? মৌমিতা বললেন, ‘ভালো। দুজন একই সঙ্গে খেলি, তাই তেমন সমস্যা হয় না। তবে পারিবারিক জীবনে টুকটাক ঝগড়া দু-একদিন হতেই পারে। সেটি বড় কিছু নয়।’ সেই ২০০২ থেকে খেলছেন জুটি হিসেবে। 
ঢাকা বিশ্ববিদ্যালয়ের আন্তর্জাতিক সম্পর্ক বিভাগ থেকে সদ্য পাস করেছেন মৌমিতা। তাঁর দাবি, ‘আমরা ক্রীড়াঙ্গনের সেরা জুটি।’ পরপরই যোগ করেন, ‘সংসারে যতই কাজ থাকুক, আমার শাশুড়ি বলেন, “তুমি আগে প্র্যাকটিস করো”।’
মাহবুব বললেন, ‘রুমি সকালবেলা একটু বেশি সময় ঘুমায়।’ মৌমিতার অভিযোগ, ‘আমার দিকে নজর দেওয়ার ব্যাপারে উদাসীনতা আছে ওর। ও খেলার ব্যাপারে বেশি সিরিয়াস। খেলাটা আগে, আমি পরে।’ মাহবুবের কথা, ‘আমরা কেউ কাউকে ঈর্ষা করি না। রুমি একেকটা ম্যাচ খারাপ করলে ওর চেয়ে আমি বেশি কষ্ট পাই।’

ব্যাডমিন্টন
এনায়েত উল্লাহ খান, এলিনা সুলতানা
ঘটনাটা ২০০২ সালের। এলিনা সুলতানার মা উডেনফ্লোর জিমনেসিয়ামে ঢুকে এনায়েত উল্লাহর কাছে গিয়ে জানতে চাইলেন, ‘এখানে এনায়েত কে?’ এনায়েত হেসে বললেন, ‘আমিই এনায়েত।’ পাশে দাঁড়ানো এলিনা।
খুলনার ব্যাডমিন্টন খেলোয়াড় পলাশ (বর্তমানে লন্ডনপ্রবাসী) এলিনাকে পাঠিয়েছিলেন এনায়েতের কাছে। বলে দিয়েছিলেন, ‘এনায়েত খুব ভালো খেলোয়াড়। কোনো সমস্যা হলে যোগাযোগ কোরো।’ প্রথম দেখাতেই এলিনাকে ভালো লাগে এনায়েতের। তাঁর দুই বোনও এলিনাকে খুব পছন্দ করতেন। তারপর তো গত ৮ জুলাই দুজনের বিয়ে। 
কেমন চলছে নতুন সংসার? ‘খুব ভালো।’ হেসে বললেন দুজনই। এনায়েতের কথা, ‘আমরা দুজনই খেলোয়াড়, তাই বোঝাপড়াটা দারুণ। ও রান্না করতে পারত না। কিন্তু এখন ও খুব ভালো রাঁধতে শিখেছে।’ 
খেলা আগে না সংসার? এলিনার জবাব, ‘দুটোই সমান। প্রতিটি মেয়েরই স্বপ্ন সংসার করার। আমারও তা-ই।’ স্বামীর একটা দোষও খুঁজে পেয়েছেন, ‘ও সহজেই মানুষকে বিশ্বাস করে ফেলে। এটা ঠিক নয়। তবে আমার প্রতি অনেক যত্নবান।’ 
দুজনে মিশ্র দ্বৈত খেলেছেন। বিয়ের পর মালদ্বীপে আন্তর্জাতিক চ্যালেঞ্জ কাপে খেলতে গিয়েছেন। এভাবে চান অনেক দিন খেলে যেতে।
</doc>
<doc>
﻿আপনি নো হায়ার অনার বইতে লিখেছেন, সন্দেহভাজন সন্ত্রাসবাদীদের গোপন কারাগারে রাখা নিয়ে ডিক চেনির সঙ্গে বিরোধ হয়েছিল। মতান্তরটা কী নিয়ে হয়েছিল?
আসলে প্রথমে কোনো মতবিরোধ ছিল না। আল-কায়েদার মতো পক্ষের সঙ্গে লড়াইয়ে কেউ নিশ্চয়ই একটা হাত অকেজো রাখতে চায় না। আর এটা ছিল একটা নতুন ধরনের যুদ্ধ। তবে খালেদ শেখ মোহাম্মদকে পাকড়াও করার পর ২০০৩-২০০৪ সাল নাগাদ আমরা আল-কায়েদার কার্যপদ্ধতি সম্পর্কে আরও অনেক কিছু জানতে পারি। তখন আমার মনে হয়, আমরা কী করছি তা জনগণকে জানানোর সময় এসেছে। কিন্তু ভাইস প্রেসিডেন্ট ব্যাপারগুলো আড়ালেই রাখতে আগ্রহী ছিলেন।
আরব বসন্তের ব্যাপারটা যদি আগে থেকে ধারণা করতে পারতেন যে জনগণ বিদেশি সেনাবাহিনীর সহায়তা ছাড়াই স্বৈরশাসকদের উৎখাত করতে পারে, তাহলে কি ইরাকের ব্যাপারে অন্যভাবে এগোতেন আপনি?
কেউ কেউ নিজেরা পারে, কেউ বা পারে না। মোবারক ও বেন আলী কর্তৃত্বপরায়ণ হলেও নিষ্ঠুরতায় তাঁরা সাদ্দাম হোসেন, মুয়াম্মার গাদ্দাফি বা বাশার আসাদের কাছে কিছু না। বিভিন্ন পরিবেশ-পরিস্থিতিতে একই কৌশল কাজে লাগবে না—এটা মনে রাখা প্রয়োজন।
গাদ্দাফির কী পরিণতি হবে বলে ভেবেছিলেন?
আমার কখনো মনে হয়নি, তিনি আত্মসমর্পণ করার মতো একজন নেতা। আর বিপ্লব দৃষ্টিনন্দন কিছু নয়।
এ পর্যন্ত যত পুরুষ আপনার প্রতি আকর্ষণ দেখিয়েছে, তাঁদের মধ্যে তিনিই কি সবচেয়ে বেশি বিরক্তিকর?
হ্যাঁ, এ পর্যন্ত তিনিই। আমাদের (২০০৮ সালের) সাক্ষাতে অনেক অদ্ভুত ঘটনা ঘটে। বিশেষ করে বলতে হয়, আমাকে নিয়ে তাঁর গান লেখানোর কথা। তবে শেষ পর্যন্ত কূটনৈতিক দিকটা ঠিকঠাকভাবেই সারা হয়।
গাদ্দাফি গানটা বাজিয়ে শোনালে আপনার চেহারা কেমন হয়েছিল?
হয়েছিল কি, তিনি আমাদের একটা ছোট ভিডিও দেখান। সেখানে আমাকে পুতিন ও হু জিনতাওয়ের সঙ্গে দেখানো হয়। ব্যাকগ্রাউন্ডে বাজছিল ‘ব্ল্যাক ফ্লাওয়ার ইন দ্য হোয়াইট হাউস’ গানটি। আমার চেহারা নিশ্চয়ই হয়েছিল দেখার মতো।
গাদ্দাফি আপনাকে আখ্যায়িত করেছিলেন তাঁর ‘আফ্রিকান রাজকন্যা’। আপনার কি মনে হয়েছিল, বিদেশিদের ওপর আপনার জাতিগত পরিচয়ের (কৃষ্ণাঙ্গ) বিশেষ কোনো প্রভাব আছে?
দেখুন, আমি যুক্তরাষ্ট্রের পররাষ্ট্রমন্ত্রী ছিলাম। সেটাই এক থেকে পাঁচ নম্বর প্রভাব। তবে হ্যাঁ, আমার মনে হয়েছে, আমি এর ফলে গা-জোয়ারি না দেখিয়ে গণতন্ত্রকে এগিয়ে নেওয়ার কথা বলতে পেরেছি। কারণ আমি জানি, যুক্তরাষ্ট্রেরও কখনো কখনো ঘাটতি ছিল।
হিলারি ক্লিনটনের কথা যখন ভাবেন, তখন প্রধানত আপনার মনে কোন ভাবটি আসে—সহানুভূতি, আশঙ্কা না প্রশংসা?
সহমর্মিতা ও প্রশংসা। আমরা বন্ধু। পররাষ্ট্রমন্ত্রী ক্লাব খুবই ছোট হয়ে থাকে। সারা বিশ্বের ইনবক্স হওয়ার ব্যাপারটা কেমন বুঝতেই পারেন। প্রায় প্রতিটি সমস্যা আপনার ডেস্কে পাঠানো হবে। আমি মনে করি, হিলারি ক্লিনটন একজন দারুণ মানুষ।
একজন রাশিয়া বিশেষজ্ঞ হিসেবে পুতিনের প্রত্যাবর্তনকে কীভাবে দেখেন?
হতাশাব্যঞ্জক। আমি আশা করেছিলাম, জ্ঞানভিত্তিক অর্থনৈতিক ব্যবস্থার বিষয়ে দিমিত্রি মেদভেদেভ যেসব কথা বলেছিলেন, তা হয়তো একটা ভিত্তি পাবে। কিন্তু তা সম্ভব হবে কি না, সে বিষয়ে আমি এখন কিছুটা সন্দিহান। এখন যা আছে রাশিয়ার, তার চেয়ে অনেক বেশি ভালো থাকার কথা। জ্ঞানভিত্তিক অর্থনৈতিক বিপ্লবের সামনের কাতারে থাকার সামর্থ্য আছে দেশটির।
সূত্র: নিউজউইক
</doc>
<doc>
﻿মধ্য এথেন্সের এক পথের পাশে প্লাস্টিকের বস্তার ওপর বসে ছিলেন ইয়ান্না। গ্রিক এই নারী খ্ুঁজছিলেন রাতের আশ্রয়। একদা সবই ছিল ইয়ান্নার। মাত্র এক বছর আগেই চিয়স দ্বীপে একটি ছোট্ট ওয়াইনের দোকান চালাতেন তিনি। সর্বব্যাপী অথনৈতিক মন্দা সবকিছুই শেষ করে দিয়েছে।
উপায়ান্তর না দেখে ৩৭ বছর বয়সী ইয়ান্না ভাগ্যের সন্ধানে এসেছিলেন রাজধানী এথেন্সে। যদি একটা কাজের সন্ধান মেলে! কিন্তু, হায়! কয়েক মাসেও সুবিধামতো কাজ মিলল না। সঙ্গে যে সামান্য টাকা-পয়সা ছিল, দেখতে দেখতে ফুরিয়ে গেল। একদিন সঙ্গের জিনিসগুলো বস্তায় ভরে রাস্তায় ঠাঁই নেওয়া ছাড়া উপায় রইল না ইয়ান্নার।
ইয়ান্না যেন আজকের পুরো গ্রিসেরই প্রতিচ্ছবি। তাঁর মতো আজ পথে বসেছে গ্রিস রাষ্ট্র। টানা এক বছরেরও বেশি সময় ধরে বিরামহীন পদক্ষেপ নেওয়ার পরও দেশটি আজ ঋণখেলাপি হওয়ার পথে। ব্যয়হ্রাসসহ সরকারের নানা পদক্ষেপে সংকট তো কাটেইনি; উপরন্তু এর বলি হয়েছে সাধারণ মানুষ। ভঙ্গুর অর্থনীতি আরও ভেঙে পড়েছে। দেশের মোট জনসংখ্যার ১৬ শতাংশ এখন বেকারত্বের অভিশাপে পুড়ছে। তরুণদের ক্ষেত্রে এর হার আরও ভয়াবহ! ৪০ শতাংশ। অপরাধমূলক কর্মকাণ্ড, ব্যক্তিগত ঋণখেলাপি ও গৃহহীন মানুষের সংখ্যা এবং আত্মহত্যার হার আশঙ্কাজনক হারে বাড়ছে।
গ্রিস বলেছে, তারা আরও ৩০ হাজার সরকারি কর্মী ছাঁটাই করবে। এ ছাড়া সম্পদের ওপর নতুন কর আরোপ করার ঘোষণা দেওয়া হয়েছে। ইউরোপের নেতারা যেখানে পুরো মহাদেশের সামস্টিক অর্থনীতি রক্ষায় ব্যতিব্যস্ত, সেখানে গ্রিসের জনগণের একটা বড় অংশ এখন কঠিন সমস্যার জাঁতাকলে পিষ্ট।
এথেন্স ওয়াটার সাপ্লাই অ্যান্ড সুয়ারেজ করপোরেশনে কর্মরত পরিবেশ বিজ্ঞানী আনিতা পাপাক্রিস্টোপুলো বললেন, ‘মনে হচ্ছে এই ব্যয় সংকোচন কোনো দিনই যথেষ্ট হবে না। কোনো দিনই তা শেষ হবে না।’ একজন সরকারি চাকুরে হিসেবে ৪৪ বছর বয়সী এই নারীর বেতন-ভাতা গত বছর অনেক কমেছে। এখন ভয়, নতুন পদক্ষেপ নেওয়া হলে চাকরিটাই না চলে যায়। বিভিন্ন রকমের বিল এবং কর দিতে দিতে আনিতা এতটাই ক্লান্ত যে এখন ভবিষ্যৎ নিয়ে ভাবারও যেন সাহস নেই তাঁর।
আনিতার বাড়ি অ্যাক্রোপোলিসের কাছাকাছি একটি ছিমছাম এলাকায়। এথেন্সের আশপাশে ঘুরে বেড়াতে ভালোবাসতেন। কিন্তু বেড়ানো আর তাঁকে টানে না। বাইরে বের হলেই দেখতে পান ময়লা, ছেঁড়া কাপড় পরা বৃদ্ধারা ভিক্ষা করছেন এবং পার্কের বেঞ্চের ওপর শুয়ে দিন কাটিয়ে দিচ্ছে গৃহহারা মানুষ। জাতীয় প্রত্নতাত্ত্বিক জাদুঘরের মতো জায়গার সামনে আড্ডা জমাচ্ছে নেশাখোরেরা। হতাশ আনিতার প্রশ্ন, ‘এসব দেখে পর্যটকেরা কী ভাববে? এটা খুবই লজ্জাকর।’
এথেন্সের জাতীয় প্রত্নতাত্ত্বিক জাদুঘরের প্রাগৈতিহাসিক সংগ্রহশালার দায়িত্বপ্রাপ্ত কর্মকর্তা এলেনি কনস্টানটিন্দি। এক সন্তানের জননী ৪৩ বছর বয়সী এই নারী ডক্টরেট ডিগ্রি নিয়েও মাসে আয় করেন দুই হাজার ইউরোর কিছু কম। ইউরোপীয় মানে তা বেশ কম। তবে স্বামী ভালো চাকরি করায় এখনো তিনি বেশ ভালোই আছেন। কনস্টানটিন্দির আশা, পরবর্তী ছাঁটাই প্রক্রিয়াতেও তাঁর চাকরি যাবে না। তবে তিনি একেবারে চিন্তামুক্ত নন।
এথেন্সের বেশকিছু এলাকায় এখনো আশার প্রদীপ নিভুনিভু করে হলেও জ্বলে যাচ্ছে। মধ্যএথেন্সের এগিওস পান্টেলেইমোনাস এলাকা একসময় ছিল সমৃদ্ধশালী। বিখ্যাত সব অভিনেতার পদচারণ ছিল সেখানে। সময়ের ফেরে এলাকাটির প্রাণস্পন্দন থেমে গেছে। বহু দোকানপাট বন্ধ হয়ে গেছে। একদা প্রাণচঞ্চল অনেক ভবন পরিত্যক্ত। সেখানকার চত্বর এলাকায় মাত্র পাঁচটি দোকান এখন চালু। এর একটি হচ্ছে প্রসাধনী ও গয়নার দোকান। ২২ বছর ধরে সেটি চালাচ্ছেন স্পাইরস ইয়নাতোস। তিনি জানালেন, ব্যবসা আগের তুলনায় অর্ধেক। এখন কর দেওয়াই দায় হয়ে পড়েছে। ক্ষুব্ধ ইয়নাতোস বললেন, ‘আমি সব সময় আইন মেনে চলি। আর আজ দেশ আমাকে ঋণখেলাপি বানিয়ে এভাবে পুরস্কৃত করল!’
 হারুন-অর-রশীদ, তথ্যসূত্র: টাইম সাময়িকী
</doc>
<doc>
﻿সুফিয়া কামাল অন্তরঙ্গ আত্মভাষ্য: ভূমিকা-সম্পাদনা-আলাপ আবুল আহসান চৌধুরী \ প্রকাশক: প্রথমা প্রকাশন \ মূল্য: এক শ বিশ টাকা

এই গ্রন্থের আলোচনার শুরুতেই উল্লেখ করা যাক প্রাবন্ধিক শামসুজ্জামান খানের সেই প্রবন্ধের কিছুটা অংশ, যেখানে মহীয়সী সুফিয়া কামালের মূল্যায়ন করতে গিয়ে তিনি বলেছেন, ‘জীবন যে কত বড় এবং তাকে যে সাধনায়, ত্যাগে, সদিচ্ছায়, শ্রমে, অঙ্গীকারে কত সুন্দর ও তাৎপর্যপূর্ণভাবে নির্মাণ করা যায় তার নজির বেগম সুফিয়া কামাল। যে রক্ষণশীল মুসলমান সমাজে তাঁর জন্ম, সেখান থেকে তিনি শুধু উজ্জ্বল আলোকবর্তিকা হিসেবে বেরিয়ে আসেননি—দুঃসহ নিগড়ে আবদ্ধ বাঙালি মুসলমান নারীসমাজকে তিনি জাগর-চেতনায় উদ্বুদ্ধ করেছেন, শৃঙ্খলমুক্ত জীবনের স্বাদ দিয়েছেন। রক্ষণশীল ও আভিজাত্যের বৃত্ত ভেঙেই তিনি সাহসী কিন্তু দৃঢ় পদচারণা শুরু করেছিলেন। বৃত্ত যিনি ভাঙতে পারেন—তিনি আরও বৃত্ত ভাঙার জন্য প্রস্তুতি নেন। সুফিয়া কামালও তাই করেছেন আজীবন। অশুভ, অসুন্দর, অকল্যাণের বিরুদ্ধে তিনি ছিলেন আজীবন সক্রিয় যোদ্ধা।’
উদ্ধৃত কথাগুলো যে কত দূর সত্য, এই গ্রন্থের পাঠ থেকে তার সম্যক পরিচয় পাওয়া যাবে। আবুল আহসান চৌধুরীর কৃতিত্বটা এখানেই যে, তাঁর সঙ্গে দীর্ঘ আলাপচারিতার সূত্রে এমন অনেক কথাই তিনি সুফিয়া কামালের কাছ থেকে আদায় করতে পেরেছেন, এর আগে যা তিনি অন্য কোথাও বলেননি, বা লিপিবদ্ধ করেননি। একালে আমাদের কাল নামে যে আত্মজীবনী কবি রচনা করেছেন, আমরা যদি বলি, সুফিয়া কামাল অন্তরঙ্গ আত্মভাষ্য তারই সবিশেষ সংযোজক বা পরিপূরক বিবরণ-ভাষ্য হয়ে উঠেছে, তাহলে অত্যুক্তি করা হবে বলে মনে হয় না। অথবা যদি বলা হয় আলোচ্য গ্রন্থ তার আপন মহিমায় স্বয়ংসম্পূর্ণ একটা গ্রন্থ হয়ে উঠেছে, সুফিয়া কামাল সম্পর্কিত আর সব গ্রন্থের চেয়ে সাক্ষাৎকারভিত্তিক এই গ্রন্থ ভিন্নতর একটা বৈশিষ্ট্যসূচক কিছু হয়ে উঠেছে এবং কবিকে অন্তরঙ্গ আলোকে আমাদের সমীপবর্তী করেছেন আবুল আহসান চৌধুরী, মনে হয়, তাতেও অত্যুক্তি করা হবে না। ব্যক্তি মানুষ তো ঘরোয়া আলাপচারিতার আলোকেই সবচেয়ে বেশি উজ্জ্বল হয়ে ওঠেন। 
সামাজিক ইতিহাস রচনার অন্য বহুবিধ মাধ্যম ও উপকরণের মধ্যে আত্মজীবনী ও ব্যক্তির জীবনসম্পৃক্ত সাক্ষাৎকারও অন্যতম। সে বিচারে বিশ শতকের দ্বিতীয় দশক থেকে শুরু করে নবম দশকের অন্তিম পর্যায় পর্যন্ত সম্পূর্ণ বৈরী পরিবেশে একজন বাঙালি মুসলমান নারীর দ্বন্দ্বসংঘাতময় জীবন এবং তাঁর মহীয়সী হয়ে ওঠার অন্তরঙ্গ বিবরণঠাসা গ্রন্থ হয়ে উঠেছে এই অন্তরঙ্গভাষ্য। এই গ্রন্থ কেবল সুফিয়া কামালের একার নয়, সামগ্রিকভাবে উল্লিখিত সময়পরিসরে বাঙালি মুসলমান সমাজেরও জেগে ওঠার, তাঁর সামাজিক ও রাজনৈতিক পশ্চাৎপদতার আবেষ্টনীগত বন্ধন মোচনের, তার যুগপ্রাচীন সংস্কার ভাঙার এবং সমাজের অন্য অগ্রসর সম্প্রদায়ের সঙ্গে প্রতিযোগিতায় নেমে তাঁর বিজয় অর্জনেরও ইতিহাস হয়ে উঠেছে। আবুল আহসান চৌধুরীর প্রশ্নগত প্রবণতার প্রকৃতিও সর্বদা সেদিকেই ধাবিত হয়েছে এবং তাতে তিনি শতভাগ সফল হয়েছেন।
সুফিয়া কামালের এই সাক্ষাৎকারগত ভাষ্যে নজরুল ও মুসলিম নারী জাগরণের অগ্রদূতী বেগম রোকেয়ার প্রসঙ্গ যেমন ঘুরেফিরেই এসেছে, তেমনি এসেছে সওগাত সম্পাদক মোহাম্মদ নাসিরউদ্দিনের কথা, হিন্দু-মুসলমান সম্পর্কের কথা, নিজের প্রাথমিক সাহিত্যজীবনের কথা, পাকিস্তান পর্বের নানা সংগঠন গড়ে তোলা এবং তাতে নিজের সম্পৃক্তিগত ঘটনার কথা, সাম্প্রদায়িকতার বিরুদ্ধে তাঁর সক্রিয় ভূমিকা গ্রহণের কথা, মুক্তিযুদ্ধে তাঁর নেপথ্যে থেকে যথাসাধ্য অংশগ্রহণের কথা, বঙ্গবন্ধু শেখ মুজিবুর রহমানের সঙ্গে তাঁর নিবিড় সম্পর্কের কথা এবং তার ট্রাজিক মৃত্যুতে তাঁর সুগভীর বেদনাগত প্রতিক্রিয়ার কথা। মনে করার কারণ নেই, তাঁর বৃত্তের বা সংগঠনগত গণ্ডির বাইরের আর কারও সঙ্গে তাঁর সম্পর্ক ছিল না। তসলিমা নাসরিনের সঙ্গেও যে তাঁর পরিচয় হয়েছিল এবং সম্পর্ক গড়ে উঠেছিল, সে প্রসঙ্গে প্রশ্ন করা হলে সুফিয়া কামাল যে উত্তর দেন, তার ভেতর দিয়েই স্পষ্ট হয়ে ওঠে দুজনের মত ও পথের পার্থক্যের বিষয়টি। এ প্রসঙ্গে সামান্য দৃষ্টান্ত: ‘সে লিখবে না কেন? সে লিখুক, কী চায়—কী বলতে চায়, সে বলুক। আমরা প্রতিবাদ করলাম। এটা নিয়ে বেশ গণ্ডগোল হলো। একদিন আমি একজনকে বললাম, তসলিমা নাসরিন মেয়েটিকে পেলে হতো। তা তিনি গিয়ে বললেন। একদিন তো এর চেয়ে রাত হয়েছে, মাগরিবের নামাজ পড়তে বসেছি। আমার শরীর অসুস্থ। আমার প্রেসার তো খুব বেশি, বসতে পারি না। তারপর তসলিমা এসেছে। নামাজ শেষ করে আমি বললাম, “তুমি তো লিখছ, তুমি তো নিজে ডাক্তার, আমি খুব একটা অসুস্থ। মা, তুমি এসো আমাদের সঙ্গে, কাজ করো, তোমার লেখা আমার ভালো লাগে”—মহিলা পরিষদের কথা বললাম—“তুমি এসো, কাজ করো, তোমার মতো মেয়েদের আমার দরকার আছে।” কিছু বলল না। “আজকে তো আমি বেশি কথা বলতে পারছি না। আর তুমি তো ডাক্তার, তুমি ডাক্তার হিসেবে আমার কাছে এসো, তুমি যখনই খুশি—আসবে। আমাকে দেখতেও তো আসতে পার। আমার কাছে এসো। আমাদের দরকার আছে তোমার মতো মেয়ে।”—পিঠে হাতটা দিয়ে আমি বললাম। উঠে চলে গেল, কিছু বলল না। তারপর এই লেখালেখি। এমন সব লিখতে শুরু করল, এগুলো আবার আমার পছন্দ হয় না।’
এ রকমের অনেক ঘটনার বিবরণ এই গ্রন্থের দৌলতে পাওয়া যাবে। আবুল আহসান চৌধুরীর প্রশ্নের পর প্রশ্নের জবাবে বেগম সুফিয়া কামালের প্রায় আনুপূর্বিক যে জীবন-ভাষ্য উঠে আসে, তা সামাজিক ইতিহাসের অন্তর্গত এক উজ্জ্বল আধারবিশেষ। অমূল্য এই গ্রন্থের তাৎপর্য বুঝতে হলে এর পাঠের প্রয়োজনীয়তা অনস্বীকার্য।
</doc>
<doc>
﻿‘এক ক্রেতা একটি ব্যাগ কিনলেন। তিনি যে টাকাটা দিলেন, সেটা ছিল জাল। সেটি সঙ্গে সঙ্গে ছিঁড়ে ফেললাম। তা নিয়ে সেই ক্রেতা ঝামেলা শুরু করলেন। শেষে পুলিশে ফোন করতে গেলে তিনি কেটে পড়েন।’ বলছিলেন পরীবাগ মিউনিসিপ্যালিটি সুপার মার্কেটের আর্টিসান প্রোডাক্টসের ম্যানেজার আসগর আলী।
নগরের বাজারে যে জাল টাকা চালানোর প্রবণতা বেড়েছে, তা বোঝা যায় কেনাকাটা করতে গেলেই। বিক্রেতারা নতুন টাকার নোট নেওয়ার সময় নানাভাবে পরীক্ষা-নিরীক্ষার পর নিশ্চিত হয়ে নোটটা নেন। খোঁজ নিয়ে জানা গেছে, বাংলাদেশ ব্যাংক সম্প্রতি বাজারে নতুন নোট ছাড়ার পর জাল নোট তৈরি ও বাজারজাতের সঙ্গে জড়িত চক্রগুলোর তৎপরতা বেড়ে গেছে। এ ছাড়া ঈদুল আজহাকে কেন্দ্র করেও চক্রগুলোর তৎপরতা বাড়ছে। কোরবানির পশুর হাটে তারা জাল টাকায় লেনদেনের চেষ্টা করে।
নতুন বের হওয়া ১০০ ও ৫০০ টাকার আসল নোটের বৈশিষ্ট্য জানাতে পত্রিকায় বিজ্ঞপ্তি দিচ্ছে বাংলাদেশ ব্যাংক। নোট জালকারীদের প্রতারণা থেকে রক্ষা পেতে সবাইকে সচেতন করার চেষ্টা করছে তারা। জালিয়াত চক্র যাতে ঈদের বাজারে জাল টাকা ব্যবহার করতে না পারে, সে জন্য আইনশৃঙ্খলা রক্ষাকারী বাহিনী ও বাংলাদেশ ব্যাংক কর্তৃপক্ষ আটঘাট বেঁধে নেমেছে। জালিয়াত চক্র ধরতে ডিএমপির গোয়েন্দা শাখা (ডিবি) নজরদারি বাড়িয়েছে। একই সঙ্গে নগরের প্রতিটি পশুর হাটে জাল নোট শনাক্ত করার যন্ত্র রাখতে ইজারাদারদের নির্দেশ দেওয়া হয়েছে।

পশুর হাটে শনাক্তকরণ যন্ত্র
দেশের বিভিন্ন এলাকা থেকে গরু নিয়ে ঢাকার কোরবানির পশুর হাটগুলোয় আসতে শুরু করেছেন ব্যবসায়ীরা। গরু পরিবহন ও বিক্রির ব্যস্ততায় টাকা আসল না নকল, সেদিকে তাঁদের লক্ষ থাকবে কম। এ সুযোগে গরু কিনে তাঁদের জাল টাকা গছিয়ে দিতে চেষ্টা করবে জালিয়াত চক্র।
বাংলাদেশ ব্যাংক সূত্রে জানা গেছে, নগরের ১৭টি গরুর হাটে থাকবে জাল শনাক্তকরণ যন্ত্র। এগুলো বাংলাদেশ ব্যাংক ও আইনশৃঙ্খলা রক্ষাকারী বাহিনীর সহায়তায় পরিচালিত হবে। এ প্রসঙ্গে বাংলাদেশ ব্যাংকের কারেন্সি অফিসার সাইফুল ইসলাম খান জানান, যে কেউ বিনা মূল্যে যন্ত্রটি থেকে টাকা শনাক্তকরণের কাজটি করিয়ে নিতে পারবে। কোরবানির হাটে আসা সবার উচিত, মেশিনে পরীক্ষা করে তবেই টাকা লেনদেন করা। শনাক্তকরণের যন্ত্র দিয়ে সহজেই আসল ব্যাংক নোট আর জাল নোট আলাদা করা যায়। টাকা বানাতে বিশেষ ধরনের কাগজ ব্যবহার করা হয়। কাগজের ছাপা ও নকশায়ও ব্যবহার করা হয় বিশেষ কিছু পদ্ধতি। খালি চোখে বোঝা কষ্টকর হলেও যন্ত্রে খুব সহজে তা বোঝা যায়। বিদ্যুচ্চালিত এসব যন্ত্রে টাকা রাখলে রঙিন নানা আঁকিবুঁকি দেখা যায়, যেটা জাল টাকায় থাকে না।
সাইফুল ইসলাম খান জানান, গরুর হাটে টাকা লেনদেন করার সময় ক্রেতা-বিক্রেতা সবাইকে সতর্ক থাকতে হবে। টাকা আসল না নকল, তা যাচাই করে নিতে হবে। কারণ ক্রেতা-বিক্রেতা কার ছদ্মবেশ নিয়ে যে জালিয়াত চক্র তৎপরতা চালাবে, তা আগে থেকে বলা মুশকিল।
এদিকে র‌্যাপিড অ্যাকশন ব্যাটালিয়ন (র‌্যাব) সূত্রে জানা গেছে, প্রতিবছর তারা কোরবানির পশুর হাটসহ ব্যস্ত বিপণিবিতানগুলোয় জাল টাকার লেনদেন বন্ধে নজরদারি করে। এ বছর নজরদারি আরও বাড়ানো হবে। এ ছাড়া তাদের ভ্রাম্যমাণ দল বিভিন্ন জায়গায় কাজ করবে।

করণীয় কী
যেখানে টাকা লেনদেন হয়, সেখানেই তটস্থ থাকে দাতা কিংবা গ্রহীতা। কেননা জাল টাকা ধরা পড়লে বিপদে ও বিব্রতকর অবস্থায় পড়তে হবে। এ ক্ষেত্রে ব্যাংক কর্মকর্তাদেরই বেশি ঝুঁকির মধ্যে থাকতে হয়। টাকা দিতে কিংবা নিতে গিয়ে জাল টাকা শনাক্ত হলে কী করবেন, তাঁরা বুঝে উঠতে পারেন না। কারণ, জাল নোট ছিঁড়ে ফেললে এর মালিকের সঙ্গে বচসা লেগে যায়। একই দশায় পড়তে হয় ক্রেতা-বিক্রেতাকে। জাল নোট হলেও নোটের মালিক তা ধ্বংস করতে চান না। কারণ, বেশির ভাগ ক্ষেত্রে তিনিও অন্য কারও কাছ থেকে নোটটি নিয়ে ফেঁসে গেছেন।
ব্যাংকে কেউ জাল নোট নিয়ে এলে টাকাসহ তাকে আইন প্রয়োগকারী সংস্থার হাতে তুলে দিতে হবে। এমন নির্দেশনা-সংবলিত বিজ্ঞপ্তিও ঝুলছে নগরের প্রায় সব ব্যাংকেই। একাধিক ব্যাংক কর্মকর্তার সঙ্গে কথা বলে জানা গেছে, জাল টাকা নিয়ে প্রায়ই তাঁদের অনাকাঙ্ক্ষিত ঘটনায় পড়তে হয়।
নাম প্রকাশ না করার শর্তে র‌্যাবের একজন কর্মকর্তা জানান, জাল নোট নিয়ে অনাকাঙ্ক্ষিত ঘটনা এড়াতে হলে সেই নোটের মালিকসহ নোটটি আইনশৃঙ্খলা রক্ষাকারী বাহিনীর কাছে হস্তান্তর করা উচিত। তিনি আরও জানান, জাল টাকা যার কাছে পাওয়া যায়, তার বিরুদ্ধেই আইনগত ব্যবস্থা নেওয়া হয়। তাই সাধারণ মানুষকে টাকা লেনদেনের সময় যাচাই-বাছাই করে নোট নিতে কিংবা দিতে হবে।
</doc>
<doc>
﻿ঈদের ছুটিতে নগরের বেশির ভাগ বিনোদনকেন্দ্র খোলা থাকবে। কিছু কিছু ক্ষেত্রে খোলা থাকার সময়সূচি বদলে যাবে। বিনোদনকেন্দ্রগুলোর সময়সূচি ও টেলিযোগাযোগ নম্বর নিচে দেওয়া হলো।

আহসান মঞ্জিল জাদুঘর
সাপ্তাহিক বন্ধ: বৃহস্পতিবার। শুক্রবার খোলা থাকে বেলা তিনটা থেকে সন্ধ্যা সাতটা। শনি থেকে বুধবার সকাল সাড়ে নয়টা থেকে বিকেল সাড়ে চারটা পর্যন্ত। ঈদের দিন বন্ধ থাকবে। পর দিন দুপুর ১২টা থেকে চারটা পর্যন্ত খোলা থাকবে। ফোন: ৭৩৯১১২২, ৭৩৯৩৮৬৬

জাতীয় জাদুঘর, শাহবাগ
সাপ্তাহিক বন্ধ: বৃহস্পতিবার। শুক্রবার বেলা তিনটা থেকে রাত আটটা। শনি থেকে বুধ সকাল সাড়ে নয়টা থেকে সাড়ে চারটা। ঈদের ছুটিতে বন্ধ থাকবে।
ফোন: ৮৬১৯৩৯৬-৯৯।

বঙ্গবন্ধু শেখ মুজিবুর রহমান স্মৃতি জাদুঘর, ধানমন্ডি
সাপ্তাহিক বন্ধ: বুধবার। অন্যান্য দিন খোলা থাকবে সকাল ১০টা থেকে বিকেল পাঁচটা। ঈদের আগের দিন এবং ঈদের দিন বন্ধ থাকবে। ঈদের পরের দিন দুপুর দেড়টা থেকে বিকেল পাঁচটা পর্যন্ত খোলা থাকবে। ফোন: ৮১১০০৪৬

মুক্তিযুদ্ধ জাদুঘর, সেগুনবাগিচা
সাপ্তাহিক বন্ধ: রোববার। সোম থেকে শনিবার খোলা থাকে সকাল ১০টা থেকে বিকেল পাঁচটা। ঈদের ছুটিতে বন্ধ থাকবে।
ফোন: ৯৫৫৯০৯১-২

শিশু একাডেমী জাদুঘর
সাপ্তাহিক বন্ধ: শুক্র ও শনিবার। অন্যান্য দিন খোলা থাকে সকাল নয়টা থেকে বিকেল পাঁচটা পর্যন্ত। ঈদের ছুটিতে বন্ধ থাকবে।
ফোন: ৯৫৫৮৮৭৪

জাতীয় বিজ্ঞান ও প্রযুক্তি জাদুঘর, আগারগাঁও
সাপ্তাহিক বন্ধ: বৃহস্পতি ও শুক্রবার। শনি থেকে বুধবার খোলা থাকে সকাল নয়টা থেকে বিকেল পাঁচটা। ঈদের ছুটিতে বন্ধ থাকবে। প্রবেশমূল্য: জনপ্রতি পাঁচ টাকা। শনি ও রোববার সন্ধ্যা ছয়টা থেকে ১০ টাকার টিকিটের বিনিময়ে টেলিস্কোপে আকাশ পর্যবেক্ষণ বন্ধ থাকবে।
ফোন: ৯১১২০৮৪

সামরিক জাদুঘর, বিজয় সরণি
সাপ্তাহিক বন্ধ: বুধবার।
শুক্রবার বেলা তিনটা থেকে সন্ধ্যা ছয়টা। অন্যান্য দিন খোলা থাকে সকাল ১০টা থেকে সন্ধ্যা ছয়টা। ঈদের ছুটিতে বন্ধ থাকবে।
ফোন: ০১৭৬৯০১৭৫৪২ সেনানিবাস এক্সচেঞ্জ-৮৯৭১২৩৪ (জাদুঘর এক্সটেনশন-৭৫৪২)

লালবাগ কেল্লা, লালবাগ
সাপ্তাহিক বন্ধ: রোববার। সোমবার দুপুর দেড়টা থেকে বিকেল পাঁচটা পর্যন্ত। মঙ্গল থেকে শনিবার সকাল নয়টা থেকে বিকেল পাঁচটা। ঈদের আগের দিন ও ঈদের দিন বন্ধ থাকবে। ঈদের পরের দিন সকালনয়টা থেকে বিকেল পাঁচটা পর্যন্ত খোলা থাকবে। প্রবেশমূল্য: জনপ্রতি ১০ টাকা। তবে বিদেশি পর্যটকদের জন্য ১০০ টাকা।
ফোন: ৯৬৭৩০১৮

জাতীয় উদ্ভিদ উদ্যান, মিরপুর
প্রতিদিন খোলা থাকে সকাল নয়টা থেকে বিকেল পাঁচটা (মার্চ থেকে নভেম্বর)। ঈদের ছুটিতে খোলা থাকবে। প্রবেশমূল্য: পাঁচ টাকা। শিশুদের জন্য প্রবেশমূল্য দুই টাকা। কর্তৃপক্ষের অনুমতি সাপেক্ষে শিক্ষাসফরে আসা শিক্ষার্থীদের জন্য প্রবেশমূল্য তিন টাকা।
ফোন: ৮০৩৩২৯২
শহীদ জিয়া শিশুপার্ক, শাহবাগ
সাপ্তাহিক বন্ধ: রোববার।
বুধবার শুধু দুস্থ ও ছিন্নমূল শিশুদের জন্য বেলা দেড়টা থেকে বিকেল চারটা। বুধবার ছাড়া সোম থেকে শনিবার খোলা থাকে বেলা একটা থেকে সন্ধ্যা সাতটা পর্যন্ত। ঈদের আগের দিন বন্ধ থাকবে। ঈদের দিন ও এর পরের চার দিন সকাল ১০টা থেকে রাত আটটা পর্যন্ত খোলা থাকবে প্রবেশমূল্য: জনপ্রতি আট টাকা। প্রতিটি রাইডে চড়ার জন্য মাথাপিছু ছয় টাকার টিকিট দরকার হয়। ফোন: ৮৬২৩৩০৪

ঢাকা চিড়িয়াখানা, মিরপুর-১
সাপ্তাহিক বন্ধ: রোববার (তবে রোববার অন্য কোনো সরকারি ছুটি থাকলে খোলা থাকে)। সোম থেকে শনিবার খোলা থাকে সকাল আটটা থেকে সন্ধ্যা ছয়টা পর্যন্ত ্ত(অক্টোবর-এপ্রিল)। ঈদের ছুটিতে খোলা থাকবে। প্রবেশমূল্য: ১০ টাকা। আগে আবেদন করলে কোনো শিক্ষাপ্রতিষ্ঠানের শিক্ষাসফরের জন্য ৫০ থেকে ১০০ শতাংশ পর্যন্ত ছাড় দেওয়া হয় (এতিম ও শারীরিক-মানসিক প্রতিবন্ধীদের শিক্ষাপ্রতিষ্ঠানের ক্ষেত্রে ১০০ শতাংশ ছাড়)।
ফোন: ৮০৩৫০৩৫, ৯০০২০২০, ৯০০২৭৩৮, ৯০০৩২৫২

বঙ্গবন্ধু শেখ মুজিব নভোথিয়েটার, বিজয় সরণি
সাপ্তাহিক বন্ধ: বুধবার। প্রদর্শনী শুরু হয় প্রতিদিন বেলা ১১টা, বেলা একটা, বেলা তিনটা, বিকেল পাঁচটায় (শনি থেকে মঙ্গল ও বৃহস্পতিবার)। শুক্রবার প্রদর্শনী বেলা ১১টা, বেলা তিনটা, বিকেল পাঁচটা ও সন্ধ্যা সাতটায়। ঈদের ছুটিতে বন্ধ থাকবে। টিকিট: সকালের প্রদর্শনীর এক ঘণ্টা আগে এবং অন্যান্য প্রদর্শনীর দুই ঘণ্টা আগে কাউন্টার থেকে টিকিট সংগ্রহ করা যাবে। তবে কোনো শিক্ষাপ্রতিষ্ঠানের শিক্ষাসফরের ক্ষেত্রে অগ্রিম টিকিট নেওয়ার সুযোগ আছে। টিকিটের মূল্য: ৫০ টাকা।
ফোন: ৯১৩৯৫৭৭, ৯১৩৮৮৭৮, ৮১১০১৫৫, ৮১১০১৮৪

বলধা গার্ডেন, ওয়ারী
প্রতিদিন খোলা থাকে সকাল আটটা থেকে দুপুর ১২টা এবং বেলা দুইটা থেকে বিকেল পাঁচটা পর্যন্ত। প্রবেশমূল্য: পাঁচ টাকা। অনূর্ধ্ব-১০ বছরের শিশুদের ক্ষেত্রে প্রবেশমূল্য দুই টাকা। আর শিক্ষাসফরে আসা শিক্ষার্থীদের জন্য প্রবেশমূল্য তিন টাকা।

বাহাদুর শাহ পার্ক (ভিক্টোরিয়া পার্ক)
প্রতিদিন ভোর পাঁচটা থেকে সকাল নয়টা এবং বেলা তিনটা থেকে রাত সাড়ে ১০টা পর্যন্ত খোলা থাকে।

নন্দন পার্ক, আশুলিয়া
প্রতিদিন খোলা থাকে সকাল সাড়ে ১০টা থেকে রাত নয়টা পর্যন্ত। ঈদের ছুটিতে খোলা থাকবে। ফোন: ০১৮১৬১৪৪০০৬, ৯৮৯০২৮৩, ৯৮৯৮৯৪৯

ফ্যান্টাসি কিংডম, আশুলিয়া
প্রতিদিন খোলা থাকে সকাল ১০টা থেকে রাত নয়টা পর্যন্ত। ঈদের ছুটিতে খোলা থাকবে। ফোন: ৯৮৯৬৪৮২, ৮৮৩৩৭৮৬, ৭৭০১৯৪৪-৪৯

স্টার সিনেপ্লেক্স, বসুন্ধরা সিটি শপিং কমপ্লেক্স
ফোন: ৯১৩৪০৯৮, ৯১৩৮২৬০

বলাকা ১ ও ২, নীলক্ষেত 
ফোন: ৮৬২২১০৩, ৮৬২০০৯০

মধুমিতা, মতিঝিল
ফোন: ৯৫৫৪৩৮৬, ৯৫৫০৪৬৩, ৯৫৫০৯৫৩, ৯৫৫০৯৫৪
</doc>
<doc>
﻿খালি কনটেইনারে সিঙ্গাপুর চলে যাওয়া দীন ইসলাম দেশে ফেরার পর তদন্ত কমিটির মুখোমুখি হচ্ছেন। চট্টগ্রাম বন্দরের আন্তর্জাতিক নিরাপত্তাব্যবস্থা ভেদ করে দীন ইসলামসহ দুইজন শ্রমিক কীভাবে কনটেইনারে করে সিঙ্গাপুর চলে গেছেন, সে বিষয়টি নিয়ে এখন অধিকতর তদন্ত করা হচ্ছে।
গত ১০ এপ্রিল সিঙ্গাপুরের পানজাং বন্দরে কনটেইনার থেকে বাংলাদেশি দুই শ্রমিক দীন ইসলাম ও মো. আল আমীনকে উদ্ধার করা হয়। দীন ইসলাম বেঁচে থাকলেও আল আমীনকে মৃত অবস্থায় পাওয়া যায়। গত ১ এপ্রিল চট্টগ্রাম বন্দরে কাজ করতে গিয়ে তাঁরা কনটেইনারের ভেতর ঘুমিয়ে পড়েন বলে দীন ইসলাম জানান। এ ঘটনায় চট্টগ্রাম বন্দরের আন্তর্জাতিক নিরাপত্তাব্যবস্থা নিয়ে প্রশ্ন ওঠে। 
জানা গেছে, এই ঘটনার পর গত এপ্রিলে নৌ-বাণিজ্য অধিদপ্তরের মুখ্য কর্মকর্তা ক্যাপ্টেন হাবিবুর রহমানকে প্রধান করে চার সদস্যের একটি তদন্ত কমিটি গঠন করে সমুদ্র পরিবহন অধিদপ্তর। তবে দীন ইসলাম তখন দেশে না থাকায় কমিটি কোনো প্রতিবেদন জমা দিতে পারেনি। গত বৃহস্পতিবার দীন ইসলাম দেশে ফিরে আসায় তদন্ত কমিটি তাঁর সঙ্গে কথা বলার সিদ্ধান্ত নেয়। 
জানতে চাইলে ক্যাপ্টেন হাবিবুর রহমান প্রথম আলোকে বলেন, ‘দীন ইসলাম দেশে আসায় এখন তাঁর সঙ্গে কথা বলে তদন্ত করা হবে। এ ক্ষেত্রে প্রকৃত বিষয়টি জানা যাবে।’ 
এ ঘটনার পর বন্দর কর্তৃপক্ষও একটি তদন্ত কমিটি গঠন করে। গত ১৩ এপ্রিল বন্দরের উপসংরক্ষক ক্যাপ্টেন নাজমুল আলমকে প্রধান করে চার সদস্যের এই কমিটি গঠন করা হয়। কমিটি গত ২৪ এপ্রিল বন্দর চেয়ারম্যানের কাছে প্রাথমিক তদন্ত প্রতিবেদন জমা দেন। কমিটি এখন নতুন করে দীন ইসলামের সঙ্গে কথা বলে বিষয়টি যাচাই-বাছাই করছে বলে জানা গেছে।
জানতে চাইলে তদন্ত কমিটির প্রধান ক্যাপ্টেন নাজমুল আলম প্রথম আলোকে বলেন, ‘এটি নিছক দুর্ঘটনা বলে আমাদের কাছে মনে হয়েছে। এরপরও দীন ইসলাম দেশে আসায় এখন তাঁর সঙ্গে কথা বলে বিষয়টি আরও যাচাই-বাছাই করে দেখা হবে।’ 
বন্দরের প্রাথমিক তদন্ত প্রতিবেদনে কনটেইনারে করে সিঙ্গাপুর যাওয়ার ঘটনাটি নিছক দুর্ঘটনা হিসেবে তুলে ধরা হয়। এরপরও এ ধরনের ঘটনা যাতে না ঘটে সে জন্য বেশ কয়েকটি সুপারিশ করা হয়। এসব সুপারিশের মধ্যে রয়েছে খালি কনটেইনার রপ্তানির সময় যাচাই-বাছাই করে সিলগালা করা, জাহাজ জেটি ছেড়ে যাওয়ার আগে ভালোভাবে যাচাই করে দেখা ইত্যাদি। এসব ক্ষেত্রে সংশ্লিষ্ট দায়িত্বশীল ব্যক্তিদের আরও সতর্ক হওয়ার সুপারিশ করা হয়েছে।
প্রসঙ্গত, বন্দরের নিরাপত্তাব্যবস্থা আন্তর্জাতিক মানের বলে স্বীকৃত। ২০০৪ সালের জুলাই মাসে এ বন্দরে ‘ইন্টারন্যাশনাল শিপ অ্যান্ড পোর্ট ফ্যাসিলিটি সিকিউরিটি-আইএসপিএস’ কোড বাস্তবায়ন করেছে বলে স্বীকৃতি দেয় আন্তর্জাতিক নৌ সংস্থা (আইএমও)। এমন নিরাপত্তাব্যবস্থায় কনটেইনারে মানুষ চলে যাওয়ার বিষয়টি নিরাপত্তাব্যবস্থার ত্রুটি হিসেবে চিহ্নিত হয়। 
তবে এই ঘটনার পর দেশের গুরুত্বপূর্ণ স্থাপনার নিরাপত্তার তদারকিতে থাকা উচ্চপর্যায়ের কমিটির এক বৈঠকে সিদ্ধান্ত হয়, খালি কনটেইনার জাহাজে তোলার আগে কনটেইনারের মালিকপক্ষ (এমএলও), শুল্ক কর্তৃপক্ষ ও বেসরকারি অপারেটরের প্রতিনিধিদের যাচাই-বাছাই করতে হবে। 
এ ঘটনায় সিঙ্গাপুর বন্দরের নিরাপত্তাব্যবস্থা নিয়েও সে দেশের রাজনৈতিক অঙ্গনে আলোচনার ঝড় ওঠে। 
সিঙ্গাপুরের জাতীয় নির্বাচনের আগে এ ধরনের ঘটনাকে ইস্যু বানিয়েছিল বিরোধী দলের প্রার্থী অং ইয়াং গান। জানা গেছে, সিঙ্গাপুর বন্দরে যেসব কনটেইনার জাহাজ থেকে নামিয়ে আবার অন্য জাহাজে তোলা হয় সেগুলো স্ক্যান করা হয় না। এ কারণে বিষয়টি ধরা পড়েনি।
</doc>
<doc>
﻿পুত্র নিষাদ ‘ভয়ংকর’ বলতে পারে না। সে বলে ‘ভয়মকর’। যে বাড়িতে এখন সে বাধ্য হয়ে বাবার সঙ্গে বাস করছে, সেখানে তার কাছে ‘ভয়মকর’ একটি ঘর আছে। ঘরটি বেসমেন্টে, অর্থাৎ মাটির নিচে। সেখানে হিটিং সিস্টেমের যন্ত্রপাতি বসানো। উত্তপ্ত জলীয় বাষ্প যন্ত্রপাতিতে তৈরি করে সারা বাড়িতে ছড়ানো হয়। যন্ত্রপাতি থেকে সারাক্ষণ ভৌতিক শব্দ আসে।
আমেরিকানরা বেসমেন্ট ব্যবহার করে প্রয়োজনীয়(?) আবর্জনা জমা করে রাখার জন্য। আমেরিকান সব ভূতের ছবিতে বেসমেন্টের ভূমিকা থাকবেই।
আমি ঠিক করেছি, অন্তত একটি গল্প এই বেসমেন্টে বসে লিখব। লেখার সময় সম্পূর্ণ একা থাকব। কেউ উঁকি দিতে পারবে না। ভৌতিক গল্পের নাম দিয়েছি ‘আদর’। প্রথম কয়েকটি লাইন: ‘মিস রাকার কুকুরের নাম “আদর”। নামের সঙ্গে কুকুরের ভাবভঙ্গি যায় না। তাকে দেখেই মনে হয় সে মিস রাকার ওপর ঝাঁপ দিয়ে পড়ার মতলব আঁটছে।’
গল্প নিয়ে আমি এগোতে পারছি না। যখনই বসি, তখনই খবর আসে অতিথি এসেছে। অতিথি কিছুক্ষণ আমার সঙ্গে কথা বলবেন।
বাংলাদেশি এই সামাজিকতা আমার কাছে (নিষাদের ভাষায়) ‘ভয়মকর’। এই সামাজিকতায় রোগী দেখতে যাওয়া বাধ্যতামূলক। শুধু দেখতে গেলে হবে না, দেখতে যাওয়ার বিষয়টি অন রেকর্ড থাকতে হবে। রোগী এবং রোগীর আত্মীয়স্বজনকে জানাতে হবে—অমুক দেখতে এসেছিল। এতক্ষণ ছিল। পথ্য হিসেবে এসব বস্তু এনেছে।
মরণাপন্ন রোগী। ডাক্তার ঘুমের ইনজেকশন দিয়ে ঘুম পাড়িয়ে রেখেছেন, দর্শনার্থী তাঁকে ডেকে তুলে বলবেন, ঘুমাচ্ছিলেন? আহা, উঠলেন কেন? আপনার ঘুম দরকার। ডাক্তার কী বলেছেন বলুন তো, শুনি। আপনার নিজের মুখে না শুনলে আমার মন শান্ত হবে না। ভালো কথা ভাই সাহেব, পরে ভুলে যাব। এক হালি কচি ডাব এনেছি। আপনার বেডের নিচে রেখেছি, মনে করে খাবেন। শরীর শুদ্ধির জন্য কচি ডাব অত্যন্ত উপকারী...
আমেরিকা নানান সংস্কৃতির মানুষের জগাখিচুড়ি বলেই আলাদা আমেরিকান কালচার বলে কিছু তৈরি হয়নি। তবে হাসপাতাল এটিকেট মনে হয় তৈরি হয়েছে। চিকিৎসার জন্য অপেক্ষায় থাকা রোগীরা কারও সঙ্গেই কথা বলে না। বেশির ভাগ রোগীকে একা আসতে দেখা যায়। রোগী সঙ্গে নিয়ে নিয়ে ঘুরবে, এত সময় তাদের কোথায়? এক বৃদ্ধকে দেখলাম নিজের অক্সিজেন সিলিন্ডার নিজেই টেনে টেনে এক জায়গা থেকে অন্য জায়গায় যাচ্ছে। তার সাহায্যে কেউ এগিয়ে আসছে না।
বাংলাদেশি রোগ-সংস্কৃতি এই দিক দিয়ে ভালো। আমরা কিছু করতে পারি বা না পারি, উদ্বিগ্ন গলায়, অপরিচিত গলায় রোগীর সঙ্গে দুটা কথা বলি।
এই সংস্কৃতি অবশ্যই এশিয়ান। সিঙ্গাপুরে মাউন্ট এলিজাবেথ হাসপাতালে দেখেছি, রোগী দেখতে দুনিয়ার আত্মীয়স্বজন আসছে। রোগীর ঘরে সারাক্ষণ ক্যাওম্যাও শব্দ।
আমেরিকায় আমাকে কঠিন নির্দেশাবলি দিয়ে দিয়েছে, তার মধ্যে আছে—
এক. কারও কাছ থেকে ফুল বা ফুলের তোড়া গ্রহণ করা যাবে না। (কেমো নেওয়ার সময় শরীরের স্বাভাবিক রোগপ্রতিরোধ-ক্ষমতা সর্বনিম্ন পর্যায়ে চলে যায় বলেই এই সতকর্তা।)
দুই. কারোর কাছাকাছি যাওয়া যাবে না, পাশে বসা যাবে না।
দুই নিষেধাজ্ঞা আমি মেনে চলছি। শুধু একবারই নিষেধ ভেঙেছি। প্রধানমন্ত্রীর হাত থেকে ফুলের তোড়া নিয়েছি, তাঁর পাশে বসেছি।
কোনো প্রধানমন্ত্রীর এত কাছে বসা এ-ই আমার প্রথম, এ-ই নিশ্চয়ই শেষ।
প্রধানমন্ত্রীর আচার-ব্যবহার, কথাবার্তা আমার কাছে এতই স্বাভাবিক বলে মনে হলো, আমি বলেই ফেললাম, আপনার কথাবার্তা তো মোটেই প্রধানমন্ত্রীর মতো লাগছে না।
যাঁরা দেশ চালান, তাঁরা ইচ্ছা থাকলেও স্বাভাবিক আচরণ করতে পারেন না। সারাক্ষণ তাঁদের ক্যামেরা অনুসরণ করে, সিকিউরিটির লোকজন অনুসরণ করে। তাঁরা জানেন, তাঁদের প্রতিটি নিঃশ্বাস-প্রশ্বাসও লক্ষ করা হচ্ছে। এ অবস্থায় স্বাভাবিক থাকা শুধু মহাপুরুষদের পক্ষেই সম্ভব। দুঃখের ব্যাপার হচ্ছে—মহাপুরুষদের বইপত্রে পাওয়া যায়, বাস্তবে পাওয়া যায় না।
প্রধানমন্ত্রী পর্যায়ের মানুষদের সবচেয়ে বড় সমস্যা তৈরি করেন তাঁর অতি কাছের লোকজন। এঁরা এমন এক মানববন্ধন তৈরি করেন যে, বন্ধন ভেদ করে কারও পক্ষেই প্রধানমন্ত্রীর কাছে পৌঁছানো সম্ভব হয় না। এই মানববর্মের প্রধান (এবং হয়তো বা একমাত্র) কাজ হলো নিজের অবস্থান ঠিক রাখা, প্রধানমন্ত্রীর কাছের মানুষ হয়ে থাকা। এ কাজটি করার জন্য তাঁরা প্রধানমন্ত্রী পছন্দ করবেন, এমন কথাগুলোই শুধু তাঁকে শোনান। এমন একটি বাক্যও বলেন না, যা শুনে প্রধানমন্ত্রীর ভালো লাগবে না, অথচ তাঁর শোনা উচিত।
কী সর্বনাশ! আমি দেখি রাজনীতির কচকচানি শুরু করেছি। এও বাঙালি কালচার, সুযোগ পেয়ে কোনো বাঙালি রাজনীতির কপচাবে না, তা হবে না। আমি আমার প্রগলভতার জন্য ক্ষমা চাচ্ছি।
প্রধানমন্ত্রী অনেক ব্যস্ততার ভেতর বাংলাদেশের একজন লেখকের জন্য আলাদা সময় বের করেছেন, এটা অনেক বড় ব্যাপার। তাঁর নিজের আসার দরকার ছিল না। একজন কাউকে দিয়ে আমার খোঁজ নেওয়ালেই আমি আনন্দিত হতাম। তাঁর কাছ থেকে ১০ হাজার ডলারের চেকটি নিতে আমি লজ্জা পাচ্ছিলাম। আমি এখনো নিজের খরচ নিজে চালাতে পারছি। প্রধানমন্ত্রীর ত্রাণ তহবিলের অর্থ যারা অর্থকষ্টে আছে তাদের জন্য থাকাই বাঞ্ছনীয়।
আমার অস্বস্তি দেখে শাওন বলল, তুমি চেকটা হাতে নাও। এখানে আছে তোমার জন্য প্রধানমন্ত্রী এবং দেশের মানুষের দোয়া। আমি সঙ্গে সঙ্গে অতি বিনয়ের সঙ্গে প্রধানমন্ত্রীর হাত থেকে চেক গ্রহণ করলাম।
পাদটীকা:
প্রধানমন্ত্রী চলে গেছেন। সব আনুষ্ঠানিকতা শেষ। আমার পুত্র নিষাদ বলল, আমি উনার উপর ‘লাগ’ করেছি। (সে ‘র’ বলতে পারে না, লাগ করেছি অর্থ হলো রাগ করেছি)
আমি বললাম, কার ওপর রাগ করেছ? প্রধানমন্ত্রী শেখ হাসিনার ওপর?
হুঁ।
কেন, বলো তো?
উনি আমার জন্য কোনো খেলনা আনে নাই।
প্রধানমন্ত্রী হওয়ার অনেক যন্ত্রণা। সবাইকেই তুষ্ট রাখতে হয়। সেই সবার মধ্যে পাগল এবং শিশুরাও আছে।
</doc>
<doc>
﻿স্যার হচ্ছেন জন্মরসিক। নিজের অসুখ নিয়ে তিনি নিষ্ঠুর রসিকতা করবেন। আশপাশের লোকদের অসহায়ত্ব দেখে আনন্দ পাবেন। আর তাঁকে ঘিরে লোকজন যে অকৃত্রিম কিংবা কৃত্রিম অভিব্যক্তি চোখেমুখে সংলাপে ফুটিয়ে তুলবে তা লক্ষ করে মজা পাবেন এবং মজা করবেন। এই ধরনের মানুষকে ক্যানসার পরাজিত করতে পারবে না। মৃত্যু তাঁর কাছ থেকে এক শ হাত দূরে থাকতে বাধ্য।

হুমায়ূন আহমেদ স্যারের ক্যানসার। খবরটা জেনেছি চ্যানেল আইয়ের ফরিদুর রেজা সাগর ভাইয়ের মুখে। ক্যানসার তাঁর শরীরে বেশ ছড়িয়েছে। শোনার পরে অনেকক্ষণ স্তম্ভিত হয়ে ছিলাম। বিনা মেঘে বজ্রপাতের মতো যেন এই দুঃসংবাদ। এটা শোনার পর ধাতস্থ হওয়া বেশ কঠিন।
স্যার নিউইয়র্ক যাচ্ছেন চিকিৎসার জন্য। বিদায়ের আগে তাঁর সঙ্গে দেখা করতে গেলাম তাঁর ধানমন্ডির বাসায়। আমাকে নিয়ে গেলেন প্রথম আলোর অন্য আলো পাতার বিভাগীয় সম্পাদক লেখক আলীম আজিজ। ‘দখিন হাওয়া’র এই ফ্ল্যাটে আগেও গেছি। ছয় বছর আগে।
স্যার সেবার আমাকে একটা বই উৎসর্গ করেছিলেন। পঞ্চকন্যা। কাকলী প্রকাশনীর সেলিম ভাই একদিন আমার বাড়িতে দুই প্যাকেট মিষ্টি আর দুটো পঞ্চকন্যা নিয়ে হাজির। কী ব্যাপার? জানা গেল, হুমায়ূন স্যারের নির্দেশ। প্রকাশককে যেতে হবে সশরীরে। মিষ্টির প্যাকেট আর উৎসর্গীকৃত বই উৎসর্গিত ব্যক্তির বাসায় দিয়ে আসতে হবে নিজ হাতে। আমি উৎসর্গপত্রটা খুললাম। ‘শক্তিমান গদ্যকার আনিসুল হক সুকনিষ্ঠেষু।’
আমি স্যারকে ফোন করলাম। স্যার, আমি আসি। আপনি বইটাতে অটোগ্রাফ দিয়ে দেন।
না না, উৎসর্গ করা বইয়ে অটোগ্রাফ দিতে হয় না।
আচ্ছা দিয়েন না। নিউইয়র্কে আপনার বই পাঠাব আপনার ভীষণ ভক্ত আমার এক বন্ধুকে। সেটাতে দিয়েন।
আচ্ছা আসো।
দখিন হাওয়ায় সেই আমার প্রথম যাওয়া। দুপুরবেলা স্যারের বাসায় আমি হাজির। সঙ্গে দুই প্যাকেট মিষ্টি। স্যারের দুটো বই। স্যার আমাকে বললেন, তোমার পত্রিকার লেখা আমি নিয়মিত পড়ি। গত সংখ্যায় এইটা নিয়ে লিখেছ। ঠিক কি না? আমাকেও দেখি তুমি মাঝে মাঝে কোট করো। ব্যাচেলর দেখেছি, ভালো হয়েছে। 
আমি বললাম, ব্যাচেলর-এর কৃতিত্ব আমার না স্যার। সরয়ার ফারুকীর।
তিনি বললেন, তুমি স্ক্রিনপ্লে লিখে দিয়েছ তো।
আমি বললাম, জি। সরয়ারের কাহিনি অনুসারে।
তোমাকে কেন বই উৎসর্গ করেছি, জানো তো? তোমার সম্পর্কে একজন আমাকে একটা ভুল খবর দিয়েছিল। আমি জেনেছি, ওটা ভুল ছিল।
আমি বললাম, থাক স্যার সেই কথা...
এরপর স্যারের সঙ্গে আবারও দেখা হয়েছে। সাগর ভাইয়ের বাড়িতে, ওস্তাদ আকবর আলী খানের সেতার-বাদনের অনুষ্ঠানে। দেখা হলে স্যার বলেছেন, ‘আনিস, কাছে আসো। আনিস লেখক। ও ব্যাপারটা বুঝবে।’ বলে তিনি আমাকে কাছে টেনে নিয়েছেন এবং যে বিষয়টা নিয়ে আলাপ হচ্ছে সেটাতে আমাকে অংশ নেওয়ার সুযোগ করে দিয়েছেন। আসলে পাত্তা দিয়েছেন অন্যদের সামনে।
লেখকদের সঙ্গে লেখকদের কোথাও একটা এই রকমের আত্মীয়তার সংযোগ থাকেই। এক লেখক হয়তো আরেক লেখকের বেদনা বুঝতে পারেন।
আমি একদিন এই রকম একটা দাওয়াতের আসরে স্যারের পাশে বসে আছি। স্যার একটার পর একটা সিগারেট খাচ্ছেন। আমি বলি, স্যার, আপনার না হার্টের অপারেশন হয়েছে। এত সিগারেট খান কেন?
স্যার বলেন, আনিস, আমার জীবনের দাম কী! এই শহরে আমার মেয়েরা আছে, তাদের সঙ্গে আমার দেখা হয় না কত বছর, তুমি জানো।
আমি বলি, স্যার, আপনার দুঃখটা জেনুইন কিন্তু আপনার সিগারেট খাওয়ার কারণ এটা নয়। আপনি আগেও সিগারেট খেতেন। এখন এটাকে কারণ হিসেবে দাঁড় করাচ্ছেন।
বহু বছর আগের কথা। হুমায়ূন আহমেদ স্যারকে সংবর্ধনা দেওয়া হচ্ছে নেত্রকোনায়। হাসান আজিজুল হক প্রধান অতিথি। আমি অন্যতম বক্তা। হাসান স্যারের সঙ্গে মাইক্রোবাসে আমরা নেত্রকোনা গিয়েছিলাম। রাতে খাওয়ার টেবিলে হুমায়ূন স্যার আমাদের খোঁজখবর করছিলেন। আমি বললাম, ‘স্যার, অনুষ্ঠানের পরে সাধারণত উদ্যোক্তারা আর খোঁজখবর রাখেন না। এর আগে একবার নেত্রকোনায় এসেছিলাম কবি হেলাল হাফিজ ভাইয়ের সংবর্ধনায়। আসার সময় মাইক্রোবাসে এলাম। ফেরার সময় মাইক্রোবাসের ড্রাইভার হারিয়ে গেল। শেষে পরের দিন বাসে ফিরতে হলো। কী হয়েছিল শোনেন’... আমি প্রসঙ্গটা পাড়ছিলাম স্যারের সঙ্গে একটা হাসির অভিজ্ঞতা ভাগ করে নেওয়ার জন্য, ‘পরের দিন ভোরবেলা প্রথম বাসটাতে উঠিনি বাসস্ট্যান্ডের চায়ের লোভে। দ্বিতীয় বাসটা ধরে খানিকক্ষণ আসার পর দেখি, প্রথম বাসটা রাস্তার ধারে দাঁড়িয়ে। ঐ বাস থেকে যাত্রীরা নামছেন, প্রত্যেকের নাক দিয়ে রক্ত পড়ছে। কুয়াশার মধ্যে সামনের গাড়িকে ধাক্কা দিয়ে ওই বাস তার প্রত্যেক যাত্রীর নাক কেটে যাত্রাভঙ্গ করেছে। এক কাপ চা আমার নাক বাঁচিয়ে দিয়েছে।’ কিন্তু স্যার হাসছিলেন না। তাঁর চোখমুখ শক্ত হতে শুরু করল। নেত্রকোনায় অতিথিকে ঠিকভাবে খাতির-যত্ন করা হয়নি নাকি? স্যার রেগে যাচ্ছেন। আমি কিছুতেই আর পরিবেশ লঘু করতে পারি না।
এতক্ষণ লেখার পরে মনে হচ্ছে, এই লেখায় এখন পর্যন্ত আমি যা লিখেছি, তার মধ্যে একটা প্রচ্ছন্ন ইঙ্গিত আছে, দেখো, হুমায়ূন আহমেদ স্যার আমাকে কতটা গুরুত্ব দিচ্ছেন, আমি তাঁর কত কাছাকাছি হতে পেরেছিলাম।
আমি এতক্ষণ এটা সজ্ঞানে করিনি, লেখার তোড়ে করেছি। এখন আমি সজ্ঞানে বলতে চাই, হুমায়ূন আহমেদ হচ্ছেন বাংলা সাহিত্যের সেই পুরুষ, যাঁর সঙ্গে ‘আমার কথা হয়, আমার যোগাযোগ আছে’ এই রকম বলতে পারা যেকোনো তরুণ লেখকের জন্য অনেক বড় গৌরবের ব্যাপার। আমার জন্য তো বটেই।
হুমায়ূন আহমেদ স্যারের পাশে একই টেবিলে বসেছিলাম আরও একবার। বইমেলায়। সেটা ১৯৮৭-৮৮ সালের কথা। জাতীয় কবিতা উৎসব তখন সবে শুরু হয়েছে। বইমেলায় তখন বাংলা একাডেমীর ভেতরেই চায়ের স্টল থাকত। সেই স্টলে লেখকেরা মেলা রাত পর্যন্ত আড্ডা দিতেন। হুমায়ূন আহমেদ আর শামসুর রাহমান এসেছিলেন। আমি তখন কবি মহাদেব সাহার সঙ্গে একজন কবিযশপ্রার্থী হিসেবে একটা টেবিলে বসে আছি। সেই টেবিলেই এসে হুমায়ূন আহমেদ আর শামসুর রাহমান বসলেন। আমার বয়স তখন বাইশ বছর। আমি বুয়েটে পড়ি। কবিতা লেখার চেষ্টা করি। কবি ফেরদৌস নাহার এসে বললেন, মিটুন, তুমি তো দেখি বড়দের দলে যোগ দিয়ে ফেলেছ। খুব লজ্জা পেয়েছিলাম।
তখনো হুমায়ূন আহমেদ স্যার বইমেলায় আসতে পারতেন। চায়ের স্টলে আড্ডা দিতে পারতেন। এরপর তিনি এত জনপ্রিয় হয়ে গেলেন যে আর একা একা বইমেলায় আসতে পারেন না। রাত আটটার পরে হঠাৎ একদিন আসেন। তখন এমন ভিড় হয় যে পুলিশ ডাকতে হয়। একবার এক মহাপরিচালক গিয়ে তাঁকে অনুরোধ করেছিলেন, বইমেলার নিরাপত্তা ও শৃঙ্খলার স্বার্থে দয়া করে আপনি বইমেলা ছেড়ে চলে যান। স্যার আহত হয়েছিলেন।
আজকে আমি দখিন হাওয়ায় যাচ্ছি স্যারকে শুভেচ্ছা জানাতে, তাঁর আরোগ্য কামনা করতে। দুপুরবেলা। স্যার লুঙ্গি পরে খালি গায়ে বারান্দায় বসে আছেন। আমি আর আলীম আজিজ সালাম দিলাম। স্যার বললেন, দেখতে এসেছ, ভালো কথা। ভিড় করার দরকার নাই। যাও। 
আমি বললাম, স্যার, ভালোভাবে যান, নিউইয়র্ক থেকে সুস্থ হয়ে ফিরে আসেন। আপনাকে আমাদের সাহিত্যের, প্রকাশনার, বইমেলার আরও অন্তত বিশ বছর দরকার।
স্যার বললেন, শোনো, তুমি যদি চাও তো মাত্র বিশ বছর চাচ্ছ কেন। বেশি করে চাও। এক শ বছর চাও। এক হাজার বছর চাও।
আমি হেসে ফেললাম।
স্যার হচ্ছেন জন্মরসিক। নিজের অসুখ নিয়ে তিনি নিষ্ঠুর রসিকতা করবেন। আশপাশের লোকদের অসহায়ত্ব দেখে আনন্দ পাবেন। আর তাঁকে ঘিরে লোকজন যে অকৃত্রিম কিংবা কৃত্রিম অভিব্যক্তি চোখেমুখে সংলাপে ফুটিয়ে তুলবে তা লক্ষ করে মজা পাবেন এবং মজা করবেন। এই ধরনের মানুষকে ক্যানসার পরাজিত করতে পারবে না। মৃত্যু তাঁর কাছ থেকে এক শ হাত দূরে থাকতে বাধ্য।
দখিন হাওয়ার দক্ষিণ দিকের বারান্দায় স্যার। আলো আসছে সেই বারান্দাপথে। স্যার সেই আলোর মধ্যে বসে আছেন। দৃশ্যটার মধ্যে একটা অপার্থিবতা আছে। এই মানুষটা আমাদের বেড়ে ওঠার আনন্দের সঙ্গে অঙ্গাঙ্গীভাবে জড়িত। আমরা বড় হয়েছি তাঁর বই পড়ে। ঈদসংখ্যায় প্রকাশিত তাঁর উপন্যাস পড়ে। তার নন্দিত নরকে সেদিন কে যেন ফেসবুকে তুলে দিয়েছে। আশ্চর্য, অত্রিঅল্প বয়সে এই রকমের দরদমাখা ভাষা, এই রকম মায়াভরা গল্প, এই রকম নিজস্বতা একজন তরুণ অর্জন করেছিলেন কীভাবে! তিনি আর কারও মতো নন। তিনি তাঁর নিজের মতো। তিনি লেখেন পূর্ববাংলার ভাষায়। সেই ভাষা সরল, কিন্তু নিরাভরণ নয়। তিনি বর্ণনা এড়িয়ে যান না, কিন্তু সেই বর্ণনা পাঠককে নিমজ্জিত করে, দূরে ঠেলে দেয় না। তিনি টেলিভিশনের জন্য নাটক লিখলেন এবং পাল্টে দিলেন আমাদের টেলিভিশন নাটককে। ‘আপনার যাওয়া লাগবে না’, হুমায়ুন ফরীদিকে বলা ছোট্ট মেয়েটির সেই সংলাপ আমি ভুলতে পারি না। সংলাপ যে মুখের ভাষায় লিখতে হয় সেটা তিনিই আমাদের শিখিয়েছেন। কী সব নাটকই না হতো আশি আর নব্বইয়ের দশকে আমাদের টেলিভিশনে। হুমায়ূন আহমেদের নাটক মানে সেই রাতটা আমাদের উৎসবের রাত। আলুচচ্চরি খাওয়া পরিবারে ওই রাত যেন পোলাও কোর্মার রাত। তাঁর আগুনের পরশমণি, শ্রাবণ মেঘের দিন আমাদের দিয়েছে দল বেঁধে সিনেমা হলে গিয়ে সিনেমা দেখার আনন্দ।
আমাদের দিবসরজনীগুলোকে আনন্দপূর্ণ অর্থময়তা দিয়েছেন এই খালিগা লোকটা, তাঁর এই ডান হাতটা দিয়ে লিখে, এখন বসে আছেন আলো ঝলমলে বারান্দায়।
আমি স্যারের কাছে গেলাম। তাঁর ডান হাতটা দুই হাতে চেপে ধরলাম। বেস্ট অব লাক স্যার। গেট ওয়েল সুন।
স্যার বললেন, শোনো, তোমার লেখা কিন্তু আমি পড়ি। এই সপ্তাহের গদ্যকার্টুনে তো সব পুরোনো জোকস দিয়েছ। 
আমি কী বলি, আর স্যার কী বলেন। 
হুমায়ূন আহমেদ নামের এই লোকটা অন্য ধাতুতে গড়া। শামসুর রাহমানের ৫০তম জন্মদিনে সৈয়দ শামসুল হক একটা কবিতা লিখেছিলেন। শামসুর রাহমান, আপনি দীর্ঘজীবী হোন, ত্বরান্বিত হোক আমাদের স্বপ্নসমূহের অনুবাদ।
সৈয়দ শামসুল হকই আরেকবার, বহু বছর আগে, হাসপাতালে অসুস্থ হুমায়ূন আহমেদকে দেখতে গিয়ে বলেছিলেন, হুমায়ূন, তোমাকে সুস্থ হয়ে উঠতে হবে, কারণ তোমার ডান হাতে পাঁচ আঙুল নয়, ছয় আঙুল। ষষ্ঠ আঙুল হলো তোমার কলম। তোমাকে সুস্থ হয়ে উঠতে হবে, কারণ, তুমি ছয় আঙুল নিয়ে জন্মেছ।
গাব্রিয়েল গার্সিয়া মার্কেস তাঁর নোবেল পুরস্কার ভাষণে এক বিপরীত ইউটোপিয়া নির্মাণের কথা বলেছিলেন। বলেছিলেন, যুদ্ধ, বন্যা, মহামারি সত্ত্বেও আমার উত্তর হচ্ছে জীবন। পারমাণবিক যুদ্ধে ধ্বংস আসন্ন জেনেও লেখকদের কর্তব্য হচ্ছে বিপরীত একটা ইউটোপিয়া নির্মাণ করা।
বাংলাদেশের লেখকেরা এই দায় নিয়ে জন্মেছেন। ১৬ কোটি মানুষের দুঃস্বপ্ন-তাড়িত বাস্তবতার বিপরীতে এক স্বপ্নজগৎ নির্মাণ করা, যেখানে জ্বলজ্বল করবে জীবন, আশা, আনন্দ।
হুমায়ূন আহমেদ আমাদের সেই আশা, আনন্দ ও স্বপ্নলোকের প্রধান নির্মাতা। সৈয়দ শামসুল হকের মতো করে বলি, হুমায়ূন আহমেদ, আপনি দীর্ঘজীবী হোন, ত্বরান্বিত হোক আমাদের স্বপ্নসমূহের অনুবাদ।
আমি হুমায়ূন স্যারের ডান হাত দুই হাতে ধরে আছি, মুহূর্ত কয়েকের জন্য। দখিন হাওয়া বাড়ির দক্ষিণের বারান্দায় তখন অনেক আলো।
</doc>
<doc>
﻿বন্দরে অস্থায়ী ভিত্তিতে পরিচ্ছন্নতা কর্মী হিসেবে কাজ করতেন দীন ইসলাম। কখনো সিঙ্গাপুরের নাম শোনেননি তিনি। কিন্তু নয় দিন কনটেইনারের অন্ধকার কক্ষে জীবনপণ লড়াই করে বেঁচে যাওয়া দীন ইসলাম এখন সিঙ্গাপুরের পরিচিত মুখ।
দীন ইসলামের বেঁচে যাওয়ার ঘটনার সংবাদ হাতছাড়া করতে চায়নি সিঙ্গাপুরের পত্রিকাগুলোও। দীন ইসলাম উদ্ধার হওয়ার পর তাঁর কাহিনি নিয়ে সিঙ্গাপুরের স্থানীয় পত্রিকায় মূল প্রতিবেদনও ছাপা হয়েছে। নিয়মিত ফলো-আপ প্রতিবেদন হিসেবেও গুরুত্ব পেয়েছে দীন ইসলামের ঘটনাটি। বিশ্বের বিভিন্ন সংবাদ সংস্থা এবং পত্রিকায় গুরুত্ব পেয়েছে বিষয়টি।
গত ১০ এপ্রিল সিঙ্গাপুরের পাসির পানজাং টার্মিনাল থেকে উদ্ধার হওয়ার পর সিঙ্গাপুরের দ্য নিউ পেপার, দ্য স্ট্রেইট টাইমস এ ঘটনা নিয়ে একাধিক প্রতিবেদন ছাপে। বিষয়টি গুরুত্ব পায় সিঙ্গাপুর থেকে প্রকাশিত একমাত্র বাংলা পত্রিকা বাংলার কণ্ঠেও। পত্রিকায় তাঁর ঘটনা প্রচার হওয়ায় সিঙ্গাপুরে পরিচিত মুখ হয়ে ওঠেন তিনি।
সিঙ্গাপুর থেকে বাংলার কণ্ঠের সম্পাদক এ কে এম মোহসীন টেলিফোনে গতকাল (শনিবার) প্রথম আলোকে বলেন, দীন ইসলামের ঘটনা পত্রিকায় বেশি প্রচার পেয়েছে। এ কারণে শুধু প্রবাসী বাংলাদেশিরাই নয়, সিঙ্গাপুরের লোকজনের কাছেও তিনি এখন পরিচিত মুখ। তাঁর ঘটনা প্রকাশ করার কারণে বাংলার কণ্ঠ মে-জুন সংখ্যা বাড়তি দুই হাজার কপি ছাপতে হয়েছে বলেও জানান সম্পাদক মোহসীন।
গত বৃহস্পতিবার দেশে ফিরে আসেন দীন ইসলাম। শুক্রবার বাবা-মায়ের সঙ্গে প্রথম দেখা হয় বিশ্ব কলোনিতে। প্রথম আলোকে তিনি বলেন, ‘সিঙ্গাপুরের নাম কখনো শুনিনি। কিন্তু এই দুর্ঘটনাই আমাকে সেখানে নিয়ে গেল। কীভাবে যে বেঁচে গেলাম ভাবলেই এখনো গা শিউরে ওঠে।’ দীন ইসলাম বলেন, ‘সিঙ্গাপুরে থাকার সময় মোহসীন ভাইয়ের (বাংলার কণ্ঠের সম্পাদক) মাধ্যমে সেখানকার পত্রিকাগুলো অনেক বার সাক্ষাৎকার নেয়। ছবিও প্রকাশ করে। পড়াশোনা না জানলেও স্মৃতি হিসেবে এগুলো সংগ্রহ করে রেখেছি।’
দীন ইসলামকে নিয়ে পত্রিকায় প্রচারের কারণে প্রবাসী বাংলাদেশিরাও তাঁর সাহায্যে এগিয়ে আসেন। প্রবাসীদের দেওয়া অর্থের কিছু অংশ দিয়ে দীন তাঁর বাবা-মা ও পরিবারের জন্য উপহার নিয়ে আসেন। দীন বলেন, ‘মোহসীন ভাই এবং দেবী ফারডাইস নামে এক মার্কিন মহিলার কথা কখনো ভুলতে পারব না। প্রবাসী বাংলাদেশিরা যেভাবে এগিয়ে এসেছে সেটাও ভোলার নয়।’
দেশে আসার পর নিজের জীবন সম্পর্কে নতুন উপলব্ধি হয়েছে দীনের। একসময় গাঁজার নেশায় বুঁদ হয়ে থাকতেন। পরিবারের খোঁজ নিতেন না। তবে অলৌকিকভাবে বেঁচে যাওয়ার পর বুঝতে পেরেছেন, নেশার জীবন কোনো জীবন নয়। এই জীবন অর্থবহ।
বললেন, ‘আর কখনো নেশা করব না। যাদেরকে দেখব-তাদেরকেই নেশা না করতে বলব। বেঁচে যাওয়ার পর এটা আমার নতুন জীবন।’
</doc>
<doc>
﻿অনেকক্ষণ ধরে কাশির মতো আওয়াজ করছিল ইঞ্জিন, হঠাৎ হঠাৎ থেমে পড়ার হুমকি দিচ্ছিল গাড়ি। কিন্তু এ রকম হওয়ার কথা ছিল না। লন্ডন ছাড়ার আগে পরিচিত মেকানিক দিয়ে ইঞ্জিন থরো চেক-আপ করিয়ে নিয়েছিলাম। তার পরও...শেষবারের মতো আরও দুটো ঝাঁকি দিয়ে দাঁড়িয়ে পড়ল গাড়ি। আমরা তখন একটা খাড়া পাহাড়ের চূড়ায় উঠেছি। 
ইয়া আল্লা! মনে মনে বললাম, এই বুনো কান্ট্রিসাইডে ফেঁসে না যাই! মানুষ বাস করে এমন কোথাও পৌঁছাতে সাহায্য করো।
মেহের আমার মুখের দিকে চেয়ে আছে। চেহারা ফ্যাকাসে। সন্ধ্যার ঠিক আগে, চেনাজানা পরিবেশ থেকে বহু দূরের এ রকম অজায়গায় ফেঁসে যাওয়ার ফল কত ভয়াবহ হতে পারে, তা আন্দাজ করতে পেরে ঘাবড়ে গেছে। আমি তাকালাম না ওর দিকে। মুখ নিচু করে অহেতুক এক্সিলারেটর চাপতে লাগলাম। নিজের উৎকণ্ঠা প্রকাশ হয়ে পড়বে বলে তাকাতে চাই না। 
চরম অসহায় বোধ করছি আমি। অনেক চেষ্টার পরও ইঞ্জিন সাড়া না দেওয়ায় হাল ছেড়ে দিলাম। একেবারে বন্ধই হয়ে গেছে। একটু পর ইগনিশন অফ করে হ্যান্ডব্রেক টানলাম। 
‘নামো,’ বলে বেরিয়ে এলাম গাড়ি থেকে। 
অসহায় দৃষ্টিতে সামনে তাকালাম। মরা সাপের মতো নেতিয়ে আছে সেইন্ট অ্যালবানস, হার্টফোর্ডশায়ারের গ্রাম্য, পাহাড়ি রাস্তা। এঁকেবেঁকে নেমে গেছে নিচের উপত্যকার দিকে। 
হেমন্তের অপরূপ সন্ধ্যা নামছে পাহাড়ে। দেখার মতো দৃশ্য। কিন্তু আমার প্রকৃতির রূপ-সুধা পান করার সময়-সুযোগ, কোনোটাই নেই। কিছুক্ষণের মধ্যে আঁধার নামবে, তার আগেই রাত কাটানোর মতো একটা আশ্রয় খুঁজে পাওয়া না গেলে মহা বিপদে পড়ে যাব। একা হলে এত ভাবতাম না, কিন্তু আমার স্ত্রী আছে সঙ্গে...অনেক কিছুই ঘটে যেতে পারে। ও এসে দাঁড়াল আমার পাশে।
উপত্যকায় সরু সরু কয়েকটা লেন দেখতে পাচ্ছি, তার দু পাশে গড়ে উঠেছে একটা ছোট গ্রাম। গাড়ি থেকে টুরিস্ট ম্যাপটা বের করে বিছালাম বনেটের ওপর। আঙুলের মাথা দিয়ে টোকা মারলাম এক জায়গায়। ‘এখানটায় আছি আমরা।’
‘একটা হ্যামলেট দেখা যায়,’ আঙুল দিয়ে গ্রামটা দেখাল মেহের।
‘হ্যাঁ।’ গাছপালার ফাঁক দিয়ে গির্জার বেলফ্রাই দেখতে পেলাম। তার পাশে একটা গোলাঘরের ছাদ। গ্রামটার দিকে সন্দেহের চোখে তাকালাম। ‘ওই পর্যন্ত...মনে হয় ইঞ্জিন ছাড়াই যেতে পারব।’ 
‘তাই চলো,’ ভীত শোনাল ওর কণ্ঠ। ‘দেরি করা ঠিক হচ্ছে না।’ 
গাড়িতে উঠলাম আবার। গিয়ার নিউট্রাল করে হ্যান্ডব্রেক রিলিজ করে দিলাম। ঢাল বেয়ে ধীরগতিতে গড়াতে শুরু করল আমার টয়োটা সেডান, গতি বাড়ছে ক্রমে। অস্বাভাবিক নীরবতার মাঝে নাক নিচু করে দূরের গ্রাম লক্ষ্য করে ছুটে চলেছি আমরা মসৃণ গতিতে।
একটু পর গ্রামের কাছে এসে আপনাআপনি থেমে গেল গাড়ি। ডজন দু-এক বাড়ি নিয়ে গ্রামটা। নামলাম আমরা। অন্ধকার আরও ঘনিয়ে এসেছে।
গ্রামের রাস্তা ফাঁকা। গোলাঘরের সামনে ধুলোর মধ্যে একটা নিঃসঙ্গ মুরগি খাবার খুঁটছে। কারও দেখা না পেয়ে সামনের বাড়িঘরের বন্ধ দরজার একটায় নক করব কি না ভাবছি, এই সময় এক লোকের ওপর চোখ পড়ল। পরনে লম্বা আলখাল্লা, কোমরে কোমরবন্ধ এবং মাথায় চওড়া হ্যাট। গ্রামের পাদ্রি বা ওই ধরনের কিছু হবে হয়তো। দূর দিয়ে গ্রামের দিকে যাচ্ছে। আমাদের দেখতে পায়নি।
‘ফাদার!’ 
আমার চড়া গলার ডাক শুনে দাঁড়িয়ে পড়ল লোকটা। চোখ কোঁচকাল, সম্ভবত বিদেশি বুঝতে পেরে। মেহেরকে দেখল কয়েকবার, তারপর এগিয়ে এল চাউনিতে সন্দেহ আর প্রশ্ন নিয়ে। 
‘আমাদের গাড়িটা নষ্ট হয়ে গেছে, ফাদার। অচেনা জায়গা...বিপদে পড়ে গেছি।’
আমাকে পাত্তা দিল না লোকটা। ভালো করে তাকালই না। বারবার মেহেরকে দেখছে। একটু পর যেন দয়া করে গাড়িটা দেখল। ইশারায় বোঝাল, ‘সুন্দর গাড়ি!’ 
আমরা পরস্পরের দিকে তাকালাম। মেহের বিড়বিড় করে বলল, ‘বোবা নাকি?’ 
‘আপনি এই গির্জার...?’ 
প্রশ্নের জবাব না দিয়ে চেয়ে থাকল সে। হাত-পা নেড়ে তাকে নিজেদের সমস্যা বোঝাতে চেষ্টা করলাম। বুঝল সে, মাথা ঝাঁকিয়ে গোঁ-গোঁ করল। নিশ্চিত হলাম লোকটা বোবা। আমাদের অপেক্ষা করার সংকেত দিয়ে গ্রামের দিকে চলল সে। ঘরবাড়ির আড়ালে চলে গেল। মিনিট পাঁচেক পর বিশালদেহী এক লোককে নিয়ে ফিরল। আগন্তুকের পরনে নীল ক্যানভাস ট্রাউজার্স ও শার্ট। পায়ে শত তালি মারা জুতো। চেহারা-সুরতে কৃষক মনে হয়। পাদ্রির সাথে পা টেনে টেনে, ধুলোয় চারদিকে অন্ধকার করে আমাদের সামনে এসে দাঁড়াল সে। 
তাকে আমার গাড়ি দেখিয়ে ইশারা-ইঙ্গিতে সমস্যা বোঝাল পাদ্রি। কথার মধ্যে বারবার মেহেরকে দেখাচ্ছে। মাথা নাড়ছে ঘন ঘন। বোঝা গেল সে বলতে চাইছে, আমি সুন্দরী বউ নিয়ে বিপদে পড়েছি। আমাকে সাহায্য করা জরুরি। আগন্তুক বুঝল। কয়েকবার মাথা ঝাঁকিয়ে পা টেনে টেনে চোখের আড়ালে চলে গেল। আমরা তিনজন দাঁড়িয়ে আছি গাড়ির পাশে। পাদ্রি একটু পরপর মেহেরের শুকনো মুখের দিকে তাকিয়ে বিব্রত হাসি হাসছে। মেহের গাড়ির বনেটে হেলান দিয়ে দাঁড়াল।
অপেক্ষা ছাড়া কিছু করার নেই। আমি মাঝেমধ্যে পাদ্রির দিকে ফিরে হাসি, হাত কচলাই, মাথা ঝাঁকাই। দেখাদেখি সে-ও তাই করে। একটু পর কি খেয়াল হতে শূন্যে হাত দিয়ে একটা বড় বৃত্ত আঁকল লোকটা। দু হাতের তালু চিৎ করে সম্ভবত ‘কোথায়?’ বলতে চাইল। 
আমি বুঝতে না পেরে চেয়ে থাকলাম। লোকটা কিছু ভাবল, তারপর পকেট থেকে একটা চাবি বের করে ধুলোর মধ্যে ইংরেজিতে লিখল,কান্ট্রি?
আমি তার নিচে বড় করে বাংলাদেশ লিখে দিলাম।
পাদ্রি পড়ে ভদ্রতা করে হাসল একটু। ভাব দেখে বোঝা গেল বাংলাদেশ চেনে না। এ রকম অভিজ্ঞতা আগেও দু-একবার হয়েছে। দেশের নাম বললে কেউ কেউ চেয়ে থাকে। 
আমি ওসব নিয়ে মাইন্ড করি না। বীরের দেশের একজন বীরযোদ্ধার সন্তান বলে গর্ব করি বরং। 
তার উপযুক্ত কারণও আছে। আমার বাবা পাকিস্তান সেনাবাহিনীর অফিসার ছিলেন। ক্যাপ্টেন রাশেদ আহমেদ। একাত্তরের ২৫ মার্চ রাতে পাকিস্তানি বাহিনীর হামলার জবাব দিতে গিয়ে পিলখানায় শহীদ হন তিনি। 
ইস্ট পাকিস্তান রাইফেলসের প্রথম শহীদ অফিসার। 
বাবার কথা অল্প অল্প মনে পড়ে। ভাসা ভাসা। কারণ তখন আমার বয়স ছিল মাত্র দেড় বছর। ছোট ভাই রনির জন্ম হয়নি। কিন্তু ওই এক কারণে তাঁর প্রসঙ্গ উঠলে আজও আমার বুক গর্বে ফুলে ওঠে।
আমি অনেক বছর হলো লন্ডনে আছি মা আর একমাত্র ভাই রনিকে নিয়ে। ওখানে রেস্টুরেন্ট ব্যবসা আছে আমার। মোটামুটি ভালোই চলে। 
আমার স্ত্রী মেহের আরেক লন্ডন প্রবাসী বাংলাদেশি পরিবারের মেয়ে। আমাদের বিয়ের বয়স তিন মাস। তাড়াহুড়ো করে বিয়ে হয়েছে, হানিমুনের সুযোগ ছিল না। তাই কথা ছিল এবারের হেমন্তে পুরো এক মাস হানিমুন করব আমরা এবং সেই ফাঁকে এ দেশের যতটা সম্ভব ঘুরে দেখব। সেই অনুযায়ী মা ও রনির ওপর ব্যবসার ভার ছেড়ে দিন দশেক হলো লন্ডন ছেড়েছি আমরা। তারপর সেইন্ট অ্যালবানসের এই...। 
খরর খরর শব্দে ঘুরে দেখি দুটো বার্নের মাঝখানের সরু গলি দিয়ে একটা দাদার আমলের ট্রাক্টর আসছে। চালাচ্ছে সেই লোকটা। ট্রাক্টরের নাচনের সাথে তাল রেখে হাস্যকর ভঙ্গিতে ঝাঁকি খাচ্ছে সে সেকেন্ডে সেকেন্ডে।
আমাদের সামনে এসে থামল ওটা। দড়ি দিয়ে গাড়িটাকে ট্রাক্টরের টোয়িং হুকের সাথে কষে বাঁধা হলো। পাদ্রির ইঙ্গিতে গাড়িতে উঠলাম আমরা। চলতে শুরু করল ট্রাক্টর। পাদ্রি আমাদের পাশে পাশে হেঁটে চলল। গ্রামের রাস্তার শেষ মাথার একটা কোর্ট ইয়ার্ডে থামল ট্রাক্টর। ততক্ষণে প্রায় অন্ধকার হয়ে এসেছে চারদিক। সামনে ‘গ্যারেজ’ লেখা একটা বোর্ড দেখলাম। শাটার বন্ধ।
পাদ্রি তার হাতঘড়ি দেখিয়ে ইশারা করল, কাল সকাল সাতটায় গ্যারেজ খুলবে। আমার স্ত্রীর মুখ শুকিয়ে উঠল আবার। ফিসফিস করে বলল, ‘রাতে কোথায় থাকব?’ 
আমি পাদ্রির দিকে ফিরে দুই হাত জোড় করে তার ওপর মাথা রেখে ঘুমানোর ভঙ্গি করলাম। সংকেত বুঝল লোকটা। সঙ্গীকে বোঝাল। সে মাথা দুলিয়ে ঘোঁৎ ঘোঁৎ করে বলল কিছু। ওর মধ্যে কয়েকবার ‘কান’ শব্দটা উচ্চারিত হলো। পাদ্রি মাথা ঝাঁকাল। তারপর আমাদের ট্রাক্টরেরপেছনের ধাপে উঠে দাঁড়াতে ইঙ্গিত করল। তাই করলাম। ড্রাইভারের সিটেরপেছনটা শক্ত করে ধরে দাঁড়ালাম আমি আর মেহের। পাদ্রি হেসে হাত নাড়ল। আমরাও নাড়লাম। ট্রাক্টর চলতে শুরু করল নাচতে নাচতে।
আমার এক হাতে ছোট একটা কেস। রাতের জন্য প্রয়োজনীয় টুকিটাকি আছে ওতে। আরেক হাতে শক্ত করে সিট ধরে আছি। আস্ত একটা উজবুকের মতো লাগছে নিজেকে। মেহের দু হাতে গায়ের জোরে ধরে রেখেছে সিট। ভয়ে, বিরক্তিতে কেঁদে ফেলার অবস্থা। চালক কিছুক্ষণ পর একটা ছোট পাহাড়ি ঝরনা পার হলো, তারপর একটা ছোট পাহাড়ে উঠতে লাগল। ওটার চূড়ার সামান্য আগে ডান দিকে বাঁক নিয়ে একটা খামারবাড়ির কোর্ট ইয়ার্ডে ঢুকে পড়ল ট্রাক্টর।
আমাদের নামতে বলে বাড়ির ভেতরে গেল সে। একটু পর মাঝ বয়সী, অ্যাপ্রন পরা ছোটখাটো এক মহিলাকে নিয়ে ফিরল। বয়স পঞ্চাশের মতো। আমাদের দেখে মাথা ঝাঁকাল মহিলা। কৃষক সন্তুষ্ট হয়ে আমাদের তার সঙ্গে যেতে ইশারা করে ট্রাক্টরে উঠে বসল। খরর খরর শব্দে চলতে শুরু করল ওটা। মহিলা হাসিমুখে মেহেরের হাত ধরল, টেনে নিয়ে চলল বাড়ির ভেতরে। আমি ভেতরে ঢোকার আগে চারদিকে চোখ বুলিয়ে নিলাম। এ ধরনের খামার এ দেশে আগেও দেখেছি।
গরু, ঘোড়া, বাদামি মুরগি, অনেক কিছুর ফার্মিং করে এরা। তবে আধুনিকতার কোনো কারবার নেই এখানে। সবই সেকেলে পদ্ধতিতে হয়।
অন্ধকারের মধ্যে ধারেকাছেই কোথাও একটা ছন্দোবদ্ধ, ভারী ধুপ্ধুপ্ আওয়াজ উঠছে। কুড়ালের কোপের মতো। কেউ কাঠ কাটছে। আসন্ন শীতের জন্য প্রস্তুত হচ্ছে হয়তো। 
মহিলা নিজেকে মিসেস কান বলে পরিচয় দিল। অল্পক্ষণেই বোঝা গেল বেশ হাসিখুশি সে। গল্পবাজ। পাখির মতো ফুড়ুৎ ফুড়ুৎ প্রকৃতির। কথার তালে ঘন ঘন মাথা নাড়ে। গোলগাল, আপেলের মতো থুতনি। চুল পেছনে টানটান করে বাঁধা। 
সৃষ্টিকর্তাকে মনে মনে অসংখ্য ধন্যবাদ জানালাম এমন একটা আশ্রয় জুটিয়ে দেওয়ার জন্য। মিসেস কান বলল, আমরা ইচ্ছে করলে ওপরে গিয়ে থাকার রুমটা দেখে আসতে পারি। হাতমুখ ওয়াশ করতে পারি। আমি যাওয়ার প্রয়োজন মনে করলাম না। মেহের ওর হ্যান্ড গ্রিপ নিয়ে গৃহকর্ত্রীর সঙ্গে গেল।
আমি একটা খোলা জানালার কাছে দাঁড়ালাম। ওটা দিয়ে বাড়িরপেছনের উঠোন দেখা যায়। একটা ঘোড়ায় টানা গাড়ি দেখা যাচ্ছে উঠোনে, এ ছাড়া আর কিছু দেখতে পেলাম না। তবে আমি নিশ্চিত যে কাঠ কাটার শব্দ ওদিকে থেকেই আসছে।
আমার স্ত্রী দশ মিনিট পর ফিরল হাত-মুখ ইচ্ছেমতো ধুয়ে একদম তরতাজা হয়ে। কাছে এসে হাসল। ‘ওফ্, একটা চিন্তা গেল। রুমটা চমৎকার!’
কর্ত্রীর আমন্ত্রণে এবার কিচেনে গিয়ে বসলাম আমরা। বোঝা গেল এটাই এ সংসারের কেন্দ্রস্থল। আধা ঘণ্টা নানান বিষয়ে গল্প হলো। জানা গেল, মহিলা আন্তর্জাতিক রেডক্রসে নার্সের চাকরি করত। বিয়ে হয়েছে প্রায় ত্রিশ বছর, কিন্তু ছেলেমেয়ে নেই। গল্পের ফাঁকে ফাঁকে রান্না সারল মিসেস কান। ঘ্রাণে জিভে পানি এসে গেল আমাদের। ডিনার সার্ভ করা হলো। গাঢ়, সুস্বাদু ভেজিটেবল সুপ দিয়ে শুরু করলাম আমরা। খেয়াল করলাম, কাঠ কাটার শব্দ থেমে গেছে।
তারপর এক মিনিটও হয়নি, কিচেনের পেছন দরজা দিয়ে ভেতরে ঢুকল গৃহকর্তা—মিস্টার কান। ডিনার করতে এসেছে। আমি উঠলাম তার সাথে হাত মেলাতে। মিসেস কান হড়বড় করে আমাদের উপস্থিতির কারণ ব্যাখ্যা করল। কিন্তু মানুষটার মধ্যে বিন্দুমাত্র আগ্রহও দেখা গেল না আমাদের ব্যাপারে। তাকালই না বলতে গেলে। বিব্রত হয়ে বসে পড়লাম। দেখলাম তাকে।
দৈর্ঘ্যে সাড়ে ছয় ফুটের কম না সে। ষাটের কাছাকাছি বয়স। দু হাতের পাঞ্জা ফুল সাইজ থালার মতো চওড়া। পাথরের মতো শক্ত হাত। তার হাঁটা ঠিক স্বভাবিকভাবে পা ফেলা নয়। অনেক কষ্টে পা টেনে টেনে হাঁটে। যে কেউ ভালো করে তাকালেই বুঝবে লোকটার শক্তি যেমন আসুরিক, বুদ্ধি তেমনই ধীর। মাথায় ক্রু-কাট্ চুল। কান ছোট, কোঁকড়ানো। চাউনিও শিশুর মতো সরল, ফাঁপা। তার পাশে মিসেস কানকে লাগল নেংটি ইঁদুরের মতো।
হাত না ধুয়েই খেতে বসে গেল মিস্টার কান। মিসেসও ব্যস্ত হয়ে পড়ল পরিবেশন করতে। ইশারায় আমাদেরও চালিয়ে যেতে বলল। খেতে খেতে মিস্টার কানের ভোজন দেখলাম। কোনো দিকে নজর নেই, গপাগপ্ গিলছে রাক্ষসের মতো। 
চুপ করে থাকতে কেমন যেন লাগছে, তাই অভদ্রতা হবে জেনেও মেহেরকে বললাম, ‘এখানে যদি গাড়ি ঠিক না হয়, তাহলে সকালেই আমি কাছের বড় শহরে যাব।’
‘কত দূরে সেটা?’ বলল ও।
‘ষাট কিলোমিটারের মতো।’
একটু পর আর কেউ বলল, ‘নেহি নেহি! পাচাস (পঞ্চাশ) কিলোমিটার।’
অবাক হয়ে গৃহকর্তার দিকে তাকালাম। কিন্তু তার কোনো দিকে খেয়াল নেই। সাহায্যের আশায় মিসেসের দিকে ফিরলাম। লাজুক হাসল মহিলা।
‘মিস্টার কান...হিন্দি?’
মাথা নাড়ল মহিলা। ‘উর্দু।’ 
এবার বুঝলাম পদবিটা তাহলে ‘খান’ হবে। কান নয়। কিন্তু খান সাহেব আর একটা কথাও বলল না। একমনে খেয়ে চলেছে। 
পরে যদিও আমার প্রতিটা প্রশ্নের জবাবই দিয়েছে সে, তবে তাৎক্ষণিকভাবে নয়। অনেক দেরিতে। কারণ আমার প্রশ্ন আর খানের জবাবের মধ্যে সময়ের ব্যবধান ছিল বিস্তর। তার চিন্তা বা স্মৃতির গাড়ি চলতে চায় না। তাই আমার প্রশ্নের জবাব দিতে স্মৃতি হাতড়াতে গিয়ে দেরি হয়েছে।
যা জানলাম তা এ রকম: তার নাম সিকান্দার খান। পাঞ্জাবি। পাকিস্তান আর্মির সাধারণ সৈনিক ছিল। ১৯৭১ সালের জানুয়ারিতে গোলযোগপূর্ণ পূর্ব পাকিস্তানে বদলি করা হয় তাকে।
‘সেখানে কোথায় পোস্টিং ছিল আপনার?’
দীর্ঘ বিরতি। ‘ঢাকায়।’
‘ঢাকার কোথায় ছিল আপনার ক্যাম্প?’
‘...শাবাগ (শাহবাগ)।’
‘তারপর? অ্যাকশনে যাননি?’
‘জরুর! পঁচিশ তারিখ রাতেই অ্যাকশনে যাই।’
‘কোথায়?’
‘কেয়া নাম থা...,’ অনেকক্ষণ মাথা চুলকাল সিকান্দার খান। ‘পিলখানামে।’ মাথা ঝাঁকাল ঘন ঘন। ‘হাঁ, পিলখানামে। ইপিআরকা...। ’
আমার মুখের ভেতরটা টকটক পানিতে ভরে উঠল। কান ঝাঁ ঝাঁ করছে। টের পাচ্ছি রক্ত গরম হয়ে উঠতে শুরু করেছে। মেহেরের চেহারাও বদলে গেছে। হাঁ করে আমাদের কথা শুনছে। একটু আগের নিশ্চিন্ত, হাসি হাসি ভাবটা উধাও হয়ে গেছে চেহারা থেকে। পিলখানা শব্দের সঙ্গে যে আমাদের নাড়ির যোগ আছে, সে কথা ও ভালোই জানে। গৃহকর্ত্রীর সঙ্গে গল্পে আগ্রহ হারিয়ে একবার আমাকে দেখছে, একবার সিকান্দার খানকে দেখছে।
‘মানুষ মেরেছেন?’
‘হাঁ! এক আফসারকো মারা সাবসে আগে (সবার আগে এক অফিসারকে মেরেছি)।’ 
আমি তাকিয়ে থাকলাম।
‘পিস্তল উঠানেকা কোশিশ কার রাহা থা...গোলি মার দি (পিস্তল তোলার চেষ্টা করছিল। গুলি করে দিয়েছি)!’
‘তার নাম...বলতে পারেন?’
একটু ভাবল সে। মাথা নাড়ল। ‘সুবেদার মেজরকা অর্ডার থা...।’
‘চেষ্টা করে দেখুন না মনে পড়ে কি না!’
খাওয়া শেষ করে উঠল খান। আমার আকুলতা দেখে কী বুঝল কে জানে! বলল, ‘চেষ্টা করে দেখি। মনে পড়লে জানাব আপনাকে।’
লোকটা বেরিয়ে যেতে গল্পের বাকি অংশ মিসেস খানের মুখে শুনলাম। ১৬ ডিসেম্বরের পর পাকিস্তানি সেনাসদস্যদের ভারতে নিয়ে যাওয়া হয়। পরে আন্তর্জাতিক রেডক্রসের তত্ত্বাবধানে পর্যায়ক্রমে মুক্তি দেওয়া হয় তাদের। সিকান্দার খানের জাহাজ যখন করাচি বন্দরে পৌঁছায়, তখন ম্যালেরিয়া জ্বরে শোচনীয় অবস্থা তার। 
ইন্ডিয়ান জাহাজের ক্যাপ্টেন বেগতিক দেখে তাকে আন্তর্জাতিক রেডক্রসের হাতে তুলে দেয়। সংস্থাটির করাচি মিশনে অনেক বিদেশি নার্স ছিল তখন। তাদের একজন ছিল ব্রিটিশ, মিস জেনিফার হার্ট ওরফে আজকের মিসেস খান। তার ওপর সিকান্দার খানের শশ্রূষার ভার পড়ে। দিনের পর দিন দৈত্যাকার মানুষটার সেবা করতে গিয়ে নিজের অজান্তেই তার প্রেমে পড়ে যায় জেনিফার। 

রাতে আমার ঘুম হয়নি। মেহেরেরও হয়নি। সকালে মিসেস খান জানাল, আমার গাড়ি ঠিক হয়ে গেছে। কারবুরেটরে ময়লা জমে যাওয়ায় সমস্যা হয়েছিল। আর কিছু না। পেছনের উঠোন থেকে কাঠ কাটার ধুপ্ধাপ্ শব্দ আসছে। একবার ভাবলাম, খানকে জিজ্ঞেস করি নামটা মনে পড়েছে কি না। 
পরক্ষণে অজানা ভয়ে কুঁকড়ে উঠলাম।
থাক না অজানা! ক্ষতি কী?
নাশতা খেয়ে আমাদের থাকা-খাওয়ার খরচ বাবদ মিসেস খানের হাতে একটা পাঁচ পাউন্ডের নোট ধরিয়ে দিলাম। গাড়ি মেরামত বাবদ দিলাম এক পাউন্ড।
একটু পর রওনা হয়ে গেলাম আমরা। সবে রাস্তায় উঠেছি, এমন সময় একটা চিৎকার শুনে গাড়ি থামালাম। চেয়ে দেখি সিকান্দার খান মাথার ওপর কুড়াল ঘোরাতে ঘোরাতে ছুটে আসছে। এমনভাবে ঘোরাচ্ছে যেন ওটা ম্যাচের কাঠি। চোয়াল ঝুলে পড়ল আমার। লোকটা আমাদের আক্রমণ করতে আসছে! কিন্তু কাছে আসতে দেখা গেল হাসছে মাথামোটা। আবিষ্কারের আনন্দে চেহারা ঝিলিক মারছে। 
‘ইয়াদ আয়া! উসকা নাম ইয়াদ আয়া (তার নাম মনে পড়েছে)!’ বারবার বলতে লাগল সে।
ঢোক গিললাম অজান্তে। ‘কী নাম?’ 
‘ক্যাপ্টেন থা ও আদমি...ক্যাপ্টেন রাশেদ আহমেদ!’ 
বিদেশি গল্পের ছায়া অবলম্বনে
</doc>
<doc>
﻿নতুন লিবিয়া গড়তে জাতীয় অন্তর্বর্তী পরিষদ (এনটিসি) নতুন নেতা হিসেবে আবদেল রহিম আল কেইবকে নির্বাচিত করেছে। তিনিই এখন লিবিয়ার প্রধানমন্ত্রীর দায়িত্বে।
আবদেল রহিমের জন্ম লিবিয়ার রাজধানী ত্রিপোলিতে। তবে জীবনের বেশির ভাগ সময়ই তিনি দেশের বাইরে থেকেছেন। শিক্ষাবিদ হিসেবে কাজ করেছেন যুক্তরাষ্ট্র ও সংযুক্ত আরব আমিরাতে।
লৌহমানব কর্নেল মুয়াম্মার গাদ্দাফি নিহত হওয়ার মধ্য দিয়ে লিবিয়ায় প্রায় ৪২ বছরের একটি অধ্যায়ের সমাপ্তি হয়েছে। এর মধ্য দিয়ে দেশটির অন্তর্বর্তী কর্তৃপক্ষের বৈধতা ও কর্তৃত্ব পাকাপোক্ত হলো।
৫১ সদস্যবিশিষ্ট এনটিসিতে ভোটাভুটিতে আবদেল রহিমের পক্ষে ২৬টি ভোট পড়ে। অর্থাৎ, মাত্র একটি ভোট কম পেলেই তিনি নির্বাচিত হতে পারতেন না। তাঁর সঙ্গে প্রধানমন্ত্রী হওয়ার দৌড়ে আটজনেরও বেশি প্রতিদ্বন্দ্বী ছিলেন। বিশ্লেষকেরা বলছেন, প্রধানমন্ত্রী নির্বাচনে এত কঠিন প্রতিদ্বন্দ্বিতা এনটিসির মধ্যে বিভক্তির বিষয়টিই প্রমাণ করে।
আবদেল রহিম এনটিসির প্রথম প্রধানমন্ত্রী মাহমুদ জিবরিলের স্থলাভিষিক্ত হয়েছেন। কঠোর প্রতিদ্বন্দ্বিতা করে জয়লাভের পর রহিম বলেন, ‘কেউ যাতে মানবাধিকার লঙ্ঘনের সুযোগ না পায়, তা নিশ্চিত করা হবে। তবে এটা করতে আমাদের কিছুটা সময় লাগবে।’
পূর্বসূরি মাহমুদ জিবরিল গাদ্দাফির অর্থনৈতিক উপদেষ্টা হিসেবে দায়িত্ব পালন করলেও নতুন প্রধানমন্ত্রী আবদেল রহিম গাদ্দাফি সরকারে ছিলেন না।
বিশ্লেষকদের মতে, আবদেল রহিম কখনোই গাদ্দাফির সরকারের সঙ্গে জড়িত ছিলেন না বলে সাধারণ লিবীয়দের মধ্যে তাঁর গ্রহণযোগ্যতা বেশি হবে। গাদ্দাফির সঙ্গে যুক্ত ছিলেন—এমন কাউকে অন্তর্বর্তী প্রধানমন্ত্রী হিসেবে দেখতে চাচ্ছিলেন না তাঁরা। আগামী বছর অনুষ্ঠেয় প্রথম গণতান্ত্রিক নির্বাচনে আবদেল রহিম প্রার্থী হলে তাঁর ওই পরিচিতি কাজে আসবে।
অন্যদিকে আবদেল রহিমের জন্য নেতিবাচক দিক হলো, বিদ্রোহ ও লড়াই চলার সময় তাঁর দেশের বাইরে থাকা। লিবীয়রা মনে করে, প্রচণ্ড লড়াইয়ে দেশের মানুষ যখন দিশেহারা, তখন দেশের বাইরে স্বাচ্ছন্দ্যের মধ্যে ছিলেন তিনি।
আবদেল রহিমের মিত্ররা অবশ্য দাবি করেন, গাদ্দাফিবিরোধী লড়াইয়ের সময় লিবিয়াতেই ছিলেন তিনি। লড়াইয়ের অর্থ জোগান ও সাংগঠনিক তৎপরতায় তাঁর ভূমিকা ছিল গুরুত্বপূর্ণ।
আবদেল রহিম যুক্তরাষ্ট্রের আলাবামা বিশ্ববিদ্যালয় ও আবুধাবি পেট্রোলিয়াম ইনস্টিটিউটে শিক্ষাবিদ হিসেবে কাজ করেছেন। ধনী ব্যবসায়ী ও শিক্ষাবিদ হিসেবেই পরিচিতি তাঁর।
আবুধাবি পেট্রোলিয়াম ইনস্টিটিউটের ওয়েবসাইটে দেওয়া তথ্য অনুযায়ী ১৯৭৩ সালে ত্রিপোলি বিশ্ববিদ্যালয় থেকে স্নাতক ডিগ্রি লাভ করেন আবদেল রহিম। ১৯৭৬ সালে সাউথ ক্যালিফোর্নিয়া বিশ্ববিদ্যালয় থেকে স্নাতকোত্তর ডিগ্রি অর্জন করেন। ডক্টরেট করেন নর্থ ক্যালিফোর্নিয়া স্টেট ইউনিভার্সিটি থেকে ১৯৮৪ সালে।
এনটিসির সদস্য মোহাম্মদ আল হারিজি বলেন, লিবিয়াতে কী ঘটেছে তা ভালো করেই জানেন আবদেল রহিম। তাঁকে শুধু জানতে হবে, কোন জায়গাগুলোয় উন্নয়ন করতে হবে।
নতুন প্রধানমন্ত্রী আবদেল রহিমের প্রথম কাজ হবে যত দ্রুত সম্ভব নতুন সরকার নিয়োগ দেওয়া। এখন তাঁকে রাজনীতির চালক হিসেবে দক্ষতা দেখাতে হবে। রাজনৈতিক বিরোধীদের আকাঙ্ক্ষা পূরণের পাশাপাশি যত দ্রুত সম্ভব দেশ পুনর্গঠনে সাধারণ জনগণের প্রত্যাশাও পূরণ করতে হবে। এ কাজ তিনি কতটা করতে পারবেন, সেটাই এখন দেখার। 
 মাহফুজার রহমান
সূত্র: বিবিসি
</doc>
<doc>
﻿ফার্মগেট ও কারওয়ান বাজার থেকে তেজগাঁও রেলগেট হয়ে সাতরাস্তার মোড়ে যেতে খুব বেশি সময় লাগার কথা নয়। কিন্তু কর্মদিবসে এ পথ যেতে প্রায়ই ঘণ্টা খানেক লেগে যায় যাত্রীদের। কেননা, ফার্মগেট থেকে রেলগেট পর্যন্ত সড়কের দুই পাশে যানবাহন রাখার কারণে চলাচলের জায়গা থাকে খুবই কম।
কারওয়ান বাজার থেকে রেলগেটের দিকে যাওয়া রাস্তা কাদায় সয়লাব থাকায় যানবাহন ঠিকমতো চলতে পারে না। পথচারীদেরও জুতা-জামা কাদা থেকে বাঁচাতে বেশ কসরত করে চলতে হয়। এদিকে রেলগেট পার হওয়ার পর দুটি রাস্তা দিয়ে যাওয়া যায় সাতরাস্তার মোড়। কিন্তু রাস্তাগুলোর বেশির ভাগ ট্রাকের দখলে থাকায় যানজট লেগেই থাকে। থেমে থাকা ট্রাক আচমকা এদিক-সেদিক নেওয়ায় যাত্রী ও পথচারীদের ঝুঁকির মুখে পড়তে হয়।

প্রতিদিনই যানজট
ফার্মগেট, পূর্ব তেজতুরীবাজার থেকে তেজগাঁও রেলগেট পর্যন্ত সড়কের দুই পাশে রয়েছে বেশ কয়েকটি শিক্ষাপ্রতিষ্ঠান। ক্লাসের সময় এগুলোর সামনে সড়কের ওপর দেখা যায় অসংখ্য গাড়ি। আবার সড়কেই গড়ে তোলা হয়েছে টেম্পোস্ট্যান্ড। এতে যানজটের সৃষ্টি হয়। একই কারণে পথচারীদের জটলার মধ্যে পড়তে হয়। এর মধ্যে ফুটপাতে রয়েছে ফলের দোকান।
কারওয়ান বাজার সড়কে ব্যবসায়ীরা রাস্তার দুই পাশেই বিভিন্ন কাঁচামাল রেখে ব্যবসা করছেন। সাতরাস্তা-তেজগাঁও রেলগেট সড়কটির বেশির ভাগ জায়গা ট্রাকস্ট্যান্ড হিসেবে ব্যবহূত হচ্ছে। সব সময়ই ট্রাকের আসা-যাওয়া ও ট্রাক ঘোরানোর কারণে যানজট লেগেই থাকে। এ ছাড়া বাজারের কাছে পাইকারি ব্যবসায়ীরা পসরা নিয়ে বসে যান রাস্তায়। এমনি একজন ব্যবসায়ী মোহাম্মদ ইলিয়াস বলেন, ‘আমাদের জন্য একটা নির্ধারিত জায়গার ব্যবস্থা করলে রাস্তায় বসতে হতো না।’
যানজট কমাতে কী করা হচ্ছে, জানতে চাইলে নাম প্রকাশ না করার শর্তে ডিএমপির ট্রাফিক বিভাগের একজন কর্মকর্তা দাবি করেন, এখানে ট্রাফিক বিভাগের কর্মীরা কাজ করছেন। খোঁজখবর নিয়ে যানজট কমানোর তৎপরতা জোরদার করা হবে বলে তিনি আশ্বাস দেন।

রেলগেটে ঝুঁকি
তেজগাঁও রেলগেটে নেই কোনো ট্রাফিক পুলিশ। যখন ট্রেন আসা-যাওয়ার সময় হয়, তখন রেললাইনের পাশে বার ফেলার পরও এর পাশ দিয়ে আসা-যাওয়া করে পথচারীরা। এমনকি ফাঁক গলে কিছু যানবাহনও চলতে চেষ্টা করে। পাশেই ট্রাকস্ট্যান্ড হওয়ায় বিভিন্ন সময়ে ট্রাকের মালিকেরা পরিত্যক্ত রেললাইনের এখানে-সেখানে ট্রাক রেখে দেন। আবার রেললাইনের আশপাশে ট্রাক থেকে মাল ওঠানো-নামানোর কাজ করা হয়।
এ বিষয়ে রেলগেটে দায়িত্বরত একজন পয়েন্ট ম্যান বলেন, ‘রেললাইনের আশপাশে সব সময় ট্রাক রাখা হয়। আবার যখন ট্রেন আসার সময় হয়, তখন ব্যারিকেড বার ফেললেও পথের লোকজন কথা না শুনে ঝুঁকি নিয়ে লাইন পার হয়। সবাই যার যার চিন্তা করে। সার্বিক চিন্তা কেউ করে না। এখানে একজন হলেও স্থায়ী ট্রাফিক পুলিশ দরকার। অনেকবার বলেও কোনো কাজ হয়নি। কর্তৃপক্ষ কোনো আমলই নেয় না। যেকোনো সময় দুর্ঘটনা ঘটতে পারে।’

ধুলো-কাদায় নাকাল
শীতের সময় ধুলোর আস্তর আর বৃষ্টির সময় কাদাপানি—এ হচ্ছে কারওয়ান বাজার, তেজতুরীবাজার আর সাতরাস্তার মোড়ের সড়কের সারা বছরের চিত্র। এ ছাড়া রেলগেট থেকে আমতলী সাতরাস্তা পর্যন্ত রাস্তাটিতে ফুটপাত থাকলেও ময়লা-আবর্জনা স্তূপ করে রাখার কারণে পথচারীরা ফুটপাত ব্যবহার করতে পারে না। আবার জনতা টাওয়ারের পাশে পূর্ব কারওয়ান বাজার কাঁচামালের আড়তের কাছের রাস্তাটি বেহালে আছে। কাদা আর আবর্জনায় ভরে আছে এটি।
বেহাল রাস্তাটি সংস্কারে কোনো উদ্যোগ নেওয়া হচ্ছে না কেন, জানতে চাইলে ডিসিসির অঞ্চল ৬-এর নির্বাহী প্রকৌশলী মেসবাহুল করিম বলেন, এ রাস্তার সংস্কারকাজ ডিসেম্বর মাস থেকে শুরু হবে।

খানাখন্দে ভরা রাস্তা
তেজগাঁও রেলগেট থেকে সাতরাস্তার মোড়ের দিকে যাওয়া দুটি রাস্তাই খানাখন্দে ভরা। এর মধ্যে রেলগেটের কাছেই বেশির ভাগ জায়গায় জমে থাকে পানি। গিয়ে দেখা গেছে, রাস্তার একাংশে টমেটোবাহী একটি ট্রাক উল্টে রয়েছে। জানা গেল, একটি গর্তের ওপর দিয়ে যাওয়ার সময় এটি উল্টে যায়। জাহাঙ্গীর আলম নামের একজন ট্রাকচালক জানান, রাস্তার অবস্থা এই হলে চালকেরা আর কী করবেন। ট্রাক তো উল্টে যাবেই।
নাম প্রকাশ না করার শর্তে একজন ট্রাকমালিক বলেন, ‘কয়েক দিন আগেও বহু রিকশা পলটি খাইত। আমরা কিছুদিন আগে মালিকেরা মিলে সড়কে রাবিশ ফেলে সমান করি। সড়কের এই হাল অনেক দিন ধরে। তবে এখানে ওয়াসার কোনো পাইপে লিকেজ আছে। এ কারণে রাস্তায় সারা বছরই পানি জমে থাকে। কিছুদিন আগেও হাঁটুপানি থাকত।’
তেজগাঁও রেলগেট থেকে সাতরাস্তার মোড়ের দিকে যাওয়া রাস্তা দুটি মেরামতে করা হবে কি না, জানতে চাইলে ডিসিসির অঞ্চল-৯-এর নির্বাহী প্রকৌশলী মো. আসাদুজ্জামান বলেন, ‘আগামী নভেম্বর মাসের মধ্যে আশা করি সংস্কারকাজ শুরু হবে।’
</doc>
<doc>
﻿২০০৯ সালের বসন্তে লন্ডনে এক বন্ধুর বাসার বাড়তি শোবার ঘরে নিজেকে আবিষ্কার করলেন জেনারেল পারভেজ মোশাররফ। অথচ এর নয় মাস আগে তিনি ছিলেন বিশ্বের ষষ্ঠ বৃহত্তম জনসংখ্যা ও চতুর্থ বৃহত্তম পরমাণু অস্ত্রের দেশ পাকিস্তানের প্রেসিডেন্ট। 
পরে অবশ্য হাইড পার্ক এলাকায় তিন শয্যার একটি বাসায় ওঠেন মোশাররফ এবং সেখানেই শুরু হয় তাঁর স্বেচ্ছা-নির্বাসনের সাদামাটা জীবন। 
গত সেপ্টেম্বরে যুক্তরাষ্ট্র সফরে যাওয়ার আগে এক সন্ধ্যায় মোশাররফ বলেন, তিনি আর বেশি দিন এমন জীবনযাপন করতে চান না। দেশে ফিরে নির্বাচনে লড়ার কথা ভাবছেন।
পারভেজ মোশাররফের ইচ্ছা, আগামী বছরের শুরুর দিকে তিনি দেশে ফিরবেন এবং ২০১৩ সালের নির্বাচনে অংশ নেবেন। গত বছর যুক্তরাজ্যে বসেই গঠন করেন নিজের দল অল পাকিস্তান মুসলিম লীগ (এপিএমএল)। লন্ডনে এবং ইসলামাবাদে দলের সদর দপ্তর থেকে প্রচারণাও শুরু করেছেন তিনি। 
অভিশংসনের হুমকি, আইনজীবীদের নেতৃত্বে আন্দোলন এবং নয় বছর আগে যাঁকে হটিয়ে ক্ষমতায় বসেছিলেন সেই নওয়াজ শরিফের সমর্থকদের বিরোধিতার মুখে ক্ষমতা থেকে বিদায় নিতে হয় মোশাররফকে। কিন্তু তাঁর অপসারণের পর থেকে দেশের অর্থনীতির দুরবস্থা, সন্ত্রাসবাদ বৃদ্ধি এবং যুক্তরাষ্ট্রের সঙ্গে সম্পর্কের জোর টানাপোড়েন—এই সবকিছুকেই বর্তমান সরকারের বিরুদ্ধে ব্যবহারের সুযোগ হিসেবে দেখছেন তিনি।
১৯৯৯ সালে অভ্যুত্থানের মাধ্যমে ক্ষমতা দখলের পর মোশাররফ বলেছিলেন, পাকিস্তানের গণতান্ত্রিক সরকারগুলো দুর্নীতিতে আকণ্ঠ নিমজ্জিত এবং অকার্যকর। দেশের অনেক উদারপন্থী মানুষও তখন তাঁর এ কথা মেনে নিয়ে পরিবর্তনকে স্বাগত জানান। মোশাররফ প্রতিশ্রুতি দিয়েছিলেন, রাজনৈতিক ব্যবস্থাকে ‘একটু সংস্কারের পর’ যত দ্রুত সম্ভব তিনি দেশে গণতন্ত্র পুনঃপ্রতিষ্ঠা করবেন।
কিন্তু কথা রাখেননি মোশাররফ। টানা নয় বছর ধরে ক্ষমতা আঁকড়ে ছিলেন সামরিক শাসক এবং প্রেসিডেন্ট হিসেবে। তবে এ সময়ের মধ্যে তিনি দেশে একটি উদারপন্থী অর্থনৈতিক ব্যবস্থা দাঁড় করান, কিছু সংস্কার কার্যক্রম পরিচালনা করেন এবং দুর্নীতি ও জঙ্গিবাদ দমনের চেষ্টা করেন। কিন্তু একই সঙ্গে নিজে ক্ষমতায় টিকে থাকার জন্য দুই-দুইবার পরিবর্তন করেন সংবিধান। 
মোশাররফের সমর্থনে ২০০২ সালে গঠিত হয় পিএমএল-কিউ। নওয়াজের পিএমএল-এন এবং বেনজির ভুট্টোর পাকিস্তান পিপলস পার্টি (পিপিপি) থেকে আসা লোকজন নিয়েই এই দলটি গঠিত হয়। 
নিউজউইক পত্রিকার সঙ্গে আলাপকালে সম্প্রতি মোশাররফ বলেন, ‘আমি চাই পাকিস্তানের জনগণকে আমার সঙ্গে রাখতে। নেতৃত্ব হলো সেই জিনিস যখন আপনার কোনো ক্ষমতা নেই কিন্তু জনগণ আপনার সঙ্গে আছে।’
কিন্তু মোশাররফের মতো একজন স্বৈরশাসক যিনি নিজেকে এমন বড় একজন রাজনৈতিক নেতা ভাবছেন সেটা অনেকের কাছেই হাস্যকর। 
গণমাধ্যমে পাকিস্তান নিয়ে নিয়মিত বক্তব্য-বিবৃতি দিয়ে পশ্চিমা বিশ্বে বিশেষ করে যুক্তরাষ্ট্রে মোশাররফ নিজেকে গুরুত্বপূর্ণ ব্যক্তি হিসেবে তুলে ধরছেন। কিন্তু এরই মধ্যে পাকিস্তানের সঙ্গে তাঁর দীর্ঘদিনের মিত্র যুক্তরাষ্ট্রের সম্পর্কের বেশ অবনতি ঘটেছে।
দুই দেশের সম্পর্কের টানাপোড়েনের এই অবস্থায় ওয়াশিংটনের কর্মকর্তারা মোশাররফের বিরুদ্ধে তাঁদের পুরোনো অভিযোগ ভুলে যেতে পারেন বলে মনে করছেন কিছু বিশ্লেষক। মোশাররফও একই সঙ্গে যুক্তরাষ্ট্র ও জঙ্গিদের নিয়ে দ্বিমুখী খেলা খেলেছিলেন বলে অনেকের বিশ্বাস।
ইউনাইটেড স্টেটস ইনস্টিটিউট অব পিসের উপদেষ্টা মুঈদ ইউসুফ বলেন, ‘আমার মনে হয়, ওয়াশিংটনে তাঁর (মোশাররফ) প্রতি কিছুটা সহানুভূতি আছে। অনেককে বলতে শুনেছি, তাঁর আমলই বরং ভালো ছিল।’
কিন্তু পশ্চিমা বিশ্বের কাছ থেকে পাওয়া সমর্থন মোশাররফের নিজের দেশে জনপ্রিয়তায় রূপান্তরিত হবে না। বিশেষ করে এই মুহূর্তে যখন পাকিস্তানে মার্কিনবিরোধী অনুভূতি সর্বকালের মধ্যে তুঙ্গে। মোশাররফের কর্মকাণ্ড ও প্রচারণা এখনো বিদেশনির্ভর। দেশে মোশাররফের দলের কর্মকাণ্ড এ পর্যন্ত যৎসামান্য। দেশে ফিরে নির্বাচনে জয়ী হওয়া পারভেজ মোশাররফের জন্য তাই মোটেও সহজ হবে না। 
দেশে ফেরা মোশাররফের জন্য বিপজ্জনকও। প্রেসিডেন্ট থাকাকালে তিনি জঙ্গিদের অন্তত দুটি গুপ্তহামলা থেকে বেঁচে গিয়েছিলেন। কাউন্সিল অব ফরেন রিলেশনসের জ্যেষ্ঠ ফেলো ড্যানিয়েল মার্কি বলেন, ‘বিমান থেকে দেশের মাটিতে পা রাখার সঙ্গে সঙ্গে তাঁর ব্যক্তিগত নিরাপত্তার প্রশ্নটি আসবে।’
আইনি হুমকিও আছে মোশাররফের সামনে। 
মোশাররফ ভয় না পাওয়ার ইঙ্গিত দিয়ে বলেছেন, জনগণের সমর্থনই তাঁর বড় সুরক্ষা। তিনি বলেন, ‘জনগণের রায়, জনগণের সমর্থনই হবে আমার সবচেয়ে বড় রক্ষাকবচ।’
সিন্ধুর প্রভাবশালী দল মুত্তাহিদা কওমি মুভমেন্টের (এমকিউএম) সঙ্গেও আলোচনা চালিয়ে যাচ্ছেন মোশাররফ। তারা হয়তো করাচির একটি আসনে কোনো প্রার্থী না দিয়ে মোশাররফের জন্য জাতীয় পরিষদে একটি আসনের ব্যবস্থা করবে। 
এ ছাড়া মোশাররফ সেনাবাহিনীকে পাশে পাবেন বলেও আশাবাদী। তিনি বলেন, ‘সেনাবাহিনীর প্রত্যেকেই আমাকে চেনে, আইএসআই আমাকে জানে। আমি মনে করি এবং আশা করছি, নিজের নিরাপত্তার বিষয়ে তাদের সহযোগিতা পাব।’
সেনাবাহিনীর প্রধানের পদ ছাড়ার পর মোশাররফ নিজের পছন্দের জেনারেল আশফাক পারভেজ কায়ানিকে ওই পদে বসান। তবে মোশাররফ বলেছেন, কায়ানির সঙ্গে তাঁর কোনো বিশেষ সম্পর্ক নেই। কায়ানির কাছ থেকে সহযোগিতা আশা করছেন কি না জানতে চাইলে তিনি বলেন, ‘আমি চাইব না, কিন্তু আশা করব।’
 মো. ফারুক হোসেন
নিউজউইক থেকে
</doc>
<doc>
﻿জটিলতর রাজনৈতিক-অর্থনৈতিক সম্পর্কের আজকের দুনিয়ায় শিল্প চর্চিত হয় মনস্তাত্ত্বিক অভিজ্ঞতার আলোকে এবং সেই অভিজ্ঞতা হলো ব্যক্তিক। ‘ভ্রমি বিস্ময়ে’ (দি জার্নি উইদিন) শিরোনামে বেঙ্গল গ্যালারি অব ফাইন আর্টসে শিল্পী বিপাশা হায়াতের একক চিত্রকর্ম প্রদর্শনী এক কথায় উপরিউক্ত পরিস্থিতির প্রতি-উপস্থাপন। শিল্পী বিপাশা হায়াতের কর্মজীবন নাট্যচর্চাকে কেন্দ্র করে এবং যেহেতু তার প্রাতিষ্ঠানিক লেখাপড়ার সঙ্গে চিত্রচর্চা সম্পর্কিত, সুতরাং প্রদর্শনীর ক্যানভাসগুলোতেও এই দুই অভিজ্ঞতার সংমিশ্রিত ভাব লক্ষণীয়। বিভিন্ন তলে রং, টেক্সচার, কম্পোজিশন, ব্রাশিং, ক্যানভাসে কাকতালীয় ঘটনার বিকাশ ঘটতে দেওয়া একধরনের আত্মবিশ্বাসী স্বাধীনচেতা বিমূর্তায়নে নান্দনিক স্বাদ তৈরি করেছে। কোথাও কখনো শিল্পীর অনিয়মিত চিত্রচর্চার আভাস বেরিয়ে আসতে চায়, কিন্তু শিল্পী বিপাশা বিষয় হিসেবে খুব চমৎকারভাবে বুদ্ধিমত্তার সঙ্গে ক্রমবিকশিত জীবনযাত্রায় পারিপার্শ্বিক অভিজ্ঞতায় অর্জিত আবেগকে প্রাধান্য দিয়েছেন। বিপাশার বেশির ভাগ ছবিই অ্যাক্রিলিক মাধ্যমে করা। কিছু তৈলরং ও কিছু ছাপচিত্র মাধ্যমের কাজও রয়েছে। বিমূর্ত অভিব্যক্তিবাদী ধারায় রোমান্টিসিজমে অঙ্কিত শিল্পী বিপাশার চিত্র ভাষার মূল বৈশিষ্ট্য মনের অন্দরমহলের নানা রূপ-স্থান-স্থানের উল্লম্ফনের উপস্থাপন। এরই সঙ্গে শিল্পী চিত্রকলায় নিজস্ব ভাষার জগৎটাকে বোঝনোর চেষ্টা করেছেন। সরল-সহজ রঙের সাবলীল ব্যবহারেও তিনি নান্দনিক রসকে প্রাধান্য দিতে চেয়েছেন। ‘সেনেরিটি-১’, ‘দি ওনড’, ‘মেলাঙকোলি’, ‘আনফরগেটেবল’, ‘ফ্লোটিং সোসাইটি’, ‘ল্যান্ডস্কেপ’, ‘হোয়াই’, ‘দি পিওর সোল’ ইত্যাদি নামকরণে দর্শকের সঙ্গে সম্পর্কিত করেছেন ছবির নিজস্ব ভাব-বক্তব্যের। বিপাশার ছবিতে দর্শকের দৃষ্টি নানন্দিক আনন্দ পেতে চায় রং ও কম্পোজিশনের আঙ্গিকগত নম্র অনুকরণের উপস্থাপনে। শিল্পচর্চা করেন যাঁরা, আরও বেশি মনোযোগ দাবি করতেই পারেন বহুমুখী প্রতিভার অধিকারী এই শিল্পীর কাছে। বাংলাদেশের প্রেক্ষাপটে সাম্প্রতিক প্রয়াত শিল্পী মোহাম্মদ কিবরিয়া শিল্পকর্মের রং ও কম্পোজিশন শ্রদ্ধাভরে স্মরণে আসতে পারে প্রদর্শনীতে গিয়ে দর্শকের সাবলীল স্মৃতিতে। রঙের স্পর্শকাতরতা ও নমনীয়তা শিল্পী ব্যবহার করেছেন রঙের ব্যাকরণগত আবেগ রোমন্থনে। বিপাশার প্রদর্শনীটিকে ‘সিরিজ’ বলা যেতে পারে। কিন্তু নির্মাণকৌশল ও ভাবভাষা প্রদানে কিছু ছবি আধা-বিমূর্ত, কিছু আধা-বাস্তবধর্মী নিরীক্ষাপ্রবণ ছন্দে বিভিন্নতার সুর তোলে। এ কারণেই হয়তো শিল্পী এই চিত্রপ্রদর্শনীর নামকরণ করেছেন ‘ভ্রমি বিস্ময়ে’। প্রদর্শনীর সবচেয়ে বড় ক্যানভাসটি ধারণ করছে একাত্তরকে; ধারণ করছে জন্ম-যন্ত্রণা ও স্বাধীনতার উত্তাল দিনগুলো, কিংবা স্বাধীনতা-উত্তর আত্মসমালোচনায় নিমজ্জিত বাংলাদেশকে নতুনভাবে গড়ে তোলার স্বপ্ন। প্রদর্শনীটি ২৫ অক্টোবর থেকে ৩ নভেম্বর পর্যন্ত চলেছে। 

শিল্পী বিপাশা হায়াত: অভিনয়শিল্পী, নাট্যকার, চিত্রশিল্পী। জন্ম ২৩ মার্চ ১৯৭১, ঢাকা। এমএফএ (ড্রইং অ্যান্ড পেইন্টিং)। চারুকলা অনুষদ, ঢাকা বিশ্ববিদ্যালয়। বিভিন্ন আর্ট ক্যাম্প করেছেন ও বহু দলবদ্ধ প্রদর্শনীতে অংশ নেন। অফিস এবং ব্যক্তিগত পর্যায়ে ও ভারতের সরকার কর্তৃক তাঁর শিল্পকর্ম সংগৃহীত হয়েছে। অভিনয়শিল্পে বহু গুরুত্বপূর্ণ অ্যাওয়ার্ড পেয়েছেন। বর্তমানে শিল্পী নাট্যকার ও ফ্রিল্যান্স শিল্পী হিসেবে কাজ করছেন।
</doc>
<doc>
﻿মধ্যপ্রাচ্যের অধিকাংশ আরব দেশে প্রায় এক বছর ধরে বইছে বৈপ্লবিক পরিবর্তনের জোয়ার। এ প্রেক্ষাপটে সবচেয়ে প্রভাবশালী আরব দেশ সৌদি আরবের শাসকশ্রেণী প্রতিক্রিয়া ও সংস্কারের মাঝামাঝি সুবিধাজনক কিন্তু অনিশ্চিত একটি অবস্থান তৈরির চেষ্টা করছে। সংস্কারপন্থী আন্দোলনের কর্মীরা রাজতন্ত্রের বিভিন্ন কঠোর এবং পুরোনো ধাঁচের আইন ও প্রতিষ্ঠান থেকে মুক্তির জন্য জনগণকে উদ্বুদ্ধ করতে সামাজিক যোগাযোগের বিভিন্ন মাধ্যম ব্যবহার করছেন। পক্ষান্তরে বর্তমান শাসনব্যবস্থা ভেঙে যেকোনো ধরনের পরিবর্তনের চেষ্টা প্রতিহত করতে কট্টর রক্ষণশীলেরা দৃঢ়প্রতিজ্ঞ।
গত ২২ অক্টোবর রাজসিংহাসনের উত্তরাধিকারী প্রিন্স সুলতানের জীবনাবসানের পর রক্ষণশীলদের পাল্লাটাই ভারী হয়েছে কিছুটা। কারণ, অসুস্থ বাদশাহ আবদুল্লাহ তাঁর সৎভাই প্রিন্স নায়েফকে সিংহাসনের উত্তরসূরি ঘোষণা করেছেন। দেশটির বর্তমান স্বরাষ্ট্রমন্ত্রী প্রিন্স নায়েফ অতি রক্ষণশীল হিসেবেই পরিচিত।
দুই ধারার মাঝামাঝি অবস্থানে রয়েছেন প্রিন্সেস আমিরাহ আল-তাবিল। তিনি সৌদি ধনকুবের প্রিন্স আল-ওয়ালিদ বিন তালালের (বাদশাহর ভাইপো) স্ত্রী। শাসক পরিবারের অংশ হিসেবে স্বভাবতই তিনি ক্ষমতার বর্তমান শৃঙ্খল বজায় রাখতে আগ্রহী। অন্যদিকে আমিরাহ ‘টুইটার প্রজন্মের’ একজন সক্রিয় সদস্যও বটে। ব্যতিক্রমী এই আরব প্রিন্সেস নারী সমাজের উন্নয়নে নিজের সামাজিক মর্যাদা ও খ্যাতিকে কাজে লাগাতে শুরু করেছেন। ২৭ বছর বয়সী আমিরাহ বলেন, ‘আমরা নারীরা সম-অধিকার চাই, সমমর্যাদার নাগরিক হিসেবে সম্মান নিয়ে বাঁচতে চাই। এ অধিকার আল্লাহই আমাদের দিয়েছেন।’
বাদশাহ আবদুল্লাহ নিজেও নারী অধিকার সম্প্রসারণে পরীক্ষামূলক কিছু পদক্ষেপ নিয়েছেন। বিশ্ববিদ্যালয় পর্যায়ে ছাত্রছাত্রীদের সহশিক্ষা কার্যক্রম চালুর জন্য দুই বছর আগে নির্দেশ দেন তিনি। এতে রক্ষণশীল ধর্মীয় নেতাদের মধ্যে ক্ষোভের সঞ্চার হয়। এ ছাড়া অফিস-আদালতে নারীদের কাজের অনুমতি এবং পৌর নির্বাচনে নারীদের প্রার্থিতা ও ভোটদানের অধিকার দিয়ে সম্প্রতি একটি আদেশ জারি করেছেন বাদশাহ।
সৌদি আরবে নারীদের জীবনযাত্রা কঠোর শৃঙ্খলে বন্দী। দীর্ঘদিন ধরেই এমনটি চলছে। তবে গত কয়েক বছরে নারীসমাজের উন্নয়নের জন্য ইতিবাচক কিছু পদক্ষেপ গৃহীত হয়েছে। রাজতন্ত্রবিরোধী আন্দোলনের কর্মীদের আশঙ্কা, প্রিন্স সুলতানের মৃত্যুর পর পরিবর্তনের সেই ধারা এখন বন্ধ হয়ে যেতে পারে। তবে প্রিন্সেস আমিরাহ আল-তাবিল এ ব্যাপারে বেশ আশাবাদী। প্রিন্সেস বলেন, সৌদি নারীরা পিছু হটা মেনে নেবে, এমনটা তিনি মনে করেন না।
দৃঢ়প্রত্যয়ী ও স্বাধীনচেতা এ নারী কি আগামী কয়েক বছরের মধ্যে নিজেকে রাজনীতির ময়দানে দেখতে চান? বিশ্বের অন্যতম বিত্তশালী ব্যক্তির স্ত্রী হিসেবে হয়তো সেই স্বপ্ন দেখতেই পারেন তিনি। তবে আল-ওয়ালিদ বিন তালাল ফাউন্ডেশনের উপপ্রধান হিসেবে এখনই অন্তত নারী সমাজের উপকারে কাজ করার সবচেয়ে বেশি সুযোগ রয়েছে তাঁর। এমন বিশ্বাসের কথাই জোর দিয়ে বলেন প্রিন্সেস আমিরাহ, ‘আমাকে যদি নিজের অনুভূতি ও চিন্তাভাবনা স্বাধীনভাবে প্রকাশের ক্ষমতা দেওয়া হয়, তাহলে অবশ্যই চেষ্টা করব মানুষের জন্য কিছু করতে।’
রাজনৈতিক সংস্কারের ব্যাপারে মন্তব্য করা সৌদি আরবে যে কারও জন্যই নিঃসন্দেহে ঝুঁকিপূর্ণ। তবে ক্ষমতাধর ও বিত্তশালী ব্যক্তির স্ত্রী হিসেবে প্রিন্সেস আমিরাহর ব্যাপারটা ভিন্ন। সৌদি নারীমুক্তি আন্দোলনের একজন কর্মী বলেন, প্রিন্সেস যে বিষয়ের ওপর প্রচার চালাচ্ছেন, একজন সাধারণ নারী তা করতে গেলে সম্ভাব্য সব রকমের হুমকির সম্মুখীন হবেন।
প্রিন্সেস আমিরাহ নারী অধিকার আন্দোলনে ব্যবহার করছেন সামাজিক যোগাযোগের ওয়েবসাইট টুইটার। সৌদি নারীবাদীদের সঙ্গে টুইটারে নিয়মিত যোগাযোগ হয় তাঁর। সৌদি নারীদের গাড়ি চালনার ওপর নিষেধাজ্ঞা রয়েছে। এ নিষেধাজ্ঞার ব্যাপারে প্রিন্সেস বলেন, এ আইনে নারীদের রক্ষা নয় বরং ক্ষতি করা হয়। গাড়িচালকদের হাতে নারীদের হয়রানি, এমনকি ধর্ষণের শিকার হওয়ার ভয়াবহ কিছু ঘটনারও উল্লেখ করেন তিনি। আমিরাহর কথা নিজে গাড়ি চালানোর সঙ্গে জড়িত রয়েছে অর্থনীতির প্রশ্ন, রোমাঞ্চের নয়। গাড়িচালক নিযুক্ত করা অনেক নারীর জন্যই বেশ ব্যয়বহুল একটি ব্যাপার। সৌদি শ্রম মন্ত্রণালয়ের পক্ষ থেকে সম্প্রতি উইমেনস চেম্বার অব কমার্সের একটি দলকে বলা হয়, কর্মক্ষেত্রে যাতায়াতের জন্য চাকরিজীবীদের খরচে পরিবহন-সুবিধা ও উৎপাদনমুখী কাজে কর্মী নিয়োগে নারী কোটা বৃদ্ধির দাবিগুলো ‘যথেষ্ট যৌক্তিক নয়’। এর প্রতিক্রিয়ায় বিস্ময় প্রকাশ করে প্রিন্সেস তাঁর টুইটারে লেখেন, শিল্প খাতে নারীর ক্ষমতায়ন না করা এবং বিশেষজ্ঞ নারীদের পরামর্শ গ্রহণ না করাটাই অযৌক্তিক। এ ব্যাপারে প্রিন্সেস আরও বলেন, ‘এটি আমাদের গালে একধরনের চপেটাঘাত। তবে আমরা হাল ছেড়ে দিইনি। যদি বাধা দেওয়া হয়, তবে আমরা সেগুলো কাজে লাগিয়েই উত্তরণের পথ খুঁজে নেব।’
 আশিস আচার্য
</doc>
<doc>
﻿কেউ কয়লার আগুনে তেতে ওঠা লোহা হাতুড়ি দিয়ে পেটাচ্ছেন, কেউ চাকুতে শাণ দিচ্ছেন, কেউ বা কয়লার আগুনে বাতাস দিচ্ছেন। এমন চিত্র দেখা গেল রায়েরবাজারের বেশ কয়েকটি কামারের দোকানে। ঈদুল আজহা আসছে। তাই কামারদের এখন দিনরাত কাজ করতে হচ্ছে। নতুন বঁটি-চাকু যেমন বিক্রি হচ্ছে, তেমনি পুরোনোগুলোয় শাণ দিতে আসছেন অনেকেই।
রায়েরবাজারের পাগলা চান কর্মকার নামের দোকানের স্বত্বাধিকারী নিরঞ্জন মণ্ডল হাতের কাজটা শেষ করে জানান, সারা বছরই কাজ থাকে। তবে প্রতিবছর কোরবানির আগে কাজের চাপটা বেশি থাকে। বিভিন্ন আকারের বঁটি, ছুরি ও চাপাতির চাহিদা এখন বেশি। কেউ ফরমায়েশ দিয়ে বানান, কেউ আবার তৈরি জিনিসই কিনে নিয়ে যান।
নিরঞ্জন মণ্ডল আরও বলেন, ফরমায়েশি জিনিস অনেক ভালো হয়। ফরমায়েশ দেওয়ার আগে চাইলে নিজেই লোহা কিনে দিতে পারেন। এ ক্ষেত্রে লোহাটা দেখে কেনা উচিত। কারণ, যে আকারের অস্ত্র বানানো হচ্ছে, তার সাইজের আন্দাজেই লোহাটা কিনতে হবে। লোহা সাধারণত দুই ধরনের হয়ে থাকে—শক্ত ও নরম। লোহা নরম হলে তার সঙ্গে পটাশ মিশিয়ে নিতে হয়। তবে শক্ত লোহা দিয়ে অস্ত্র ভালো হয় বলে জানান তিনি।
পুরান ঢাকার ঐতিহ্যের সঙ্গে কোরবানির ঈদের আয়োজনটা যেন টের পাওয়া যায়। ঈদের বেশ আগে থেকেই তাই এর প্রস্তুতি শুরু হয়। ঘরের কোনা থেকে চাপাতি, চাকু খুঁজে বের করে কামারবাড়িতে শাণ দিতে পাঠানো হয় কিংবা নতুন করে তৈরি করতেও কামারবাড়িতে যেতে হয়। তাই পুরান ঢাকার কামারবাড়ির ব্যস্ততা এ সময়ে বেশি। নয়াবাজারের কামারের দোকান ঝন্টু অ্যান্ড সন্সের সামনেই নানা আকারের ছুরি আর চাপাতি বানিয়ে রাখা হয়েছে। ক্রেতারা ধরে দেখছেন। কেউ আবার দেখেই শেষ নয়, কিনছেন কিংবা ফরমায়েশ দিচ্ছেন। দোকানি কৃষ্ণ কর্মকার জানান, কোরবানির ঈদে ছুরি আর চাপাতি বেশি চলে। তাই আগেভাগে কিছু বানিয়ে রাখা হয়েছে।
নয়াবাজারে চাপাতি কিনতে আসা ধানমন্ডির বাসিন্দা রাহাত ফয়েজ জানান, এবার প্রতিটি জিনিসের দামই বেশি। গত ঈদে চাপাতি আর ছুরি যে দামে কিনেছি, তার চেয়ে প্রায় ৫০ থেকে ৮০ টাকা বেশি দাম পড়ছে। এ বিষয়ে দোকানি কৃষ্ণ কর্মকার জানান, লোহার দাম বাড়ায় এমন অবস্থা হয়েছে। লোহা কেজিপ্রতি ১২০ থেকে ১৭০ টাকা দরে কেনা যায়। আর এর সঙ্গে থাকে মজুরি।
ব্যস্ততার কমতি নেই কারওয়ান বাজারের কামারের ঘরগুলোতেও। ভোলা সদর কর্মকার নামের কামারের দোকান থেকে মোহাম্মাদ আলী জানান, ফরমায়েশের জিনিস তো একটু ভালো হবেই। আকারভেদে একটা বঁটি বানাতে খরচ পড়ে ৭৫ থেকে ৩০০ টাকা; ছুরিতে ৮০ থেকে ৪০০ টাকা। আর চাপাতির খরচ ৪০০ থেকে ৮০০ টাকা পর্যন্ত। তবে ফরমায়েশ দিতে হলে হাতে কয়েক দিন সময় দিতে হবে। পুরোনো কিছু শাণ দিতে খরচ পড়ে ৩০ থেকে ১০০ টাকা।
নগরের হার্ডওয়্যারের দোকান কিংবা সুপারস্টোরে খোঁজ নিলেও কিন্তু দা, বঁটি, চাপাতির বদলে মাংস-কাটারও কেনা যাবে। এসব কাটার ইস্পাতে তৈরি। সুপারস্টোর আগোরার ধানমন্ডি শাখার ব্যবস্থাপক লোকমান হোসেন জানান, তাঁদের এখানে বিভিন্ন আকারের ছুরি, চাপাতি, থ্যামার কেনা যাবে ৫০ থেকে ৫০০ টাকার মধ্যে। হালকা ও দেখতে সুন্দর বলে ইস্পাতের কাটার ব্যবহারের পক্ষে রন্ধনবিশারদ রাহিমা সুলতানা। তিনি জানান, আজকাল ইস্পাতের কাটার বেশি চলছে। তবে ঈদে যে অস্ত্র দিয়েই মাংস কাটা হোক না কেন, তা যেন ব্যবহারের পরে ধুয়ে-মুছে শুকিয়ে রাখা হয়; না হলে মরিচা পড়ে নষ্ট হয়ে যেতে পারে।
</doc>
<doc>
﻿আমার বয়স যখন ষোলো থেকে উনিশের মধ্যে; তখন মেক্সিকো সিটির বিভিন্ন বুকস্টোর থেকে যেসব বই চুরি করেছিলাম এবং ২০ বছর বয়সে চিলিতে যাওয়ার পর সেখান থেকে যেসব বই কিনেছিলাম, সেগুলোকেই আমার পড়া শ্রেষ্ঠ বই বলে মনে করি। সেই বইগুলোকেই সবচেয়ে বেশি মনে পড়ে। মেক্সিকোতে বিশাল একটা বইয়ের দোকান ছিল। আলামেদা এলাকার ওই দোকানটার নাম ছিল ‘গ্লাস বুকস্টোর’। নামের সঙ্গে মিল রেখে এই দোকানের দেয়াল, এমনকি সিলিংও ছিল কাচের তৈরি। লোহার থাম ও কাচ দিয়ে বানানো বিশাল একটা বুকস্টোর। বাইরে থেকে মনে হতো, এখান থেকে বই চুরি করা একেবারে অসম্ভব। কিন্তু আমার লোভের কাছে পরিণতির চিন্তা হার মানল। একপর্যায়ে আমি চুরির সিদ্ধান্ত নিলাম।
প্রথম যে বইটি আমার হাতে এল, সেটি হলো পিয়েরে লুইসের (ঊনবিংশ শতকের যৌনতাশ্রয়ী কবি) একটা ছোট বই। এটা আফ্রোদিতি নাকি সংস অব বিলিতিস, সে কথা এখন মনে করতে পারছি না। তবে মনে আছে, বইটির পাতাগুলো ছিল বাইবেলের পৃষ্ঠার মতো ফিনফিনে পাতলা। আমি জানি, যেহেতু তখন আমার বয়স ছিল ১৬ বছর, সেহেতু লুইস সহজেই আমাকে চুরির কাজে গাইড করা শুরু করলেন। এরপর একের পর এক চুরি করতে থাকি ম্যাক্স বিয়ারবোম (দ্য হ্যাপি হিপোক্রিট), চ্যাম্পফ্লেউরি, স্যামুয়েল পেপিস, আলফোনসে দদে এবং রুলফো ও অ্যারিওলাসহ তৎকালীন বেশ কিছু মেক্সিকান লেখকের বই। 
সেই আমলের কুয়াশাচ্ছন্ন অস্পষ্ট স্মৃতি হাতড়ালে মনে করতে পারি, যেসব বই চুরি করেছিলাম, তার অনেকগুলোই ছিল কবিতার বই। আমাদো নেরভো, আলফানসো রেইয়েস, রেনাতো লেদাক, গিলবার্তো ওয়েন, হেরুতা ও তাবলাদা এবং ভ্যাসেল লিন্ডসের লেখা জেনারেল উইলিয়াম বুথ এন্টারস্ ইন টু দ্য হেভেনসহ বহু মার্কিন কবির কবিতার বই আমার চুরি করা বইয়ের তালিকায় ছিল। তবে একটি উপন্যাস আমাকে নরকের পথ থেকে ফিরিয়ে এনেছিল; আমাকে নতুন করে পথ দেখিয়েছিল। উপন্যাসটি হলো কাম্যুর লেখা দ্য ফল। উপন্যাসটি আমি আলামেদার একটা বেঞ্চিতে বসে তুষারশুভ্র ভোরের ঝলমলে ও সন্ধ্যার তীর্যক ভৌতিক আলোয় বসে শুধু যে পড়েছি তাই নয়, রীতিমতো গোগ্রাসে গিলেছি। পকেটে একটা কানাকড়ি নেই, অথচ পুরোটা দিন, এমনকি পুরোটা জীবন সামনে পড়ে আছে; এমন অবস্থায় বইটি আমার সঙ্গী হয়েছিল। কাম্যু পড়ার পরই আমার সবকিছু বদলে যেতে থাকল।
আমার সংগ্রহে থাকা কাম্যুর বইটির মলাট ছিল কাপড়ে বানানো, ভেতরে বড় বড় অক্ষরের ছাপা। বইটি এত মোটা এবং এর পৃষ্ঠা এত শক্ত ছিল যে সেটা শরীরের কোথাও লুকিয়ে আনার উপায় ছিল না। ওই অবস্থায় আমি গ্লাস বুকস্টোরের সব কর্মচারীর সামনে দিয়েই বইটা নিয়ে বেরিয়ে এসেছিলাম। কেউ কিছু সন্দেহ করেনি। এডগার এলান পোর একটা গল্প থেকে ওই কায়দাটা শিখেছিলাম।
এর আরও কিছুদিন পর আমি সুনির্বাচন করে বই পড়া পাঠক থেকে গোগ্রাসী পাঠক এবং বইচোর থেকে ‘বই হাইজ্যাকারে’ পরিণত হলাম। বই হাইজ্যাকার হিসেবে আমার ক্যারিয়ার বেশ লম্বা এবং ‘সাফল্যজনক’ ছিল। তবে শেষ পর্যন্ত একদিন ধরা পড়তেই হলো। তবে ভাগ্য ভালো, ঘটনাটা গ্লাস বুকস্টোরে ঘটেনি। আলামেদা থেকে বেশ দূরে আভেনিদা হুয়ারেজ এলাকায় একটা বুকস্টোরে বই চুরি করতে গিয়ে ধরা পড়লাম। দোকানটির তাকে সারি সারি বুয়েনস আয়ারস ও বার্সেলোনা থেকে আনা অজস্র বই সাজানো ছিল। এ ছাড়া গাদা গাদা বই পাশে পড়ে ছিল। আমি লোভ সামলাতে পারিনি। 
ধরা পড়ার বিষয়টি ছিল চরম অপমানজনক। মনে হলো দোকানমালিক অপমানের সামুরাইয়-তলোয়ার আমার মাথায় ঢুকিয়ে দিল। তারা আমাকে দেশছাড়া করার এমনকি দোকানে আটকে বেদম পেটানোর হুমকিও দিল। মনে হলো, নব্য দার্শনিকেরা ধ্বংসযজ্ঞকেও ধ্বংস করে ফেলতে যেভাবে উদ্যত হয়, তারাও আমার ওপর একইভাবে চড়াও হলো। অনেকক্ষণ আমাকে যারপরনাই হুমকি-ধমকি দিয়ে তারা আমাকে দোকান থেকে বের করে দিল। তবে আমার সঙ্গে থাকা বাকি বইগুলো, যেগুলো তাদের দোকান থেকে চুরি করিনি, সেগুলোও রেখে দিল। এর মধ্যে আমার প্রিয় বই দ্য ফলও ছিল। এরপর আর মেক্সিকোতে আমি চুরি করিনি।
ধরা পড়ার ঘটনার কিছুদিন বাদেই আমি চিলি চলে যাই। এর কয়েক মাসের মধ্যে সেখানে অভ্যুত্থান হয়। এই সময়টাতে আমি অত্যন্ত নিঃসঙ্গ ছিলাম। একা একা সান্তিয়েগোর বিভিন্ন বইয়ের দোকানে ঘুরে ঘুরে দেখতাম। মেক্সিকোর মতো এখানে বুকস্টোরগুলোতে এত কর্মী ছিল না। সাধারণত একজন লোকই দোকান চালাতেন এবং তিনিই ছিলেন দোকানের মালিক। এখান থেকে আমি কিনানোর পাররার লেখা ওবরা গ্রুয়েসা ও আর্তেফ্যাকতোস; এনরিক লাইন ও জর্জ টিলিয়ারের লেখা বিভিন্ন বই কিনি। এখানে এই বইগুলো আমাকে নিঃশ্বাস নিতে সাহায্য করেছিল। 
এসব বুকস্টোরের যে বিষয়টি আমার সবচেয়ে বেশি মনে পড়ে, সেটি হলো দোকানিদের তাকানোর ধরন। মাঝেমধ্যে মনে হতো, ফাঁসিতে ঝোলানো মানুষের বস্ফািরিত চোখে, কখনো ঘুমে কাতর ঢুলু ঢুলু চোখে তারা চেয়ে থাকত। তবে সান্তিয়েগোর এসব দোকান থেকে আমি কখনো বই চুরি করিনি। এখানে বই খুবই সস্তা ছিল। এগুলো গাঁটের পয়সায় কিনেছি।
সান্তিয়েগোর একটি ঘটনা মনে পড়ছে। একটা বুকস্টোরে গেছি। দোকানের মালিক একটা বইয়ের তাকের পাশে দাঁড়িয়ে আমার দিকে তাকিয়ে ছিলেন। তাঁর বয়স হবে চল্লিশের কোঠায়। দেহের গড়ন একবারেই পাতলা গোছের। ভদ্রলোকের জামার হাতা কনুই পর্যন্ত গুটানো। কচকচ করে হাতে থাকা একটা আপেল খাচ্ছিলেন। হঠাৎ তিনি আমার কাছে জিজ্ঞেস করলেন, কোনো লেখক যদি মৃত্যুদণ্ডাদেশ পাওয়া ব্যক্তির নামে তাঁর বই উৎসর্গ করেন, সেই কাজটা নৈতিকভাবে ঠিক না বেঠিক? আমি বললাম, আমি আসলে ঠিক জানি না। তিনি বললেন, আমার ধারণা, এটা খুবই খারাপ কাজ হবে। একা একা নিজেই বলতে লাগলেন। তিনি আমাকে জিজ্ঞেস করলেন, আচ্ছা এ ধরনের লোকের পড়ার ঘর কেমন হতে পারে? আমি বললাম, এ বিষয়ে আমার কোনো ধারণা নেই। তিনি বললেন, আমার চেনা একাধিক এ ধরনের কুখ্যাত লেখক আছেন। আমি কিছু না বলে দোকান থেকে বেরিয়ে যেতে উদ্যত হলাম। বেরিয়ে যাওয়ার সময় শুনলাম, লোকটা বিড়বিড় করে বলছেন, কী ধরনের বেজন্মা হলে এমন ভয়ানক কাজ করা যায়? লোকটা আরও কি সব বিড়বিড় করছিলেন। কিন্তু আমি সবটা শুনতে পাইনি।

রবের্তো বোলাইয়োঁ: চিলিয়ান কবি ও কথাসাহিত্যিক। তাঁর বিখ্যাত গ্রন্থের মধ্যে আছে স্যাভেজ ডিডেকটিভ, অ্যামুলেট, লাস্ট ইভিনিং অন আর্থ। 
ইংরেজি থেকে বাংলায় তরজমা: সারফুদ্দিন আহমেদ
</doc>
<doc>
﻿চট্টগ্রাম-কক্সবাজার মহাসড়কের লোহাগাড়ার চুনতি আজিজ নগর থেকে পশ্চিম পটিয়া শাহ আমানত সেতু পর্যন্ত ৭৫ কিলোমিটার সড়কের বিভিন্ন স্থানে সড়ক ও সেতুগুলোর বেশির ভাগ ঝুঁকিপূর্ণ হয়ে উঠেছে। বাঁকগুলো পরিণত হয়েছে মরণফাঁদে। গত এক বছরে শুধু পটিয়া এলাকার সড়কের বিভিন্ন স্থানে ৫০টির বেশি দুর্ঘটনায় ২০ জনের প্রাণহানি ঘটেছে।
সংশ্লিষ্ট সূত্রগুলোর সঙ্গে কথা বলে জানা গেছে, দেশে সড়কগুলোর মধ্যে চট্টগ্রাম-কক্সবাজার মহাসড়কের গুরুত্ব দিন দিন বাড়ছে। টেকনাফ স্থলবন্দর দিয়ে মালামাল আনা-নেওয়া এবং পর্যটন শহর হিসেবে কক্সবাজারে নানা স্তরের মানুষের যাতায়াত বেড়েছে এই সড়ক দিয়ে। এ ছাড়া পটিয়া, সাতকানিয়া, বান্দরবানসহ দক্ষিণ চট্টগ্রামের হাজারো মানুষ ও পণ্য পরিবহনের প্রধান মাধ্যম এই সড়ক। 
অন্যতম ব্যস্ত মহাসড়ক হিসেবে পরিচিতি পেলেও অর্থের অভাবে ঝুঁকিপূর্ণ অংশের সংস্কার বন্ধ রয়েছে। 
সরেজমিন ঘুরে দেখা গেছে, কর্ণফুলী শাহ আমানত নতুন সেতু থেকে লোহাগাড়ার চুনতি আজিজ নগর পর্যন্ত ৭৫ কিলোমিটারের মধ্যে প্রায় ২৩ কিলোমিটার সড়ক বৃষ্টিতে নষ্ট হয়ে গেছে। বিশেষ করে পটিয়ার কয়েকটি অংশ, চন্দনাইশের বাগিচাহাট, লোহাগাড়া সদরের উত্তর ও দক্ষিণাংশ এবং চুনতির আজিজ নগরের কিছু অংশ এখন ঝুঁকিপূর্ণ। 
সওজ সূত্র জানায়, বেশি ওজনের পণ্যবোঝাই ট্রাক ও বড় বড় ট্রাক্টর-ট্রেইলরের নিয়ন্ত্রণহীন চলাচলের কারণে মহাসড়কের পটিয়া, চন্দনাইশ ও লোহাগাড়ার কোথাও দেবে গেছে, না হয় উঁচু হয়ে গেছে। 
সংশ্লিষ্ট প্রকৌশলীরা জানান, চট্টগ্রাম-কক্সবাজার মহাসড়কে বর্তমানে সিঙ্গেল এক্সেলের ট্রাক অথবা ট্রাক্টর-ট্রেইলর পণ্য নিয়ে যাচ্ছে প্রায় ৩০-৩৫ টন। ফলে রাস্তার ওপর বাড়তি ওজনের যে চাপ পড়ছে, তাতে রাস্তার বিটুমিন ও কংক্রিটের কিছু অংশ সরে যাচ্ছে। এতে করে রাস্তা এবড়ো-খেবড়ো, উঁচু-নিচু হয়ে যাচ্ছে। এতে যান চলাচল হয়ে পড়ছে বিপজ্জনক। বিশেষ করে প্রাইভেট কার, জিপ কিংবা ছোট আকৃতির গাড়ি চলাচল ঝুঁকিপূর্ণ বলে তাঁরা জানান। 
দোহাজারি সড়ক বিভাগের নির্বাহী প্রকৌশলী খান কামরুল ইসলাম এ প্রসঙ্গে প্রথম আলোকে বলেন, ‘আমাদের অংশে বৃষ্টির কারণে ২২ কিলোমিটার মহাসড়ক ক্ষতিগ্রস্ত হয়েছে। এই অংশের জন্য দরপত্র আহ্বান করা হয়েছে। টাকা পাওয়া গেলে কার্যাদেশ দেওয়া হবে। এ ছাড়া, মহাসড়কের আরও এক-দেড় কিলোমিটার ক্ষতিগ্রস্ত সড়কের জন্য দরপত্র আহ্বান করে কার্যাদেশ দিয়েছি। এ জন্য প্রায় ৭০ লাখ টাকা খরচ হচ্ছে।’ 
সরেজমিন ঘুরে দেখা গেছে, ‘লোহাগাড়ার চুনতি অংশে পার্শ্ববর্তী দুই দিকের পাহাড়ের পানি চুইয়ে কিংবা গাছতলার কারণে মহাসড়ক বেশি ক্ষতিগ্রস্ত হয়। বিশেষ করে বৃষ্টিতে গাছতলা অংশের সড়কের কার্পেটিং টেকসই হয় না।’ 
ঝুঁকিপূর্ণ বাঁক ও সেতু: এদিকে, মহাসড়কের পটিয়া থেকে পশ্চিম পটিয়া শাহ আমানত সেতু ও বোয়ালখালীর কালুরঘাট সেতু পর্যন্ত ৩২ কিলোমিটার সড়কের বিভিন্ন স্থানে তিনটি সেতু ও ২০টি ঝুঁকিপূর্ণ বাঁক মরণফাঁদে পরিণত হয়েছে। 
খোঁজ নিয়ে জানা গেছে, পটিয়া সদরের পূর্ব দিকে খরনা সেতু, পশ্চিমে নিমতল দরগাহসংলগ্ন সেতু এবং পটিয়া-বোয়ালখালী সংযোগ-সেতু অত্যন্ত ঝুঁকিপূর্ণ অবস্থায় রয়েছে। ঝুঁকিপূর্ণ বাঁকগুলো হচ্ছে—খরণা জলুর দীঘি, পটিয়া থানার মোড়, কলেজ গেইট, ডাকবাংলো মোড়, আদালত পুকুর পাড়, আমজুর হাট মোড়, নাইখাইন ও গৈড়লার টেক, শাহগদী মার্কেট, নিমতল দরগাহ, এয়াকুবদণ্ডী বাদামতল মোড় ও পটিয়া-আনোয়ারা-বাঁশখালী সড়কের মোহনা (ক্রসিং), মনসার টেক, দক্ষিণ হুলাইন বেলমুহরী, ছালেহ নূর কলেজ এবং পাঁচুরিয়া এলাকা।
সরেজমিনে দেখা গেছে, পটিয়া খরনা সেতুটির পশ্চিমে রেলিং ভাঙা। এটি মূল সড়ক থেকে সামান্য বাঁকা এবং সরু। স্থানীয় একাধিক প্রত্যক্ষদর্শী জানান, গত বছরের ১৯ সেপ্টেম্বর থেকে চলতি বছরের ২৩ ফেব্রুয়ারি পর্যন্ত এ সেতু থেকে আটবার গাড়ি উল্টে খালে পড়ে এক শিশুসহ ১২ জনের প্রাণহানি ঘটেছে। 
হাইওয়ে পুলিশের সার্জেন্ট মোহাম্মদ আরিফ প্রথম আলোকে জানান, সড়কের বিভিন্ন বাঁকযুক্ত স্থানে প্রতিনিয়ত দুর্ঘটনা ঘটছে। চালকদের অতিমাত্রায় আত্মবিশ্বাস, সড়কের ধারণক্ষমতার চেয়ে গাড়ির সংখ্যা বেশি হওয়া, অদক্ষ চালকদের বেপরোয়া গতিতে গাড়ি চালনা ইত্যাদি কারণে দুর্ঘটনা ঘটে। গত এক বছরে ৫০-৬০টি দুর্ঘটনায় অন্তত ২০ জনের প্রাণহানি ঘটেছে বলে তিনি জানান।
কমলমুন্সির হাট এলাকার শিক্ষক শ্যামল দে বলেন, ‘ঝুঁকিপূর্ণ বাঁক সোজাকরণ, সেতুর সংস্কার ও চালকদের বেপরোয়া ওভারটেক ও অতিরিক্ত যাত্রী নিয়ে গাড়ি চালানো বন্ধ করা হলে দুর্ঘটনা কমে যাবে।’ 
এদিকে, পটিয়া-বোয়ালখালী সংযোগস্থলে বোয়ালখালী খালের ওপর নির্মিত মিলিটারি সেতুটির অবস্থা খুবই করুণ। সেতুটির দু্ই দিকে পিলারের মাটি সরে যাওয়ায় সড়ক ও জনপথ (সওজ) অধিদপ্তর মাটি ও কংক্রিট দিয়ে কোনো রকমে যানবাহন চলাচলের ব্যবস্থা করে রেখেছে। 
বাসচালক এয়ার মোহাম্মদ বলেন, ‘নিমতল দরগাহ থেকে গৈড়লার টেক এবং থানার মোড়ের বাঁকটি সবচেয়ে বেশি ঝুঁকিপূর্ণ। দ্রুতগতিতে গাড়ি নিয়ে বাঁকে এলে সহজে গতি নিয়ন্ত্রণ করা যায় না। অন্যদিকে, বাঁকসম্পন্ন সড়কের দুই দিকে ঝোপ-ঝাড়, ঘরবাড়ি, দোকান-পাট থাকায় একটি গাড়ি থেকে আরেকটি গাড়ি দেখা যায় না। এসব কারণে মুখোমুখি সংঘর্ষের ঘটনা ঘটে।’ তিনি জানান, গত এক বছরে নিমতল দরগাহ এলাকায় পরপর সাতটি দুর্ঘটনায় পাঁচজন এবং গৈড়লার টেক এলাকায় দুজন যাত্রী মারা গেছেন। 
পটিয়া সওজ বিভাগ সূত্রে জানা যায়, চট্টগ্রাম-কক্সবাজার মহাসড়কের পটিয়া থেকে দোহাজারী পর্যন্ত ২৬ কিলোমিটার সড়ক প্রশস্তকরণ, বাঁক সোজাকরণসহ সড়ক উন্নয়নের (পাঁচ কিলোমিটার বিকল্প সড়কসহ) জন্য এশীয় উন্নয়ন ব্যাংকের অর্থায়নে ৯৮ কোটি টাকার একটি প্রকল্পের কাজ শুরু হয় ২০০৭ সালে। চলতি বছর জুনের মধ্যে কাজ শেষ হওয়ার কথা থাকলেও সংযোগ সড়কের দুই থেকে তিনটি সেতু আংশিক নির্মাণ ছাড়া প্রকল্পের কোনো অগ্রগতি হয়নি। ঠিকাদারের আবেদনের পরিপ্রেক্ষিতে এর মেয়াদ ২০১২ সালের ১২ জুন পর্যন্ত বাড়ানো হয়েছে। এ ছাড়া শাহ আমানত সেতু থেকে মনসা বাদামতল পর্যন্ত মহাসড়ক চার লেনে করার প্রস্তাব রয়েছে। 
সূত্রমতে, মহাসড়কটি ফুটপাত পর্যন্ত ২৬ ফুট প্রশস্ত হওয়া দরকার। বর্তমানে প্রস্থ আছে ১৬ থেকে ১৮ ফুট। সওজের নাম প্রকাশে অনিচ্ছুক এক প্রকৌশলী বলেন, ‘মহাসড়ক হিসেবে মনসা বাদামতল থেকে পৌর সদর এবং দোহাজারী পর্যন্ত সড়কটি আরও প্রশস্ত করা দরকার। এ ব্যাপারে স্থানীয় প্রশাসন, ব্যবসায়ী ও এলাকার গণ্যমান্য ব্যক্তিদের মতামত নেওয়া যেতে পারে।’ সওজের পটিয়া উপবিভাগীয় প্রকৌশলী মোসলেহ উদ্দিন জানান, মনসা বাদামতল থেকে দোহাজারী পর্যন্ত সড়ক সংস্কারের জন্য নতুনভাবে প্রকল্প ও প্রাক্কলন তৈরি হবে।
</doc>
<doc>
﻿ভারতের পূর্বাঞ্চলের গোয়াহাটির শ্রীমন্ত শংকর দেব কলাক্ষেত্র সাংস্কৃতিক দিক থেকে যে এত তাৎপর্যপূর্ণ ও নয়নাভিরাম একটি কেন্দ্র তা ঘুণাক্ষরেও আমাদের কারোর জানা ছিল না। উঁচু পাহাড়ি স্থানে মিউজিয়াম, দ্বিতলে প্রদর্শনী কেন্দ্র, সংলগ্ন সাহিত্য আকাদেমী, নৃত্য ও নাট্যচর্চা এবং মহলার স্থান নিয়ে এ কেন্দ্রটি গোয়াহাটির আকর্ষণীয় স্থান বলে বিবেচিত হয়ে আসছে। কেন্দ্রটির সামগ্রিক স্থাপত্যশৈলী বৃক্ষশোভিত লন, স্থানে স্থানে সৌন্দর্যমণ্ডিত ভাস্কর্য, জলাধার। ছিল নয়নাভিরাম। সঙ্গে অতিথিশালা। আর ছিল সাতটি পূর্বাঞ্চলের অঙ্গরাজ্যের ঐতিহ্যমণ্ডিত বয়ন, কাঠ, বাঁশের নানা ধরনের হস্তশিল্প প্রদর্শনী ও বিক্রয়ের ব্যবস্থা। কেন্দ্রটি মনোগ্রাহী ও দৃষ্টিনন্দন হয়ে উঠেছিল দীর্ঘ লন ঘিরে গোলাকৃতি সাতটি বিক্রয়কেন্দ্র। প্রতিদিন ভারতবর্ষের ও বিদেশের শত-সহস্র দর্শনার্থী এ কেন্দ্রটিতে ভিড় জমান। শ্রীমন্ত শংকর দেব কলাক্ষেত্র প্রদর্শনী দেখেন ঘুরে ঘুরে। স্কুল ও কলেজের ছাত্রছাত্রীরা শিক্ষকদের নিয়ে আসেন। শিল্পরুচি ও দৃষ্টিকে প্রসারিত করার চেষ্টা করেন তাঁরা।
বাংলাদেশের শিল্পীদের ১১ সদস্যের একটি প্রতিনিধিদল বেঙ্গল গ্যালারি অব ফাইন আর্টসের পরিচালক সুবীর চৌধুরীর নেতৃত্বে ২৮ অক্টোবর রাতে যখন পৌঁছাল এই কলাক্ষেত্রে, সারা দিনের ক্লান্তি ও ধকল দূর হয়ে গিয়েছিল। সিলেটের তামাবিল সীমান্ত অতিক্রম করে দলটি চেরাপুঞ্জি হয়ে গোয়াহাটি পৌঁছেছিল। চেরাপুঞ্জির মেঘ ও বৃষ্টিতে সিক্ত হয়েছিলেন তাঁরা। মেঘালয়ের উঁচু-নিচু পার্বত্যপথ, কখনো বৃষ্টি এবং মেঘের লুকোচুরি সব শিল্পীর হূদয় ও মনকে ছুঁয়ে গিয়েছিল, বিশেষ করে যখন উঁচু আঁকাবাঁকা পার্বত্যপথ থেকে দূরের পাহাড়শ্রেণী ও বনাঞ্চলকে মায়াময় মনে হতো। আমরা গোয়াহাটি কলাক্ষেত্র পৌঁছেছিলাম ২৮ অক্টোবর। ২৯ তারিখ ছিল বিশ্রাম। ব্রহ্মপুত্র নদ ও কামাক্ষা মন্দির দেখা হলো সেদিন। এই কামাক্ষা মন্দিরে সকাল থেকে সন্ধ্যা পর্যন্ত দেবীর আনুকূল্য প্রার্থনা করেন শত-সহস্র পূজার্থী।
৩০ অক্টোবর থেকে গোয়াহাটির শ্রীমন্ত শংকর দেব কলাক্ষেত্রে শুরু হয়েছিল ‘রঙের ছন্দ’ শীর্ষক বাংলাদেশের চিত্রশল্পীদের প্রদর্শনী। ১১ জন শিল্পীর মোট ৩১টি চিত্রকর্ম এই প্রদর্শনীতে স্থান পেয়েছিল। ছিল কাইয়ুম চৌধুরীর ঐতিহ্য-আশ্রিত মাটিলগ্ন কাজ। রফিকুন নবীর নেপাল আর্ট ক্যাম্পে করা একটি তেলরং। ফরিদা জামানের চারিত্রিক বৈশিষ্ট্যে উজ্জ্বল ছবি। মাহমুদুল হকের বিমূর্ত অবগাহনের প্রকাশসংবলিত ছবি। কালিদাস কর্মকারের নিরীক্ষাধর্মী ভিন্ন প্রকাশের ছবি। নজর কেড়েছিল নাসিম আহমেদের শরৎভিত্তিক সাদা-কালোয় করা মনোগ্রাহী তিনটি কাজ। প্রত্যেকের তিনটি ছবি। বাস্তবভিত্তিক ও বিমূর্তরীতির এই ছবিগুলো যথেষ্ট কৌতূহল সৃষ্টি করেছিল। কলাক্ষেত্রের প্রদর্শনী হলে ভিড় করে এসেছিলেন গোয়াহাটির শিল্পকলা-রসিকেরা।
প্রদর্শনীর উদ্বোধনী অনুষ্ঠানে প্রধান অতিথি ছিলেন নয়াদিল্লিতে বাংলাদেশের ডেপুটি হাইকমিশনার মাহবুব হাসান সালেহ। বিশেষ অতিথি ছিলেন আসাম সরকারের সংস্কৃতি, ক্রীড়া ও যুব মন্ত্রণালয়ের সচিব শান্তনু ঠাকুর। এ ছাড়া আসামের প্রবীণ শিল্পী বেণু মিশ্র, বাংলাদেশের বরেণ্য শিল্পী কাইয়ুম চৌধুরী, শ্রীমন্ত শংকর দেব কলাক্ষেত্রের সহসভাপতি রত্ন ওঝা, আইসিসিআর গোয়াহাটির আঞ্চলিক পরিচালক রাধারমণ চ্যাটার্জি এবং বেঙ্গল গ্যালারি অব ফাইন আর্টসের পরিচালক সুবীর চৌধুরী উদ্বোধনী অনুষ্ঠানে বক্তব্য রেখেছিলেন। উদ্বোধনী অনুষ্ঠানে গোয়াহাটির খ্যাতনামা চিত্রশিল্পীসহ নবীন শিল্পীরা উপস্থিত ছিলেন। বাংলাদেশ ও আসামের শিল্পীদের এক মিলনমেলায় পরিণত হয়েছিল এই উদ্বোধনী অনুষ্ঠান। ‘রঙের ছন্দ’ শীর্ষক প্রদর্শনীর আয়োজন করেছিল ভারতীয় সাংস্কৃতিক সম্পর্ক পরিষদ (আইসিসিআর), বেঙ্গল গ্যালারি অব ফাইন আর্টস এবং শ্রীমন্ত শংকর দেব কলাক্ষেত্র গোয়াহাটি।
প্রদর্শনীতে যাঁদের চিত্রকর্ম প্রদর্শিত হয়েছিল তাঁরা হলেন: কাইয়ুম চৌধুরী, তাহেরা চৌধুরী, সমরজিৎ রায় চৌধুরী, রফিকুন নবী, মাহমুদুল হক, কালিদাস কর্মকার, ফরিদা জামান, নাসিম আহমেদ নাদভী, আহমেদ সামসুদ্দোহা, শিশির ভট্টাচার্য ও মাকসুদা ইকবাল নীপা।
উদ্বোধনী অনুষ্ঠানে শিল্পী কাইয়ুম চৌধুরী বলেন, ‘মানবিক সম্পর্ক উন্নয়নে ও সংস্কৃতির ভাববিনিময়ে এ প্রদর্শনীটি খুবই গুরুত্ববহ।’
বেঙ্গল গ্যালারি অব ফাইন আর্টসের পরিচালক সুবীর চৌধুরী বাংলাদেশের মুক্তিযুদ্ধে আসামের জনগণের সহায়তার কথা স্মরণ করেন। তিনি বলেন, ‘দুই দেশের সংস্কৃতির ভাববিনিময়ে চিত্রশিল্পীরা যে ভূমিকা পালন করছেন, তা নানা প্রদর্শনীর মধ্য দিয়ে নবীন মাত্রা অর্জন করবে।’
এই ১১ জন শিল্পীর রঙের ছন্দ প্রদর্শনীটি বিষয়বৈচিত্র্যে, রং ব্যবহারে, পরিপ্রেক্ষিত জ্ঞানে ভিন্ন ভুবন নির্মাণে যে বিভাব সৃষ্টি করেছিলেন, গোয়াহাটির শিল্পরসিকদের জন্য এ ছিল নবীন অভিজ্ঞতা। প্রতিদিনই প্রচুর দর্শকসমাগম হয়েছে। ভিড় করেছেন দৈনিক পত্রিকা ও টেলিভিশন চ্যানেলের কলা-সমালোচকেরা।

আর্ট ক্যাম্প
শ্রীমন্ত শংকর দেব কলাক্ষেত্র গোয়াহাটিতে ৩১ অক্টোবর থেকে বাংলাদেশের ১০ জন এবং আসামের ১৭ জন শিল্পীর অংশগ্রহণে চার দিনব্যাপী এক আর্ট ক্যাম্প শুরু হয়েছিল। এই আর্ট ক্যাম্পের আয়োজন করেছিল ভারতীয় সাংস্কৃতিক সম্পর্ক পরিষদ (আইসিসিআর), বেঙ্গল গ্যালারি অব ফাইন আর্টস ও শ্রীমন্ত শংকর দেব কলাক্ষেত্র গোয়াহাটি।
আর্ট ক্যাম্পে অংশ নিয়েছিলেন আসামের ১৭ জন শিল্পী। গোয়াহাটির কয়েকজন প্রবীণ শিল্পীসহ প্রত্যন্ত অঞ্চল থেকে নবীন শিল্পীরাও এসেছিলেন।
লক্ষণীয় ছিল, বাস্তব ও বিমূর্ত সব ধরনের কাজই চার দিনের আর্ট ক্যাম্পে আসামের শিল্পীরা এঁকেছিলেন। এঁদের অনেকেরই শিল্পশিক্ষা হয়েছে কলকাতা, শান্তিনিকেতন ও বরোদায়। মানসম্মত ছবি এঁকেছেন অনেকেই। সমকালীন নানা প্রবণতার বিচ্ছুরণ ছিল অনেকের কাজে। বিমূর্ত শিল্পীরা যে আসামের শিল্পীদের নানা দিক থেকে ছুঁয়ে স্পর্শ করেছেন, তা-ও প্রতীয়মান হয়েছে।
</doc>
<doc>
﻿ঈদের আগের দিন। অতসী বাবার সঙ্গে ঘর গোছাচ্ছে। মা রান্নাঘরে। ঘরের হাওয়ায় মিষ্টি গন্ধ। এবার ঈদে অতসী পেয়েছে একটা ফ্রক। তার ফ্রকটা সুন্দর। সবুজ রঙের। গ্রামের পুকুরঘাটের শৈবালের মতো রং। তাই তো রংটার নামই হয়েছে শ্যাওলা-সবুজ। পুরো জামায় ফুটে আছে সাদা ছোট ছোট ফুল। আর ভাইয়ের জন্য পাঞ্জাবি।
আরও অনেকের জন্য উপহার কিনতেই টাকা শেষ। তাই তো মা-বাবা আর নিজেদের জন্য কাপড় কিনতে পারেনি। তবে অতসীর মামা বিদেশে থাকেন। তিনি মায়ের জন্য কানের দুল আর বাবার জন্য দামি আতর পাঠিয়েছেন।
নীল রঙের শিশিটা অতসীর আঙুলের সমান। ছিপি না খুলেও সুন্দর গন্ধ টের পাওয়া যায়। আচ্ছা, বোতলটা নীল, নাকি ভেতরের জলের মতো আতরের রং নীল? বোতলটা উল্টে-পাল্টে ঝাঁকিয়ে বোঝার চেষ্টা করছে অতসী। যাহ! হাত ফসকে গেল! মেঝের ওপর ছড়িয়ে পড়ল কাচের টুকরো আর সুগন্ধি তরল।
হঠাৎ কী যেন হলো বাবার, চিৎকার...।
ভেঙে ফেললে? কে বলেছে এসব ধরতে?
একটা চড়। ব্যথায় কঁকিয়ে ওঠে অতসী। আঘাতের যন্ত্রণার ভয়ে বিবর্ণ হয়ে যায় মেয়েটা।
আতর ছাড়াই ঈদের জামাতে গেল বাবা আর ভাই। খুব কষ্ট হচ্ছিল ছোট্ট মেয়েটার। সবুজ শৈবালের মতো জামাটা যদি জাদুবলে নীল আতরের শিশি হয়ে যেত! ঈদে বাবার জন্য কোনো উপহার নেই...।
জামাত থেকে বাড়ি ফিরলে হাসি ছড়িয়ে অতসী একটা ছোট্ট বাক্স বাবার হাতে দেয়।
‘তোমার জন্য উপহার!’
বাক্সটা খুলে বাবা আরও রেগে যায়। ‘তুমি একটা খালি বাক্স দিয়েছ! এই তোমার উপহার! বেয়াদব আর ভীষণ বোকা হচ্ছে মেয়েটা দিন দিন।’ 
ছয় মাস পর। বেলা ১১টা। মায়ের পাশে দাঁড়ানো অতসী। স্কুল ছুটির পর বাড়ি ফেরার জন্য বাসের অপেক্ষায়। একটা শব্দ। আর কিছু মনে নেই মায়ের।
অতসী?
থমথমে মুখে সবাই আশ্বস্ত করে মাকে।
ভালো আছে অতসী। কিন্তু মা বুঝতে পারে সব। কানে লেগে থাকে একটি মাত্র শব্দ—মা...।
সুস্থ হয়ে বাড়ি ফিরল মা। কিন্তু অতসীকে ছাড়া বাড়িটি গোমড়া, বোবা। অতসীদের বাড়ি থেকে যেন সব আনন্দ কালো চাদরে মুড়ে দিল কেউ।
বাবার ছুটির দুপুরটা পার করা খুব কষ্টের। এ রকম অবসরে অতসী যে কত কথা বলত! মনে পড়ে যায় বাক্সটার কথা। অতসীর পুতুলের ঘরে বাক্সটা গুছিয়ে রাখা আছে। ছোট্ট বাক্সের মধ্যে একটা কাগজ। তাতে লেখা, ‘উপহারের ছোট্ট বাক্সটা রঙিন কাগজ মুড়ে ফুল এঁকে দিয়েছি। বাক্সটার মধ্যে রেখেছি। আমার মেলা মেলা আদর আর চুমু। বাবা কেন এত রাগ করল? চুমু আর আদর উপহার নয়?’ বুকের মাঝখানে উপহারের বাক্সটা চেপে ধরে বাবা। অতসীর আঁকা ফুলটাও চোখে পড়ল তার। 
বাক্সভর্তি আদর!
</doc>
<doc>
﻿‘আরব বসন্তের’ জেরে মিসরের হোসনি মোবারক ও তিউনিসিয়ার বেন আলীর ক্ষমতা থেকে বিদায়ের পর দুনিয়া থেকেই চলে যেতে হয়েছে লিবিয়ার গাদ্দাফিকে। কিন্তু মার্চ থেকে টানা আট মাস ধরে রক্তক্ষয়ী গণবিক্ষোভের পরও সিরিয়ার প্রেসিডেন্ট বাশার আল আসাদের মধ্যে নমনীয়তার তেমন লক্ষণ নেই। বিক্ষোভ দমাতে খড়্গহস্ত শাসকের ভূমিকা চালিয়ে যাচ্ছেন বাশার। দেশের বিভিন্ন অঞ্চলে একের পর এক চলছে সেনা অভিযান। আরব লিগের কাছে দমননীতি বন্ধের অঙ্গীকার করার পরও তা মানছেন না প্রেসিডেন্ট। জাতিসংঘের তথ্য অনুযায়ী, সিরিয়ার গণ-আন্দোলনে এর মধ্যে সাড়ে তিন হাজারের বেশি লোকের প্রাণ ঝরেছে। গণবিক্ষোভ ও সরকারের সেনা অভিযান দুই মিলে এক অচলাবস্থার সৃষ্টি করেছে সিরিয়ায়। 
মার্কিন নেতৃত্বাধীন পশ্চিমা দেশগুলোর জোট ন্যাটো এর মধ্যে সাফ সাফ বলে দিয়েছে, সিরিয়ায় বাশারবিরোধী আন্দোলনে তারা লিবিয়ার মতো কোনো সামরিক সহায়তা দেবে না। কাজেই বিরোধীরা যে বহিঃশক্তির সহায়তায় বাশারকে কাবু করবে, সে সম্ভাবনা অন্তত আপাতত ক্ষীণ। সব মিলিয়ে পরিবর্তনকামীদের আন্দোলন এখন এক অনিশ্চয়তার আবর্তের মধ্যে পাক খাচ্ছে। প্রশ্ন উঠেছে, চলমান বাশারবিরোধী আন্দোলন ও সরকারের অব্যাহত দমন অভিযান কৌশলগতভাবে মধ্যপ্রাচ্যের অন্যতম গুরুত্বপূর্ণ দেশটিকে কোন পরিণতির দিকে নিয়ে যাচ্ছে?
ভূমধ্যসাগরের তীরবর্তী দেশ সিরিয়ার চারদিকে রয়েছে ইরাক, তুরস্ক, লেবানন ও জর্ডান। দেশটির ভূ-প্রকৃতি বড় বিচিত্র। সেখানে যেমন উর্বর সমভূমি রয়েছে, তেমনি রয়েছে পাহাড় ও মরুভূমি। ইতিহাস ও ঐতিহ্যে সমৃদ্ধ দেশটিতে শতাব্দীর পর শতাব্দী ধরে বাস করছে নানা ধর্ম ও বর্ণের মানুষ। এর মধ্যে উল্লেখযোগ্য হচ্ছে কুর্দি, আর্মেনীয়, আসিরীয়, দ্রুজ, খ্রিষ্টান, শিয়া ও আরব সুন্নি। বিভিন্ন জাতিগোষ্ঠীর মধ্যে সুন্নিরাই সেখানে সংখ্যাগরিষ্ঠ। 
আধুনিক সিরিয়া ১৯৪৬ সালে ফ্রান্সের কাছ থেকে স্বাধীনতা লাভ করে। কিন্তু স্বাধীনতা পেলেও দেশটিতে শুরু থেকেই লেগে ছিল অস্থিতিশীলতা। প্রাধান্য নিয়ে বিভিন্ন জাতিগোষ্ঠীর মধ্যে সংঘাত লেগেই ছিল। ১৯৬৩ সালে বাথ পার্টি ক্ষমতায় আসে। সেই থেকে আজ পর্যন্ত গদিনশিন দলটি। 
গত শতাব্দীর সত্তরের দশকের শুরুতে সেনাশক্তি পুঁজি করে ক্ষমতায় অধিষ্ঠিত হন হাফেজ আল আসাদ। বর্তমান প্রেসিডেন্ট বাশারের পিতা তিনি। শুরু থেকেই ক্ষমতা কুক্ষিগত করে রাখতে তৎপর ছিলেন আসাদ। এটাই ছিল তাঁর সরকারের মূলনীতি। প্রতিবেশী দেশ লেবাননে গৃহযুদ্ধ শুরু হওয়ার প্রেক্ষাপটে সিরিয়া ওই অঞ্চলে রাজনৈতিক ও সামরিক প্রভাব বিস্তারের সুযোগ পায়। 
প্রেসিডেন্ট আসাদ তাঁর শাসনামলে সিরিয়ায় কোনো বিরোধী শক্তিকে মাথা তুলে দাঁড়ানোর সুযোগ দেননি। তাঁর দমনমূলক শাসনের বিরুদ্ধে ১৯৮২ সালে হামা শহরে ব্যাপক বিদ্রোহ দেখা দেয়। আসাদ কঠোরভাবে ওই বিক্ষোভ দমন করেন। এ সময় হাজার হাজার বিক্ষোভকারী নিহত হয়। অনেক বিশ্লেষকের মতে, অভ্যন্তরীণ সংকট নিরসনে শান্তিপূর্ণ সমাধানের পথ বেছে না নিয়ে বাবার কঠোর দমননীতিই অনুসরণ করছেন বাশার। 
প্রেসিডেন্ট বাশার ক্ষমতায় আসেন ঘটনাচক্রে। ১৯৯৪ সালে সড়ক দুর্ঘটনায় বড় ভাই বাসিল নিহত না হলে হয়তো এত দিনে হতেন লব্ধপ্রতিষ্ঠ চক্ষুচিকিৎসক। সে লক্ষ্যেই লন্ডনে গিয়েছিলেন। ভাইয়ের আকস্মিক মৃত্যুর পর পিতার নির্দেশে পড়াশোনা ফেলে দ্রুত দেশে ফিরতে হয় তাঁকে। রাজধানী দামেস্কের উত্তরে হোমসের সামরিক একাডেমিতে ভর্তি হন বাশার। এরপর সেনা কর্মকর্তা হিসেবে কর্মজীবন শুরু করেন। পর্যায়ক্রমে পদোন্নতি পেয়ে কর্নেল হন। পিতার মৃত্যুর পর ২০০০ সালের জুনে ক্ষমতায় আসেন বাশার। শুরুতেই তিনি শত শত রাজবন্দীকে মুক্তি দেন। স্বাধীনভাবে সংবাদপত্র প্রকাশ করার সুযোগ দেন, যা তাঁর পিতার তিন দশকের শাসনামলে ছিল না। 
বাশারের এসব উদ্যোগে সিরিয়ার মানুষ ধরে নেয়, শাসক হিসেবে পিতার চেয়ে অনেক উদার হবেন তিনি। পর্যায়ক্রমে দেশের মানুষ ফিরে পাবে সাধারণ মৌলিক অধিকারগুলো। কিন্তু পরবর্তী সময়ে এই প্রত্যাশা পূরণ করতে ব্যর্থ হন বাশার।
বর্তমানে আন্দোলনরত বিরোধীরা বাশারের একচ্ছত্র শাসনের অবসান চাইছে। কিন্তু বাশার স্পষ্ট বলে দিয়েছেন, পদত্যাগের আদৌ কোনো ইচ্ছা নেই তাঁর। আন্দোলনে নামা মানুষের একটা দাবি অবশ্য মেনে নিয়েছে বাশারের সরকার। তা হচ্ছে টানা ৪৮ বছর ধরে বহাল জরুরি আইনের অবসান। গত ২১ এপ্রিল এই আইন প্রত্যাহার করা হয়। আন্দোলনকারীদের অন্যান্য দাবির মধ্যে রয়েছে বিচারবহির্ভূত হত্যা ও নির্যাতন বন্ধ। কিন্তু তা বরং আরও বেড়েছে। সেনারা যাকে খুশি মেরে ফেলছে। এ ক্ষেত্রে অজুুহাত দেখানো হচ্ছে নিরাপত্তার। একই যুক্তিতে দেশের নানা প্রান্তে বাড়ি বাড়ি তল্লাশি চালিয়ে লোকজনকে বিনা পরোয়ানায় গ্রেপ্তার করে কারাগারে পোরা হচ্ছে। এসব সাধারণ মানুষ ও রাজবন্দীদের মুক্তিদান আন্দোলনকারীদের অন্যতম দাবি। গত ৩১ মে ঘোষিত সাধারণ ক্ষমার আওতায় কয়েক শ রাজবন্দীকে মুক্তি দেওয়া হলেও এখনো কয়েক হাজার কারাগারে রয়েছেন বলে বিভিন্ন সূত্রে জানা যায়। এ ছাড়া ধরপাকড় এখনো চলছে। দ্বিতীয় দফা সাধারণ ক্ষমা ঘোষণা করা হয় গত ২১ জুন। তবে এ ব্যাপারে বিস্তারিত জানা যায়নি। বাশার আসাদের সিরিয়ায় বিশেষ করে বিদেশিদের জন্য তথ্যসংগ্রহ করা খুবই দুরূহ।
আন্দোলনকারীদের মূল দাবি হচ্ছে, দেশে বহুদলীয় গণতান্ত্রিক শাসনব্যবস্থার প্রবর্তন। সরকার নির্বাচনী আইন সংস্কারে জাতীয় সংলাপের কথা বলেছে। কিন্তু স্বাধীন বিচারব্যবস্থা, বিচারবহির্ভূত হত্যা ও সামরিক আদালতে বিচারের ব্যাপারে বাশার এখনো নীরব। রাজনৈতিক নির্বাসন ও অন্তর্হিত রাজবন্দীদের ব্যাপারে আন্দোলনকারীরা যে ক্ষতিপূরণের দাবি তুলেছে, এ ব্যাপারেও বাশারের সরকার সাড়া দেয়নি। 
সম্প্রতি ২২ সদস্যের আরব লিগ সিরিয়ার সমস্যা সমাধানে মধ্যস্থতাকারীর ভূমিকা নিয়ে এগিয়ে আসে। আরব নেতারা বিক্ষোভকারীদের বিরুদ্ধে দমন-নিপীড়ন বন্ধে বিভিন্ন শহর থেকে ভারী অস্ত্রসহ সেনা ফিরিয়ে নিতে ১৫ দিনের সময় বেঁধে দেন বাশারকে। কিন্তু বাশার এ পর্যন্ত তা মানেননি। বরং আন্দোলন গুঁড়িয়ে দিতে হোমসের সড়কে ট্যাংক পর্যন্ত নামিয়েছেন। এর মধ্যে বাশারের অনুগত সেনারা লেবাননের সঙ্গে ২৩০ মাইল দীর্ঘ সীমান্তজুড়ে মাইন বসাতে শুরু করেছে। বিদ্রোহীরা লেবাননি অস্ত্র চোরাকারবারিদের কাছ থেকে বিভিন্ন ধরনের অস্ত্র বাগাচ্ছে, এই অভিযোগ তুলে নিরাপত্তার যুক্তি দেখিয়ে মাইন পুঁতছে তারা। এ ঘটনা সীমান্তবর্তী মানুষের আহার-নিদ্রা হারাম করে দিয়েছে। কারণ, যাদের জন্য এই প্রাণঘাতী ব্যবস্থা নেওয়া হচ্ছে, বাস্তবে তাদের চেয়ে সাধারণ মানুষকেই মাশুল বেশি গুনতে হবে। 
বিরোধী পক্ষ লোকাল কো-অর্ডিনেশন কমিটির নেতা আহমাদ বলেন, সিরিয়ার চলমান সংকট সমাধানের একমাত্র পথ হচ্ছে আলোচনা। কিন্তু আলোচনায় যাওয়ার আগে বাশারের সরকারকে দমন-নিপীড়ন বন্ধ করতে হবে। মুক্তি দিতে হবে সব রাজবন্দীকে। আর আলোচনার একমাত্র আলোচ্যসূচি হবে বাশারের বিদায়।
কিন্তু বাহুবল অটুট থাকা পর্যন্ত বাশার আসাদবিরোধীদের এসব প্রস্তাব সহজে মেনে নেবেন বলে মনে হচ্ছে না। বিশ্লেষকেরা বলছেন, সিরিয়ার সংকট এভাবে চলতে থাকলে একপর্যায়ে তা বড় ধরনের গৃহযুদ্ধে রূপ নিতে পারে। এতে শেষ পর্যন্ত দেশটির পরিণতি কী হবে তা এখনই বলা যাচ্ছে না। 
সিরিয়ায় কয়েক বছর ধরে দারিদ্র্য, বেকারত্ব ও খাদ্যমূল্য বাড়ছে। এর মধ্যে চলমান বাশারবিরোধী আন্দোলন দেশের অর্থনীতিতে বিরূপ প্রভাব ফেলতে শুরু করেছে। পশ্চিমা দেশগুলোর নিষেধাজ্ঞার কুফল তো আছেই, তার ওপর অনেক ব্যক্তিমালিকানার ব্যবসা-বাণিজ্য বন্ধ হয়ে গেছে। নির্মাণ খাত ও টেলিকম প্রকল্প থেকে পুঁজি প্রত্যাহার করে নিচ্ছেন উপসাগরীয় বিনিয়োগকারীরা। 
অর্থনৈতিক বিশ্লেষকেরা বলছেন, বাশার যত বাহাদুরিই দেখান না কেন, সময় এখন তাঁর বিপক্ষে। যখন নব্য বেকারেরা চলমান সরকারবিরোধী আন্দোলনে যোগ দেবেন, নিত্যপ্রয়োজনীয় কিছু ক্ষেত্রে সরকারের ভর্তুকি দেওয়ার ক্ষমতা ফুরিয়ে যাবে, তখন আরও বেকায়দায় পড়বেন বাশার।
</doc>
<doc>
﻿১৯৪২ সালে হলিউডে মুক্তি পেল হোয়াইট কার্গো। প্রেক্ষাগৃহে উপচে পড়া দর্শক। পর্দায় যখনই নায়িকার মুখ, তখনই প্রেক্ষাগৃহজুড়ে তুমুল করতালি। নায়িকা এই কোমল তো এই কঠিন! প্রায় তিন দশক ধরে এক নাগাড়ে অসংখ্য সিনেমায় অভিনয় করে যাওয়া হলিউডের এই জনপ্রিয় অভিনেত্রী হলেন হেডি ল্যামার।
অস্ট্রিয়ায় জন্ম নেওয়া ল্যামার হলিউড ছাড়াও অভিনয় করেছেন ইউরোপের বিভিন্ন দেশের ছবিতে। ল্যামারকে বলা হতো ‘ইউরোপের সেরা সুন্দরী’। তবে রুপালি পর্দার নায়িকা, অভিনেত্রী, সুন্দরী—এমন সব পরিচিতির বাইরে তাঁর আরও একটি গুরুত্বপূর্ণ পরিচিতি আছে। সেটি হলো হেডি ল্যামার নিরাপদ তারহীন যোগাযোগপ্রযুক্তির (সিকিউরড ওয়্যারলেস কমিউনিকেশন টেকনোলজি) একজন অন্যতম পথিকৃৎ। স্প্রেড স্পেকট্রাম ও ফ্রিকোয়েন্সি হপিং-সংক্রান্ত ল্যামারের বেশ কিছু উদ্ভাবন আধুনিক এবং নিরাপদ তারহীন যোগাযোগপ্রযুক্তির অন্যতম ভিত্তি।
হেডি ল্যামার একবার তাঁর স্বামী ফ্রেডরিখ মেন্ডলের সঙ্গে একটি প্রতিরক্ষাবিষয়ক বৈঠকে উপস্থিত ছিলেন। ওই বৈঠকে ল্যামার বেতার নিয়ন্ত্রিত মিসাইল ও টর্পেডোর সংকেত আদান-প্রদান ব্যবস্থা শত্রুপক্ষ দ্বারা অতি সহজেই বিকল করার বিষয়ে জানতে পারেন।তখনো তারবিহীন যোগাযোগব্যবস্থা যথাযথ মাত্রায় নিরাপদ ও নির্ভরযোগ্য হয়ে ওঠেনি এবং সংবেদনশীল সামরিক ব্যবস্থার জন্যও তা ততটা উপযোগী ছিল না। ল্যামারের মাথায় ঢুকে গেল নিরাপদ তারবিহীন যোগাযোগব্যবস্থার পোকা! জোট বাঁধলেন তিনি আরেক ব্যতিক্রমী চরিত্র জর্জ অ্যানথেইলের সঙ্গে। আ্যাানথেইল তাঁর সময়ের একজন বিখ্যাত গীতিকার-সুরকার-পিয়ানোবাদক-লেখক। যুক্তরাষ্ট্রজুড়ে তখন তাঁর ব্যাপক জনপ্রিয়তা। বিভিন্ন কনসার্ট ও হলিউডের বিভিন্ন সিনেমায় তাঁর সুর করা গান ও আবহসংগীত মানুষের মুখে মুখে। সব বাদ দিয়ে জর্জ অ্যানথেইল হেডি ল্যামারের সঙ্গে লেগে গেলেন তারহীন যোগাযোগপ্রযুক্তিকে অধিকতর নিরাপদ ও নির্ভরযোগ্য করার কাজে।
ল্যামার ও অ্যানথেইল বিভিন্ন আঙ্গিকে ভাবতে লাগলেন। পিয়ানোতে সুর ও তরঙ্গের ওঠানামার জ্ঞান তাঁদের কাজ অনেকাংশেই সহজ করে দিয়েছিল। সংগীতে যেমন সুর-লয়-তাল বিভিন্ন কম্পাঙ্কে দ্রুত ওঠানামা করে, তেমনি তারবিহীন যোগাযোগব্যবস্থার উৎস থেকে পাঠানো সংকেতকে একটি নির্দিষ্ট কম্পাঙ্কের চ্যানেলের পরিবর্তে খুব দ্রুত আলাদাভাবে বিভিন্ন কম্পাঙ্কের চ্যানেলের মধ্য দিয়ে ঘুরিয়ে-পেঁচিয়ে গন্তব্যে পাঠানো সম্ভব হলে প্রতিপক্ষের জন্য সেই সংকেত শনাক্ত করা বা বিকল করা আর সহজ থাকে না। বিষয়টি বলা হলো ‘ফ্রিকোয়েন্সি হপিং (কম্পাঙ্ক নৃত্য)’। ফ্রিকোয়েন্সি হপিংয়ের কৌশল ব্যবহার করে ল্যামার ও অ্যানথেইল বেতার নিয়ন্ত্রিত টর্পেডোর জন্য একটি নিরাপদ ও নির্ভরযোগ্য তারবিহীন যোগাযোগব্যবস্থা উদ্ভাবন করতে সক্ষম হন। ১৯৪১ সালের জুন মাসে তাঁরা তাঁদের এই কৌশলের স্বত্ব লাভের জন্য আবেদন করেন এবং ১৯৪২ সালের ১১ আগস্ট তাঁরা তাঁদের উদ্ভাবিত কৌশলের স্বত্ব লাভ করেন (ইউএস পেটেন্ট নং: ২,২৯২,৩৮৭)। তাঁদের এই উদ্ভাবন তারবিহীন যোগযোগপ্রযুক্তির নিজস্ব নিরাপত্তা ব্যবস্থাকেই আমূল বদলে দেয়। ফ্রিকোয়েন্সি হপিং নিয়ে আরও বেশ কয়েকজন গবেষক ও বেশ কয়েকটি প্রতিষ্ঠান তাৎপর্যপূর্ণ কাজ করলেও ল্যামার ও অ্যানথেইলের কাজকেই সবচেয়ে গুরুত্বপূর্ণ হিসেবে বিবেচনা করা হয়।
তবে ল্যামার ও অ্যানথেইলের উদ্ভাবিত এই প্রযুক্তি বাস্তব ক্ষেত্রে প্রয়োগ হয় দীর্ঘ প্রায় ২০ বছর পর। ১৯৬২ সালে যুক্তরাষ্ট্রের সামরিক বাহিনী কিউবার বিপক্ষে এই প্রযুক্তি প্রথমবারের মতো ব্যবহার করে। সামরিক ক্ষেত্রের পাশাপাশি বাণিজ্যিক ক্ষেত্রেও শুরু হয় ফ্রিকোয়েন্সি হপিংয়ের সফল ব্যবহার। মুঠোফোনে ব্যবহূত সিডিএমএ (কোড ডিভিশন মাল্টিপল একসেস) প্রযুক্তির অন্যতম মূল ভিত্তি ফ্রিকোয়েন্সি হপিং। এ ছাড়া মুঠোফোনে ব্যবহূত জিএসএম (গ্লোবাল সিস্টেম ফর মোবাইল কমিউনিকেশন) প্রযুক্তি, ওয়াইফাই নেটওয়ার্ক, ব্লু-টুথ ইত্যাদি আধুনিক বিভিন্ন তারবিহীন যোগাযোগপ্রযুক্তিতে ফ্রিকোয়েন্সি হপিংয়ের ব্যবহার ব্যাপক ও তাৎপর্যপূর্ণ।
১৯০০ সালের ৮ জুলাই নিউ জার্সিতে জন্ম নেওয়া জর্জ অ্যানথেইল সব সময়ই নিজেকে বলতেন ‘সংগীতের দুষ্টু ছেলে’। ১৯৫৯ সালের ১২ ফেব্রুয়ারি নিউইয়র্কে হূদ্যন্ত্রের ক্রিয়া বন্ধ হয়ে মারা যাওয়ার আগে অসংখ্য অপেরা- অর্কেস্ট্রা-সিনেমার মাধ্যমে জনমানসকে সুর-সংগীতে মাতিয়েছেন, রেখে গেছেন চারখানা সুলিখিত উপন্যাস। এর মধ্যে ডেথ ইন দ্য ডার্ক উপন্যাসের পাণ্ডুলিপি পড়ে টি এস এলিয়ট এতটাই মুগ্ধ হন যে তিনি নিজেই এর প্রকাশনার সব দায়িত্ব নেন। আর ১৯১৩ সালের ৯ নভেম্বর অস্ট্রিয়ার ভিয়েনায় জন্ম নেওয়া রুপালি পর্দা কাঁপানো হেডি ল্যামার ২০০০ সালের ১৯ জানুয়ারি যখন যুক্তরাষ্ট্রের ফ্লোরিডায় মারা যান, তখন তাঁর ঝুলিতে অসংখ্য সম্মাননা-স্বীকৃতি আর অসীম ভালোবাসা-শ্রদ্ধা। শেষ ইচ্ছা অনুযায়ী তাঁর দেহভস্ম ছড়িয়ে দেওয়া হয় অস্ট্রিয়ার ভিয়েনা উড নামের বনভূমিতে। তবে সবকিছু ছাড়িয়ে ল্যামার ও অ্যানথেইল জগৎময় সবচেয়ে বেশি সুবাস ছড়িয়েছেন তারবিহীন যোগাযোগপ্রযুক্তিকে অধিকতর নিরাপদ, নির্ভরযোগ্য ও গ্রহণযোগ্য করার মাধ্যমে।
তথ্যসূত্র: উইকিপিডিয়া
</doc>
<doc>
﻿ঢাকা সিটি করপোরেশন (ডিসিসি) ভাগ করার সিদ্ধান্তের বিরোধিতা করছেন মেয়র ও বেশির ভাগ ওয়ার্ড কাউন্সিলর। ২৪ অক্টোবর নগর ভবনে ডিসিসির ১৮তম সাধারণ সভায় এ নিয়ে আলোচনা হয়। সভায় ডিসিসি ভাগ করা প্রতিরোধে একটি কমিটি গঠন করা হয়।
এই কমিটি স্থানীয় সরকার, পল্লী উন্নয়ন ও সমবায় মন্ত্রণালয় এবং ঢাকার সাংসদদের বরাবর স্মারকলিপি দিয়েছে। তাতে তারা ডিসিসি ভাগ না করতে অনুরোধ করেছে। স্মারকলিপিতে ডিসিসির কাউন্সিলররা দাবি জানান, ডিসিসি বিভক্ত না করে চারজন ডেপুটি মেয়রের পদ তৈরি করা যেতে পারে। ক্ষমতা বিকেন্দ্রীকরণের প্রতিও জোর দেওয়া হয়েছে।
বর্তমানে ১০টি অঞ্চলের মাধ্যমে ডিসিসির কার্যক্রম পরিচালনা করা হচ্ছে। ডিসিসির ১০টি অঞ্চলের জন্য আঞ্চলিক কাউন্সিলর নির্বাচনেরও পরামর্শ দেন কাউন্সিলররা। আবার ২০০৫-০৬ সালে বিশ্বব্যাংকের সহায়তায় একটি সমীক্ষা পরিচালনা করা হয়। তাতে একটি একক কর্তৃপক্ষের হাতে ঢাকার সব দায়িত্ব ছেড়ে দেওয়ার কথা বলা হয়েছে। অর্থাৎ পানি-গ্যাস-বিদ্যুৎ পরিষেবাগুলো ঢাকার একটি একক কর্তৃপক্ষের হাতে ন্যস্ত হলে কাজে সমন্বয় আসবে। গতিশীলতাও বাড়বে বলে মনে করেন অনেকে। এই সমীক্ষাটি ২০০৮ সালে তৎকালীন মন্ত্রিপরিষদ অনুমোদনও করে। কিন্তু সেটা বাস্তবায়িত হয়নি। এই প্রকল্পটি বাস্তবায়নের প্রতি জোর দেওয়া হয়েছে স্মারকলিপিতে।
ডিসিসি ভাগ করার বিষয়ে ৭৪ নম্বর ওয়ার্ডের কাউন্সিলর কাজী আবুল বাশার জানান, বেশির ভাগ ওয়ার্ড কাউন্সিলর ডিসিসি ভাগ করার বিরুদ্ধে। এটি ভাগ করা হলে ঐতিহ্যবাহী এই নগরের মর্যাদা কমে যাবে বলে মনে করেন নগর বিএনপির এই নেতা।
ডিসিসি বিভক্ত করা হলে মেয়রের ক্ষমতা ও মর্যাদা প্রশ্নবিদ্ধ হবে। আবার ডিসিসির বর্তমান ঊর্ধ্বতন কর্মকর্তাদের কোন ভাগে দেওয়া হবে, তা নিয়েও ঝামেলা সৃষ্টি হতে পারে বলে মনে করেন আওয়ামী লীগের সাবেক সমর্থক ও ১৪ নম্বর ওয়ার্ডের কাউন্সিলর আবদুল কাদের।
ডিসিসির কাজের গতি নানাভাবে বিঘ্নিত হচ্ছে। দুটি ভাগ করা হলে ডিসিসির সব বিভাগে চাপ বাড়বে। কমে আসবে রাজস্ব আয়। বাড়বে ব্যয়ের পরিমাণ। এর ফলে সেবার মান কমে আসবে বলে জানান আওয়ামী লীগের সমর্থক ও ৬৬ নম্বর ওয়ার্ডের কাউন্সিলর মো. হুমায়ুন কবির।
এদিকে ২৪ অক্টোবর ডিসিসির ১৮তম সাধারণ সভায় ডিসিসির ওয়ার্ড কাউন্সিলরদের একটি অংশ অনুপস্থিত ছিল। তারা মূলত আওয়ামী লীগের রাজনীতির সঙ্গে যুক্ত। বর্তমান সরকারের সমর্থক কোনো কোনো কাউন্সিলর সভায় গিয়েছিলেন, এমন একজন ডিসিসির ১৫ নম্বর ওয়ার্ডের কাউন্সিলর মো. সালেক মোল্লা। তাঁর ভাষ্য, ‘ডিসিসি ভাগ করার সিদ্ধান্তের সঙ্গে আমি একমত। আমার পূর্ণ সমর্থন রয়েছে। আমি মনে করি, সরকার ভেবেচিন্তেই সিদ্ধান্ত নিয়েছে।’
এদিকে ঢাকার প্রবীণ বাসিন্দা ও ৭৮ নম্বর ওয়ার্ডের কাউন্সিলর মো. সেলিম মনে করেন, ‘ঢাকা আমাদের সবকিছু। সাত-আট পুরুষ ধরে এখানে বসবাস করছি। যতটুকু জেনেছি, ডিসিসির বিভক্তির বিষয়টি নিয়ে ঢাকার আদি বাসিন্দারা খুব একটা মাথা ঘামাচ্ছেন না। ডিসিসি ভাগের চেয়েও জরুরি হচ্ছে, ডিসিসির ক্ষমতা ও কাজের পরিধি বাড়ানো। সরকার ডিসিসিকে একটি আধুনিক ও পূর্ণাঙ্গ সেবা সংস্থা হিসেবে গড়ে তুলতে পারে। এ ক্ষেত্রে নগর সরকারের কোনো বিকল্প নেই বলে আমি মনে করি।’
এদিকে ডিসিসির মেয়র সাদেক হোসেন খোকা সব সেবা সংস্থার সমন্বয় দাবি করেন। তিনি বলেন, ডিসিসিকে ভাগ করার সিদ্ধান্তটি ভুল। উন্নত বিশ্বের উদাহরণ নিয়ে সরকার একটি মডেল হিসেবে ডিসিসিকে ঢেলে সাজাতে পারে। ঢাকার প্রশাসন, ভূমি ব্যবস্থাপনা আর নগরকাঠামো সমন্বিত করে ডিসিসিকে সাজানোর উদ্যোগ আগে নেওয়া দরকার।
</doc>
<doc>
﻿সাদাকালো শহর!
নারায়ণগঞ্জ শহরের যেখানে, যত দূর চোখ যায় শুধু সাদাকালোর মেলা। নির্বাচনে রঙিন পোস্টার করা এবং দেয়ালে পোস্টার লাগানো নিষিদ্ধ। তাই শহরের সর্বত্র রাস্তার এক পাশের খুঁটি থেকে আরেক পাশের খুঁটিতে, গাছ থেকে গাছে দড়ি টানিয়ে তাতে পোস্টার ঝুলিয়ে দেওয়া হয়েছে। পোস্টারগুলো সব সাদাকালো। নারায়ণগঞ্জকে পোস্টারের রাজ্য বলা যায় এক কথায়। একজন পথচারী বলছিলেন, ‘শহরটা এখন পোস্টারের শহর হইয়া গেছে।’ —ইমরান উজ-জামান

শত্রু তুমি, বন্ধু তুমি
দিলারা মাসুদ ও রহিমা শরীফ দুই বন্ধু। তাঁরা বিএনপির রাজনীতির সঙ্গে যুক্ত। দুজনেই সংরক্ষিত ৫ নম্বর ওয়ার্ডের মহিলা কাউন্সিলর পদে প্রার্থী। সাধারণ ওয়ার্ড ১৩, ১৪ ও ১৫ নিয়ে এই ওয়ার্ড গঠিত। ২০০৩ সালে নারায়ণগঞ্জ পৌরসভার নির্বাচনে দিলারা সংরক্ষিত ওয়ার্ডে কাউন্সিলর নির্বাচিত হয়েছিলেন। ওই নির্বাচনে তাঁর জয়ে ভূমিকা রাখেন রহিমা। অথচ এবারের নির্বাচনে একে অপরের প্রতিদ্বন্দ্বী। খোঁজ নিয়ে জানা যায়, তাঁদের প্রতিদ্বন্দ্বিতার কারণে স্থানীয় বিএনপিও দুটি গ্রুপে ভাগ হয়ে গেছে। —আসিফ হোসেন

কাউন্সিলর পদে সাবেক ফুটবলার
নির্বাচনে তিনজন সাবেক ফুটবলার সাধারণ কাউন্সিলর পদে লড়ছেন। এর মধ্যে জাতীয় দলের সাবেক কৃতী ফুটবলার সম্রাট হোসেন এমিলি ১২ নম্বর ওয়ার্ডে প্রার্থী হয়েছেন। তিনি আবাহনী ক্রীড়া চক্রের হয়ে ঢাকা লীগে ১৯৮৩, ১৯৮৪ ও ১৯৮৫ সালে হ্যাটট্রিক শিরোপা জয় করেন। পরে আবার মোহামেডান স্পোর্টিং ক্লাবের পক্ষে ১৯৮৬, ১৯৮৭ ও ১৯৮৮ সালে শিরোপা জয়ের হ্যাটট্রিক করেন।
১৩ নম্বর ওয়ার্ডের প্রার্থী রবিউল হোসেন ১৯৭৯ সাল থেকে ১৯৯২ সাল পর্যন্ত ঢাকা লীগে ওয়ান্ডারার্স, আরামবাগ, ওয়ারী, আজাদ ও আদমজীর হয়ে খেলেছেন। ২৪ নম্বর ওয়ার্ডের কাউন্সিলর পদপ্রার্থী আমান উল্লাহ আমান ১৯৮৩ সালে আবাহনীর ডেভেলপমেন্ট প্রোগ্রামের মাধ্যমে আরামবাগ ক্লাবের হয়ে ক্যারিয়ার শুরু করেন। পরে ব্রাদার্স, আবাহনী, ভিক্টোরিয়া ও পিডব্লিউডিতে খেলেছেন।—নারায়ণগঞ্জ প্রতিনিধি

প্রতীক যখন আপেল
নারায়ণগঞ্জ শহরের নতুন হাজীগঞ্জ বাজারে ডালিমের খাবারের হোটেল। এই হোটেলে বসে কয়েকজন গল্প করছেন আর আপেল খাচ্ছেন। স্বাভাবিকভাবেই তাঁদের গল্পের বিষয় নারায়ণগঞ্জ সিটি করপোরেশন নির্বাচন। একজন খদ্দের হোটেলে ঢুকতেই তাঁরা আপেল বাড়িয়ে দিলেন তাঁর দিকে। তিনি জানতে চাইলেন, হোটেলে বসে আপেল খাওয়া হচ্ছে কেন?
একজন জানালেন, নির্বাচনে ১১ নম্বর ওয়ার্ডের একজন কাউন্সিলর পদপ্রার্থীর প্রতীক আপেল। আপেল হাতে মিছিল করে এসে তাঁরা বিশ্রাম নিচ্ছেন। মিছিলে হাতে থাকা আপেল তাঁরা খেয়ে নিচ্ছেন। শুনে তো সদ্য আসা লোকটি হাসতে শুরু করলেন। তাঁর ভাষ্য, ‘আপনার প্রার্থীর আপেল প্রতীক হওয়ার কারণে বেঁচে গেছেন। একবার ভেবে দেখুন, সব প্রার্থী যদি তাঁর কর্মীদের এমন একটা করে বাস্তব প্রতীক দেন মিছিল করতে, তাহলে ব্যাপারটা কী দাঁড়াবে! সিংহ প্রতীকের প্রচারণায় কোনো মানুষই থাকবে না ভয়ে। কিংবা হাতি প্রতীক প্রার্থীর মিছিলের জন্য বিশাল জায়গা লাগবে নারায়ণগঞ্জে।’ তাঁর কথা শুনে সবাই হেসে উঠলেন।
—ঢাকায় থাকি প্রতিবেদক
</doc>
<doc>
﻿বিশপের সাক্ষাৎকারটা যখন নিচ্ছি, বল করছেন রুবেল হোসেন। সেদিকে তাকিয়ে বিশপ বললেন, ‘এই ছেলেটা খুব ভালো বোলার। ১৪০ কিলোমিটার বেগে বল করে। ওই স্লিংগি অ্যাকশনেও খুব ভালো নিয়ন্ত্রণ। টিভি কমেন্ট্রিতেও আমি বলেছি, ওকে ঠিকভাবে তৈরি করলে ও বিশ্বমানের ফাস্ট বোলার হতে পারবে।’
সেই ‘ভালোভাবে তৈরি করা’র প্রথম শর্ত বলে মনে করেন, পেস সহায়ক উইকেট তৈরি করা, ‘আমি জানি, স্পিনই বাংলাদেশের মূল শক্তি। কিন্তু মাঝেমধ্যে রুবেল-শফিউলদের কথা ভেবে একটু গতিময় উইকেট তৈরি করা উচিত। নইলে তো ফাস্ট বোলাররা উৎসাহ হারিয়ে ফেলবে। মনে রাখতে হবে, ক্রিকেটে ফাস্ট বোলিংয়ের মতো কষ্ট আর কিছুতে নেই। দিনের পর দিন এমন মরা উইকেটে বল করতে হলে যেকোনো ফাস্ট বোলারই হতোদ্যম হয়ে পড়তে বাধ্য।’
বাংলাদেশের ক্লাব ক্রিকেটেও স্পিনারদেরই রাজত্ব, পেসাররা সেখানে ‘সৎভাই’—এ কথা শুনে নিজের দেশ ত্রিনিদাদের সঙ্গে মিল খুঁজে পেলেন। ‘ত্রিনিদাদেও একই অবস্থা ছিল। ওখানকার উইকেটও স্পিন সহায়ক, সব ক্লাবই তাই ট্রফি জেতার জন্য তিন-চারজন স্পিনারকে খেলাত। এখন অবস্থাটা একটু বদলেছে।’
তরুণ প্রজন্মকে ফাস্ট বোলিংয়ে উৎসাহিত করার উপায়ও বাতলে দিলেন, ‘রুবেলের মতো কাউকে আইকন হিসেবে প্রতিষ্ঠিত করতে হবে। বাংলাদেশের ক্রিকেটে সাকিব-তামিম যে মর্যাদাটা ভোগ করে, একজন ফাস্ট বোলারকেও তেমন তারকা বানাতে হবে। তাহলে কিশোর-তরুণেরা একদিন তাঁর মতো হওয়ার স্বপ্ন দেখবে। বাংলাদেশ ফাস্ট বোলার পাবে। সেটা খুব জরুরি, কারণ টেস্ট ক্রিকেটে সত্যিকার একজন ফাস্ট বোলার যেকোনো সময় ম্যাচ ঘুরিয়ে দিতে পারে।’
তরুণদের সামনে আদর্শ হিসেবে কেউ থাকাটা কতটা জরুরি, তা বোঝাতেও ত্রিনিদাদের উদাহরণ, ‘ওয়েস্ট ইন্ডিজ এত ফাস্ট বোলারের জন্ম দিয়েছে। কিন্তু ত্রিনিদাদ থেকে কোনো ফাস্ট বোলারই ছিল না। আশির দশকে এলেন টনি গ্রে, ত্রিনিদাদ থেকে প্রথম ফাস্ট বোলার। আমি নিজে তাঁকে দেখে অনুপ্রাণিত হয়েছি। আমার পর যেমন এসেছে মারভিন ডিলন। বাংলাদেশেও এমন কাউকে দরকার।’
পথপ্রদর্শকদের সেই কাজটা রুবেল হোসেনই করতে পারেন বলে বিশপের বিশ্বাস।

</doc>
<doc>
﻿স্কুলের মিস ক্লাসের সবাইকে বললেন, ‘তোমরা অন্যায় কাজ করবে না, প্রতিদিন অন্তত একটি করে ভালো কাজ করবে।’ তখন থেকেই রিমার মাথায় শুধু এই চিন্তাই ঘুরপাক খায়, কী করে ভালো কাজ করা যায়। রিমা মনে মনে ভাবতে থাকে, এখন থেকে কাউকে কষ্ট দেবে না, আর মিথ্যা কথা বলবে না। কারণ, ‘সব পাপের মা হলো মিথ্যা কথা বলা।’ কিন্তু সেগুলো কি ভালো কাজের মধ্যে পড়ে? মিসকে জিজ্ঞেস করে, ‘মিস, ভালো কাজ কী করে করব? প্রতিদিন কি ভালো কাজ করা সম্ভব?’
‘কেন সম্ভব নয়? তোমরা প্রতিটা মুহূর্তেই ভালো কাজ করতে পারো, যদি তোমাদের সদিচ্ছা থাকে।’
রিমা ভাবতে থাকে, ভালো কাজ কীভাবে করবে। ভিখারিকে দেখলে আম্মুকে বলে দুটো টাকা ভিক্ষা দেয়। আবার রাস্তায় অন্ধ কাউকে দেখলে তাকে রাস্তা পার করে দেয়। তবু মনের মধ্যে উশখুশ করে, ও কি ভালো কাজ কিছু করতে পারছে? এক দুপুরে রিমা পড়ছিল। হঠাৎ কলবেলের শব্দে গেট খুলে দেখে বয়স্কা এক ভিখারিণী দরজায় দাঁড়িয়ে ভিক্ষা চাইছে। রিমা তাকে কিছু চাল ভিক্ষা দেয়। কিন্তু বুড়ি খুব কাতর কণ্ঠে বলল, ‘মা গো, দুইডা খাবার দিবা! সারা দিন কিছু খাই নাই।’ 
শুনে রিমার খুব খারাপ লাগল। আহা রে! এত বয়স্কা বুড়ি এতক্ষণ না খেয়ে আছে? তারপর ওর আম্মুকে বলে বুড়িকে খেতে দিল। রিমা জিজ্ঞেস করল, ‘আপনার ছেলেমেয়ে নেই?’
‘হ্যাঁ, মা, আমার দুইডা জোয়ান পুলা আছে। কিন্তু হেরা যার যার মতো বউ-পুলাপান লইয়া ভিন্নহানে থাহে, আমার খোঁজ নেয় না।’
কথাটা শুনে খুব খারাপ লাগল রিমার। কেমন সন্তান? এত বৃদ্ধ মানুষ, দুটো ভাতের জন্য দ্বারে দ্বারে ভিক্ষা করে বেড়াচ্ছে! আর তার ছেলেরা কেমন করে মাকে ছেড়ে বউ-ছেলেমেয়ে নিয়ে অন্যত্র বাস করছে? বৃদ্ধা মাকে কেমন করে ভুলে আছে তারা? যে মা সন্তানকে কত স্নেহ-মায়া-মমতা দিয়ে বড় করেছে, আর তারা অকৃতজ্ঞের মতো মাকে ছাড়া ভিন্ন স্থানে বাস করছে!
বুড়ির প্রতি মায়া হলো রিমার। তাই বুড়িকে বলল, ‘বুড়িমা, আপনি প্রতি শুক্রবারে আমাদের বাসায় এসে দুপুরে খাবেন, আর অন্য দিন যদি এদিকে আসেন, তাহলে সেদিনও বাসায় এসে খেয়ে যাবেন।’
রিমার দাদির কথা মনে পড়ে গেল। ওর দাদিকে খুব ভালোবাসে রিমা, কিন্তু তিনি গ্রামের বাড়িতে থাকেন। তবু মাঝেমধ্যে বাসায় এসে থাকেন অনেক দিন। তখন রিমার আনন্দ আর ধরে না, খুশিতে সব সময় দাদির সঙ্গে থাকে। আর দাদির কাছ থেকে গল্প শোনে। সে যেন বুড়ির মধ্যে তার নিজের দাদির প্রতিচ্ছবি দেখতে পায়।
প্রতি শুক্রবার বুড়িমা রিমাদের বাসায় আসে, আর ও নিজ হাতে তাকে পরিবেশন করে খাওয়ায়। মাঝেমধ্যে সপ্তাহের অন্য দিনও দুপুরে এসে হাজির হয়। তখনো সে বুড়িমাকে খাবার পরিবেশন করে। এভাবে বেশ কিছুদিন কেটে যায়। বুড়িমা যেন ওদের বাসার নিয়মিত একজন সদস্য, তার জন্য মনের মধ্যে কেমন যেন এক মায়া-মমতার সৃষ্টি হয়। মাঝেমধ্যে বুড়িমা রিমার জন্য দুইটা চকলেট নিয়ে আসে, যা রিমা নিতে চায় না। কিন্তু বুড়ি বলে, ‘মা রে, আমার তো কেউ নাই। তোমার লাইগা এই দুইডা লেবুঞ্চুস আনছি। তুমি না নিলে আমি কষ্ট পামু।’ রিমা সেটা নেয় এবং পরম তৃপ্তির সঙ্গে খায়। এখানে বুড়ির মনে যে স্নেহের অনুভূতি, তা সে টের পায়।
ওর জন্মদিন। তাই বুড়িমাকে বলল, ‘বুড়িমা, আগামী বুধবার আমার জন্মদিন। আপনি আসবেন কিন্তু।’
‘অবশ্যই আসুম, মা। তোমার জন্মদিনে আমি না আইসা পারি?’
সেদিন বুড়িমা আসেনি। রিমা ভেবেছিল, বুড়া মানুষ, হয়তো ভুলে গেছে। তাই শুক্রবারে এলে তাকে ওর জন্মদিনের খাবার খাওয়াবে। মাকে বলেছিল বুড়িমার জন্য খাবার ফ্রিজে রেখে দিতে। মা তাই খাবার রেখেছিলেন, কিন্তু বুড়িমা শুক্রবারেও এল না। রিমার মনটা খারাপ হয়ে গেল। রিমা এই দিনটার জন্য অপেক্ষায় থাকে, বুড়িমা এলে ও খাওয়াবে। কিন্তু সে যখন এল না তখন ভাবল, হয়তো আজ আসতে পারেনি, কাল নিশ্চয়ই আসবে। পরদিনও এল না। তখন ভাবল, হয়তো পরের শুক্রবারে ঠিকই আসবে। সপ্তাহ শেষে শুক্রবারেও বুড়ি যখন এল না, তখন একটু চিন্তায় পড়ে গেল রিমা। বুড়িমা কেন আসছে না? সে কি গ্রামের বাড়ি চলে গেছে? নানা কথা ভাবতে থাকে। হঠাৎ মনের মধ্যে চিন্তার উদয় হলো, বুড়িমার কোনো অসুখ হয়নি তো! ভাবে, বুড়িমা কোন বস্তিতে থাকে, তা তো ও জানে না। কোথায় যাবে তাকে খুঁজতে! একদিন কথায় কথায় জিজ্ঞেস করেছিল, ‘বুড়িমা, তুমি কোথায় থাকো?’ বুড়িমা বলেছিল, ‘বস্তিতে।’ কিন্তু কোন বস্তি, তা আর জিজ্ঞেস করা হয়নি। ও ভেবেছিল, ওদের বাসার থেকে একটু দূরে একটা বস্তি আছে, সেখানে হয়তো থাকে। তাই ওর বান্ধবীকে সঙ্গে নিয়ে সেই বস্তিতে হাজির হলো রিমা। কিন্তু কেউ বুড়িমাকে চেনে না। সেখানেও কিছু ভিখারিণী বাস করে। তাদের কয়েকজনকে জিজ্ঞেস করে। বুড়িমার বর্ণনা দিয়ে তার খোঁজ জানতে চায়। কিন্তু কেউ বলতে পারে না। তাই ব্যর্থ হয়ে ফিরে এসেছিল। মনটা ওর ভীষণ খারাপ। তখন এক ল্যাংড়া ভিখারি বলল, ‘বুড়িরে আমরা ছালুর মা বলে জানি। হ্যায় তো শাজাহানপুর রেলের বস্তিতে থাহে।’
শুনে রিমা কিছুটা আশ্বস্ত হলো। পরদিন শনিবার স্কুল বন্ধ। তাই ওর ভাইয়াকে নিয়ে শাহজাহানপুর বস্তিতে উপস্থিত হলো। সেখানে গিয়ে কয়েকজনকে জিজ্ঞেস করে। কিন্তু কে আর সামান্য এক ভিখারিণীর খোঁজ রাখে! কেউ বলতে পারল না তার খবর। তখন ওর ছোট্ট মনে এক অজানা-অচেনা ভিখারিণীর জন্য কেমন যেন কষ্টের এক পাথরের চাপ অনুভব করে। ব্যথায় নীল হয়ে যায় রিমা। একজন বলল, ‘উত্তর দিকের বস্তিতে খোঁজ নিয়ে দেখেন, সেইখানে থাকবার পারে।’
ওরা তা-ই করল। সেখানে গিয়ে জিজ্ঞেস করল। বুড়ির কথা শুনে কয়েকজন মুখ চাওয়া-চাওয়ি করল। তারপর যা জানাল, তার জন্য ওরা মোটেই প্রস্তুত ছিল না। হঠাৎ তার প্রচণ্ড জ্বর আর বমি হতে থাকে, তারপর কদিন রোগে ভুগে আজ পাঁচ দিন হলো বুড়িমা মারা গেছে। এই ঘরেই বুড়িমা থাকত। পাশের ঘর থেকে এক মহিলা বের হয়ে এসে বলল, ‘আপনারা কি মালিবাগ থন আইছেন? আপনার নাম কি রিমা?’
‘হ্যাঁ, কিন্তু আপনি জানলেন কীভাবে?’
তখন মহিলাটি আবার ঘরে ঢুকে একটা প্যাকেট এনে ওর হাতে দিয়ে বলল, ‘বুড়িমা মারা যাওয়ার আগে আমার হাতে এই প্যাকেকটা দিয়া কইল, আপনার জন্মদিনে দেওনের লাইগ্যা কিনছিল, কিন্তু তার আগেই সে অসুস্থ হয়, তাই দিতে পারে নাই। আমারে দিয়া গেছে। কিন্তু আমি তো আপনাদের ঠিকানা জানি না, দিমু কেমনে!’
রিমা প্যাকেটটা হাতে নিয়ে খুলে দেখে একটা লাল টকটকে ফ্রক, জন্মদিনের উপহার, ওর জন্য রেখে গেছে বুড়িমা। রিমার দুই চোখ দিয়ে দরদর করে পানি গড়িয়ে পড়ে। তারপর ওর ভাইয়াকে জড়িয়ে ধরে হাউমাউ করে কেঁদে উঠল। ওর বুকের মধ্যে লাল ফ্রকটা ধরে রাখে, যাতে লেগে আছে এক হতভাগী ভিখারিণী বুড়িমার স্নেহের পরশ।
ন্যাশনাল আইডিয়াল স্কুল ঢাকা
</doc>
<doc>
﻿দরজার সামনেই সাদর সম্ভাষণ জানাল একটি উজ্জ্বল আনন্দময় সৃষ্টিশীলতার উচ্ছ্বাস, নতুন ভাবনাকে উসকে দেওয়ার মতো একখণ্ড চিত্রজমিন। বাংলাদেশের চিত্রকলায় সমতলের পুরুষপ্রধান সমাজের ভাবনা উপেক্ষা করে রাঙামাটির আদিবাসী জনগোষ্ঠীর প্রতিনিধিত্বকারী শিল্পী কনকচাঁপা চাকমা তাঁর নিজস্ব বৈশিষ্ট্য, কলাকৌশল ও আঙ্গিকের সমন্বয় ঘটিয়ে সমকালীন চিত্রকলায় স্বমহিমায় উদ্ভাসিত।
ধানমন্ডির আবাসিক এলাকায় একটি অ্যাপার্টমেন্টে শিল্পী কনকচাঁপা চাকমার স্টুডিও। দরজা খুলে শিল্পী স্মিত হাসিতে অভ্যর্থনা জানান তাঁর স্টুডিওতে। সাজানো-গোছানো পুরো স্টুডিওই যেন বারোক পদ্ধতির এক সুবিশাল পেইন্টিং। শো পিস, অ্যান্টিকস, ছোটবড় বিবিধ আকৃতির ক্রেস্ট, দুর্লভ মুখোশ, বিভিন্ন দেশের বুদ্ধের ভাস্কর্য, সারি সারি রঙের কৌটা, থাকে থাকে অজস্র বই, বইয়ের টেক্সট, সমাপ্ত-অসমাপ্ত-অর্ধসমাপ্ত ক্যানভাস, ইজেল, টি-টেবিল, আরামদায়ক সোফা, স্তূপাকার রং, বিভিন্ন আকৃতি-অভিব্যক্তির দলবদ্ধ হাতি—শিল্পযজ্ঞের সব উপকরণ আর শিল্পীর বিচরণ মিলিয়ে জীবন্ত হয়ে নেমে আসা প্রাক ক্লাসিক্যাল যুগ। টেবিলে রঙের প্যালেটে বর্ণিল তাজা রং আর বিভিন্ন আকৃতির ব্রাশ। যেকোনো মুহূর্তেই বাস্তবে ধরা দেবে কল্পনার কোনো অদেখা ভুবন। শিল্পী তো বটেই, সাধারণ আগন্তুকেরও শিল্পী হয়ে ওঠার সম্ভাবনা তৈরি হয়ে যায় কনকচাঁপা চাকমার স্টুডিওতে। 
এই মুহূর্তে তিনি ভাবছেন পরবর্তী প্রদর্শনী নিয়ে। কনকচাঁপার প্রদর্শনীতে আদিবাসীদের অস্তিত্ব-সংকট প্রধান প্রতিপাদ্য বিষয় হবে। তাঁদের আদিবাসী জনগোষ্ঠী দীর্ঘদিন ধরে নানা সংকট-সমস্যা নিয়ে লড়াই করে যাচ্ছে। এই সমস্যা অনেকাংশে রাজনৈতিক, এবং উত্তরণের পথগুলোও বন্ধুর। 
তাঁদের জাতিগোষ্ঠীর এই অস্তিত্বের সংকটে সবাইকে পাশে নিয়ে কাজ করতে আগ্রহী শিল্পী কনকচাঁপা। এই প্রদর্শনীতে শুধু পেইন্টিং নয়, ইনস্টলেশনসহ নানা কিছুর মাধ্যমে একটি প্রধান জাতিসত্তাকে উপস্থাপন করার পরিকল্পনা রয়েছে। তিনি জাতিগোষ্ঠী হিসেবে মুরংদের (ম্রো) আচার-আচরণ, জীবনযাপন প্রণালি, ঐতিহ্য, সংস্কৃতি, উৎসব, আনন্দ-বেদনা-দুঃখ ক্যানভাসে তুলে ধরবেন। মুরংদের পোশাক ও ভাষা চাকমা বা অন্যান্য জাতিসত্তা থেকে ভীষণ আলাদা। ‘একটি চারাগাছকে আমি প্রতীক হিসেবে ব্যবহার করেছি। একটি চারাগাছের বেড়ে ওঠা, শাখা-প্রশাখার ব্যাপ্তি, দৃঢ়তা হয়তো আমাদের এই জনগোষ্ঠীর প্রয়োজনীয়তাকে উপলব্ধির সুযোগ তৈরি করবে। এ ছাড়া আমাদের বলা হচ্ছে আমরা আদিবাসী নই। অর্থাৎ আমাদের অস্তিত্ব বিলীন করে দেওয়ার অভিপ্রায়। এর প্রতিবাদ আজ করতেই হবে।’
যে জাতিগোষ্ঠী এ দেশে রয়েছে হাজার বছর ধরে, নিজস্ব ঐতিহ্য-সংস্কৃতিকে লালন করছে মায়ের মমতায় তাদের অস্তিত্বই এখন হুমকির মুখে। ‘পূর্ববর্তী সময়ে আমি এঁকেছি আমার জাতিসত্তার সুখকর স্মৃতি, যা শৈশব থেকেই আমি দেখে এসেছি। তবে এখন তাগিদ অনুভব করছি তাদের সংকট-সমস্যাকে তুলে ধরার।’
পার্বত্য চট্টগ্রামের পাহাড়ি পরিবেশে শৈশব-কৈশোর পরবর্তী সময়ে তাঁর মননশীল মানস গঠনে ভূমিকা রেখেছে। প্রকৃতি, পাহাড়, অরণ্য ও হ্রদের সৌন্দর্যের সঙ্গে বেড়ে উঠেছেন তিনি। আবার একই সঙ্গে অশান্ত পাহাড়, জাতিগত অস্তিত্বের লড়াই, পাহাড়ি-বাঙালি বৈরিতা, রক্তক্ষয়ী যুদ্ধ, মারণাস্ত্র—এসব বেমানান বিষয় তাঁর সরল জীবনযাপনে স্পষ্ট টানাপোড়েন সৃষ্টি করেছে। তার পরও আদিবাসী জীবনযাত্রা, পাহাড়ি নিসর্গ ইত্যাদি নানা অভিজ্ঞতা বিচ্ছুরিত হয়েছে শিল্পী কনকের চিত্রকলায়। ‘বুদ্ধের অহিংস বাণী আমাকে ভীষণভাবে প্রভাবিত করে। পৃথিবীর এই অশান্ত পরিবেশে আমি শান্তি পৌঁছে দিতে চাই আমার সৃজনশীলতা দিয়ে। এখানে ধর্ম নয়, ব্যক্তি আকাঙ্ক্ষা, মানবতার প্রতি মমত্ববোধের বহিঃপ্রকাশ দেখেছি’—শিল্পী কনকচাঁপা এভাবেই তাঁর মনোভূমির কিছু কথা ব্যক্ত করেন।
তাঁর শিল্পে নারী একটি সার্বভৌম চরিত্র, এটা আদিবাসী সামাজিকতার অংশ হলেও তিনি জানেন এই নারীদের দুঃখগাথা। নারীরাই সমাজ, সংস্কৃতি ও সমস্ত কর্মযজ্ঞের কেন্দ্রে থাকার পরও তাঁদের প্রতি বঞ্চনা ও বৈষম্যে তিনি ব্যথিত হন। পাহাড়ি পথ, নিসর্গ, জুম ফসলের খেত, স্বচ্ছ জলের ধারা, স্নানরতা রমণী তাঁর চিত্রে ফিরে আসে বারবার। তিনি মনে করেন শিল্পীর আত্মপরিচয়টা জরুরি, জাতিসত্তার জন্মান্তরের অবিচ্ছেদ্য শেকড় প্রাণশক্তি বাড়ায় ও আত্মবিশ্বাসী করে।
শিল্পী কনক বলেন, প্রত্যেক শিল্পশিক্ষার্থীকে অবশ্যই তাঁর শিল্পচর্চার ক্ষেত্রে অনেক পরিশ্রমী এবং সততার পরিচয় দিতে হবে। কঠোর পরিশ্রম আর সাধনা ছাড়া সফল শিল্পী হওয়া সম্ভব নয়। শিল্পভাবনায় তিনি আশাবাদী ও স্বতন্ত্র; তবে হতাশা, দুঃখবোধ, নৈরাশ্য তাঁকে বিচলিত করে, কিন্তু তাঁর শিল্পকর্মে তিনি সৃষ্টি করেন আনন্দময় শিল্পের স্বর্গীয় অনুভূতি।

কনকচাঁপা চাকমা: জন্ম, রাঙামাটি জেলায়, ১৯৬৩ সালে। ১৯৮৬ সালে বর্তমান ঢাকা বিশ্ববিদ্যালয়ের চারুকলা অনুষদ থেকে এমএফএ শেষ করেন। তিনি অসংখ্য পুরস্কার অর্জন করেছেন, এর মধ্যে ২০০৮ সালে বেইজিং অলিম্পিকে স্বর্ণপদক অন্যতম। তিনি দেশে-বিদেশে অসংখ্য একক ও যৌথ প্রদর্শনীতে অংশ নিয়েছেন।
</doc>
<doc>
﻿এখন স্মার্টফোনের যুগ। আর পুরো দুনিয়াটাকে ছোট করে ভরে ফেলা হচ্ছে এসব স্মার্টফোনের ভেতর। ফোন করা ছাড়াও স্মার্টফোনকে ক্যামেরা ফোন, বহনযোগ্য মিডিয়াপ্লেয়ার, ইন্টারনেট মাধ্যম, ভিজ্যুয়াল ভয়েস মেইল ক্লায়েন্টসহ ওয়াইফাই ও থ্রিজি কানেকটর হিসেবে ব্যবহার করা যায়। স্মার্টফোনের পর্দাটি মাল্টি টাচস্ক্রিন প্রকৃতির। আঙুলের ছোঁয়াতেই কাজ করে এটি। এতে ভার্চুয়াল কি-বোর্ডের সুবিধা রয়েছে। আর আছে বিভিন্ন প্রোগ্রাম ও গেমস নামিয়ে খেলার সুবিধা। ফলে এখন অনেকেরই অবসর কাটে মোবাইল ফোনে গেমস খেলে। বিভিন্ন ধরনের অপারেটিং সিস্টেম থাকলেও মোটামুটি জনপ্রিয় গেমসগুলো সব অপারেটিং সিস্টেমের জন্যই পাওয়া যায়। আইফোনের গেমস অ্যান্ড্রয়েড, সিমবিয়ানসহ অন্য সিস্টেমের উপযোগী সংস্করণ পাওয়া যায়। স্মার্টফোনের এ রকম কিছু জনপ্রিয় গেমস নিয়ে এবারের আয়োজন। 

ফিল্ড রানারস
নিজের ঘর নিজেকে রক্ষা করতে হবে, এই মন্ত্রে উজ্জীবিত হয়ে গেমারকে খেলতে হবে মোবাইলে ফিল্ড রানারস গেমসটি। কারণ, শত্রুরা গেমারের বাড়ি দখল করতে আসছে সদলবলে। যদি তারা কোনোভাবে মাঠ পার হয়ে বাড়িতে চলে আসতে পারে, তাহলে আপনার বাড়ি চলে যাবে তাদের দখলে। তার আগেই শত্রুদের ঠেকাতে হবে গেমারকে। আর এর জন্য মরণকামড় দিতে হবে বিভিন্ন অস্ত্রশস্ত্র নিয়ে। ঘায়েল করতে হবে অনুপ্রবেশকারীদের।

অ্যাংরি বার্ডস
স্মার্টফোনে এখন জনপ্রিয় গেমসের তালিকায় এক নম্বরে আছে অ্যাংরি বার্ডস। বিশাল একটা গুলতি। তার নিচে একঝাঁক খুদে পাখি। ভীষণ রেগে আছে পাখিরা। কারণ, তাদের বড় শত্রু শূকর বা বানরেরা তাদের ডিম খেয়ে ফেলছে আর দাঁত বের করে হাসছে। আর পাখিদের কাছে অস্ত্র বলতে রয়েছে এক গুলতি। তবে গুলতিতে কী লাগিয়ে সেগুলোকে শত্রুর দিকে পাঠানো হবে? এত শত ভাবার সময় নেই? গুলতিতে চড়ে নিজেই উড়ে গিয়ে এসব শত্রুর ওপর আক্রমণ চালায় মিষ্টি রাগী পাখিগুলো। এভাবে একে একে শত্রুগুলোকে ঘায়েল করে এগিয়ে যাওয়াই রাগী পাখিগুলোর কাজ। আর এ রাগী পাখিগুলোকে নিয়ন্ত্রণ করতে হয় গেমারকে! খ্যাপাটে পাখিগুলো নিয়ে এসেছে ফিনল্যান্ডভিত্তিক গেম নির্মাতাপ্রতিষ্ঠান রোভিও মোবাইল। অ্যাংরি বার্ডের মূল গেমের পাশাপাশি এর তিনটি বিশেষ সংস্করণ রয়েছে—অ্যাংরি বার্ড সিজনস, অ্যাংরি বার্ড রিও ও অ্যাংরি বার্ড মিউজিক। 

ফ্রুট নিনজা
ফল খেতে কে না ভালোবাসে। কিন্তু ফল খাওয়ার আগে তো কাটতে হবে। আর কাটাকাটির এই কাজটা করতে হবে ফ্রুট নিনজা গেমসে। পুরো গেমসে নিনজাদের তলোয়ার দিয়ে কেটে কুঁচি কুঁচি করতে হবে আপেল, তরমুজ, কলা, নাশপাতি, বেদানাসহ বিভিন্ন ফল। কিন্তু ফল কাটা এত সোজা নয়। উড়ন্ত ফল আসবে, আর তাকে এক কোপে কেটে ফেলতে হবে। এর পাশাপাশি আসবে বিভিন্ন ধরনের বোম। একটু বেখেয়াল হয়ে বোমা কাটলে তো পুরা খবর আছে। সব মিলিয়ে সময় পার করার জন্য খেলাটি খুবই উপযোগী।

নিউটনকা
যাঁরা রাস্তায় হাঁটেন, তাঁদের মনে হতে পারে পাখির মতো ওড়াটা অনেক সহজ। কারণ, রাস্তা বলে কিছু নেই, নিজের ইচ্ছামতো ওড়া যাবে। কিন্তু বাস্তবে ব্যাপারটা কত কঠিন সেটা টের পাওয়া যাবে নিউটনকা গেমসটি খেলার সময়। গেমটিতে গেমার নিজেকে আবিষ্কার করবে একজন হাঁস হিসেবে। যে ইচ্ছা করলে আকাশে উড়তে পারবে কিন্তু সব জায়গায় নয়। তাকে এগিয়ে যেতে হবে কিছু রিংয়ের মধ্য দিয়ে। যা গায়ে লাগলে সর্বনাশ, মানে মৃত্যু। ফলে অনেক সাবধানে এগোতে হবে। এরপর যত পথ এগোনো যাবে ততই কঠিন হবে পথ চলা। এরই মাঝে গেমারকে এগিয়ে যেতে হবে।

সিমসিটি
ভাঙাচোরা যে মজার একটা কাজ, সেটা খুবই ভালোভাবে উপভোগ করা যায় মোবাইলে বসে বসে সিমসিটি গেমসটি খেলার সময়। একের পর এক দালানকোঠা ভেঙে ফেলছে সবাইকে ফাঁকি দিয়ে, এর থেকে মজার আর কী হতে পারে। ভাঙার জন্য গেমারকে যেতে হবে সিমসিটিতে। যেখানে অনেক বড় বড় দালান রয়েছে। কিন্তু সেগুলো পাহারা দিচ্ছে আইন প্রয়োগকারী সংস্থার লোকজন, তাদের চোখ এড়িয়ে আর বুদ্ধি খাটিয়ে ধ্বংস করতে হবে সব দালানকে। আর তুলতে হবে স্কোর।

কল অব ডিউটি
আমাদের আবার যুদ্ধে যেতে হবে—এই মন্ত্রে উজ্জীবিত হয়ে কল অব ডিউটি গেমসটি খেলতে পারেন মোবাইলে। কল অব ডিউটি একটি যুদ্ধভিত্তিক ফার্স্ট পারসন শ্যুটার গেম সিরিজ। গেমটি মূলত দ্বিতীয় বিশ্বযুদ্ধ অবলম্বনে তৈরি। কল অব ডিউটি বিশ্বের অন্যতম সেরা ফার্স্ট পারসন শ্যুটিং গেম সিরিজ। কল অব ডিউটি ব্ল্যাক অপস সিরিজের সপ্তম গেম। গেমটির নির্মাতা ট্রেয়ার্ক এবং প্রকাশক অ্যাকটিভিশন সম্প্রতি গেমটি বাজারে ছাড়ে। গেমটি কোল্ড ওয়ার ও ভিয়েতনাম যুদ্ধ অবলম্বনে তৈরি। গেমারকে রাশিয়া, ভিয়েতনাম, কিউবাসহ পৃথিবীর বিভিন্ন দেশের যুদ্ধে অংশ নিতে হবে।
</doc>
<doc>
﻿বিশ্ববিদ্যালয়ের ভর্তিযুদ্ধে তোমরা যারা অবতীর্ণ হয়েছ কিংবা ইতিমধ্যে উত্তীর্ণও হয়েছ, রাজশাহী বিশ্ববিদ্যালয় বন্ধুসভার পক্ষ থেকে তোমাদের জন্য রইল শুভকামনা। মেধায় কৃতির পরিচয় দেওয়া তোমরা নিশ্চয়ই জানো, বিজয় অর্জনের চেয়ে ধরে রাখা অনেক কঠিন। বিশ্ববিদ্যালয়ে ভর্তির যুদ্ধে যে বিজয় তোমরা পেয়েছ, তা ধরে রাখতেও সর্বদা অনেক সচেতন থাকতে হবে তোমাদের। আর তাই শুরু থেকেই তোমাদের পথচলা হোক সুচিন্তিত...
ভর্তির প্রস্তুতি: ভর্তির জন্য প্রয়োজনীয় কাগজপত্রের তালিকাটি জেনে নেবে তো বটেই, পাশাপাশি ভর্তির জন্য শেষ দিনের অপেক্ষা করবে না কিছুতেই। কেননা, বিশ্ববিদ্যালয়ে ভর্তি হতে অনেক জায়গায় দৌড়াতে হবে তোমাদের। বিশেষ করে রাজশাহী বিশ্ববিদ্যালয়ে ভর্তির জন্য তোমাদের যেতে হবে বিভাগে, সংশ্লিষ্ট হলে, প্রশাসন ভবনে ও ব্যাংকে।
অপেক্ষমাণ তালিকায় থাকবে যারা: যারা অপেক্ষমাণ তালিকায় থাকবে, তোমরা শুধু অনলাইনের রেজাল্টের ওপর নির্ভর না করে নিয়মিত খোঁজ রাখো সংশ্লিষ্ট বিভাগ কিংবা অনুষদে। কেননা, অনেক সময় অনলাইনে রেজাল্ট পৌঁছাতে বিলম্ব হয়। আর অপেক্ষমাণ তালিকা থেকে ভর্তির সুযোগ বিলম্বের কারণে হাতছাড়া হয়ে যায় সহজেই। কোনোভাবেই কোনো অসাধু চক্রের হাতে পড়বে না। জেনে রেখো, অপেক্ষমাণ তালিকা থেকে ভর্তির নিশ্চয়তা দেওয়ার কিছু অসাধু ব্যক্তির সন্ধান পাওয়া যায়, যারা কোনোভাবেই সঠিক নয়। এদের প্রলোভনে পড়লে ভোগান্তির শেষ থাকবে না।
হলে উঠতে অপেক্ষা করো: বিশ্ববিদ্যালয়ে ভর্তি হয়েই হলে ওঠার তাড়ার দরকার নেই। অপেক্ষা করো, বড়জোর একটা বছর। কেননা, দ্বিতীয় বর্ষে উঠলেই হলে ওঠার সুযোগ পাওয়া যাবে। সম্প্রতি কিছু হল প্রথম বর্ষ থেকেই সে সুযোগটি দেওয়ার চেষ্টা করছে। হলে সিট কিনে বা কোনো দলের হয়ে হলে না ওঠাই ভালো। তাতে নানা রকম বিড়ম্বনায় পড়তে হবে। মেয়েদের ক্ষেত্রে প্রথম বর্ষ থেকেই হলে থাকার সুযোগটা রয়েছে বৈধভাবে। হলে উঠতে তাই শুরুতেই কথা বলো হল-প্রভোস্টের সঙ্গে।
প্রক্টর অফিসের সহায়তা নাও প্রয়োজনে: বিশ্ববিদ্যালয়ে কোনো সমস্যার সম্মুখীন হলে সহায়তা নাও প্রক্টর অফিসের। আর প্রক্টর অফিস প্রশাসন ভবন-১-এ অবস্থিত। ধীরে ধীরে বিশ্ববিদ্যালয়ের সঙ্গে পরিচিত হও এবং যত দিন তা না হয়, তত দিন তোমাদের পথচলা হোক সুচিন্তিত।
</doc>
<doc>
﻿কক্সবাজার-চট্টগ্রাম মহাসড়কের চকরিয়া উপজেলার হারবাং পর্যন্ত ৭৭ কিলোমিটার সড়কে ঝুঁকিপূর্ণ ২৯টি টেক বা বাঁকে—ডানে মোড়, বাঁয়ে মোড় অথবা সামনে আঁকাবাঁকা রাস্তা—এ জাতীয় কোনো সাইনবোর্ড বা সতর্কীকরণ চিহ্ন নেই। ফলে দ্রুতগতির যাত্রীবাহী চেয়ারকোচ অথবা মালবাহী যানবাহন উল্টে প্রতিনিয়ত দুর্ঘটনার শিকার হচ্ছেন লোকজন। এতে প্রাণহানির ঘটনাও বাড়ছে। 
এস আলম চেয়ারকোচ পরিবহনের চালক মোস্তফা কামাল (৪৫) জানান, কক্সবাজার বাস টার্মিনাল থেকে যাত্রী নিয়ে চট্টগ্রাম যাওয়ার সময় মহাসড়কের খরুলিয়া, বাংলাবাজার, রামু, পানিরছড়া, ঈদগাঁও, ফাঁসিয়াখালী, ডুলাহাজরা, চকরিয়া, হারবাংসহ ২৯টি স্থানে টেক (বাঁক) রয়েছে। দূর থেকে এসব টেক খেয়াল করা যায় না। বিশেষ করে বৃষ্টি এবং শীতের ঘন কুয়াশায় বাঁকগুলো অতিক্রম করার সময় যানবাহন দুর্ঘটনার কবলে পড়ে। 
কক্সবাজারের ট্রাফিক পুলিশ সার্জন কানু বিশ্বাস জানান, নানা কারণে এই মহাসড়কে প্রতি মাসে ৩০ থেকে ৪০টি দুর্ঘটনা ঘটে। এতে অনেক মানুষের প্রাণহানির ঘটনা ঘটে। 
চকরিয়া থানার ভারপ্রাপ্ত কর্মকর্তা (ওসি) মোহাম্মদ ফরহাদ জানান, মহাসড়কের বাঁক বা টেকের পাশে সতর্কীকরণ সাইনবোর্ড না থাকায় দুর্ঘটনা বেশি ঘটছে। 
সৌদিয়া চেয়ারকোচ পরিবহনের চালক নজরুল ইসলাম (৩১) জানান, মহাসড়কে অসংখ্য বাঁকের পাশাপাশি ৩০টির বেশি অবৈধ হাটবাজার থাকায় এটি গাড়ি চলাচলের ক্ষেত্রে মারাত্মক ঝুঁকিপূর্ণ হয়ে উঠেছে। বিশেষ করে লিংক রোড, খরুলিয়াবাজার, রামু চৌমুহনী, ঈদগাঁও ও চকরিয়া পৌরসভার চিরিঙ্গা এলাকায় সড়কের ওপর অবৈধ হাটবাজার ও জিপ-মাইক্রোবাস দাঁড় করিয়ে রাখার কারণে যানজটের কবলে পড়তে হয়। এতে দূরপাল্লার যাত্রীদের ঘণ্টার পর ঘণ্টা অপেক্ষা করতে হচ্ছে। আর মহাসড়কের বিভিন্ন স্থানে ছোট-বড় অসংখ্য খানা-খন্দ তো আছেই। 
কক্সবাজার আন্তজেলা সড়ক পরিবহন শ্রমিক ইউনিয়নের সভাপতি আবুল কালাম জানান, এই মহাসড়কে যাত্রীবাহী কয়েক শ দূরপাল্লার বাস ছাড়াও পাঁচ হাজারের বেশি ট্রাক, পিকআপ, মাইক্রো, জিপ, টমটম চলাচল করে। কিন্তু বাঁক বা টেক সম্পর্কে সতর্কীকরণ চিহ্ন বা সাইনবোর্ড না থাকায় সড়ক দুর্ঘটনা বাড়ছে। দুর্ঘটনার কবলে পড়ে প্রতিমাসে গড়ে ২০ জনের মৃত্যু হচ্ছে। এর মধ্যে ৮০ শতাংশ দুর্ঘটনা ঘটছে বাঁক বা টেকে অতিক্রম করার সময়। 
সড়ক ও জনপথ (সওজ) বিভাগ কক্সবাজারের নির্বাহী প্রকৌশলী মো. জাহাঙ্গীর আলম জানান, ‘এই সড়কের যত বাঁক রয়েছে, তার সবকটিতে সতর্কীকরণ চিহ্ন সংবলিত সাইনবোর্ড লাগানো ছিল। কিন্তু চোরের দল এসব খুলে নিয়ে গেছে। এখন নতুন করে ওই সব বাঁকে সাইনবোর্ড লাগানো হবে। আর মহাসড়কে ভাঙা অংশ মেরামতের কাজ চলছে।’ অবৈধ হাটবাজার উচ্ছেদ প্রসঙ্গে নির্বাহী প্রকৌশলী বলেন, গত ২ আগস্ট এই মহাসড়কের চকরিয়া পৌরসভা এলাকার ভ্রাম্যমাণ আদালত অভিযান চালিয়ে সড়কের দুই পাশ দখল করে তৈরি করা দুই শতাধিক দোকানপাট উচ্ছেদ করেন। এ সময় শতাধিক দখলদারের বিরুদ্ধে ১১টি মামলাসহ নগদ ১৮ হাজার ৫০০ টাকা জরিমানা আদায় করা হয়। এর আগে চকরিয়া, কক্সবাজার শহর, উখিয়া ও টেকনাফে অভিযান চালিয়ে বিপুল সংখ্যক দোকানপাট ও হাটবাজার উচ্ছেদ করা হয়। কিন্তু কয়েক দিন পর আবার এসব হাটবাজার গড়ে তোলা হয়। ফলে সড়ক দখলমুক্ত করা সম্ভব হচ্ছে না। টেকনাফ স্থলবন্দর আমদানি-রপ্তানিকারক ব্যবসায়ী সমিতির সাধারণ সম্পাদক এহতেশামুল হক জানান, ‘মিয়ানমার থেকে আনা কাঠ, মাছ, আচারসহ অন্যান্য মালামাল বোঝাই ট্রাক ঢাকা, চট্টগ্রাম, সিলেট নিয়ে যাওয়ার সময় মহাসড়কের অসংখ্য বাঁকে আটকে পড়তে হয়। সড়কের বাঁকে অসাবধানতাবশত আরেকটি গাড়িকে সাইড দিতে গিয়ে মাল বোঝাই ট্রাক সড়ক থেকে মাটিতে নামিয়ে দিতে হয়। এতে বহু ট্রাক উল্টে যায়। অন্তত টেকগুলোতে সতর্কীকরণ সাইনবোর্ড লাগানো থাকলে এসব দুর্ঘটনা এড়ানো যেত।’
</doc>