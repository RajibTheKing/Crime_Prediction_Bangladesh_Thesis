<doc>
Chitroshilper jadukori nirmata

এবারের (২০১১) সাহিত্যে নোবেলজয়ী সুইডেনের কবি টোমাস ট্রান্সট্রয়মার সাধারণ বাংলা পাঠকদের কাছে পরিচিত না হলেও বিদ্বজ্জনেরা তাঁর সম্পর্কে মোটামুটি খোঁজখবর রাখেন বলে মনে করা যেতে পারে। কারণ, সম্ভাব্য নোবেলজয়ী হিসেবে তাঁর নাম আলোচিত হচ্ছিল বেশ কয়েক বছর ধরেই। ১৯৯৩ থেকে বর্তমান বছরের নোবেল জেতা পর্যন্ত প্রতিটি বছরই মনোনীত ব্যক্তিদের তালিকায় তাঁর নাম থেকেছে এবং বেশ কয়েক বছর ধরে নোবেল কমিটির আনুষ্ঠানিক ঘোষণার বেশ আগে থেকেই অন্ততপক্ষে সুইডেনের সাংবাদিকেরা তাঁর বাড়ির বাইরে অবস্থান নিয়ে বসে থাকতেন এবং নাম ঘোষণার পর হতাশ হয়ে ফিরে যেতেন। এবারও তেমনি ছিলেন তাঁরা। আর বাড়ির ভেতরে আশা-নিরাশার দোদুল্যমানতা নিয়ে অন্য বছরগুলোর মতো অপেক্ষা করছিলেন কবি নিজে ও তাঁর স্ত্রী মনিকা। স্টকহোমের স্থানীয় সময় বেলা একটার আনুষ্ঠানিক ঘোষণার পাঁচ মিনিট আজ পর্যন্তও যখন টেলিফোন বাজেনি, তখন তাঁরা ভাবলেন, এবারও তাহলে হোল না! আর কবির মূল লেখার সুইডিশ প্রকাশিকা ইভা বোমিন বিগত অনেকগুলো বছরের নিষ্ফল অপেক্ষার হতাশার কারণে এবার আর টেলিভিশনের কাছে বসেনইনি। কিন্তু বেলা একটা বাজার ঠিক চার মিনিট আগে টেলিফোনটি বেজে উঠল এবং কবিকে জানিয়ে দেওয়া হলো এবার তিনিই সাহিত্যের নোবেল পুরস্কারটি পেয়েছেন। ১৯৯০ সালে কবির ৫৯ বছর বয়সে পক্ষাঘাতের ফলে শরীরের পুরো ডান দিকটাই অবশ। সীমিত আকারে চলাফেরা করেন চাকাওয়ালা চেয়ারে বসে। আর কথা বলেন কিংবা বলতে পারেন, খুবই কম। তা-ও জড়িয়ে জড়িয়ে। এর ফলে স্বাভাবিকভাবেই তাঁর কবিতার উৎসারণ খানিকটা কমে এলেও, সৌভাগ্যক্রমে একেবারে থেমে যায়নি। ১৯৩১ সালের ১৫ এপ্রিল জন্ম তাঁর। তাই ৮০ বছর বয়সে আংশিক পঙ্গুত্ব নিয়ে বহু প্রত্যাশিত এই নোবেলজয় কবির জীবনে তাই এক বিরাট প্রাপ্তি। 
পৃথিবীর প্রায় ষাটটির মতো ভাষায় অনূদিত হলেও টোমাস ট্রান্সট্রয়মার (Tomas Transtromer এভাবেই উচ্চারিত হয়) বাংলায় এখনো অনূদিত হয়েছেন বলে আমার অন্তত জানা নেই। তাঁর সম্পর্কে আমার নিজের আগ্রহও খুব বেশি পুরোনো নয়। নোবেলের মনোনীত ব্যক্তিদের সংক্ষিপ্ত তালিকায় বারবার তাঁর নাম আসতে থাকলে সুইডেন-প্রবাসী এবং উপসালা (Uppsala) বিশ্ববিদ্যালয়ে পড়ুয়া আমার এক ভাগনের কাছে ধরনা দিলে তার বদান্যতায় ইংরেজি অনুবাদে ট্রান্সট্রয়মারের গোটা দুয়েক গুরুত্বপূর্ণ কাব্যগ্রন্থ পেয়ে যাই। সে-ও ২০০৬ সালের একেবারে শুরুতে। তাঁর কবিতাগুলো পড়ে আমি একেবারে অন্য আরেকটি জগতের সন্ধান পেয়ে যাই যেন। সেই থেকেই ভেবে আসছিলাম, তাঁকে নিয়ে বাংলায় পরিচিতিমূলক কিছু একটু লিখব। কিন্তু তা আর হয়ে ওঠেনি বর্তমান এই লেখার আগ পর্যন্ত। সংগীত ও কাব্যপ্রীতি বাঙালির রক্তে যেন মিশে আছে। অথচ ভাবলে দুঃখ হয়, টোমাস ট্রান্সট্রয়মারের কবিতার মতো এক অনবদ্য কাব্যধারার রসাস্বাদন থেকে তারা এত কাল বঞ্চিত থেকেছে। ভালো অনুবাদ হলে এখন হয়তো খণ্ডিত আকারে হলেও এই সুযোগ তারা পাবে বলে আশা করা যায়। 
এ প্রসঙ্গে অনুবাদ, বিশেষত কাব্যের অনুবাদ নিয়ে বিদগ্ধ মহলের বিরূপ মনোভাবের কথা স্বাভাবিকভাবেই মনে আসে। আর এই বিরূপতার যৌক্তিক কারণও যে নেই, তা নয়। যেকোনো ভাষার মৌলিক কবিতার পাঠকমাত্রই জানেন, মানোত্তীর্ণ কবিতা যতখানি না অর্থ বহন করে, তার চেয়ে অনেক বেশি বহন করে ভাব। আর এই ভাব তৈরিতে তাত্ত্বিক, দার্শনিক কিংবা আবেগিক বিষয়ের উপস্থাপনে কবি যে চিত্রকল্প, বাক্যপ্রকরণ, শব্দ-দ্যোতনা কিংবা কখনো কখনো অত্যন্ত হূদয়গ্রাহী ও ছন্দময় অনুপ্রাসের ব্যবহার করেন, কিংবা আনেন, তাঁর সংস্কৃতি-বলয়ের উপমা-উৎপ্রেক্ষা ও পৌরাণিক অনুষঙ্গ, তার ভাষান্তর অনেক ক্ষেত্রেই শুধু কষ্টসাধ্য নয়, অসম্ভব। এসব কথা ভেবেই হয়তো রবার্ট ফ্রস্ট বলছিলেন, অনুবাদে যে জিনিসটি হারিয়ে যায়, সেটিই হচ্ছে কাব্য কিংবা কবিতা। কথাটি অত্যন্ত গুরুত্বপূর্ণ বলেই বিবেচিত হয়ে আসছে বোদ্ধামহলে। কিন্তু তাই বলে অনুবাদ এবং কবিতার অনুবাদও থেমে তো নেই-ই; বরং বাড়ছে দিন দিন। কারণ, পৃথিবীব্যাপী শিক্ষা-সংস্কৃতির ক্রমাগত প্রসারের ফলে অন্যের সাহিত্য-সংস্কৃতি সম্পর্কে আগ্রহও বাড়ছে দিন দিন। আর একমাত্র অনুবাদ ছাড়া তা মেটাবার আর কোনো পথই নেই। 
অনুবাদ নিয়ে এখানে এতগুলো কথা বলার কারণ আছে। ইংরেজি ব্যতিরেকে অন্যান্য বিদেশি সাহিত্য—তা গদ্য কিংবা কাব্য যা-ই হোক—আমরা প্রধানত ইংরেজি অনুবাদেই পড়ি। আর তার সামান্য যা কিছু বাংলায় তরজমা করা হয়, তারও অধিকাংশই আবার ইংরেজি অনুবাদ থেকে অনূদিত। মূলটি আসলে যে কেমন ছিল, সে সম্পর্কে প্রায়ই আমরা কোনো ধারণা করতে পারি না। টোমাস ট্রান্সট্রয়মারও আমি যতখানি পড়েছি, তার সবটুকুই ইংরেজি তরজমায়। কারণ অতি সহজ—আমি সুইডিশ ভাষার বিন্দুবিসর্গও জানি না। ইংরেজি অনুবাদে যে বই দুখানি আমি পড়েছি তার একটি হচ্ছে যুক্তরাষ্ট্রের কবি এবং ট্রান্সট্রয়মারের বিশেষ বন্ধু বরার্ট ব্লাইয়ের নির্বাচিত ও অনূদিত The half Finished Heaven এবং অন্যখানি হচ্ছে রবার্ট হাস (Robert Hass) সম্পাদিত Selected Poems 1954-1986। দ্বিতীয় বইখানিতে রবার্ট ব্লাই ছাড়াও ট্রন্সট্র্যামারের অন্য সব ইংরেজি অনুবাদকের নির্বাচিত অনুবাদে সমৃদ্ধ। রবার্ট ব্লাইয়ের সংগ্রহখানিতে মাঝারি আকারের একটি ভূমিকা রয়েছে। ওটি পড়ার আগেই আমি বেশ কটি কবিতা পড়ে ফেলি এবং এক ধরনের ধাক্কা খাই। কবিতাগুলোর ইংরেজি অবিশ্বাস্য রকমের সহজ, জটিলতাহীন ও একরোখা ধরনের। নিত্যনৈমিত্তিক জীবনের অতি সাধারণ ঘটনা, চারপাশের নৈসর্গিক বস্তু কিংবা দৃশ্যের সরল বর্ণনা—এ কেমন ধরনের কবিতা। এ ভাব আমার মনে এসেছিল। কিন্তু ওই পরিচিত ঘটনা, সাধারণ নিসর্গ উদ্ভট একটা ডিগবাজি খেয়ে কেমন ধোঁয়াশাচ্ছন্ন, অস্পষ্ট ও সম্পূর্ণ বিভ্রান্তিকর হয়ে ওঠে যেন তাঁর সাধারণত ছোট ছোট কবিতাগুলোর শেষ দিকে গিয়ে। পাঠক তখন অবাক হতে বাধ্য। রহস্যময় হয়ে ওঠে পুরো বিষয়টিই। এর আগে এমন কোনো কবিতার সঙ্গে আমার পরিচয় হয়নি। অনুবাদে কি তাহলে এর রূপ কিছুটা পাল্টে গেল? রবার্ট ব্লাইয়ের ভূমিকা পড়ে জানলাম, শব্দের পরে শব্দ, বাক্যের পরে বাক্য, চিত্রকল্পের পরে চিত্রকল্প একেবারে অবিকৃত রেখেই এই কবির কবিতা অনুবাদ করা যায় এবং করা হয়েছেও তা-ই। পড়েও খটকা লাগেনি কোথাও। তখন মনে হলো, রবার্ট ফ্রস্ট কখনো কখনো সত্য হলেও, সব সময় সঠিক নন, অন্তত টোমাস ট্রান্সট্রয়মারের বেলায় তো নয়ই। অন্তত আরও একজন মহৎ কবির কাব্য রচনা সম্পর্কে দেওয়া ব্যবস্থাপত্র নাকচ করে দিয়েছেন ট্রান্সট্রয়মার। স্তেফান মালার্মে বিশ্বাস করতেন, কাব্যে রহস্য থাকা উচিত এবং নিজ নিজ রচনায় এমন রহস্য তৈরি করতে কবিদের উৎসাহ জোগাতেন তিনি। বাস্তবতার যে ক্ষণ কিংবা স্থানটি কবিতার উৎস প্রয়োজনে সেই বন্ধনটুকু ছিঁড়ে ফেলে রহস্য তৈরির পথও বাতলে দিয়েছিলেন মালার্মে। কিন্তু সে পথ মাড়াননি ট্রান্সট্রয়মার। তাঁর কবিতায় দৈনন্দিন পার্থিব ঘটনার সঙ্গে যোগসূত্র খুব শক্ত করেই ধরে রাখা হয়, কিন্তু তথাপিও রহস্য, অস্পষ্টতা ও বহু অর্থের সম্ভাবনা কোনোমতেই ম্লান হয়ে ওঠে না, এমনকি বারবার পড়ার পড়ও। একটি কবিতার কিছু অংশের বাংলা অনুবাদ পড়লেই তাঁর কবিতার ধরন সম্পর্কে কিছুটা আঁচ করা যাবে, আশা করি। কবিতাটির নম ‘খোলা জানালা’ আর অনুবাদটুকু তাৎক্ষণিকভাবে আমার নিজেরই করা।
‘দোতলায়
খোলা জানালার পাশে দাঁড়িয়ে দাঁড়িয়ে 
একদিন সকালবেলা দাড়ি কামাচ্ছিলাম।
রেজারের বোতামটি টিপে দিলাম।
মৃদু গুঞ্জরণ শুরু করে দিল সেটি।
বাড়তে বাড়তে তা ক্রমাগত জোরে বোঁ-বোঁ 
শুরু করল।
তারপরে পরিণত হলো ঘরঘর শব্দে।
হয়ে গেল একটি হেলিকপ্টার।
আর ওই ঘরঘরানির গন্ডগোল ভেদ করে
একটি কণ্ঠস্বর—পাইলটের সেটি—
চেঁচিয়ে উঠল:
“চোখ খোলা রাখুন!
এ সবকিছুই শেষবারের মতো দেখছেন 
আপনারা”। 
এরপর গ্রীষ্মের ওপর খুব নিচু হয়ে ভাসতে ভাসতে চলে যেতে দেখা গেল গোলাপ। দেখা গেল সবুজের হরেক রকমের আঞ্চলিক কথ্যরীতি। বিশেষ করে বাড়ির দেয়ালগুলোর লাল রং। আর দেখা গেল রোদের মধ্যে গোবরে লেপটে থাকা চিকচিক করা গুবরে পোকা। শিল্প-কারখানা। ছাপাখানা কনুইয়ে ভর করে করে হাঁটছিল আর ঠিক সেই মুহূর্তে একমাত্র গতিহীন বস্তু ছিল মানুষ। তারা যেন পালন করছিল তাদের নীরবতার মুহূর্ত। আর ক্যামেরার একেবারে আদি যুগে ছবি তোলার জন্য লোকেরা যেমন কাঠের মতো শক্ত হয়ে ঠায় বসে থাকতো, ঠিক তেমন অনড় স্থির হয়ে ছিল গির্জার অঙ্গনে সমাহিত মৃতেরা।
এরপর কবি বলেন, ...
“ঠিক কোন দিকে যে আমি মাথা ঘোরাব তা যেন বুঝতে পারছিলাম না—
ঘোড়ার যেমন
আমার দৃষ্টিও তেমনভাবে বিভক্ত হয়ে গেল”।’ 
কবিতাটি এখানেই শেষ। অতি সহজ ভাষা, বর্ণনা সরল, ঘটনায় নেই কোনো জটিলতা; আর বোঝাও যাচ্ছে প্রায় সবটুকু। কিন্তু শেষ পর্যন্ত কি যে বলতে চাইলেন কবি, তা ধোঁয়াশাচ্ছন্নই যেন থেকে গেল। 
ট্রান্সট্রয়মারের কবিতা লেখা শুরু তুলনামূলকভাবে তরুণ বয়সে। তাঁর পূর্বপুরুষ সুইডেনের দ্বীপপুঞ্জে ‘পাইলট’ হিসেবে কাজ করে বাণিজ্যিক ও অন্যান্য নৌযান এগিয়ে নিয়ে যেতেন। কিন্তু তাঁর বাবা ছিলেন সাংবাদিক। এই সাংবাদিক বাবা ও নার্স হিসেবে প্রশিক্ষিত মায়ের সঙ্গে যখন ছাড়াছাড়ি হয়ে যায়, তখন তাঁর বয়স মাত্র তিন বছর। এর পর থেকে বিয়ের আগ পর্যন্ত মা-ই ছিলেন তাঁর জীবনের সব। স্টকহোমের নিম্নবিত্ত পরিবারের বসবাসের এলাকায় একটি অ্যাপার্টমেন্টেই মার সঙ্গে বেড়ে ওঠেন ট্রান্সট্রয়মার। তবে স্কুল শেষ করে স্টকহোম বিশ্ববিদ্যালয়ে পড়াশোনা করে ডিগ্রিও অর্জন করেছেন তিনি। বিষয় ছিল মনস্তত্ত্ব, ইতিহাস ও সাহিত্য। কর্মজীবনে তিনি মনস্তত্ত্ববিদ হিসেবেই কাজ করেছেন—কখনো জেলখাটা কয়েদিদের মধ্যে, কখনো কিশোর অপরাধীদের মধ্যে আবার কখনো বা মাদকাসক্তদের নিয়ে। এদেরকে পরামর্শ দিয়ে সংশোধনের চেষ্টাই ছিল তাঁর মূল কাজ। পশ্চিমা দেশগুলোর বড় কোনো লেখক-কবির মতো সার্বক্ষণিক সাহিত্যচর্চার সৌভাগ্য তাঁর হয়নি। সে কারণে সুদীর্ঘ জীবনেও তাঁর লিখিত কবিতা ও আত্মজীবনীমূলক ক্ষুদ্র একটি বই মিলিয়ে মোট ছাপানো পৃষ্ঠার সংখ্যা তিন শর কাছাকাছি মাত্র। আর ১১টি বা তার চেয়ে সামান্য দু-একটি বেশি কাব্যগ্রন্থগুলোও ক্ষীণকায়। তার মাত্র ২৩ বছর বয়সে, বিশ্ববিদ্যালয়ের পড়া শেষ হওয়ার আগে ১৯৫৪ সালে প্রথম প্রকাশিত হয় মাত্র ১৭টি ছোটখাটো কবিতা নিয়ে তাঁর প্রথম কাব্যগ্রন্থ। নাম ১৭টি কবিতা। তবে ওই ছোট ছোট ১৭টি কবিতাই খুব মৃদু কিন্তু অত্যন্ত সুস্পষ্টভাবে জানান দিয়েছিল, সুইডিশ সাহিত্যে তো বটেই, ইউরোপীয় এমনকি বিশ্ব সাহিত্যে নতুন এক কবির আবির্ভাব ঘটেছে।
</doc>
<doc>
keno lalon k chai

অনেককাল আগে ব্রাহ্মসমাজের তরুণ-তুর্কিদের মুখপাত্র হয়ে প্রশান্তচন্দ্র মহলানবীশ কেন রবীন্দ্রনাথকে চাই নামের একটি চটি পুস্তিকা লিখেছিলেন। ১৯২১-এ প্রকাশিত এই লেখায় ব্রাহ্মসমাজের রক্ষণশীল বৃদ্ধদের প্রতি অনাস্থা প্রকাশ করা হয়েছিল। অনুদার পরিবেশ ও আদর্শচ্যুতি রোধে তাঁদের কণ্ঠ হয়ে উঠেছিল জোরালো। প্রগতির উদার হাওয়া যাতে ‘সমাজে’র দেহে-মনে লাগে, এই ছিল তাঁদের প্রত্যাশা। আর সেই কারণে রবীন্দ্রনাথকে তাঁরা অপরিহার্য ও জরুরি মনে করেছিলেন।
সেদিনের ছোট পরিসরের ‘ব্রাহ্মসমাজ’ নয়, আজ ‘বাঙালিসমাজ’ নিয়ে কথা—যে সমাজে অবক্ষয়, অবনতি, স্খলন, বিকার, অনাচারের বিষবৃক্ষ নষ্ট মানুষের যত্নে-প্রযত্নে আলো-হাওয়া-জল পেয়ে সতেজ ও বৃহৎ হয়ে উঠেছে। এই পরিবেশে এমন একজন মানুষকে প্রয়োজন যাঁর আদর্শ, চেতনা ও প্রেরণায় সমাজদেহের ক্ষত সারিয়ে তাকে সুস্থ ও সচল করে তুলতে পারা যায়। এই প্রেক্ষাপটে লালন কেন প্রাসঙ্গিক, সেই বিবেচনার ভূমিকা হিসেবেই এই ক্ষুদ্র নিবন্ধ।
লালন জন্মেছিলেন ২৩৭ বছর আগে সংস্কারশাসিত বাংলার এক অখ্যাত গ্রামে। ১১৬ বছরের দীর্ঘ আয়ু পেয়েছিলেন তিনি। তাঁর এই দীর্ঘজীবন বিচিত্র অভিজ্ঞতায় পূর্ণ। এই অভিজ্ঞতার বড় অংশই বেদনা আর বিস্ময়ের। জাত-পাত, সম্প্রদায়-বিদ্বেষ, শাস্ত্র-ধর্মের দুঃসহ প্রতাপ, শ্রেণী-পীড়ন, সামন্তশোষণ, সামাজিক অনাচার, নারীর নিগ্রহ, মনুষ্যত্বের অবমাননা, মানবতার লাঞ্ছনা, মানুষের জীবনকে স্থবির এবং সেই সঙ্গে বিষাদ-নৈরাশ্যে ডুবিয়ে রেখেছিল। লালনের কাল থেকে দুই শতকের বেশি সময় পরও এই পরিস্থিতি পাল্টায়নি। হয়তো কোনো কোনো ক্ষেত্রে এর রূপ বদলেছে, কিন্তু সমাজদেহ থেকে এর ছাপ পুরোপুরি মুছে যায়নি।
বারবার আঘাত এসেছে বাউল সম্প্রদায় ও লালনের ওপর। বাউল-ঘৃণার পরিচয় মিলবে মধ্যযুগের দু-একটি পুঁথি বা পদে। ওহাবি-ফরায়েজি আন্দোলনের ফলে বাউলদলন জোরালো হয়েছে। ‘জাতির পশ্চাতে’ যে ব্রাহ্মধর্ম ও গৌরবাদীদের মতো ‘লালন সম্প্রদায়ীরা’ও ‘খোঁচা মারিতেছে’—এমন অভিযোগ করেছেন কাঙ্গাল হরিনাথ। মৌলভি আবদুল ওয়ালির সমালোচনা থেকেও রক্ষা পাননি লালন ও বাউলেরা। এসব উনিশ শতকের কথা। এরই ধারাবাহিকতায় কয়েক দশক পর জারি হয় ‘বাউল ধ্বংস ফতোয়া’। এই ফতোয়ায় বলা হয়, ‘...ন্যাড়ার ফকিরগণ লালন সাহার সম্বন্ধে কোনই পরিচয় না জানিয়া হুজুগে মাতিয়া হিন্দু বৈষ্ণবগণের দেখাদেখি লালন সার পদে গা ঢালিয়া দিয়া মোছলমান সমাজের কলঙ্কস্বরূপ হইয়াছে ইহা অতিশয় পরিতাপের বিষয়।’ মওলানা মোহাম্মদ আকরম খাঁও সায় দেন বাউলবিরোধিতায়। বাউল-ফকিরদের সম্পর্কে বিরূপ ধারণা থেকে তিনি এই সিদ্ধান্তে পৌঁছান, বাউলমতের প্রসার মুসলিম সমাজের চারিত্রিক ও নৈতিক অধঃপতনের একটি প্রধান কারণ। সরাসরি কিংবা খানিকটা আড়াল মেনে এই বাউল-নিগ্রহ বা লালন-নিন্দার প্রচার থেমে থাকেনি। আধুনিককালে, এমনকি হালেও যখন কথিত আধুনিক শিক্ষিত বাঙালি মতে-মন্তব্যে লালনকে খাটো বা খারিজ করতে চান, তখন আমরা বিচলিত ও অসহায় বোধ করি। ঢাকা বিশ্ববিদ্যালয়ের একসময়ের উপাচার্য সৈয়দ মোয়াজ্জেম হোসেন রায় দিয়েছিলেন, লালনসহ অন্যান্য লোককবি যেসব গান রচনা করেছেন, তাতে নাকি ‘যথেষ্ট রসবোধের পরিচয় নাই’ এবং তা ‘গ্রাম্যতা দোষে দুষ্ট বলিয়া ভদ্রসমাজে স্থান করিয়া লইতে পারে নাই।’ আবার কিছুকাল আগে সুধীর চক্রবর্তী তো বলেই বসলেন, লালন ছিলেন ‘জারজ’। সুধীরের এই মন্তব্য সুধীজন ও বাউলেরা কীভাবে নেবেন, জানি না! অগণন ভক্ত এবং রবীন্দ্রনাথ থেকে অন্নদাশঙ্কর রায়ের লালন-অনুরাগ কি তবে এই ‘জারজ’ মন্তব্যের পাঁকে ডুবে যাবে? কী ভেবে এঁদের সম্পর্কে আগেই লালন লিখে গিয়েছিলেন: ‘পণ্ডিত কানা অহংকারে’। আশা আর আনন্দের কথা এই শহুরে শিক্ষিত অনুদার প্রতিক্রিয়াশীলদের অপ-মন্তব্যের জবাব দিয়েছেন শওকত ওসমান লালনকে নিয়ে গল্প লিখে, সুনীল গঙ্গোপাধ্যায় উপন্যাস লিখে, শামসুর রাহমান কবিতা লিখে, আর তানভীর মোকাম্মেল ও গৌতম ঘোষ ছবি বানিয়ে, যেখানে লালন ফুটে উঠেছেন অসাম্প্রদায়িক চেতনার এক মানবতাবাদী দার্শনিক, সাধক ও কবি হিসেবে।
লালন সম্পর্কে যে অবজ্ঞা-নিন্দা-বিদ্বেষ তা তো বিকারগ্রস্ত সমাজমনের প্রতিক্রিয়ার ফসল। কেন লালনকে এর শিকার হতে হয়? এক কথায় জবাব দিলে বলতে হয়, লালন সারা জীবন মুক্তচিন্তায় বিশ্বাসী ছিলেন, মানবতাবাদী দর্শন ছড়িয়ে দিতে চেয়েছিলেন, ঘুণে ধরা সমাজটাকে বদলাতে চেয়েছিলেন, জাতধর্ম দূরে সরিয়ে মানুষকে মানবিক বোধে বিকশিত করার ব্রত নিয়েছিলেন। সামান্য মরমি ফকিরের এসব উল্টো ধারার কর্মকাণ্ড বরদাশত করবেন কেন সমাজের উচ্চবর্ণের মানুষ! কেননা ধর্মের অছিলায়, শাস্ত্রের নামে, অর্থের জোরে, শক্তির দম্ভে সমাজ-ঘরের সব জানালা তাঁরা বন্ধ করে চিরস্থায়ী এক আঁধারের রাজ্য তৈরি করতে চেয়েছিলেন। লালন তাতে বাদ সেধেছিলেন বলেই না তিনি আলো সইতে না-পারা পেচক প্রজাতির মানুষের দুশমন হয়েছিলেন। পাষণ্ড, ব্রাত্য, ন্যাড়া—এসব গালমন্দ তাঁকে শুনতে-সইতে হয়। তবে আরোপিত কলঙ্ক আর নিন্দা সমকালেই, উত্তরকালে তো বটেই—বিবেকবান মানুষের সুবিবেচনার কল্যাণে লালনের গৌরবচিহ্ন হয়ে উঠেছিল।
লালনের তো শুধুই লেখার কথা ‘তিরপিনির তিরোধারে মীনরূপে সাঁই খেলা করে’, ‘আয় হারালি আমাবতী না মেনে’, ‘গেঁড়ে গাঙেরে ক্ষ্যাপা হাপুরহুপুর ডুব পাড়িলে’, ‘ধর চোর হাওয়ার ঘরে ফাঁদ পেতে’, ‘আজব আয়নামহল মণি-গভীরে’ কিংবা ‘ধর রে অধরচাঁদেরে অধ রে অধর দিয়ে’—এসব সাধনার গান, জটিল বাউলতত্ত্বের গান। কিন্তু অভিজ্ঞতা আর পর্যবেক্ষণে তিনি জেনেছিলেন সমাজের আঁধার না ঘুচলে সাধনার আলো ফুটবে না। সাধন-ঘরানার বাইরে গিয়ে তাই তাঁকে লিখতে হলো সমাজকে জাগানোর গান, মানুষকে আলোকিত করার গান। সমাজের নানা কুরীতি ও অসংগতি ধরা পড়েছে লালনের চোখে। অভিজ্ঞতার মধ্য দিয়ে তিনি জেনেছিলেন: ‘কলিতে অমানুষের জোর/ ভালো মানুষ বানায় তারা চোর’। নীতি-নৈতিকতা হয়ে ওঠে কথার কথা: ‘তলে তলে তলগোঁজা খায়/ লোকের কাছে সতী কবলায়/ এমন সৎ অনেক পাওয়া যায়/ সদর যে হয় সেই পাতকী’।
মধ্যযুগের সহজিয়া কবি রূপকের ছলে উচ্চারণ করেছিলেন: ‘সবার উপরে মানুষ সত্য, তাহার উপরে নাই’। মানুষের শ্রেষ্ঠত্ব ঘোষণার জন্য লালন সেই রূপকের আড়াল তুলে দিয়ে সরাসরি বললেন: ‘অনন্তরূপ সৃষ্টি করলেন সাঁই/ শুনি মানবের উত্তম কিছুই নাই/ দেব-দেবতাগণ করে আরাধন/ জন্ম নিতে মানবে’। পুনর্জন্মে বিশ্বাস ছিল না লালনের। তাই একবারের জন্য নশ্বর এই পৃথিবীতে আসার সুযোগ সুকৃতিতে সার্থক করে তোলার জন্য তাঁর ছিল একান্ত আকুতি: ‘কত ভাগ্যের ফলে না জানি/ মন রে পেয়েছ এই মানবতরণী/ বেয়ে যাও ত্বরায় সুধারায়/ যেন ভারা না ডোবে’। ‘জগৎ সত্য ব্রহ্ম মিথ্যা’—এই চেতনা যে অনেক খানিই লালনকে উদ্বুদ্ধ করেছিল, তাঁর গানে সেই পরিচয় একেবারে ঢাকা থাকেনি। ইহজাগতিকতার হাতছানিতে লালন সাড়া না দিয়ে পারেননি: ‘এমন মানব-জনম আর কী হবে/ মন যা করো ত্বরায় করো এই ভবে’। পরলোকে স্বর্গপ্রাপ্তির চাইতে দুনিয়ার ‘নগদ পাওনা’র প্রতিই তাঁর বেশি ঝোঁক ছিল—তাঁর গানে সেই কথাটিই তিনি জানিয়ে দিয়েছেন। মানুষই ছিল লালনের মনোভূমির কেন্দ্রে। তাই মানবজীবন, মানবগুরু, মানবভজনার কথা বারবার উঠে এসেছে তাঁর গানে। ‘মানুষ ভজলে সোনার মানুষ হবি’, ‘ভবে মানবগুরু নিষ্ঠা যার/ সর্বসাধন সিদ্ধ হয় তার’, ‘আছে যার মনের মানুষ মনে তোলা সে কি জপে মালা’, ‘সেই মানুষে আছে রে মন যারে বলে মানুষ-রতন’, ‘মানুষতত্ত্ব যার সত্য হয় মনে/ সে কি অন্য তত্ত্ব মানে’—লালনের এসব পদ সাধনার প্রয়োজনে বাঁধা হলেও তা মূলত মানববন্দনারই গান। ‘মানুষ অবিশ্বাসে হয় না রে মানুষনিধি’—এই পদটি মানুষের প্রতি তাঁর গভীর আস্থা ও ভালোবাসার পরিচয় বহন করে। পাঠক! এই সঙ্গে আপনার নিশ্চয়ই স্মরণে আসবে, লালন-সাগরে অবগাহন করে তুলে আনা রবীন্দ্রনাথের মরমি মুক্তা-মণির কথা—তারই স্পর্শমাখা এই কথাটি: ‘মানুষের প্রতি বিশ্বাস হারানো পাপ’।
বাউলের আবার জাত কী, ধর্ম কী? এসব ধুয়েমুছে ফেলেই তো সে ঘর-সংসার ছেড়ে ‘মনের মানুষ’কে খুঁজে ফেরার জন্য ‘সাধবাজারে’ এসে ঠাঁই নিয়েছে। লালনও তো জাত-ধর্ম-শাস্ত্র কিছুই মানেননি—গোত্র-বর্ণের বালাই নেই তাঁর কাছে। নারী ও পুরুষ—এই হলো মানুষের জাত। এর বাইরে আর কিছু নেই—লালন স্বীকার করেননি। এই সাধক নিজের চোখেই তো দেখেছেন—জাত-ধর্ম আর হিন্দু-মুসলমান—এই ভেদ-বিভেদের ফল কী ভয়াবহ, কলহ-বিবাদেই জীবন গেল—এ যেন ‘বসতবাড়ির ঝগড়া-কেজে মিটল না’। জাত-ধর্মের সুতা কেটে যৌবনের প্রথম প্রহরেই ঘর ছাড়তে হয়েছিল। তারপর তো ভাসতে ভাসতে খুঁজে পেলেন তাঁর ‘জীবনেরও জীবন সাঁই’ গুরুকে, দীক্ষা নিলেন সিরাজ সাঁইয়ের কাছে—বাউল হলেন—ধর্ম আর জাতের দাবি-দাওয়া রইল না। কিন্তু তাঁর না থাকলেও, কাছে-কোলের মানুষ যারা, তারা তো মানুষের পরিচয় খুঁজে ফেরে জাত-ধর্মের মধ্যেই—মানুষটি হিন্দু না মুসলমান? এরা লালনকে জেরবার করে তুলল তাঁর জাত-পরিচয় জানার জন্য। লালন এড়িয়েও পার পান না, জবাব দিতেই হলো: ‘সব লোকে কয় লালন ফকির হিন্দু কি যবন/ লালন বলে আমার আমি না জানি সন্ধান’। এর পরও অতৃপ্ত জাত-সন্ধানীদের জানাতে হলো জাত-পাতের অসারতার কথা—যুক্তি দিয়ে বোঝালেন: ‘বিবিদের নাই মুসলমানী/ পৈতা নাই যার সেও তো বাওণী/ বোঝ রে ভাই দিব্যজ্ঞানী/ লালন তেমনি জাত একখান’। মধ্যযুগের ভারতের সন্ত-সাধকেরাও তুচ্ছ করেছেন জাতধর্মকে—কি কবির, রামদাস, কি পল্টু, রজ্জব, তুলসিদাস, কি দাদু—সবার মুখেই ওই একই কথা। লালন কী করে পেয়েছিলেন ‘পিঁড়েয় বসে পেঁড়োর খবর’? নাকি সব মরমির মন ও ভাব একই ছাঁচে ঢালা! এখানে স্থান-কাল সব হারিয়ে যায়—এক অদৃশ্য সুতায় বাঁধা থাকে শুধু মানবপ্রেমী সাধকের মরমি মন। কবির বড় ধন্দে পড়েছিলেন, কী করবেন তিনি, পূজা করবেন, না নামাজ পড়বেন; হজ করতে যাবেন, না তীর্থদর্শনে দিন কাটাবেন? অনেক ভেবে শেষে বললেন: ‘ভরম সব ভাগা, এক নিরঞ্জন সু মন লাগা’। কয়েক শতক পরে বাংলা মুলুকে জন্ম নিয়ে লালনেরও তা-ই মনে হলো: ‘যে যা ভাবে সেই রূপে সে হয়/ রাম-রহিম-করিম-কালা এক আত্মা জগৎময়’। জাত বিচারের গর্বকে খারিজ করে নিজেকেই সাক্ষী রেখে সাধক পল্টু বললেন: ‘পল্টু, উঁচি জাতকা, মাত্ কোই কর অহংকার/ সাহেবকা দরবার মে, কেবল ভক্তি পেয়ার’। চেতনা ও বিশ্বাসে লালন তো এঁদেরই উত্তরসূরি, তাই তিনিও বলে উঠলেন: ‘ভক্তির দ্বারে বাঁধা আছেন সাঁই/ হিন্দু কি যবন বলে তাঁর জাতের বিচার নাই’। সমাজ ছিল শ্রেণী-বর্ণ-গোত্রে বিভক্ত—জাতপাঁতের কঠিন নিগঢ়ে বাঁধা। লালন তাঁর দ্রোহের আগুনে এসব অসাম্য-বিভাজন পুড়িয়ে ছাই করতে চেয়েছেন: ‘জাত না গেলে পাইনে হরি/ কি ছার জাতের গৌরব করি/ ছুঁসনে বলিয়ে/ লালন কয় জাত হাতে পেলে/ পুড়াতাম আগুন দিয়ে’।
লালনের মনে ভাব এলে হামেশাই তাঁর গানের ‘পুনা মাছের ঝাঁক’ আসত। একতারায় আলতো আঙুল বুলিয়ে সুর তুলতেন গলায়। জন্ম নিত নানা রঙের নতুন নতুন ভাবের গান। তখন গানে মগ্ন সৌম্য-শান্ত এক মরমি সাধকের অনন্য ছবি আঁকা হয়ে যেত শিষ্য-শাবকদের চোখে। সেই সাধকই একদিন বিচলিত হয়ে উঠলেন, মনের মধ্যে ঝড় উঠল। তাঁর প্রাণের দোসর কুমারখালীর কাঙ্গাল হরিনাথকে বাঁচাতে হবে জমিদারের লাঠিয়ালের হাত থেকে। কাঙ্গাল তাঁর গ্রামবার্ত্তা প্রকাশিকায় জমিদারের প্রজাপীড়নের খবর ছেপে এদের রোষে পড়েছেন। একতারার বদলে হাতে উঠল বাঁশের লাঠি। ছেঁউড়িয়া থেকে শিষ্য-শাবক নিয়ে লালন ছুটলেন কুমারখালীতে। হাঁকিয়ে দিলেন জমিদারের লাঠিয়াল বাহিনীকে। প্রাণরক্ষা হলো প্রজাদরদি হরিনাথের। এ কথা শুনলে মনে হবে এ যেন কোনো কল্পকাহিনি। কিন্তু না, কাঙাল নিজেই তাঁর ডায়েরিতে লিখে গেছেন এই ঘটনার কথা। সাধক-বাউল বুঝিয়ে দিলেন অত্যাচার-অন্যায়ের প্রতিবাদ করা, সত্য-ন্যায়ের পথে থাকা, মানুষের সম্ভ্রম-সম্মান রক্ষাই মানুষের ধর্ম—এ-ও ‘মানুষসত্য’ সাধনারই অঙ্গ। বাউলেরা যে সমাজবিচ্ছিন্ন নন, নির্জন সাধনাতেই যে শুধু তাঁদের জীবন কাটে না, এর প্রমাণ তো লালন হাতে-কলমে দিয়ে গেছেন। তাঁর কণ্ঠ বেজে উঠেছে প্রতিবাদে-বেদনায়: ‘রাজ্যেশ্বর রাজা যিনি/ চোরেরও শিরোমণি/ নালিশ জানাব কার কাছে’—এ কি শুধুই রূপক—বাস্তবতাবর্জিত তত্ত্বকথা? এখানে কি অভিজ্ঞতা ও উপলব্ধির প্রকাশ একেবারেই ঘটেনি?
নারীর জীবন কেমন ছিল লালনের কালে—আজ থেকে দুই শ বছর আগে? নারীকে কী চোখে দেখেছিলেন লালন—এসব কৌতূহল-জাগানো প্রশ্নের জবাবে এক নতুন লালনকে খুঁজে পাওয়া যায়। প্রকৃতপক্ষে বাঙালি নারী প্রথম মুক্তি পেয়েছে সাহিত্যে, প্রেমে-প্রতিবাদে-ব্যক্তিত্বে-আকাঙ্ক্ষায় প্রথম নারীকে আবিষ্কার করা যায় সাহিত্যে, যার সূচনা মধ্যযুগের বৈষ্ণব পদাবলিতে। এর পাশাপাশি লোকসাহিত্যেও নারীর আলাদা অস্তিত্বের স্বাক্ষর মেলে। কিছুটা পরোক্ষে বা রূপকের মধ্য দিয়ে হলেও বাংলার লোকজ মরমি সাধনা ও সাহিত্যেও বিশেষ করে, বাউলের সাধনা ও গানে নারী তার আপন মহিমা-মর্যাদা নিয়ে উপস্থিত। বাউলসাধনায় নারীর একটি ভিন্ন গুরুত্ব ও মূল্য আছে। নারী বা প্রকৃতি বাউলের সাধনসঙ্গিনী। বাউলমতের উদ্ভবের সঙ্গেও মাধববিবি নামের এক নারীর সম্পর্ক আছে। এই মরমিসাধনার আদি রূপের অনেক গুপ্ত-রহস্য নবী-দূহিতা হজরত ফাতেমা (রা.) জানতেন বলেও বাউল-ফকিরদের বিশ্বাস। বাউলের সাধনা ও উপলব্ধিতে নারীর রূপ-স্বরূপের যে পরিচয়-গুণ-মাহাত্ম্যের যে বৈশিষ্ট্য, তা সবচেয়ে আন্তরিকভাবে প্রকাশ পেয়েছে লালনের গানে।
সৃষ্টিরহস্যের গুপ্তভেদ ভেঙেছেন লালন তাঁর অনেক গানে। নারীই সৃষ্টির আধার। লালন তাই বলেন: ‘সৃষ্টিকর্তা সৃষ্টি করলেন সবারি’—কিন্তু ‘যুগে যুগে মাতা হন যোগেশ্বরী’। ধাঁধার আবরণ দিয়ে লালন আরও বলেছেন: ‘সাগরে ভাসে জগৎমাতা/ লালন বলে মা’র উদরে পিতা জন্মে’। সমাজ-সংসার-ধর্মের চাপ ও বিধান নারীকে ‘অবলা’ করে রেখেছে। সেই ‘অবলা’ কুলনারীও যে পুরুষের অহংকার-আধিপত্য খর্ব করতে পারে, তার দৃষ্টান্ত একেবারে বিরল নয়। প্রেম-প্রত্যাশী পুরুষকেও যে কখনো কখনো নারীর কাছে নতজানু হতে হয়, কৃষ্ণের তুলনা দিয়ে সেই কথাটিই বলেছেন লালন: ‘কোন প্রেমে বল গোপীর দ্বারে/ কোন প্রেমে শ্যাম রাধার পায়ে ধরে...’। নারীর মহিমা, শ্রেষ্ঠত্ব ও দৃঢ়তার পরিচয়ের প্রকাশ মেলে লালনের এই গানে: ‘মায়েরে ভজিলে হয় সে বাপের ঠিকানা/ নিগম বিচারে সত্য গেল তাই জানা’। এই বাণী পুরুষতন্ত্রের প্রাধান্যকে চূর্ণ করেছে। নারীর প্রতি লালনের যে শ্রদ্ধা, মনোযোগ ও উদার দৃষ্টিভঙ্গি, তা তাঁর সমপ্রদায়ের দর্শন থেকেই তো এসেছে।
লালন জাত মানেন নি— শাস্ত্র মানেন নি— প্রাতিষ্ঠানিক ধর্মে আস্থা ছিল না— কোনো সামপ্রদায়িক পরিচয়েও মতি ছিল না। নির্বিচার অন্ধবিশ্বাসকে খারিজ করে সেখানে যুক্তিকে বসিয়েছেন। তাই সহজেই বলতে পারেন : ‘বৈদিক মেঘে ঘোর অন্ধকার / উদয় হয় না দিনমণি’। আচার ও সংস্কার ধর্মকে আচ্ছন্ন করে রাখলে তার কী দশা হয় সে-সম্পর্কে মশকরা করে লালন বলেছেন : ‘ভজা উচিত তবে ছড়ার হাঁড়ি / যাতে শুদ্ধ করে ঠাকুরবাড়ি’। ধর্মের ভড়ং-কে ব্যঙ্গ করে আবার গান বেঁধেছেন : ‘বেশ করে বোষ্টমগিরি/ রস নাই তার ফষ্টি ভারি/ হরি নামের ঢু ঢু তারি / তিনগাছি তার জপের মালা’। আচারনিষ্ঠা ও দানধ্যানের পুণ্যে ধর্ম নেই লালনের মতে : ‘হোম-যজ্ঞ-স্তব-দান-ব্রত/ ইহাতে সাঁই নাহি রত’। কোনো বিশেষ ধর্মের গণ্ডিতে তিনি বাঁধা পড়তে চান নি। ‘গোপনে যে বেশ্যার ভাত খায় / তাতে ধর্মের কি ক্ষতি হয়’— লালনের এই প্রশ্নের জবাব কে দেবে? তাই প্রাতিষ্ঠানিক সব ধর্ম সম্পর্কেই তিনি ছিলেন উদাসীন ও সংশয়ী। কোনো শাস্ত্রেই তাঁর আস্থা ছিল না। ঐশী কেতাব সম্পর্কে তাই তিনি বলেন : ‘এক এক দেশে এক এক বাণী/ পাঠান কি সাঁই গুণমণি/ মানুষের রচনা জানি / লালন ফকির কয়’। কী ভয়ঙ্কর কথা— কী দুঃসাহস! আর এই বক্তব্য পেশ করেছিলেন তিনি এক অজ্ঞ-অজ্ঞান-ধর্মান্ধ সমাজে বাস করে! লালন যদি আজ নব্য-ফতোয়াবাজদের সামনে এমন কথা উচ্চারণ করতেন, তাহলে তাঁর অবস্থা হয়তো মনসুর হাল্লাজের মতোই হতো। কথা আরো আছে। পুনরুত্থান-দিবস সম্পর্কেও তাঁর মনে ঘোরতর সন্দেহ জেগেছে : ‘রোজ-কেয়ামত বলে সবাই/ কেউ বলে না তারিখ নির্ণয়/ হিসাব হবে কি হচ্ছে ওে সদায়/ কোন্ কথায় মন রাখি রাজি’। মে’রাজ সম্পর্কেও তিনি প্রশ্ন তুলেছেন : ‘মেয়ারাজের কথা শুধাবো কারে/ আদম তন আর নিরূপ খোদা/ নিরাকারে মিললো কি করে’। মক্কায় না গিয়ে ‘দিল-কাবা’য় হজ্ব করতে বলেছেন তিনি। নামাজ সম্পর্কেও তিনি যে কথা বলেছেন তা শরিয়তের চোখে ঘোর আপত্তিকর : ‘পড়গে নামাজ জেনেশুনে / নিয়েত বাঁধগে মানুষ-মক্কা পানে’। দ্বিত্ববাদের ধারণা প্রশ্রয় পেয়েছে তাঁর চিন্তায় : ‘যেহি মুরশিদ সেহি খোদা’ কিংবা ‘আল্লা-নবি দুটি অবতার’। এরপরেও কী কেউ বলবেন সাধকজীবনে আসার পর লালন বিশুদ্ধ হিন্দু কিংবা নিষ্ঠ মুসলমান ছিলেন? তাঁর ভাষ্যে এই বার্তাই পৌঁছে যায়, তিনি না ছিলেন হিন্দু— না ছিলেন মুসলমান, তার বদলে ‘মানুষ’ হতে চেয়েছেন। এই দুই সমপ্রদায়ের ধর্মকেই তিনি জানার চেষ্টা করেছেন, কিন্তু মান্য করার কারণ বা যুক্তি খুঁজে পান নি।
পাপ-পুণ্য, স্বর্গ-নরক এসব বিষয়কেও লালন মোটেই আমলে নেন নি। পাপ-পুণ্যের ধারণাকে তিনি ‘দেশাচার’ বলে গণ্য করেছেন : ‘পাপ-পুণ্যের কথা আমি কারে বা শুধাই/ এই দেশে যা পাপ গণ্য অন্য দেশে পুণ্য তাই’। পাঠক! মনে পড়ে, বিদ্যাসাগর একবার বুলন্দ-আওয়াজে ঘোষণা করেছিলেন : ‘আমি দেশাচারের নিতান্ত দাস নহি’। তারো আগে লালনের মনে এই ভাবটিই তো জেগেছিল। মুসলমানের ‘বেহেশ্ত’ বা হিন্দুর ‘স্বর্গ’— লালন কোথাও যেতে চান নি, এ দুই-ই তাঁর কাছে ‘ফাটক সমান’ মনে হয়েছে।
লালন ছিলেন কালের অগ্রগামী পুরুষ। কিন্তু কাল বিরোধী ছিল। সমাজ-মন তৈরি ছিল না তাঁর কথা শোনা কিংবা তার তাৎপর্য বোঝার জন্যে। তাই তাঁকে অনেক আঘাত সইতে হয়েছে। মনের মধ্যে কখনো বেদনা— কখনো হতাশা জেগেছে, তাই হাহাকার আর দীর্ঘশ্বাস মিশিয়ে গান রচনা করেছেন : ‘এ দেশেতে এই সুখ হলো আবার কোথা যাই না জানি/ পেয়েছি এক ভাঙা নৌকা জনম গেলো ছেঁচতে পানি’। কিন্তু মানবগুরু লালন তো পরাভব মানতে পারেন না— হতাশার কাছে আত্মসর্ম্পণ তো তাঁর ধর্ম হতে পারে না! যাঁর তরঙ্গমুখর নদী হওয়ার বাসনা ছিল— দু’কূল ভাসানো স্রোতস্বিনী হওয়ার কথা ছিল, তিনি কীনা হয়ে রইলেন ‘আন্ধেলা পুকুরে’র ‘কূপজল’! কিন্তু লালন তো মানুষকে দিশা দিতে চান, তাই সুসময়ের জন্যে আশা জাগিয়ে রাখেন : ‘কবে হবে সজল বরষা, রেখেছি মন সেই ভরসা’। একদিন বর্ষা নামবে, নব-জলধারায় সিক্ত হবে এই রুক্ষ মাটি, সবুজে ভরে যাবে ফসলের মাঠ— সত্য হয়ে উঠবে লালনের স্বপ্ন।
উনিশ শতকে বাঙালি ঘুম ভেঙে জেগে উঠেছিল। সেই ঘুম-ভাঙানিয়া ফেরিঅলা ছিলেন রামমোহন। কিন্তু তাঁর ডাক তো শুনেছিলেন শুধু কলকাতার মানুষ আর তার প্রতিধ্বনি জেগেছিল বাংলার দু’চারটি বড়ো মফস্বল শহরে। কিন্তু আঁধারে ঢাকা পড়ে রইলো বৃহত্তর বঙ্গদেশের গ্রামের পর গ্রাম। সেই গ্রামদেশে মাটির প্রদীপ জ্বালালেন লালন ফকির। পেশাদার ইতিহাসবিদেরা এ-বিষয়ে নীরব হয়ে রইলেন বাংলার সামাজিক ইতিহাস লিখতে গিয়ে। একবার অমলেন্দু দে কথাটি তুলেছিলেন আর অন্নদাশঙ্কর রায় স্মরণ করিয়ে দিয়েছিলেন : ‘বাংলার নবজাগরণে রামমোহনের যে গুরুত্ব বাংলার লোকমানসের দেয়ালী উৎসবে লালনেরও সেই গুরুত্ব’।
লালন ফিরে এসেছেন আবার, দু’শতকেরও বেশি পথ উজানে পাড়ি দিয়ে— প্রদোষের অলো-আঁধারিতে ছায়ামূর্তির মতো তাঁকে দেখায়। কিন্তু তাঁকে ঘরে তুলে নেওয়ার— আসন পেতে বসতে দেওয়ার লোক কই? লালন ঠাঁই দাঁড়িয়ে আছেন। একটা বড়ো শ্বাস ফেলে ফিসফিস করে থেমে থেমে বললেন : ‘দ্যাশটা ঘুরে আলাম। কিন্তু কইরে, মানুষ তো দ্যাখলাম না, কেউ হিন্দু কেউ মুসলমান, মানুষ কই? সবাই দেখি শাস্তর পড়ছে, ধম্মকম্মে ভারি মতি, কিন্তু মনে তো সব গিল্লদ পুরা! শহরে-গিরামে কতো কলের বাতি— কিন্তু অ্যাতো আঁধার ক্যান্ রে— মনের বাতি জ্বলবি কবে? তুরা কী সব মরে বাঁইচে আছিস্! গান কই— দিল্-জাগানো গান— সত্য-সুপথের গান— পিরিতি অমূল্যনিধির গান? ওরে ভুলাই, শীতল, মনিরুদ্দীন শিগিগর ছুটে আয়— জ্যান্তে-মরাদের জাগাতি হবি যে! ওরে আয় তোরা সব— গান ধর্— মানুষির গান— মানুষ হওয়ার গান...!’
লালন আমাদের দরোজায় দাঁড়িয়ে— তাঁকে কী আজ আমরা ফিরিয়ে দেবো?
</doc>
<doc>
sirajul islam

রুপোর চামচ মুখে নিয়ে জন্মায় না সবাই। জীবনযুদ্ধের প্রতিযোগিতায় ধনীর সন্তানেরা দরিদ্রদের তুলনায় গোড়া থেকেই এগিয়ে থাকে। তাদের অনেকেরই জীবন গড়ে ওঠে সহজভাবে। ভাগ্যবান তারা। তাদের সাফল্যকে অবশ্যই ছোট করা যায় না; কিন্তু যাঁরা প্রতিকূল অবস্থার মধ্যে থেকেও নিজেদের চেষ্টায় বড় হয়েছেন, তাঁদের সাফল্য অনেক বেশি কৃতিত্বের দাবি রাখে। একটি দরিদ্র এবং প্রায় অশিক্ষিত পরিবারে জন্মে এবং বাড়ি থেকে বিতাড়িত হয়েও নিজের চেষ্টায় লেখাপড়া শিখেছিলেন আমার বাবা। তারপর তিনি লেখাপড়া শিখিয়েছিলেন হাজার হাজার ছেলেমেয়েকে। ছোট থেকে বড় হওয়ার একটি অসাধারণ দৃষ্টান্ত তিনি। অপরপক্ষে, তাঁর সঙ্গে তুলনা করলে আমি তেমন কোনো কৃতিত্বই দাবি করতে পারি না। কারণ একজন হেডমাস্টারের পরিবারে জন্মে আমি যেটুকু লেখাপড়া লিখেছি, তা তো হওয়ারই কথা! কিন্তু শ্রদ্ধায় মাথা নুয়ে যায় যখন চিন্তা করি কত প্রতিকূলতার সঙ্গে লড়াই করে নিজেদের গড়ে তুলেছিলেন বাংলাদেশ ব্যাংকের গভর্নর আতিউর রহমান। এশিয়াটিক সোসাইটির প্রধান ঐতিহাসিক সিরাজুল ইসলামকেও একই কারণে জানাই গভীর শ্রদ্ধা। অদম্য ও অসীম সাধনার জন্য তাঁরা পূজনীয় ব্যক্তিত্বে পরিণত হয়েছেন।
সিরাজুল ইসলামের পিতা এবং বড় ছয় ভাই সামান্যই লেখাপড়া জানতেন। পিতা চিঠিপত্র লিখতে পারতেন, এই মাত্র। বংশের মধ্যে শিক্ষিত হয়েছিলেন একমাত্র তাঁর এক চাচা। তিনি দেওবন্দ গিয়ে লেখাপড়া শিখে এসেছিলেন এবং সুফি পীরে পরিণত হন। তাঁদের আর্থিক অবস্থাও ভালো ছিল না। বালক সিরাজকে তাঁর পিতা অথবা বড় ভাইয়েরা লেখাপড়া শিখতে বলেননি কখনো। লেখাপড়ার জন্য কাগজ-কলমও কিনে দেননি। তাঁরা যা বারবার বলতেন, তা হলো: হুঁকোয় তামাক সাজিয়ে আনতে। সাত-আট বছরের বালকের পক্ষে সেটা মোটেই সহজ ছিল না। শেষ পর্যন্ত তামাক সাজানোর পাইকারি আদেশের ভয় থেকে আত্মরক্ষার উদ্দেশ্যেই তিনি লেখাপড়া শেখার নাম করে চলে যান কয়েক মাইল দূরে মামার বাড়িতে।
তাঁর লেখাপড়ার বিশেষ কোনো সুযোগ অথবা পরিবেশ ছিল না মামার বাড়িতে। পাঠশালার মতো একটা বস্তু ছিল বটে; কিন্তু সেখানে ছেলেরা জড়ো হয়ে খেলাধুলা ও দুষ্টামি ছাড়া অন্য কিছুই করত না। তবে সেখানে মাঝেমধ্যে বর্ণ আর নামতা মুখস্থ করার ড্রিল হতো। এতে সিরাজের উৎসাহ ছিল না। তার ওপর মামার বাড়িতে আগ্রহব্যঞ্জক কাজও জুটে গিয়েছিল। তিনি সেখানে জাল বোনা শিখে তাঁর মামা-মামিকে উৎসাহের সঙ্গে সাহায্য করতে শুরু করেন। খুশি হয়ে তাঁরাও এটাকে স্বাগত জানান। তাই মামার বাড়িতে দুই বছর থাকলেও প্রায় নিরক্ষরই থাকেন সিরাজ। শেখার মধ্যে শিখেছিলেন নাম সই করতে আর কিছু নামতা। ওদিকে তিনি যে লেখাপড়া শিখছেন না, সেটা একসময় তাঁর পরিবার জানতে পারল। তারপর বাড়িতে ফিরে যাওয়ার ডাক এল। কিন্তু বাড়িতে তামাক সাজানো ছাড়া করার মতো তেমন কিছু ছিল না। নবীনগরের হাওর এলাকায় স্কুল-কলেজ তখনো খুব সামান্যই ছিল। সিরাজ অতঃপর ভর্তি হলেন দূরের এক জুনিয়ার মাদ্রাসায়। 
একালের মতো তখনকার মাদ্রাসায় কড়া শাসনের মধ্যে কেবল ধর্মীয় শিক্ষা দেওয়া হতো না, বরং কিছু ধর্মীয় শিক্ষার সঙ্গে অন্যান্য বিষয়ও খানিকটা শেখানো হতো। ফলে তিনি সেখানেই খানিকটা লেখাপড়া শিখতে বাধ্য হয়েছিলেন। অচিরেই আরবি আর উর্দু পড়তে এবং লিখতে শিখে ফেলেছিলেন এবং কিম্্ আশ্চর্যম্্! আরবি আর উর্দুর সঙ্গে খানিকটা বাংলা ও ইংরেজিও শিখে ফেলেন। 
লেখাপড়া খানিকটা শিখলেন বটে, কিন্তু লেখাপড়ায় সত্যি সত্যি তাঁর উৎসাহ ছিল না। স্কুলের শিক্ষা তাঁকে ভাবাতে পারেনি, মনের মধ্যে আগ্রহও জাগিয়ে তোলেনি। পাঠ্যবইতে যা লেখা থাকত অথবা মাস্টাররা যা বলতেন, তাকে তাঁর খুব মামুলি মনে হতো। মনে হতো: এ তো জানা কথা! অর্থাৎ লেখাপড়াকে আদৌ চ্যালেঞ্জিং মনে হয়নি তাঁর। এর কারণ তখনকার (এমনকি, এখনকার) শিক্ষাব্যবস্থা, পাঠ্যপুস্তক সর্বোপরি অর্ধশিক্ষিত শিক্ষকেরা। লেখাপড়াকে এতটা বিরক্তিকর মনে হওয়ার প্রধান কারণ তাঁর স্বাভাবিক প্রতিভা। জুনিয়র মাদ্রাসায় পড়ার সময় যাতে তিনি সত্যি আনন্দ পেতেন, তা হলো ফুটবল খেলা। ভালো খেলতে পারতেন তিনি। অন্য জায়গা থেকে খেলার নিমন্ত্রণও পেতেন। ফুটবল খেলে আর নামমাত্র লেখাপড়া শিখে তাঁর দিনগুলো ভালোই কাটছিল সেই জুনিয়ার মাদ্রাসায়। কিন্তু সেই সুখের দিনগুলো শেষ হয়ে গেল—কারণ জুনিয়ার মাদ্রাসার দৌড় অষ্টম শ্রেণী অবধি।
তারপর সিরাজ গিয়ে ভর্তি হলেন একটি হাইস্কুলে। স্কুলটি সবে প্রতিষ্ঠিত হয়েছে। চালাক-চতুর একটি ছাত্র পেয়ে হেডমাস্টার বেশ খুশি হলেন। কিন্তু লেখাপড়ায় আগ্রহের অভাব আর ফুটবলে দারুণ উৎসাহ দেখে হেডমাস্টারের হতাশ হতে দেরি হয়নি। তার ফলে একদিন সিরাজের ভাগ্যে জুটল বেতের পিটুনি। এতে অবশ্য তাঁকে বিশেষ কোনো দোষ দেওয়া যায় না। আগেই বলেছি, শিক্ষার বিষয় এবং শিক্ষাপদ্ধতি—উভয়ই তাঁকে হতাশ করেছিল। কী হবে ওই সব রচনা বইয়ের আবোল-তাবোল পড়ে? তিনি নিজেই একটা রচনা বই লিখে ফেললেন। গাছপালা, পশুপাখি, দেশ ইত্যাদি নিয়ে তিনি লিখেছিলেন এই রচনা বইটি। এও তাঁর অসামান্য প্রতিভারই পরিচয় দেয়। অন্তত দশম শ্রেণীর কোনো সাধারণ ছাত্র নিজে রচনার বই লিখে ফেলে না—অন্য বইগুলোতে আগ্রহের বিষয় না থাকলেও।
সিরাজের সত্যিকার মনোযোগটা ফুটবলে থাকলেও তিনি প্রথম শ্রেণীতে ম্যাট্রিক পাস করলেন। প্রথম শ্রেণী পাওয়া তখন জিপিএ-৫ পাওয়ার মতো অত সহজ ছিল না। তা ছাড়া, প্রথম শ্রেণীটা খুব গুরুত্বপূর্ণও নয়, কারণ অনেক অঘাও প্রথম শ্রেণীতে উত্তীর্ণ হয়ে শেষ পর্যন্ত অশিক্ষিতই থেকে যায়। সিরাজের জন্য প্রথম শ্রেণীটা অবশ্য খুব একটা গুরুত্বপূর্ণ ব্যাপার ছিল। কারণ টাকার জন্য কারও ওপর তাঁর নির্ভর করতে হলো না।
তিনি যে কলেজে ভর্তি হলেন, সেটা সবে স্থাপিত হয়েছিল। তাই ভালো ছাত্র হিসেবে তাঁর বিশেষ খাতির ছিল। তাঁর হোস্টেলে থাকা, খাওয়া-দাওয়া সবই ছিল বিনা পয়সায়। কিন্তু যাকে পড়ুয়া ছাত্র বলা হয়, তিনি তা ছিলেন না। ফুটবল নিয়ে মেতে থাকতেন তিনি। তার ওপর রাজপুত্রের মতো চেহারা, একটি প্রেমেও জড়িয়ে পড়েছিলেন। এসব শুনে কলেজের প্রিন্সিপাল মহা বিরক্ত হলেন। একদিন তাঁর রাগটা প্রহারের রূপ নিল। কলেজে পড়ার সময়ও তাই সিরাজ আরও একবার শিক্ষকের হাতে মার খেলেন। মারের সঙ্গে কোনো যোগাযোগ ছিল কি না জানা নেই, কিন্তু এবারও তিনি পাস করলেন প্রথম শ্রেণীতে। এটিও তাঁর জীবনে আশীর্বাদ হিসেবে কাজ করেছিল। এই প্রথম শ্রেণীর সুবাদেই তিনি পেয়েছিলেন ট্যালেন্ট স্কলারশিপ। সেকালে শিক্ষা বিভাগ যেসব ভালো কাজ করেছিল, তার মধ্যে একটা ছিল এই বৃত্তি প্রদান। এর জন্য প্রথমেই এককালীন পাওয়া যেত ৭০০ টাকা আর মাসে মাসে যদ্দূর মনে পড়ছে, ৭৫ টাকা। ৭৫০ টাকা মানে একালের ১০ হাজার টাকারও বেশি। 
সিরাজ ভর্তি হলেন ঢাকা বিশ্ববিদ্যালয়ের সলিমুল্লাহ হলে। বিষয়: ইতিহাস। একবার এখানে আসার পর তিনি আর কোনো দিন পেছনে ফিরে তাকাননি। তাঁর উন্নতি হয়েছে ধাপে ধাপে। চার বছর পরে—১৯৬২ সালে তিনি ইতিহাসে প্রথম শ্রেণীতে প্রথম হয়ে ঢাকা বিশ্ববিদ্যালয়ে অধ্যাপনা শুরু করেন। 
অনেকেই আছেন, বিশ্ববিদ্যালয়ে ভালো ফল করে বেরিয়ে আসার পর যাঁরা মনে করেন, তাঁদের আর শেখার কিছু বাকি নেই। একটি চাকরি পেয়ে তাঁরা ধন্য হয়ে যান; অতঃপর বেশি কিছু করার কথা তাঁরা আর ভাবেন না। কিন্তু কেউ কেউ আছেন, বিশ্ববিদ্যালয় থেকে পাস করার পর যাঁরা সত্যিকার লেখাপড়া শুরু করেন, সিরাজুল ইসলাম এই দ্বিতীয় দলের লোক। দশম শ্রেণীতে বসেই যিনি রচনা বইগুলোকে অনাকর্ষণীয় মনে করে নিজেই রচনা বই লিখেছিলেন, তাঁর পক্ষে এটাই স্বাভাবিক। বস্তুত, বিশ্ববিদ্যালয়ে অধ্যাপনা শুরু করে তিনি ইতিহাসের সত্যিকার ছাত্র হন। অতঃপর তিনি যথাসময়ে বৃত্তি পেয়ে লন্ডনে যান পিএইচডি করতে। এই পিএইচডি বস্তুটাও এমএ পাস করার মতো একটা গুরুত্বপূর্ণ মাইলফলক। একবার এই ডিগ্রি হলে অনেকেই নিজেদের সর্বজ্ঞ বিবেচনা করেন এবং তাঁদের পিএইচডি অভিসন্দর্ভটিকে একমাত্র কুমিরের ছানা হিসেবে দেখিয়ে স্বর্গারোহণ করেন। তাঁদের জীবনে সবই হয় রুটিনমাফিক। সিরাজেরও সবই হয়েছিল সোজা পথে হাঁটার মতো।
যা রুটিনমাফিক হয়নি তা হলো লেখাপড়া। সিরাজ ইতিহাসকে ভালোবেসে ফেলেন এবং মৌলিক চিন্তা করতে শেখেন। তিনি একটা কথা জেনেছিলেন: নাল্পে সুখম্্ অস্তি—অল্পে সুখ নেই। লন্ডনের স্কুল অব ওরিয়েন্টাল অ্যান্ড অ্যাফ্রিকান স্টাডিজে লেখাপড়ার সময় তিনি তাঁর তত্ত্বাবধায়ক হিসেবে পেয়েছিলেন দুজন নামকরা অধ্যাপককে। জে বি হ্যারিসন আর কীর্তি নারায়ণ চৌধুরীকে। শেষের জন নীরদ চৌধুরীর সন্তান। তাঁদের মধ্যে বিশেষ করে প্রথমজনই তাঁকে ভাবতে এবং বিশ্লেষণ করতে শেখান। তিনি তাঁর ছাত্রের আগ্রহের দুয়ারটা খুলে দেন। পিএইচডির জন্য সিরাজ বিষয়বস্তু হিসেবে নির্বাচন করেছিলেন বহু চর্চিত চিরস্থায়ী বন্দোবস্তকে। এ বিষয়ে একেবারে মৌলিক কাজ করা কঠিন। তা সত্ত্বেও মৌলিক কাজ হিসেবে তাঁর অভিসন্দর্ভটি পণ্ডিতজনদের অকুণ্ঠ প্রশংসা লাভ করেছিল। তাঁর দ্বিতীয় গবেষণাও বাংলাদেশের অর্থনৈতিক ইতিহাস নিয়ে।
লন্ডন থেকে তিনি দেশে ফিরে আসেন আমাদের স্বাধীনতা যুদ্ধের পরে—’৭২ সালের গোড়ার দিকে। এরপর কয়েক বছরের মধ্যেই তিনি সহযোগী অধ্যাপক এবং তারপর পুরো অধ্যাপক পদ লাভ করেন। একালের মতো সে আমলে কয় বছর পড়ালেন, খবরের কাগজে কয়টা রচনা লিখলেন এবং বিশ্ববিদ্যালয়ের রাজনীতিতে কোন দলকে ভোট দিলেন, সেই পাটীগণিতের হিসাব দিয়ে প্রফেসর হওয়া যেত না। ২০ বছর পড়িয়েও আমি তো কোনোকালে প্রফেসর হতে পারিনি! কিন্তু প্রফেসর হওয়ার রাস্তাটা সেকালে বন্ধুর থাকলেও এন্তার প্রফেসর ছিলেন। আর একালে বিশ্ববিদ্যালয়ের শিক্ষকদের মধ্যে কে প্রফেসর নন, সেটা হিসাব করাই বোধহয় সহজ। সিরাজ প্রফেসর হয়ে ধন্য হননি; তিনি প্রফেসর হয়েই বরং প্রফেসর পদের মর্যাদা বাড়িয়েছিলেন। অধ্যাপক আবদুর রাজ্জাক প্রফেসর ছিলেন না, কিন্তু প্রফেসরদের গুরু ছিলেন। ঢাকা বিশ্ববিদ্যালয়ে থাকার সময় তিনি কেবল ইতিহাস নয়, নানা বিষয়ে ব্যাপক অধ্যয়ন করেন। আমি যাঁদের জানি, তাঁদের মধ্যে যাঁরা বিচিত্র বিষয় নিয়ে প্রভূত লেখাপড়া করেছেন, তাঁদের একজন সিরাজুল ইসলাম। দেশে ফেরার পর তিনি যথারীতি গবেষণা করতে থাকেন। গবেষণার ফলাফল প্রকাশিত হতে থাকে দেশ-বিদেশের জার্নালে। আর বক্তৃতা করার জন্য তিনি সফর করতে থাকেন দেশে দেশে। এটাকে আমার কাছে বিশেষ উল্লেখযোগ্য বলে মনে হয় না। তাঁর সত্যিকার কর্মজীবন শুরু হয় ১৯৮২ সালে, তিনি যখন এশিয়াটিক সোসাইটিতে যোগদান করেন। তিনি নিজের পেনশনের ভবিষ্যৎ নষ্ট করে এবং লাখ লাখ টাকার লোকসান স্বীকার করে নিয়ে সোসাইটিতে যোগ দিয়েছিলেন। তিনি যোগ দেওয়ার পর অবহেলিত এবং নামে-মাত্র টিকে-থাকা এশিয়াটিক সোসাইটির পুুনর্জন্ম হয়েছিল। সে সময় এশিয়াটিক সোসাইটি এত তুচ্ছ একটি প্রতিষ্ঠান ছিল যে, তার অবস্থান ছিল ফজলুল হক হল থেকে গুলিস্তানের দিকে যাওয়ার সময় প্রথম ডান দিকে যে রাস্তাটা পড়ে, সেই রাস্তার কোণে অবস্থিত জাদুঘরের একটা কক্ষে। মাসে ভাড়া ১২ টাকা। 
সেই ১২ টাকা ভাড়ার এশিয়াটিক সোসাইটি এখন তিনটি বড় ভবনে বিস্তৃত, যা ছিল স্বল্প কিছু বৃদ্ধ অধ্যাপকের সভা এবং আড্ডা, সেটা এখন পরিচিত হয়েছে পাণ্ডিত্যপূর্ণ গবেষণা কাজের জন্য। এই প্রতিষ্ঠানের কল্যাণে যেসব কাজ গত ১০ বছরে করা হয়েছে, তার কোনো নজির বাংলাদেশে নেই। সিরাজই প্রথম ভেবেছিলেন বাংলাদেশের একটি প্রামাণ্য ইতিহাস লেখার কথা। এশিয়াটিক সোসাইটির উদেযাগে পণ্ডিতজনদের একত্র করে তিনি তিন খণ্ডে প্রকাশ করেছিলেন সেই ইতিহাস।
কিন্তু তাঁর সবচেয়ে উল্লেখযোগ্য কাজ বাংলাপিডিয়া। পশ্চিমবঙ্গ থেকে একবার এ রকমের একটি কাজের উদেযাগ নেওয়া হয়েছিল। তার মান বেশ উন্নত হলেও শেষটা শুরুর মতো হয়নি। ভারতকোষের সূচনা হয়েছিল গুরুত্বের সঙ্গে, কিন্তু শেষ হয়েছিল কোনোমতে সংক্ষেপে নমঃ নমঃ করে। এ রকম ব্যর্থপ্রায় নজির থাকা সত্ত্বেও সিরাজ বাংলাপিডিয়া প্রকাশের উদেযাগ নিয়েছিলেন এবং তাতে সাফল্যের পতাকা উড়িয়েছিলেন। এই এনসাইক্লোপিডিয়া রচনার জন্য তিনি কয়েক শ পণ্ডিতকে একত্র করেছিলেন। যে দেশে পণ্ডিতদের অনেকেই কাজের থেকেও হাঁকডাক বেশি ছাড়েন, সেই অনুৎসাহী পণ্ডিতদের একত্র করে তাঁদের দিয়ে লিখিয়ে নেওয়াই একটা বিশাল কৃতিত্ব। তিনি সেই এনসাইক্লোপিডিয়া প্রকাশ করেন ১৯০৩ সালে। 
একই সঙ্গে এই এনসাইক্লোপিডিয়া তিনি প্রকাশ করেছিলেন ইংরেজি এবং বাংলা—এই দুই ভাষায়। সেখানেই শেষ নয়, বিনা মূল্যে তা পাওয়া যায় ইন্টারনেটে আর ১০০ টাকার চেয়েও কম দামে পাওয়া যায় সিডিতে। কেবল তাই নয়, তিনি কিশোরদের জন্য এই একই এনসাইক্লোপিডিয়ার একটি সংস্করণের কথা চিন্তা করেন। প্রকাশের পর দেখতে না দেখতেই বাংলাপিডিয়ার প্রথম মুদ্রণের সব কপি শেষ হয়ে যায়। তারপর তা একাধিকবার মুদ্রিত হয় এবং আগামী ফেব্রুয়ারিতে প্রকাশিত হচ্ছে তার পরিবর্ধিত এবং সংশোধিত সংস্করণ।
সিরাজুল ইসলামের উদ্যোগে এশিয়াটিক সোসাইটি গর্ব করার মতো আরও প্রকাশ করেছে ২৮ খণ্ডে ফ্লোরা অ্যান্ড ফনা নামে আমাদের গাছপালা আর ফুলের এনসাইক্লোপিডিয়া। এও তাঁর অমর কীর্তি হয়ে থাকবে। তাঁর আরেকটি অসাধারণ কাজ হলো ১১ খণ্ডে বাংলাদেশের সংস্কৃতির বিভিন্ন দিক নিয়ে একটি এনসাইক্লোপিডিয়া। তাঁর সর্বসাম্প্রতিক কাজ হলো ঢাকা নগরের ৪০০ বছর পূর্তি উপলক্ষে ইংরেজি-বাংলায় ২০ খণ্ডে প্রকাশিত ঢাকার চার শো বছর। এই গ্রন্থমালা তিনি লিখিয়েছেন ২০০ পণ্ডিত ব্যক্তির অবদান দিয়ে। 
বছর দেড়েক আগে তিনি যে প্রকল্প হাতে নিয়ে পিছু হটতে বাধ্য হয়েছেন, তাহলো: বাংলা ভাষা থেকে অন্য ভাষায় এবং অন্য ভাষা থেকে বাংলা ভাষায় কম্পিউটারের মাধ্যমে অনুবাদ করার পদ্ধতি নির্মাণের। ইন্টারনেটে পড়তে গেলে অন্যান্য ভাষায় যেসব তথ্য দেখা যায়, সেসব ভাষা জানা না থাকায় আমরা তা বুঝতে পারি না। আবার ওই সব ভাষাভাষীরাও বাংলা বুঝতে পারেন না। অথচ বাংলা একটি গুরুত্বপূর্ণ এবং বৃহৎ আন্তর্জাতিক ভাষা। সে জন্য কম্পিউটারে স্বয়ংক্রিয় অনুবাদের ব্যবস্থা অবশ্যই থাকা উচিত। সেই অত্যন্ত প্রয়োজনীয় কাজেই তিনি হাত দিয়েছিলেন। কিন্তু এই প্রকল্পের তিনজন বিশেষজ্ঞ তিন দেশে চলে যাওয়ায় প্রকল্পটি আপাতত স্থগিত রাখতে হয়েছে। 
কয়েক দিন আগে ঢাকায় এক বাড়িতে খানা তখনো হয়নি, পিনার সময় সিরাজের কথা উঠতেই এক অধ্যাপক বললেন, কত ভুল আছে বাংলাপিডিয়ায়। অন্যের কীর্তিকে ছোট করে দেখা আমাদের মজ্জাগত। সিরাজ নিজের হাতে সবটা লেখেননি, এর দায়দায়িত্বও তাঁর একার নয়। প্রসঙ্গত, তাঁর বাংলাপিডিয়া আর সংস্কৃতিকোষ-এর একজন সম্পাদকের কথা মনে পড়ছে, যিনি ‘অ্যানসেস্টর ওয়ারশিপে’র অর্থ করেছিলেন, ‘পূর্বপুরুষরা যে পদ্ধতিতে পূজা করতেন।’ এই পণ্ডিতদের নিয়েই তাঁর কাজ করতে হয়েছে। সুতরাং কাজের গুণগত মান সর্বত্র সমান হয়নি। কিন্তু কাজগুলো সম্পন্ন হয়েছে।
আমরা বাঙালিরা কথা বলতে ভালোবাসি। চোদ্দ পুরুষের কল্পিত-গৌরব নিয়ে বীরদর্পে ভিন্ন মতাবলম্বীদের মাথা ফাটাই। কিন্তু কাজ করতে বললে কচ্ছপের মতো নিজেকে গুটিয়ে নেই। বিস্ময় লাগে যখন চিন্তা করি আমাদের মতো সেই কর্মবিমুখ লোকদের দিয়ে তিনি তাঁর পরিকল্পনাগুলো বাস্তবায়িত করলেন কেমন করে! একেই বলতে পারি অসাধ্য সাধন। তিনি কী করে এটা করলেন, সেই রহস্য জানার জন্য আমি কৌতূহল প্রকাশ করেছিলাম। 
তিনি বললেন, তিনি একাকী নন, সবাইকে একত্র করে কাজ করতে পছন্দ করেন—সমমনা ও বিমনাদের সবাইকে। তা ছাড়া, তিনি কাজ করার জন্য সরকারি অর্থের দিকে তীর্থের কাকের মতো তাকিয়ে থাকেন না। তিনি জানেন, চেষ্টা করলে ভালো কাজে সাহায্য করার লোকের অভাব নেই। সে রকমের ব্যক্তি এবং নানা প্রতিষ্ঠানের সহায়তা নিয়েই তিনি বাংলাপিডিয়া, ফ্লোরা অ্যান্ড ফনা, কিশোরদের বাংলাপিডিয়া, সাংস্কৃতিক জরিপ, বাংলাদেশের ইতিহাস, চার শো বছরের ঢাকা—সবই লিখিয়েছেন, সবই প্রকাশ করেছেন। যেহেতু সমবেত চেষ্টার কাজ, সে জন্য কেউ কেউ মনের মধ্যে খানিকটা আপত্তি নিয়ে হলেও কাজটাকে নিজেদের বলে গণ্য করেছেন। সিরাজ কাজে বাধা পেয়েছেন কম। তাঁর কাজে ভুল করার লোক ছিল অল্পই। আমরা স্বভাবতই কাজ না করলেও অন্যে যাতে কাজ করতে না পারে, তার জন্য যথাসাধ্য তৎপরতা দেখাই।
গবেষণা ও প্রকাশনার কাজ ছাড়া এশিয়াটিক সোসাইটিকে একটি বড় প্রতিষ্ঠান হিসেবে গড়ে তোলার ব্যাপারে আগের কেউই এমন অসামান্য ভূমিকা পালন করেননি। যে প্রতিষ্ঠান অবস্থিত ছিল জাদুঘরের ১২ টাকা ভাড়ার একটি ঘরে, সেই প্রতিষ্ঠানের এখন সংরক্ষিত তহবিলেই আছে ২০ কোটি টাকা। আর প্রতিদিনের কাজ করার তহবিলে আছে পাঁচ-ছয় কোটি টাকা। এ টাকা সরকারি টাকা নয়। যেসব প্রতিষ্ঠান সরকারি টাকায় চলে—রেলগাড়ি আর ডাকঘর থেকে শুরু করে গোটা দেশ—সবই চলে লোকসান দিয়ে। নিজেরা ব্যয় নিজেরা করতে পারে অথবা চলার মতো আয় করতে পারে না। সিরাজ তার ব্যতিক্রমধর্মী অত্যুজ্জ্বল একটি দৃষ্টান্ত স্থাপন করেছেন। সেটাকে টিকিয়ে রাখা কি সম্ভব?
এ প্রশ্ন করছি এ জন্য যে, পয়লা জানুয়ারি থেকে সিরাজ এশিয়াটিক সোসাইটির কাজ ছেড়ে দিচ্ছেন। এরপর তিনি নিশ্চয় তাঁর নিজের লেখাপড়ার কাজ চালিয়ে যাবেন। কিন্তু এশিয়াটিক সোসাইটি? ১৯৮২ থেকে ২৯ বছর এশিয়াটিক সোসাইটি বললে সিরাজকে মনে হতো আর সিরাজুল ইসলাম বললে এশিয়াটিক সোসাইটিকে মনে পড়ত। অতঃপর এই বিরাট প্রতিষ্ঠানটিকে চালানোর মতো এমন একজন লোককে কি পাওয়া যাবে, যিনি একাধারে পণ্ডিত ব্যক্তি এবং সংগঠক? কেউ কি ধরে রাখতে পারবেন এই প্রতিষ্ঠানকে? এই প্রতিষ্ঠানের গৌরবকে? এই প্রতিষ্ঠানের কর্মকাণ্ডকে?
২৮ অক্টোবর সিরাজের জন্মদিন। তিনি যে বয়সে অক্লান্ত পরিশ্রম করে এশিয়াটিক সোসাইটিকে নিয়ে গিয়েছিলেন তার সর্বোচ্চ শিখরে, সে বয়সে আমাদের দেশে অনেকেই বানপ্রস্থে যান এবং মালা জপতে জপতে নিজেদের দিন গুনতে থাকেন। সিরাজ অঘটনঘটনপটীয়ান। সমগ্র জাতির তরফ থেকে তাঁকে কৃতজ্ঞতা জানানো উচিত তাঁর কৃতী ও কীর্তির জন্য। জয়তু সিরাজ!
</doc>
<doc>
Syed Belal Strory of a martyer

সৈয়দ বেলাল তাঁর নাম, বয়স তিরিশ বছর, বিবাহিত। স্ত্রী অন্তঃসত্ত্বা। একজন ধর্মপরায়ণ মুসলিম, রাজনৈতিক কর্মী বা বিক্ষোভকারী নন। চাকরি করেন, কোনোভাবেই আর দশজনের চেয়ে ভিন্ন কিছু নন। সাহেরেঈয়া ট্রেন স্টেশনের কাছে থাকতেন তিনি। ২০১১ সালের ৫ জানুয়ারি বিকেলে রাষ্ট্রীয় নিরাপত্তা এজেন্টদের কাছ থেকে রাত ১০টায় একটি তদন্তকাজে সহায়তা করার জন্যে আল রামল এলাকার স্থানীয় পুলিশ স্টেশনে রিপোর্ট করতে বলে টেলিফোন আসে তাঁর কাছে। ‘সাথে একটা কম্বল নিয়ে আসবেন,’ পরামর্শ দেওয়া হয় তাঁকে, ‘লাগতে পারে।’
সৈয়দ বেলাল ছিলেন দরিদ্র মানুষ; সহজ, বিনয়ী, একজন সাধারণ নাগরিক। এভাবে পুলিশ স্টেশনে ডেকে নেওয়ায় খুশি হওয়ার কথা নয় কারোরই। কিন্তু নিজেকে দায়ী করার মতো কিছু ছিল না বলে একটা ট্যাক্সিতে করে পরিষ্কার মনে সময়মতোই হাজির হয়েছিলেন সৈয়দ বেলাল। তাঁর সঙ্গে কেউ ছিল না। জীবনের শেষ বিন্দুর দিকে এগিয়ে যাওয়ার কথা জানতেন না তিনি। কারও পক্ষে কী করেই বা জানা সম্ভব সেটা? সৈয়দ বেলালের বিরুদ্ধে কোনো অপরাধের রেকর্ড ছিল না, দেশের পুলিশ বাহিনীর সংস্পর্শে কোনো দিনই আসতে হয়নি তাঁকে। আসলে তাঁকে বেছে নেওয়ার এটাই কারণ: নিপাট সাধারণ মানুষ।
পরিচয় নিশ্চিত করার ভেতর দিয়ে শুরু হলো জিজ্ঞাসাবাদ: একেবারেই স্বাভাবিক প্রক্রিয়া। শান্ত রইলেন সৈয়দ। জিভের ডগায় এসে পড়া প্রশ্ন উচ্চারণের সাহস হলো না তাঁর: ‘আমি এখানে কেন? আমার বিরুদ্ধে কী অভিযোগ আছে? আমাকে নিয়ে কী করতে যাচ্ছেন আপনারা? কী অপরাধ করেছি আমি?’
কিছুই বললেন না সৈয়দ, তাঁদের প্রশ্নের যথাসাধ্য উত্তর দেওয়ার চেষ্টা করলেন, তারপর ব্যাপার কোন দিকে গড়ায় দেখার অপেক্ষায় রইলেন। 
আকস্মাৎ লোকজন তাঁকে ভিন্ন একটা কামরায় নিয়ে এল। ঠেলতে ঠেলতে সাউন্ডপ্রুফ বেসমেন্টে নিয়ে এল তাঁকে। এখান থেকে বাইরে শব্দ যাওয়ার উপায় নেই, নির্যাতন চালানোর জায়গা। সবই ভেবে রেখেছিল পুলিশ। প্রতিবেশীদের বিরক্ত করা যাবে না। শব্দ বা ভীতিকর কিছু চলবে না, কারণ জোরে আঘাত করা হলে নাগরিকেরা আর্তনাদ করে ওঠে বলেই মনে হয়। চিৎকার করে তারা। তাতে নিপীড়নকারীর কানে লাগে, শব্দ শুষে নেওয়ার জন্য দেয়ালের সাঁটা কর্কে ফাটল ধরতে পারে। 
এই সব বেসমেন্টে কোনো দিনই পা রাখেননি সৈয়দ। এগুলোর কথা শুনেছিলেন তিনি। এগুলো টর্চার চেম্বার, জানা ছিল তাঁর। কিন্তু শাস্তি পাওয়ার মতো কিছুই করেননি তিনি...ঘণ্টাখানেক আগেও নির্মল ছিল তাঁর মন, কিন্তু এবার ভয় পেয়ে গেলেন। গত কয়েক দিনের ঘটনাবলির কথা মনে করে ভাবলেন, ‘এমন কারও সঙ্গে কি কথা বলেছি যেটা উচিত হয়নি? হয়তো ষড়যন্ত্রে জড়িত কারও সঙ্গে আমাকে দেখা গেছে। দেশকে অস্থিতিশীল করে তোলার চেষ্টা চালানো ভয়ংকর কোনো সন্ত্রাসী? নাহ্, আমি স্কুলে গেছি, নিজের কাজ সেরে আবার বাড়ি ফিরে গেছি—স্ত্রীর কাছে থাকা দরকার ছিল আমার—সাত মাস চলছে ওর। ও ক্লান্ত হয়ে পড়ুক চাই না আমি, তাই বাবা-মা প্রায়ই আমাদের সাহায্য করতে আসে। খোদার হাতে নিজের জীবন সঁপে দিয়েছি আমি। হায়, সেটাই কি তবে ওদের খেপিয়ে তুলেছে? খোদা? নিশ্চয়ই সর্বশক্তিমানের কাছে দিশার সন্ধান করে, এমন যে কাউকেই সন্দেহ করে ওরা!’
‘গত শনিবার মাঝরাতের দিকে কী করছিলে তুমি?’
‘বাসায় ঘুমাচ্ছিলাম।’
প্রথম চড়। প্রশ্নটা আবার জিজ্ঞেস করল তারা। তারপর বলল, চার্চ অব টু সেইন্টস নামের এক কপ্টিক গির্জার কাছাকাছি দেখা গেছে তাঁকে। ওখানে ৩১ ডিসেম্বর রাতে এক লোক নিজেকে উড়িয়ে দিয়ে তেইশ জনকে হত্যা আর নব্বই জনেরও বেশি লোককে আহত করেছে। 
দুঃখজনক ঘটনাটার কথা সৈয়দের কানে এসেছিল বটে, তিনি জবাব দিলেন, ‘মুসলিম হিসেবে’ তিনি মানুষ হত্যা করেন না। 
এরপর শুরু হলো আসল অত্যাচার। সত্যি না হলেও তাঁর মুখ থেকে জবানবন্দী আদায় করতেই হবে। সে রকমই হুকুম রয়েছে। পুলিশের দরকার একজন দোষী লোকের। নিপীড়নে কাজ না হলে হাওয়া থেকে অপরাধীকে বের করে আনবে তারা। তাই ঘটবে সৈয়দ বেলালের কপালে। নিজেকে ইসলামের কঠোর পরিপালনের সমর্থক সালাফি মতবাদের অনুসারী হিসেবে স্বীকার করে নিলেন তিনি। কিন্তু তাঁর মানে এই নয় যে তিনি সন্ত্রাসী, বিশেষ করে সালাফিরা যেখানে ঐশী বিধানের আক্ষরিক প্রয়োগে বিশ্বাস করে। এবং কোরানের কোথাওই ধর্মসভা চলার সময় গির্জায় বোমা পেতে রাখার কথা বলা হয়নি। কিন্তু আমলই দিল না পুলিশ। তাঁকে স্বীকার করতেই হবে। ধর্মপ্রাণ মুসলিম সৈয়দ নিজেকে শাহাদতের হাতে তুলে দিয়ে স্রষ্টার প্রতি বিশ্বাস স্থাপন করলেন। খোদা তাঁকে এমনি বিপদের ভেতর দিয়ে তুলে নিতে চাইলে, আল্লাহর ইচ্ছা যদি তাই হয়ে থাকে, তিনি কী করতে পারেন? কিছুই স্বীকার করলেন না সৈয়দ। তিনি কিছুই করেননি, তো স্বীকার করার মতো কিছুই নেই তাঁর। নির্যাতনকারীরা তাঁকে নিয়ে আরও কষ্টকর নিপীড়নের পথ ধরে খেটে মরল। পুলিশ একাডেমিতে এসব কৌশলের শিক্ষা পেয়েছে তারা। প্রবীণেরা এমনকি পূর্ব জার্মানিতে প্রশিক্ষণ কর্মসূচিতেও অংশ নিয়েছে। ঠিকমতো নির্যাতন করার জন্য চাই সত্যিকারের নৈপুণ্য। সেই নাসেরের আমল থেকেই মিসরীয় পুলিশ প্রায়ই এক্ষেত্রে নিজেদের আলাদা করে এসেছে। 
সৈয়দ ছিলেন ৩১ ডিসেম্বরের বোমাবর্ষণ ঘটনার আদর্শ অপরাধী। নিরীহ ছিলেন তিনি, কিন্তু সেটা নিয়ে আটককারীদের মাথাব্যথা ছিল না। স্বরাষ্ট্রমন্ত্রী দ্রুত ফল দেখতে চেয়েছেন। পরদিন সকালে মিডিয়ার সামনে সন্ত্রাসীদের উপস্থাপন করতে চান তিনি। নিপীড়কদের তাগিদ দিয়ে চললেন আল রামল এলাকার পুলিশপ্রধান। কিন্তু খুব খারাপ। সব রকম কষ্ট সহ্য করে, নির্যাতনের অত্যাধুনিক কৌশল প্রয়োগ সত্ত্বেও স্বীকার করে নেওয়ার মতো কিছু না থাকায় কিছুই স্বীকার করলেন না সৈয়দ বেলাল। আঘাতের ফলে ক্ষতবিক্ষত, কালশিটে পড়া রক্তাক্ত দেহে হূদযন্ত্রের ক্রিয়া বন্ধ হয়ে মারা যান তিনি। সবার জন্যই দীর্ঘ রাত ছিল সেটা। হতভাগ্য সৈয়দ বেলাল আর নির্যাতন করে ক্লান্ত হয়ে বাড়িতে স্ত্রী-সন্তানদের কাছে যেতে ইচ্ছুক ঘাতক, উভয়ের জন্যই। পুলিশপ্রধানের পক্ষেও এক দীর্ঘ রাত, ঊর্ধ্বতন কর্তৃপক্ষের কাছে সুসংবাদ দিতে পারবেন না তিনি। আর মন্ত্রী মহোদয়—সকালে সরকারের কাছে প্রতিবেদন দেওয়ার সময় অবশ্যই তাঁকে নির্যাতনের মুখে সন্দেহভাজনের প্রাণ হারানোর খবর দিতে হবে। 
৬ জানুয়ারি, বৃহস্পতিবার বিকেলে স্থানীয় হাসপাতালের সামনে ফেলে যাওয়া হলো লাশ। নজর রাখল পুলিশ। একজন পুরুষ নার্স লাশটা দেখতে পেয়ে ভেতরে নিয়ে যায়। মৃতের কাছে পরিচয়পত্র পেয়ে পরিবারের কাছে খবর পাঠায় সে। এদিকে তাদের মুখ বন্ধ রাখার প্রয়াসে সৈয়দ বেলালের ভাই ইব্রাহিমকে গ্রেপ্তার করে পুলিশ। হাসপাতালে এলেন বাবা-মা, ছেলেকে শনাক্ত করে শরীরের স্পষ্ট নির্যাতনের চিহ্নের ছবি তুললেন। ক্ষুব্ধ, শোকার্ত অবস্থায় অভিযোগ করার সিদ্ধান্ত নিলেন তাঁরা, কিন্তু অবিলম্বে নাক গলাল পুলিশ, পরিষ্কার বুঝিয়ে দিল, ইব্রাহিম এখন তাদের হাতে, পরিবার ঝামেলা করলে আরেকটি ছেলের ভাগ্যেও তার ভাইয়ের মতো একই ঘটনা ঘটবে। 
অশ্রু আর প্রার্থনা বাদে বাবা-মার জন্য আর কিছুই রইল না। মুসলিম সপ্তাহের পবিত্রতম দিন শুক্রবারের ঝামেলা এড়াতে পুলিশ সে রাতেই ছেলেকে কবর দেওয়ার হুকুম দিল তাদের। আলোচনা করার চেষ্টা করলেন বাবা-মা, কিন্তু লাভ হলো না। দাবি প্রত্যাহার না করলে ইব্রাহিম মুক্তি পাবেন না। ওঁরা জানতেন পুলিশ তাকে মেরে ফেলতে দ্বিধা করবে না। শেষ পর্যন্ত মাঝরাতের ঠিক আগে কবর দেওয়া হলো সৈয়দ বেলালকে। 
এভাবেই হোসনি মোবারকের অধীনে কাজ করে পুলিশ।
(গ্রান্টা সাহিত্য ম্যাগাজিন থেকে)
তাহের বেন জেলোউন: মরক্কোর ফরাসি ভাষার কবি ও লেখক। জন্ম ১ ডিসেম্বর ১৯৪৪। বছর কয়েক ধরে নোবেল পুরস্কারের জন্য এই লেখকের নাম আলোচনায় আসছে।
</doc>